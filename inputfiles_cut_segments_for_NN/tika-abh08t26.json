{
  "tika-abh08t26:0_0": "2. Dutiyo paricchedo",
  "tika-abh08t26:1_0": "Cetasikaniddesavaṇṇanā",
  "tika-abh08t26:2_0": "67.",
  "tika-abh08t26:2_1": "Ettāvatā ca cittaṁ cetasikaṁ rūpaṁ nibbānanti evaṁ uddiṭṭhesu catūsu dhammesu cittaṁ tāva jātibhūmisampayogappavattākārādivasena vibhāgena niddisitvā idāni tadanantaraṁ uddiṭṭhe cetasikadhamme niddisituṁ ‘‘cittānantaramuddiṭṭhā’’tiādi āraddhaṁ.",
  "tika-abh08t26:2_2": "Vibhājananti jātibhūmiādivasena vibhāgaṁ,",
  "tika-abh08t26:2_3": "tesu tesu cittesu yathārahaṁ sampayogavasena visuṁ visuṁ bhājanañca.",
  "tika-abh08t26:3_0": "Katame pana cetasikā,",
  "tika-abh08t26:3_1": "yesaṁ vibhājanaṁ vuccatīti te saha nibbacanena sarūpato dassetuṁ ‘‘tattha cittasampayuttā’’tiādi vuttaṁ.",
  "tika-abh08t26:3_2": "Tattha ‘‘cittasampayuttā’’ti idaṁ cetasikalakkhaṇadassanaṁ.",
  "tika-abh08t26:3_3": "Tena ye cittena saha sampayogalakkhaṇena yuttā, teyeva cetasikāti dasseti.",
  "tika-abh08t26:3_4": "Kiṁ pana taṁ sampayogalakkhaṇanti?",
  "tika-abh08t26:3_5": "Ekuppādaekanirodhaekavatthukaekārammaṇasaṅkhātā pakārā.",
  "tika-abh08t26:3_6": "Samaṁ pakārehi yuttāti hi sampayuttā.",
  "tika-abh08t26:3_7": "Tattha yadi ekuppādatāmatteneva ca sampayuttatā adhippetā,",
  "tika-abh08t26:3_8": "sahuppattikānaṁ rūpārūpadhammānaṁ aññamaññasampayuttatā āpajjeyyāti ekanirodha-ggahaṇaṁ.",
  "tika-abh08t26:3_9": "Evampi avinibbhogarūpānaṁ aññamaññasampayuttatā āpajjeyyāti ekavatthuka-ggahaṇaṁ.",
  "tika-abh08t26:3_10": "Evampi ‘‘avinibbhogarūpesu ekaṁ mahābhūtaṁ sesamahābhūtopādārūpānaṁ nissayapaccayo hotīti tasmā tāni ekavatthukānīti,",
  "tika-abh08t26:3_11": "cakkhādīnaṁ nissayabhūtāni vā bhūtāni ekaṁ vatthu etesu nissitanti ekavatthukānī’’ti kappentassa tesaṁ sampayuttatāpatti siyāti tannivāraṇatthaṁ ekārammaṇa-ggahaṇaṁ.",
  "tika-abh08t26:4_0": "Paṭilomato vā ‘‘ekārammaṇā’’ti vutte ekavīthiyaṁ pañcaviññāṇasampaṭicchanādīnaṁ,",
  "tika-abh08t26:4_1": "nānāvīthiyaṁ parasantāne ca ekasmiṁ ārammaṇe uppajjamānānaṁ bhinnavatthukānaṁ sampayuttatā āpajjeyyāti ekavatthuka-ggahaṇaṁ.",
  "tika-abh08t26:4_2": "Evampi maraṇāsannavīthiyaṁ sampaṭicchanasantīraṇādīnaṁ sampayuttatā āpajjeyyāti ekanirodha-ggahaṇaṁ.",
  "tika-abh08t26:4_3": "Kiṁ pana nānuppādāpi evaṁ tividhalakkhaṇā honti ,",
  "tika-abh08t26:4_4": "atha ekuppādā evāti vicāraṇāya ekuppādā eva evaṁ tividhalakkhaṇā hontīti dassanatthaṁ ‘‘ekuppādā’’ti vuttaṁ.",
  "tika-abh08t26:4_5": "Iti imehi catūhi sampayogalakkhaṇehi ye cittasampayuttā,",
  "tika-abh08t26:4_6": "te cetasikā nāmāti evaṁ cetasikalakkhaṇaṁ ṭhapitaṁ hoti.",
  "tika-abh08t26:4_7": "Kathaṁ panete cetasikā nāmāti āha ‘‘citte bhavā’’ti.",
  "tika-abh08t26:4_8": "‘‘Cetasi bhavā cetasikā’’ti vattabbe citta-saddassapi ceto-saddena saha samānatthatāya atthamattaṁ dassetuṁ ‘‘citte bhavā cetasikā’’ti vuttaṁ.",
  "tika-abh08t26:5_0": "Niyatāti niyatuppattikā,",
  "tika-abh08t26:5_1": "karuṇāmuditādayo viya kadāci anuppajjitvā yadā yadā taṁ cittaṁ uppajjati,",
  "tika-abh08t26:5_2": "tadā tadāva tena avinibhuttā hutvā jāyamānāti attho.",
  "tika-abh08t26:5_3": "Sarūpena āgatāti chandādayo viya ‘‘ye vā pana tasmiṁ samaye aññepi atthi paṭiccasamuppannā arūpino dhammā’’ti evaṁ yevāpanakavasena anāgantvā ‘‘phasso hoti, vedanā hotī’’tiādinā (dha. sa. 1) sarūpeneva pāḷiyaṁ āgatā.",
  "tika-abh08t26:5_4": "Yevāpanāti evaṁ desanā etesanti yevāpanakā.",
  "tika-abh08t26:5_5": "Ekūnatiṁsa dhammāti kiccabhedaṁ anāmasitvā kevalaṁ asambhinnadhammavaseneva ekenūnā tiṁsa dhammā.",
  "tika-abh08t26:5_6": "Pāḷiyaṁ pana cittena saha tiṁsa dhamme gahetvā tesaṁ kiccabhedato gahaṇena chappaññāsa dhammā vuttā. Seyyathidanti sarūpapucchā.",
  "tika-abh08t26:5_7": "Phasso…pe… cittujukatāti yathāpucchitānaṁ sarūpadassanaṁ. Iti-saddo parisamāpane, nidassane vā.",
  "tika-abh08t26:5_8": "Puna tettiṁsa hontīti sambandho.",
  "tika-abh08t26:5_9": "Tettiṁsa hontīti teyeva ekūnatiṁsa dhammāti adhippāyo.",
  "tika-abh08t26:6_0": "‘‘Kadāci uppajjantī’’ti vuttaṁ,",
  "tika-abh08t26:6_1": "taṁ kathaṁ daṭṭhabbanti āha ‘‘imesū’’tiādi.",
  "tika-abh08t26:6_2": "Karuṇāmuditāvasenāti paṭhamasamannāhārato paṭṭhāya gotrabhupariyosānappavattitakaruṇāmuditāparikammavasena.",
  "tika-abh08t26:6_3": "Karuṇāpubbabhāgoti karuṇāya pubbabhāgo,",
  "tika-abh08t26:6_4": "parikammappanāvasena pavattakaruṇābhāvanāya appanākoṭṭhāsato purimakoṭṭhāso,",
  "tika-abh08t26:6_5": "paṭhamasamannāhārato paṭṭhāya gotrabhupariyosānappavattaparikammakoṭṭhāso hutvāti attho.",
  "tika-abh08t26:6_6": "Evaṁ ‘‘muditāpubbabhāgo’’ti etthāpi.",
  "tika-abh08t26:6_7": "Bhāga-saddassa drabyavuttitāya tappurisassa ca uttarapadatthappadhānatāya ‘‘karuṇāpubbabhāgo’’tiādinā pulliṅgena vuttaṁ.",
  "tika-abh08t26:6_8": "Eta-saddassa pana guṇavuttitāya guṇavisesavati vattamāno tassa liṅgavasena pariṇamatīti karuṇāmuditāpekkhāya ‘‘etā’’ti itthiliṅgavasena vuttanti. Na panekato uppajjanti,",
  "tika-abh08t26:6_9": "kiñcarahi visuṁ visuṁyevāti attho.",
  "tika-abh08t26:6_10": "Teneva hi ‘‘karuṇāpubbabhāgo vā muditāpubbabhāgo vā’’ti vikappo vuttoti.",
  "tika-abh08t26:6_11": "Kasmā panetā dve ekato nuppajjantīti? Bhinnārammaṇattā.",
  "tika-abh08t26:6_12": "Karuṇā hi dukkhitasatte ārabbha tesaṁ dukkhāpanayanakāmatāvasena pavattati,",
  "tika-abh08t26:6_13": "muditā sukhitasatte ārabbha tesaṁ sukhānumodanavasena,",
  "tika-abh08t26:6_14": "tasmā ubhinnampi bhinnavisayattā na ekasmiṁ citte uppatti sambhavatīti.",
  "tika-abh08t26:6_15": "Micchākammantādīhīti ādi-saddena micchāvācāmicchājīvānaṁ gahaṇaṁ.",
  "tika-abh08t26:6_16": "Sammākammantādīni paripūrentīti sammākammantasammāvācāsammāājīvāni paripūrenti.",
  "tika-abh08t26:6_17": "Ko viratīti tīsu ekā virati uppajjati,",
  "tika-abh08t26:6_18": "sammākammantaṁ pūrentī paṭhamā, sammāvācaṁ pūrentī dutiyā,",
  "tika-abh08t26:6_19": "sammāājīvaṁ pūrentī tatiyā virati uppajjatīti attho.",
  "tika-abh08t26:6_20": "Karuṇāmuditāhi saha na uppajjanti tāsaṁ paññattārammaṇattā,",
  "tika-abh08t26:6_21": "viratiyā ca ekantaparittārammaṇattā.",
  "tika-abh08t26:6_22": "Aññamaññena ca na uppajjanti aññamaññassapi bhinnavisayattā.",
  "tika-abh08t26:6_23": "Micchākammantādīnañhi ārammaṇāneva yathākkamaṁ sammākammantādīnaṁ ārammaṇāni tato viratibhāvato. Etesūti imesu pañcasu.",
  "tika-abh08t26:7_0": "68.",
  "tika-abh08t26:7_1": "Viratīnampi saṅgahaṇatthaṁ ‘‘karuṇāmuditādīsū’’ti vattabbe gāthābandhasukhatthaṁ ādi-saddalopavasena ‘‘karuṇāmuditāsū’’ti vuttaṁ.",
  "tika-abh08t26:7_2": "Evañca katvā vuttaṁ ‘‘ekenā’’ti,",
  "tika-abh08t26:7_3": "itarathā ‘‘ekāyā’’ti vattabbanti.",
  "tika-abh08t26:8_0": "69-71. Kiṁ panettha kāraṇaṁ,",
  "tika-abh08t26:8_1": "catūsu brahmavihāresu dve idha niddiṭṭhā,",
  "tika-abh08t26:8_2": "na itarāti codento āha ‘‘kasmā panā’’tiādi.",
  "tika-abh08t26:8_3": "Upekkhā ca na uddhaṭāti sambandho.",
  "tika-abh08t26:8_4": "Navahi lokuttaradhammehi janaṁ rañjetīti dhammarājā.",
  "tika-abh08t26:8_5": "Diṭṭhadhammikasamparāyikatthehi sadevakaṁ lokaṁ anusāsatīti satthā.",
  "tika-abh08t26:8_6": "Abyāpādena mettā gahitā tasseva hitākārappavattikāle mettābhāvūpagamanato.",
  "tika-abh08t26:8_7": "Teneva hesa ‘‘mettā mettāyanā’’tiādinā niddiṭṭho.",
  "tika-abh08t26:8_8": "Tatramajjhattatāya upekkhā gahitā tāyeva sattesu majjhattākārappavattāya upekkhābrahmavihārabhāvato.",
  "tika-abh08t26:8_9": "Ādiccena saha samānagottatāya,",
  "tika-abh08t26:8_10": "ariyasāvakabhāvena vā tassa bhagavato puttatāya ādicco bandhu imassa,",
  "tika-abh08t26:8_11": "ādiccassa vā bandhūti ādiccabandhu.",
  "tika-abh08t26:9_0": "72.Rāsinti phassapañcakādisattarasarāsiṁ.",
  "tika-abh08t26:9_1": "Paṭhamamahācittuppādavasena hi –",
  "tika-abh08t26:10_0": "‘‘Phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, pīti hoti, sukhaṁ hoti, cittassekaggatā hoti, saddhindriyaṁ hoti, vīriyindriyaṁ hoti, satindriyaṁ hoti, samādhindriyaṁ hoti, paññindriyaṁ hoti, manindriyaṁ hoti, somanassindriyaṁ hoti, jīvitindriyaṁ hoti, sammādiṭṭhi hoti, sammāsaṅkappo hoti, sammāvāyāmo hoti, sammāsati hoti, sammāsamādhi hoti, saddhābalaṁ hoti, vīriyabalaṁ hoti, satibalaṁ hoti , samādhibalaṁ hoti, paññābalaṁ hoti, hiribalaṁ hoti, ottappabalaṁ hoti, alobho hoti, adoso hoti, amoho hoti, anabhijjhā hoti, abyāpādo hoti, sammādiṭṭhi hoti, hirī hoti, ottappaṁ hoti, kāyapassaddhi hoti, cittapassaddhi hoti, kāyalahutā hoti, cittalahutā hoti, kāyamudutā hoti, cittamudutā hoti, kāyakammaññatā hoti, cittakammaññatā hoti, kāyapāguññatā hoti, cittapāguññatā hoti, kāyujukatā hoti, cittujukatā hoti, sati hoti, sampajaññaṁ hoti, samatho hoti, vipassanā hoti, paggāho hoti, avikkhepo hotī’’ti (dha. sa. 1) –",
  "tika-abh08t26:11_0": "Evaṁ dhammuddhāraṁ karontena bhagavatā phassādayo tiṁsa dhamme chappaññāsa katvā phassapañcakarāsi jhānapañcakarāsi indriyaṭṭhakarāsi maggapañcakarāsi balasattakarāsi hetuttikarāsi kammapathatikarāsi lokapāladukarāsi chayugaḷadukarāsi upakāradukarāsi yuganandhadukarāsi vīriyasamathadukarāsīti sattarasannaṁ rāsīnaṁ vasena vibhāgo kato.",
  "tika-abh08t26:12_0": "Kathaṁ?",
  "tika-abh08t26:12_1": "Etesupi cittaṁ tāva phassapañcakaṁ patvā ‘‘cittaṁ hotī’’ti vuttaṁ,",
  "tika-abh08t26:12_2": "indriyāni patvā ‘‘manindriya’’nti.",
  "tika-abh08t26:12_3": "Vitakko jhānaṅgāni patvā ‘‘vitakko hotī’’ti vutto,",
  "tika-abh08t26:12_4": "maggaṅgāni patvā ‘‘sammāsaṅkappo’’ti.",
  "tika-abh08t26:12_5": "Saddhā indriyāni patvā ‘‘saddhindriyaṁ hotī’’ti vuttā,",
  "tika-abh08t26:12_6": "balāni patvā ‘‘saddhābala’’nti.",
  "tika-abh08t26:12_7": "Hirī balāni patvā ‘‘hiribalaṁ hotī’’ti vuttā,",
  "tika-abh08t26:12_8": "lokapāladukaṁ patvā ‘‘hirī’’ti. Ottappepi eseva nayo.",
  "tika-abh08t26:12_9": "Alobho mūlaṁ patvā ‘‘alobho hotī’’ti vutto,",
  "tika-abh08t26:12_10": "kammapathaṁ patvā ‘‘anabhijjhā’’ti.",
  "tika-abh08t26:12_11": "Adoso mūlaṁ patvā ‘‘adoso hotī’’ti vutto,",
  "tika-abh08t26:12_12": "kammapathaṁ patvā ‘‘abyāpādo’’ti.",
  "tika-abh08t26:12_13": "Ime satta dvīsu ṭhānesu vibhattā.",
  "tika-abh08t26:12_14": "Vedanā pana phassapañcakaṁ patvā ‘‘vedanā hotī’’ti vuttā,",
  "tika-abh08t26:12_15": "jhānaṅgāni patvā ‘‘sukha’’nti,",
  "tika-abh08t26:12_16": "indriyāni patvā ‘‘somanassindriya’’nti.",
  "tika-abh08t26:12_17": "Evamayaṁ eko dhammo tīsu ṭhānesu vibhatto.",
  "tika-abh08t26:12_18": "Vīriyaṁ pana indriyāni patvā ‘‘vīriyindriyaṁ hotī’’ti vuttaṁ,",
  "tika-abh08t26:12_19": "maggaṅgāni patvā ‘‘sammāvāyāmo’’ti,",
  "tika-abh08t26:12_20": "balāni patvā ‘‘vīriyabala’’nti,",
  "tika-abh08t26:12_21": "vīriyasamathaṁ patvā ‘‘paggāho’’ti.",
  "tika-abh08t26:12_22": "Satipi indriyāni patvā ‘‘satindriyaṁ hotī’’ti vuttā,",
  "tika-abh08t26:12_23": "maggaṅgāni patvā ‘‘sammāsatī’’ti,",
  "tika-abh08t26:12_24": "balāni patvā ‘‘satibala’’nti,",
  "tika-abh08t26:12_25": "upakāradukaṁ patvā ‘‘sati hotī’’ti .",
  "tika-abh08t26:12_26": "Evaṁ ime dve dhammā catūsu ṭhānesu vibhattā.",
  "tika-abh08t26:12_27": "Samādhi pana jhānaṅgāni patvā ‘‘cittassekaggatā hotī’’ti vutto,",
  "tika-abh08t26:12_28": "indriyāni patvā ‘‘samādhindriya’’nti,",
  "tika-abh08t26:12_29": "maggaṅgāni patvā ‘‘sammāsamādhī’’ti,",
  "tika-abh08t26:12_30": "balāni patvā ‘‘samādhibala’’nti,",
  "tika-abh08t26:12_31": "yuganandhadukaṁ patvā ‘‘samatho’’ti,",
  "tika-abh08t26:12_32": "vīriyasamathaṁ patvā ‘‘avikkhepo hotī’’ti.",
  "tika-abh08t26:12_33": "Evamayaṁ eko dhammo chasu ṭhānesu vibhatto.",
  "tika-abh08t26:12_34": "Paññā pana indriyāni patvā ‘‘paññindriyaṁ hotī’’ti vuttā,",
  "tika-abh08t26:12_35": "maggaṅgāni patvā ‘‘sammādiṭṭhī’’ti,",
  "tika-abh08t26:12_36": "balāni patvā ‘‘paññābala’’nti, mūlāni patvā ‘‘amoho’’ti,",
  "tika-abh08t26:12_37": "kammapathaṁ patvā ‘‘sammādiṭṭhī’’ti,",
  "tika-abh08t26:12_38": "upakāradukaṁ patvā ‘‘sampajañña’’nti,",
  "tika-abh08t26:12_39": "yuganandhadukaṁ patvā ‘‘vipassanā’’ti.",
  "tika-abh08t26:12_40": "Evamayaṁ eko dhammo sattasu ṭhānesu vibhattoti evamete dvādasa dhammā indriyāditaṁtaṁkiccavantatāya dviṭṭhānikādibhedena sattarasasu rāsīsu vibhattā.",
  "tika-abh08t26:12_41": "Itare aṭṭhārasa kiccavasena bhedābhāvato ekaṭṭhānikāyevāti imesu sattarasasu rāsīsu yevāpanakadhammā ekarāsimpi na bhajanti taṁtaṁkiccabhāvatoti katvā vuttaṁ ‘‘rāsiṁ bhajanti nā’’ti.",
  "tika-abh08t26:13_0": "Nanu cete kiñcāpi sesarāsayo na bhajanti tesaṁ sadisakiccasaṅgahavasena ṭhitattā.",
  "tika-abh08t26:13_1": "Phassapañcakarāsi pana khandhasaṅgahavaseneva ṭhapitoti cetanāya viya nesaṁ saṅkhārakkhandhasaṅgahato tattha samavarodho yuttoti? Taṁ na,",
  "tika-abh08t26:13_2": "khandhasaṅgahavasena ṭhapitopi hi phassapañcakarāsi sabbacittasādhāraṇadhamme saṅgahetvā ṭhapitoti chandādīnaṁ tiṇṇaṁ pakiṇṇakavasena uppajjamānānaṁ sabbacittasādhāraṇatāya abhāvato,",
  "tika-abh08t26:13_3": "manasikārassa ca satipi sabbacittasādhāraṇatte nippariyāyato saṅkhārakkhandhasaṅgahābhāvato na etesaṁ phassapañcakarāsibhajanampi yuttanti.",
  "tika-abh08t26:13_4": "Kasmā pana manasikārassa nippariyāyato saṅkhārakkhandhasaṅgahābhāvoti?",
  "tika-abh08t26:13_5": "Vuccate – ṭhapetvā cetanaṁ sesadhammānaṁ sakasakakiccesupi parādhīnabhāvena pavattanato abhisaṅkharaṇalakkhaṇaṁ nippariyāyato na labbhati. Yadi labheyya,",
  "tika-abh08t26:13_6": "cittekaggatājīvitindriyānaṁ sabbacittasādhāraṇattā vedanāviññāṇāni viya tāni phassapañcake vattabbāni siyuṁ, na panevaṁ vuttā,",
  "tika-abh08t26:13_7": "tasmā ṭhapetvā cetanaṁ sesadhammānaṁ abhisaṅkharaṇalakkhaṇaṁ nippariyāyato na labbhatīti na tesaṁ nippariyāyato khandhasaṅgaho labbhati.",
  "tika-abh08t26:13_8": "Cetanāyayeva pana sakiccaparakiccasādhanavasena pavattanato nippariyāyato abhisaṅkharaṇalakkhaṇassa atthitāya khandhasaṅgaho labbhatīti.",
  "tika-abh08t26:13_9": "Yadi evaṁ kathaṁ phasso phassapañcake vuttoti?",
  "tika-abh08t26:13_10": "‘‘Phassapaccayā vedanā (vibha. 225), phuṭṭho vedeti,",
  "tika-abh08t26:13_11": "phuṭṭho sañjānātī’’tiādivacanato (saṁ. ni.",
  "tika-abh08t26:13_12": "4.93) vedanā saññā cetanā viññāṇanti imesaṁ arūpakkhandhānaṁ uddesaṭṭhāne ṭhatvā tesaṁ paccayassapi uddisitukāmatāya phasso tattha vutto .",
  "tika-abh08t26:13_13": "Dubbalāti sakavisayepi parāyattabhāveneva pavattanato dubbalā.",
  "tika-abh08t26:13_14": "Adhimokkho hi samādhissa paribyattabhāve paribyattabhāvato samādhāyattavutti,",
  "tika-abh08t26:13_15": "manasikāropi cetanāya paribyattabhāvato cetanāyattavuttīti parāyattāva te honti.",
  "tika-abh08t26:14_0": "73.Manasīca kāroti manasikāro ca.",
  "tika-abh08t26:14_1": "Manasikārasaddassa hi atthamattasandassanavasena gāthābandhasukhatthaṁ asamāsaniddeso, dīghakaraṇaṁ, majjhe ca ca-saddavacananti. Tena munivarenāti sambandho.",
  "tika-abh08t26:15_0": "74-80.Paṭhamābhinipātattāti ārammaṇe phusanavasena paṭhamameva abhinipatanato.",
  "tika-abh08t26:15_1": "Sabbepi cetasikā cittāyattā cittakiriyabhāvena vuccantīti ‘‘cittassā’’ti vuttaṁ. Kirāti arucisūcanaṁ.",
  "tika-abh08t26:15_2": "Evaṁ mahāsaṁghikamataṁ dassetvā idāni tameva vitthāretuṁ ‘‘phusitvā panā’’tiādi vuttaṁ.",
  "tika-abh08t26:15_3": "Mahāsaṁghikā hi ‘‘paṭhamaṁ phasso ārammaṇaṁ phusati,",
  "tika-abh08t26:15_4": "atha tena phuṭṭhaṁ dutiyaṁ vedanā vediyati,",
  "tika-abh08t26:15_5": "evaṁ etehi phuṭṭhaveditaṁ tatiyaṁ saññā sañjānāti,",
  "tika-abh08t26:15_6": "tehi pana phuṭṭhaveditasaññāte catutthaṁ cetanāya sampayuttadhamme abhisandahatī’’tiādinā vadanti.",
  "tika-abh08t26:15_7": "Balavapaccayattāti yathā pāsādaṁ patvā thambhā sesadabbasambhārānaṁ balavapaccayā,",
  "tika-abh08t26:15_8": "evamesa yasmā sesasampayuttānaṁ balavapaccayo, tasmāti attho. Tasmāti hetunigamanaṁ.",
  "tika-abh08t26:16_0": "Saheva cāti ca-saddo aṭṭhānappayutto,",
  "tika-abh08t26:16_1": "so ‘‘cittajāna’’nti imassa anantaraṁ daṭṭhabbo. Kasmā? Cittānaṁ,",
  "tika-abh08t26:16_2": "cittajānañca ekuppādādibhāvena saheva pavattitoti evamettha padasambandho veditabbo.",
  "tika-abh08t26:16_3": "Idanti idaṁ yathāvuttavidhānaṁ,",
  "tika-abh08t26:16_4": "evaṁ ‘‘paṭhamābhinipātattā’’ti kāraṇaṁ pariharitvā idāni ‘‘balavapaccayattā’’ti idaṁ pariharanto āha ‘‘balava…pe… dissatī’’ti. Ca-saddo avadhāraṇe, neva dissatīti attho.",
  "tika-abh08t26:16_5": "Sesadhammānampi hi sahajātapaccayabhāvassa sādhāraṇattā tasseva balavapaccayabhāve na kiñci kāraṇaṁ dissatīti. Yadi sabbamidamakāraṇaṁ,",
  "tika-abh08t26:16_6": "kathañcarahi phasso paṭhamaṁ vuttoti āha ‘‘desanākkamato’’tiādi. ‘‘Vedanā hoti, phasso hoti, saññā hoti, phasso hoti, cetanā hoti, phasso hoti, cittaṁ hoti, phasso hoti, vedanā hoti, saññā hoti, cetanā hoti,",
  "tika-abh08t26:16_7": "vitakko hotī’’tiādīhi āharitumpi vaṭṭeyya,",
  "tika-abh08t26:16_8": "desanāvārena pana phassova paṭhamaṁ vuttoti veditabbo. Yathā cettha,",
  "tika-abh08t26:16_9": "evaṁ sesadhammesupi pubbāparakkamo nāma na pariyesitabbo.",
  "tika-abh08t26:16_10": "Vacanatthalakkhaṇādīhīti vacanatthato ca lakkhaṇādito ca.",
  "tika-abh08t26:17_0": "Phusatīti kattuniddeso.",
  "tika-abh08t26:17_1": "Tattha kāraṇaṁ heṭṭhā vuttameva, phusanti etena vāti phasso.",
  "tika-abh08t26:17_2": "Sampayuttadhammā hi ārammaṇe pavattamānā taṁ phusanalakkhaṇena phassena phusantā viya honti,",
  "tika-abh08t26:17_3": "ārammaṇaphusanamattaṁ vā phassotipi sādhanattayampi yujjateva.",
  "tika-abh08t26:17_4": "Phusanaṁ lakkhaṇametassāti phusanalakkhaṇo,",
  "tika-abh08t26:17_5": "vedanāya paccayabhāvaṭṭhena ārammaṇaphusanalakkhaṇoti attho.",
  "tika-abh08t26:17_6": "Saṁghaṭṭanarasoti manodvāre cittārammaṇānaṁ saṁghaṭṭanato saṁghaṭṭanakicco.",
  "tika-abh08t26:17_7": "Ayañhi ārammaṇe anallīyamānopi rūpaṁ viya cakkhuṁ,",
  "tika-abh08t26:17_8": "saddo viya ca sotaṁ cittamārammaṇañca ghaṭṭeti.",
  "tika-abh08t26:17_9": "Pañcadvāresu vā vatthārammaṇasaṁghaṭṭanena sampajjatīti saṁghaṭṭanasampattiko phasso ‘‘saṁghaṭṭanaraso’’ti vutto.",
  "tika-abh08t26:17_10": "Yathā ‘‘dve pāṇī vajjeyyu’’ntiādīsu pāṇimhi ghaṭṭanaṁ tabbisesabhūtā rūpadhammā,",
  "tika-abh08t26:17_11": "evaṁ cittassa ārammaṇe saṁghaṭṭanaṁ tabbisesabhūto eko cetasikadhammo daṭṭhabbo.",
  "tika-abh08t26:17_12": "Tiṇṇaṁ sannipātasaṅkhātassa attano kāraṇassa vasena paveditattā sannipātapaccupaṭṭhāno.",
  "tika-abh08t26:17_13": "‘‘Cakkhuñca paṭicca rūpe ca uppajjati cakkhuviññāṇaṁ,",
  "tika-abh08t26:17_14": "tiṇṇaṁ saṅgati phasso’’ti (ma. ni. 1.204, 400; 3.421, 425; saṁ. ni 2.4.60; kathā.",
  "tika-abh08t26:17_15": "465) hi vacanato cakkhurūpaviññāṇādīnaṁ tiṇṇaṁ sannipātavasena gahetabbatāya upaṭṭhānato sannipātasaṅkhātassa kāraṇassa vasena upaṭṭhānamassāti upaṭṭhānaṭṭhena paccupaṭṭhānena sannipātapaccupaṭṭhānatā vuttā.",
  "tika-abh08t26:17_16": "‘‘Phassapaccayā vedanā’’ti (vibha.",
  "tika-abh08t26:17_17": "225) vacanato vedanā phalamassāti vedanāpaccupaṭṭhāno.",
  "tika-abh08t26:17_18": "Tajjasamannāhārena ceva indriyena ca parikkhate visaye anantarāyeneva uppajjanato āpāthagatavisayapadaṭṭhāno.",
  "tika-abh08t26:17_19": "Ayañhi tassa phassassa kāraṇabhūto tadanurūpabhūto samannāhāroti tajjasamannāhārasaṅkhātena āvajjanena ceva cakkhādiindriyena ca yathākkamaṁ ārammaṇakaraṇatadabhimukhabhāvavasena parikkhate abhisaṅkhāte āpāthagateyeva visaye ekantena uppajjanato āpāthagato visayo padaṭṭhānaṁ āsannakāraṇaṁ imassāti āpāthagatavisayapadaṭṭhāno.",
  "tika-abh08t26:18_0": "Nanu cāyaṁ dhammo cetasiko,",
  "tika-abh08t26:18_1": "svāyaṁ arūpadhammo samāno kathaṁ phusanalakkhaṇo hotīti antolīnacodanaṁ manasi katvā tassā sodhanatthaṁ ‘‘arūpadhammopi samāno’’tiādi vuttaṁ.",
  "tika-abh08t26:18_2": "Tattha ‘‘phusanākāreneva pavattatī’’ti iminā arūpassāpi sato tassa dhammassa ayaṁ sabhāvoti dasseti.",
  "tika-abh08t26:18_3": "Sā ca tassa phusanākārappavatti ambilaṁ ambapakkādiṁ khādantaṁ passantassa parassa kheḷuppattiparaṁ bādhiyamānaṁ disvā dayālukassa sarīrakampanaṁ,",
  "tika-abh08t26:18_4": "rukkhasākhagge duṭṭhitaṁ purisaṁ disvā bhūmiyaṁ ṭhitassa purisassa jaṅghacalanaṁ,",
  "tika-abh08t26:18_5": "pisācādibhāyitabbaṁ disvā ūrupatthambhoti evamādi viya daṭṭhabbā.",
  "tika-abh08t26:18_6": "Soti so yathāvuttalakkhaṇādiko phasso.",
  "tika-abh08t26:19_0": "Sundaranti sukhavedanāsampayuttattā pasatthaṁ. Manoti viññāṇaṁ.",
  "tika-abh08t26:19_1": "Sumanassa bhāvoti sumanasaṅkhātassa viññāṇassa bhāvo.",
  "tika-abh08t26:19_2": "Yvāyaṁ saddappavattinibandhano attho, so somanassaṁ.",
  "tika-abh08t26:19_3": "Somanassavedanāsampayuttattā hi sumana-saddo tasmiṁ viññāṇe pavattati.",
  "tika-abh08t26:19_4": "Vedena anubhavanākārena ayitaṁ pavattaṁ vedayitaṁ,",
  "tika-abh08t26:19_5": "taṁ lakkhaṇamassāti vedayitalakkhaṇā.",
  "tika-abh08t26:19_6": "Iṭṭhassa iṭṭhākāratova anubhavanaṁ kiccamassāti iṭṭhākārānubhavanarasā.",
  "tika-abh08t26:19_7": "Sā hi sabhāvato iṭṭhamārammaṇaṁ iṭṭhavasena,",
  "tika-abh08t26:19_8": "itarañca iṭṭhākāreneva anubhavati,",
  "tika-abh08t26:19_9": "tattha iṭṭhākārānubhavanaṁ kusalākusalacittasampayuttavedanāya labbhati tassā aniṭṭhassapi kappanāvasena iṭṭhākārena gahaṇato,",
  "tika-abh08t26:19_10": "sabhāvato pana iṭṭhānubhavanaṁ abyākatacittasampayuttāyapi labbhati tassā vipallāsaggāhābhāvato.",
  "tika-abh08t26:19_11": "‘‘Rājā viya subhojanarasa’’nti iminā imaṁ dīpeti – phassassa phusanamattameva hoti, saññāya sañjānanamattameva, cetanāya sañcetanāmattameva,",
  "tika-abh08t26:19_12": "viññāṇassa vijānanamattameva,",
  "tika-abh08t26:19_13": "ekaṁsato pana issaravatāya sāmibhāvena vedanāva ārammaṇarasaṁ anubhavati,",
  "tika-abh08t26:19_14": "rājā viya sūdakārena sampāditasubhojanarasanti. Assādīyatīti assādo, sukhavedanā. Tenāha bhagavā – ‘‘yaṁ, bhikkhave,",
  "tika-abh08t26:19_15": "pañcupādānakkhandhe paṭicca uppajjati sukhaṁ somanassaṁ, ayaṁ vuccati, bhikkhave,",
  "tika-abh08t26:19_16": "pañcupādānakkhandhesu assādo’’ti.",
  "tika-abh08t26:19_17": "Cetosannissitattā cetasi bhavo assādoti cetasikaassādo,",
  "tika-abh08t26:19_18": "tathā paccupaṭṭhātīti cetasikaassādapaccupaṭṭhānā.",
  "tika-abh08t26:19_19": "Passaddhakāyo sukhaṁ vediyatīti āha ‘‘passaddhipadaṭṭhānā’’ti.",
  "tika-abh08t26:19_20": "Idaṁ pana nirāmisasomanassavasena veditabbaṁ.",
  "tika-abh08t26:20_0": "Nīlādibhedassa ārammaṇassa sañjānanaṁ tameva saññaṁ katvā jānanaṁ lakkhaṇaṁ etassāti sañjānanalakkhaṇā.",
  "tika-abh08t26:20_1": "Paccābhiññāṇakaraṇarasāti pati abhiññāyati etenāti paccābhiññāṇaṁ,",
  "tika-abh08t26:20_2": "tadevetanti puna paccābhiññāṇanimittaṁ saṇṭhānādiko ākāro,",
  "tika-abh08t26:20_3": "tassa karaṇaraso kiccamassāti paccābhiññāṇakaraṇarasā.",
  "tika-abh08t26:20_4": "Sā hi uppajjamānā pacchā sañjānanassa kāraṇabhūtaṁ saṇṭhānādikaṁ ākāraṁ gahetvā uppajjatīti.",
  "tika-abh08t26:20_5": "Idañca nimittakārikāya nimittena sañjānantiyā ca sabbāya samānasaññāya yojetabbaṁ.",
  "tika-abh08t26:20_6": "Nimittena sañjānantīpi hi puna aparāya saññāya ca sañjānanassa nimittaṁ karotīti.",
  "tika-abh08t26:20_7": "Tañca kusalākusalakiriyājavanasaññaṁ dhuraṁ katvā veditabbaṁ.",
  "tika-abh08t26:20_8": "Taṁ panetaṁ abhiññāṇakaraṇaṁ kathaṁ daṭṭhabbanti āha ‘‘vaḍḍhakissa abhiññāṇakaraṇamivā’’ti.",
  "tika-abh08t26:20_9": "Yathā vaḍḍhakissa dārūsu ‘‘idaṁ uddhaṁ,",
  "tika-abh08t26:20_10": "idaṁ adho’’ti evaṁ pacchā sañjānanapaccayabhūtassa saññāṇassa karaṇaṁ,",
  "tika-abh08t26:20_11": "evamassā puna sañjānanapaccayanimittakaraṇanti vuttaṁ hoti.",
  "tika-abh08t26:20_12": "Hatthidassakaandho viya ‘‘idameva sacca’’nti saññāya yathāgahitanimittavasena abhinivesakaraṇato yathā…pe… paccupaṭṭhānā.",
  "tika-abh08t26:20_13": "Etena saññāya ākāraggahaṇaṁ katvā ṭhitassa diṭṭhiādīnaṁ uppajjanato akusalasaññāya anurūpavasena phalapaccupaṭṭhānaṁ dassitaṁ hoti.",
  "tika-abh08t26:20_14": "Atha vā abhinivesakaraṇanti ‘‘idameva sacca’’nti saññābhinivesamattameva,",
  "tika-abh08t26:20_15": "tasmā upaparikkhābhāvena yathāgahitanimittavasena abhinivesākārena upaṭṭhānato ākārapaccupaṭṭhānaṁ vuttaṁ.",
  "tika-abh08t26:20_16": "Tiṇapurisakesu migapotakānaṁ ‘‘purisā’’ti uppannasaññā viya avikappasabhāvattā yathāupaṭṭhitavisayapadaṭṭhānā.",
  "tika-abh08t26:20_17": "Ettha ca ñāṇavippayuttasaññāya ākāraggahaṇavasena uppajjanakāle cittaṁ abbohārikaṁ saññānugatikaṁ hoti.",
  "tika-abh08t26:20_18": "Ñāṇasampayutte citte pana sasambhārapathaviyā anugatā sesadhātuyo viya saññācittañca abbohārikaṁ ñāṇānugatikaṁ hoti.",
  "tika-abh08t26:21_0": "Abhisandahatīti pabandhati pavatteti,",
  "tika-abh08t26:21_1": "‘‘gaṇhatha gaṇhathā’’ti vadantī viya sampayuttadhamme ārammaṇe payojeti,",
  "tika-abh08t26:21_2": "sakasakakicce ca paṭṭhapetīti attho.",
  "tika-abh08t26:21_3": "Cetayitalakkhaṇāti niddokkantassa pabuddhakkhaṇe sambhamappavatti viya cetaso ussāhatāva lakkhaṇā.",
  "tika-abh08t26:21_4": "Atha vā ‘‘abhisandahatī’’ti vuttattā payojanalakkhaṇātveva attho.",
  "tika-abh08t26:21_5": "Āyūhanarasāti cetasikairiyanarasā, payogarasāti vuttaṁ hoti.",
  "tika-abh08t26:21_6": "Kusalākusalakiriyājavanasampayuttāyayeva panetaṁ labbhati.",
  "tika-abh08t26:21_7": "Saṁvidahanapaccupaṭṭhānāti ‘‘tvaṁ idaṁ karohī’’ti vicārentī viya hotīti vicāraṇapaccupaṭṭhānā.",
  "tika-abh08t26:21_8": "Etāya hi pavattamānāya sabbepi sampayuttadhammā yathā sakiccapasutā honti,",
  "tika-abh08t26:21_9": "teneva hesā sakiccaparakiccasādhikā vuttā.",
  "tika-abh08t26:21_10": "Jeṭṭhasisso pare sajjhāyane uyyojento sayampi sajjhāyati.",
  "tika-abh08t26:21_11": "Tasmiñhi sajjhāyituṁ āraddhe sesasissāpi sajjhāyanti.",
  "tika-abh08t26:21_12": "Mahāvaḍḍhakismimpi vaḍḍhakikammaṁ kātuṁ āraddhe itarepi karonti yevāti āha ‘‘jeṭṭhasissamahāvaḍḍhakiādayo viyā’’ti.",
  "tika-abh08t26:21_13": "Ādi-saddena jeṭṭhantevāsikādīnaṁ gahaṇaṁ.",
  "tika-abh08t26:22_0": "Yathāpaccayaṁ pavattamānānaṁ dhammānaṁ natthi kāci vasavattitāti vasavattibhāvanivāraṇatthaṁ ‘‘vitakkanaṁ vitakko’’ti vuttaṁ.",
  "tika-abh08t26:22_1": "Ūhanaṁ ārammaṇassa parikappanaṁ,",
  "tika-abh08t26:22_2": "tasmiṁ abhiniropananti vā vuttaṁ hoti.",
  "tika-abh08t26:22_3": "Yasmā cittaṁ vitakkabalena ārammaṇaṁ abhiruḷhaṁ viya hoti,",
  "tika-abh08t26:22_4": "tasmā vuttaṁ ‘‘ārammaṇecittassa abhiniropanalakkhaṇo’’ti.",
  "tika-abh08t26:22_5": "Yathā hi koci gāmavāsī puriso rājavallabhaṁ,",
  "tika-abh08t26:22_6": "taṁsambandhinaṁ mittaṁ vā nissāya rājagehaṁ ārohati anupavisati,",
  "tika-abh08t26:22_7": "evaṁ vitakkaṁ nissāya cittaṁ ārammaṇaṁ ārohati.",
  "tika-abh08t26:22_8": "Yadi evaṁ kathaṁ avitakkacittaṁ ārammaṇaṁ ārohati,",
  "tika-abh08t26:22_9": "na hi dvipañcaviññāṇadutiyajjhānādike vitakko upalabbhati,",
  "tika-abh08t26:22_10": "yassa balena taṁ ārammaṇaṁ ārohati,",
  "tika-abh08t26:22_11": "tasmā sabhāvato bhāvanābalena tattha anuppajjanako? Saccaṁ, tampi vitakkabalena ārohati.",
  "tika-abh08t26:22_12": "Yathā hi so puriso paricayena tena vināpi nirāsaṅko rājagehaṁ pavisati,",
  "tika-abh08t26:22_13": "evaṁ paricayena vitakkena vināpi avitakkacittaṁ ārammaṇaṁ ārohati.",
  "tika-abh08t26:22_14": "Paricayoti cettha santāne abhiṇhaṁ pavattacittabhāvanāsaṅkhāto paricayo.",
  "tika-abh08t26:22_15": "Vitakkassa hi santāne abhiṇhaṁ pavattassa vasena cittassa ārammaṇābhirohanaṁ ciraparicitaṁ,",
  "tika-abh08t26:22_16": "tena taṁ cittaṁ kadāci vitakkena vināpi tattha vattateva.",
  "tika-abh08t26:22_17": "Yathā taṁ ñāṇasahitaṁ hutvā sammasanavasena ciraparicitaṁ kadāci ñāṇarahitampi sammasanavasena pavattati,",
  "tika-abh08t26:22_18": "yathā vā kilesasahitaṁ hutvā pavattaṁ sabbaso kilesarahitampi paricayena kilesavāsanāvasena pavattati, evaṁsampadamidaṁ daṭṭhabbaṁ.",
  "tika-abh08t26:23_0": "Atha vā dvipañcaviññāṇaṁ avitakkampi vatthārammaṇaghaṭṭanassa balavatāya,",
  "tika-abh08t26:23_1": "dutiyajjhānādīni ca heṭṭhimaheṭṭhimabhāvanāya balavatāya ārammaṇaṁ ārohatīti. Ādito,",
  "tika-abh08t26:23_2": "abhimukhaṁ vā hananaṁ paharaṇamattaṁ āhananaṁ, parito,",
  "tika-abh08t26:23_3": "parivattetvā vā hananaṁ visesena paharaṇaṁ pariyāhananaṁ,",
  "tika-abh08t26:23_4": "taṁ kiccamassāti āhananapariyāhananaraso.",
  "tika-abh08t26:23_5": "Tathā hi tena yogāvacaro ārammaṇaṁ vitakkāhataṁ vitakkapariyāhataṁ karotīti vuccati.",
  "tika-abh08t26:23_6": "Ānayanaṁ cittassa ārammaṇe upanayanaṁ, ākaḍḍhanaṁ vā,",
  "tika-abh08t26:23_7": "tathā hutvā paccupaṭṭhānamassāti ānayanapaccupaṭṭhāno.",
  "tika-abh08t26:24_0": "Tenāti tena vicārena karaṇabhūtena,",
  "tika-abh08t26:24_1": "hetubhūtena vā cittaṁ ārammaṇe vicarati anuvicarati,",
  "tika-abh08t26:24_2": "avicāracittassa pana avitakkacitte vuttānusārena pavatti veditabbā.",
  "tika-abh08t26:24_3": "Vicaraṇaṁ anusañcaraṇaṁ anuparigamanaṁ.",
  "tika-abh08t26:24_4": "Svāyaṁ viseso santānamhi labbhamāno javanasantāne pākaṭo hotīti daṭṭhabbo. Esa nayo sesesupi.",
  "tika-abh08t26:24_5": "Ārammaṇassa anumajjanaṁ anumasanaṁ parimajjanamassa lakkhaṇanti ārammaṇānumajjanalakkhaṇo.",
  "tika-abh08t26:24_6": "Tathā hi vicāro parimajjanahattho viya,",
  "tika-abh08t26:24_7": "saṁsaraṇahattho viyāti vuccati. Tatthāti ārammaṇe.",
  "tika-abh08t26:24_8": "Sahajātānaṁ anuyojanaṁ ārammaṇe anuvicaraṇasaṅkhātaanumajjanavasena veditabbaṁ.",
  "tika-abh08t26:24_9": "Dhammānañhi sabhāvavinimuttā kāci kiriyā nāma natthi.",
  "tika-abh08t26:24_10": "Tathāgahetabbākāro bodhaneyyajanānurodhena paramatthato ekasabhāvopi sabhāvadhammo pariyāyavacanehi visayasamāropitarūpehi bahūhi pakārehi pakāsīyati.",
  "tika-abh08t26:24_11": "Evañhi so suṭṭhu pakāsito hotīti.",
  "tika-abh08t26:24_12": "Anupabandhapaccupaṭṭhānoti ārammaṇe cittassa avicchinnassa viya pavattipaccupaṭṭhāno.",
  "tika-abh08t26:24_13": "Tathā hi so anusandhānatāti niddiṭṭho.",
  "tika-abh08t26:25_0": "Ettha ca vicārato oḷārikaṭṭhena tasseva pubbaṅgamaṭṭhena paṭhamaghaṇṭābhiravo viya cetaso paṭhamābhinipāto vitakko,",
  "tika-abh08t26:25_1": "anuravo viya anusañcaraṇaṁ vicāro.",
  "tika-abh08t26:25_2": "Yathā hi ghaṇṭābhighātajo paṭhamābhiravo anuravato oḷāriko, pubbaṅgamo ca hoti,",
  "tika-abh08t26:25_3": "evaṁ ārammaṇābhiropanaṭṭhena vitakko oḷāriko, pubbaṅgamo viya ca hoti.",
  "tika-abh08t26:25_4": "Tato sukhumaṭṭhena anumajjanasabhāvena ca ghaṇṭānuravo viya anupabandho vicāro.",
  "tika-abh08t26:25_5": "Vipphāravā cettha vitakko cittassa paṭhamuppattikāle cittassa paripphandanabhūto ākāse uppatitukāmassa sakuṇassa pakkhavikkhepo viya,",
  "tika-abh08t26:25_6": "padumābhimukhapāto viya ca gandhānubandhacetaso bhamarassa.",
  "tika-abh08t26:25_7": "Santavutti vicāro cittassa nātiparipphandanabhāvo,",
  "tika-abh08t26:25_8": "ākāse uppatitassa sakuṇassa pakkhappasāraṇaṁ viya,",
  "tika-abh08t26:25_9": "padumassa uparibhāge paribbhamanaṁ viya ca padumābhimukhapatitassa bhamarassa.",
  "tika-abh08t26:25_10": "Āgamaṭṭhakathāyaṁ pana vipariyāyena āgataṁ.",
  "tika-abh08t26:25_11": "Tathā ca vuttaṁ dukanipātaṭṭhakathāyaṁ –",
  "tika-abh08t26:26_0": "‘‘Ākāse gacchato mahāsakuṇassa ubhohi pakkhehi vātaṁ gahetvā pakkhe sannisīdāpetvā gamanaṁ viya ārammaṇe cetaso abhiniropanabhāvena pavatto vitakko,",
  "tika-abh08t26:26_1": "vātaggahaṇatthaṁ pakkhe phandāpayamānassa gamanaṁ viya anumajjanabhāvena pavatto vicāro’’ti.",
  "tika-abh08t26:27_0": "Tampi anupabandhena pavattiyaṁ yujjati. Tathā hi upacāre,",
  "tika-abh08t26:27_1": "appanāyaṁ vā santānena pavattiyaṁ vitakko niccalo hutvā ārammaṇaṁ anupavisitvā viya pavattati,",
  "tika-abh08t26:27_2": "na paṭhamābhinipāte viya pākaṭo hotīti.",
  "tika-abh08t26:28_0": "Pinayatīti kāyacittaṁ appeti, vaḍḍheti vā.",
  "tika-abh08t26:28_1": "Sampiyāyanalakkhaṇāti ārammaṇaṁ kallato gahaṇalakkhaṇā.",
  "tika-abh08t26:28_2": "Pīṇanarasāti kāyacittānaṁ paribrūhanakiccā.",
  "tika-abh08t26:28_3": "Pharaṇarasāti paṇītarūpehi kāyassa byāpanarasā,",
  "tika-abh08t26:28_4": "attanā sampayuttacittasamuṭṭhānehi rūpehi sakalarūpakāyabyāpanaṁ karotīti vuttaṁ hoti.",
  "tika-abh08t26:28_5": "Na hi aññathā imissā pharaṇaṁ hoti,",
  "tika-abh08t26:28_6": "dhammānaṁ abyāpāratāya kesaggamattampi saṅkamanābhāvato. Udaggabhāvo odagyaṁ.",
  "tika-abh08t26:29_0": "Ekaṁ ārammaṇaṁ aggametassāti ekaggaṁ, cittaṁ,",
  "tika-abh08t26:29_1": "yena pana dhammena yogato taṁ ekaggaṁ nāma hoti, so ekaggabhāvo. So pana cittasseva hoti,",
  "tika-abh08t26:29_2": "na yassa kassacīti āha ‘‘cittassa ekaggabhāvo’’ti,",
  "tika-abh08t26:29_3": "nivāte dīpasikhāya ṭhiti viya cittassa ṭhitīti vuttaṁ hoti.",
  "tika-abh08t26:29_4": "Visārassa byaggabhāvassa paṭipakkho sabhāvo avisāro, na visārābhāvamattaṁ,",
  "tika-abh08t26:29_5": "taṁ imassa lakkhaṇanti āha ‘‘avisāralakkhaṇo’’ti.",
  "tika-abh08t26:29_6": "Avikkhepo sampayuttadhammānaṁ avikkhittatā,",
  "tika-abh08t26:29_7": "avisārāvikkhepānaṁ samādhānabhāvato atthato visesābhāvepi samukhena,",
  "tika-abh08t26:29_8": "sampayuttamukhena ca ubhayaṁ vuttanti daṭṭhabbaṁ.",
  "tika-abh08t26:29_9": "Avūpasamalakkhaṇassa vikkhepassa paṭipakkhatāya cittassa upasamanākārena paccupaṭṭhātīti upasamapaccupaṭṭhāno. Visesatoti yebhuyyena.",
  "tika-abh08t26:29_10": "Sukhavirahitopi hi atthi samādhīti so yebhuyyena sukhapadaṭṭhāno hoti. Atha vā visesatoti atisayena.",
  "tika-abh08t26:29_11": "‘‘Sukhino cittaṁ samādhiyatī’’ti (a. ni.",
  "tika-abh08t26:29_12": "11.11) vacanato hi sukhaṁ samādhissa visesakāraṇaṁ sukhavirahitassapi tadupanissayeneva samijjhanato.",
  "tika-abh08t26:30_0": "Saddahanti etāyāti kammaphalādisaddahanakiriyāya pavattamānānaṁ dhammānaṁ tattha ādhipaccabhāvena saddhāya paccayataṁ dasseti.",
  "tika-abh08t26:30_1": "Tassā hi dhammānaṁ tathā paccayabhāve sati taṁsamaṅgipuggalo ‘‘saddahatī’’ti voharīyati.",
  "tika-abh08t26:30_2": "Saddahanaṁ saddheyyavatthuno pattiyāyanaṁ,",
  "tika-abh08t26:30_3": "taṁ lakkhaṇametissāti saddahanalakkhaṇā.",
  "tika-abh08t26:30_4": "Kālusiyamalaṁ vidhametvā sampayuttānaṁ,",
  "tika-abh08t26:30_5": "puggalasseva vā pasādaṁ anāvilabhāvakāraṇaṁ kiccametissāti pasādanarasā.",
  "tika-abh08t26:30_6": "Yathā kathaṁ viyāti āha ‘‘udakappasādakamaṇi viyā’’ti.",
  "tika-abh08t26:30_7": "Akālusiyapaccupaṭṭhānāti anāvilabhāvapaccupaṭṭhānā.",
  "tika-abh08t26:30_8": "Ratanattayaṁ kammaṁ kammaphalañca saddheyyavatthu,",
  "tika-abh08t26:30_9": "taṁ imissā āsannakāraṇanti saddheyyavatthupadaṭṭhānā.",
  "tika-abh08t26:30_10": "Na hi saddhāya avatthubhūtesu titthiyādīsu sā uppajjati.",
  "tika-abh08t26:30_11": "Sā panāyaṁ kusaladhammānaṁ ādāne hattho viya,",
  "tika-abh08t26:30_12": "sabbasampattisampadāne vittaṁ viya,",
  "tika-abh08t26:30_13": "amatakasiphalaphalane bījaṁ viya ca daṭṭhabbā. ‘‘Saddhāhattho, mahānāma, ariyasāvako,",
  "tika-abh08t26:30_14": "saddhīdha vittaṁ purisassa seṭṭhaṁ (saṁ. ni. 1.246; su. ni. 184),",
  "tika-abh08t26:30_15": "saddhā bījaṁ tapo vuṭṭhī’’tiādivacanañhettha (saṁ. ni. 1.197; su. ni. 77) sādhakaṁ.",
  "tika-abh08t26:31_0": "Saranti 237 etāyāti saraṇakiriyāya pavattamānānaṁ dhammānaṁ tattha ādhipaccabhāvena satiyā paccayataṁ dasseti.",
  "tika-abh08t26:31_1": "Tassā hi dhammānaṁ tathā paccayabhāve sati taṁsamaṅgipuggalo ‘‘saratī’’ti voharīyati.",
  "tika-abh08t26:31_2": "Udake alābu viya pilavitvā gantuṁ adatvā pāsāṇassa viya niccalassa ārammaṇassa ṭhapanaṁ asammuṭṭhatākaraṇaṁ apilāpanaṁ,",
  "tika-abh08t26:31_3": "taṁ lakkhaṇamassāti apilāpanalakkhaṇā.",
  "tika-abh08t26:31_4": "Sā hi ārammaṇe daḷhaṁ patiṭṭhitattā esikā viya vuccati.",
  "tika-abh08t26:31_5": "Sammosapaccanīkakiccaṁ asammosaraso, na sammosābhāvamattaṁ.",
  "tika-abh08t26:31_6": "‘‘Satārakkhena cetasā viharatī’’ti (a. ni.",
  "tika-abh08t26:31_7": "10.20) vuttattā cetoguṇaratanahārakānaṁ kilesacorānaṁ nivāraṇato āha ‘‘ārakkhapaccupaṭṭhānā’’ti.",
  "tika-abh08t26:31_8": "Tathā hesā cakkhudvārādirakkhanato dovāriko viyāti vuccati.",
  "tika-abh08t26:31_9": "Paṭhamaṁ saññāya thiruppannabhāve pacchā satiyā patiṭṭhānabhāvato āha ‘‘thirasaññāpadaṭṭhānā’’ti.",
  "tika-abh08t26:31_10": "Atha satisaññānaṁ kiṁ nānākaraṇanti?",
  "tika-abh08t26:31_11": "Saññā tāva paṭhamaṁ aggahitanimittaṁ sañjānāti,",
  "tika-abh08t26:31_12": "gahitanimitte puna paccābhiññāṇapaccayanimittaṁ karoti,",
  "tika-abh08t26:31_13": "paṭhamaṁ aggahite pana saññākiccaṁ appadhānaṁ hoti,",
  "tika-abh08t26:31_14": "sati pana paṭhamaṁ aggahitanimittampi sarati gahitanimittampi,",
  "tika-abh08t26:31_15": "gahitanimitte pana satikiccaṁ guṇabhūtaṁ hotīti idameva tāsaṁ nānattaṁ.",
  "tika-abh08t26:32_0": "Vīrabhāvoti yena vīriyena vīro nāma hoti, so dhammo.",
  "tika-abh08t26:32_1": "Vīrānaṁ vā kammanti yena kammena vīro nāma hoti, taṁ vīrānaṁ kammaṁ nāma.",
  "tika-abh08t26:32_2": "Vīriyaṁ panassa sādhakabhāvato tathā vuttaṁ.",
  "tika-abh08t26:32_3": "Dhammavinimuttaṁ vā kiñci kammaṁ natthīti vīriyameva kammabhāvena vuttanti daṭṭhabbaṁ.",
  "tika-abh08t26:32_4": "Vidhinā īretabbaṁ pavattetabbanti vā vīriyaṁ.",
  "tika-abh08t26:32_5": "Ussāho taṁ taṁ kiccaṁ samārambho, parakkamo vā.",
  "tika-abh08t26:32_6": "Upatthambhanaṁ pana sampayuttadhammānaṁ kosajjapakkhe patituṁ adatvā dhāraṇaṁ anubalappadānaṁ.",
  "tika-abh08t26:32_7": "Sampayuttadhammānaṁ saṁsīdanabhāvanivārako dhammo, na saṁsīdanābhāvamattaṁ,",
  "tika-abh08t26:32_8": "asaṁsīdanabhāvena paccupaṭṭhātīti asaṁsīdanabhāvapaccupaṭṭhānaṁ.",
  "tika-abh08t26:32_9": "‘‘Saṁviggo yoniso padahatī’’ti (a. ni.",
  "tika-abh08t26:32_10": "4.113) vacanato saṁvegapadaṭṭhānaṁ.",
  "tika-abh08t26:32_11": "Saṁvegoti cettha saṁvegamayaṁ ñāṇaṁ.",
  "tika-abh08t26:32_12": "Asaṁvegapubbikāya pana kusalakiriyāya vīriyārambhavatthupadaṭṭhānaṁ.",
  "tika-abh08t26:32_13": "Tattha vīriyārambhavatthūni nāma –",
  "tika-abh08t26:33_0": "‘‘Maggo gantabbo hoti, maggo gato. Kammaṁ kātabbaṁ hoti, kammaṁ kataṁ.",
  "tika-abh08t26:33_1": "Appamattako ābādho uppanno hoti, gilānā vuṭṭhito hoti, aciravuṭṭhito gelaññā.",
  "tika-abh08t26:33_2": "Gāmaṁ vā nigamaṁ vā piṇḍāya caranto na labhati,",
  "tika-abh08t26:33_3": "lūkhassa vā paṇītassa vā bhojanassa yāvadatthaṁ pāripūriṁ labhati…pe… pāripūri’’nti –",
  "tika-abh08t26:34_0": "Evaṁ vuttāni etāni anurūpapaccavekkhaṇasahitāni aṭṭha vīriyārambhavatthūni,",
  "tika-abh08t26:34_1": "tammūlakāni vā paccavekkhaṇāni.",
  "tika-abh08t26:34_2": "Ettha ca vitakko sampayuttadhamme ārammaṇaṁ āropeti.",
  "tika-abh08t26:34_3": "Cetanā te taṁtaṁkiccesu niyojeti.",
  "tika-abh08t26:34_4": "Vīriyaṁ pana te saṁsīdituṁ adatvā ussāhetīti ayaṁ vitakkacetanāvīriyānaṁ viseso.",
  "tika-abh08t26:35_0": "Vijānanalakkhaṇāti visesena jānanalakkhaṇā,",
  "tika-abh08t26:35_1": "yathāsabhāvapaṭivedhalakkhaṇāti attho.",
  "tika-abh08t26:35_2": "Visayassa ārammaṇassa obhāsanaṁ pakāsanaṁ tappaṭicchādakasammohandhakārassa vidhamanatoti visayobhāsanaṁ,",
  "tika-abh08t26:35_3": "taṁ kiccamassāti visayobhāsanarasā.",
  "tika-abh08t26:35_4": "Katthaci visaye asammuyhanākārena sammohapaṭipakkhatāya vā paccupaṭṭhānato sammohābhāvassa paccupaṭṭhānato vā asammohapaccupaṭṭhānā.",
  "tika-abh08t26:36_0": "Attanā anupāletabbānaṁ sahajātadhammānaṁ anupālanaṁ jīvitassa byāpāro,",
  "tika-abh08t26:36_1": "tañca tesaṁ jīvananti taṁ tassa kāraṇabhāvaṁ purakkhatvā vuttaṁ ‘‘jīvanti tenā’’ti.",
  "tika-abh08t26:36_2": "Rūpārūpajīvitindriyassa anurūpato lakkhaṇādikaṁ dassetuṁ ‘‘attanā avinibhuttāna’’nti vuttaṁ.",
  "tika-abh08t26:36_3": "‘‘Sampayuttāna’’nti hi vuccamāne rūpadhammānaṁ sampayogābhāvato rūpajīvitindriyassa saṅgaho na siyā.",
  "tika-abh08t26:36_4": "‘‘Avinibhuttāna’’nti pana vuttattā yāni avinibbhogarūpāni rūpajīvitindriyena saddhiṁ avinibhuttāni avisaṁsaṭṭhāni.",
  "tika-abh08t26:36_5": "Ye ca arūpadhammā arūpajīvitindriyena sampayuttā,",
  "tika-abh08t26:36_6": "tesaṁ sabbesaṁ saṅgaho hotīti.",
  "tika-abh08t26:36_7": "Pavattanarasanti uppādato yāva bhaṅgā anupālanato antarā anivattanasabhāvasādhanena tesaṁ pavattanakiccaṁ.",
  "tika-abh08t26:36_8": "Keci pana ‘‘rūpajīvitindriyaṁ tesaṁ ṭhitikkhaṇato paṭṭhāya,",
  "tika-abh08t26:36_9": "arūpajīvitindriyaṁ uppādato paṭṭhāya pavattiyā paccayo’’ti vadanti, taṁ na yuttaṁ.",
  "tika-abh08t26:36_10": "Paṭṭhāne hi ‘‘abyākataṁ dhammaṁ paṭicca asaññasattānaṁ ekaṁ mahābhūtaṁ paṭicca indriyapaccayaṁ kammapaccayasadisa’’nti asaññasattānaṁ indriyapaccayo kammapaccayasadisaṁ katvā vutto,",
  "tika-abh08t26:36_11": "tasmā rūpajīvitindriyampi uppādato paṭṭhāya paccayo hotīti daṭṭhabbaṁ.",
  "tika-abh08t26:36_12": "Uppādato yāva bhaṅgā ṭhapanato ṭhapanapaccupaṭṭhānaṁ.",
  "tika-abh08t26:36_13": "Anupālanavasena yāpayitabbā pavattetabbā dhammā padaṭṭhānamassāti yāpayitabbadhammapadaṭṭhānaṁ.",
  "tika-abh08t26:36_14": "Yadi evaṁ tesaṁ anupālanādisādhakaṁ, kathaṁ tesaṁ nirodho hoti.",
  "tika-abh08t26:36_15": "Evañhi sabbakālaṁ ṭhātabbanti āha ‘‘santepi cā’’tiādi.",
  "tika-abh08t26:36_16": "Anupālanalakkhaṇādimhīti ādi-saddena pavattanarasādimeva saṅgaṇhāti.",
  "tika-abh08t26:36_17": "Atthikkhaṇeyevāti attanā anupāletabbānaṁ, attano vā atthikkhaṇeyeva. Udakanti taḷākagatajalaṁ, daṇḍagatajalaṁ vā .",
  "tika-abh08t26:36_18": "Tattha taḷākagataudakassa gahaṇe attanā anupāletabbadhammānaṁ atthikkhaṇe anupālanaṁ sādhitaṁ hoti,",
  "tika-abh08t26:36_19": "daṇḍagatajalassa pana gahaṇe attano atthikkhaṇe anupālanaṁ.",
  "tika-abh08t26:36_20": "Attanā anuppāditadhamme kathaṁ pāletīti āha ‘‘dhāti viya kumāra’’nti.",
  "tika-abh08t26:36_21": "Yadi sesadhammānaṁ pavattikāraṇena kenaci bhavitabbaṁ,",
  "tika-abh08t26:36_22": "jīvitassa pana kiṁ pavattikāraṇanti āha ‘‘sayaṁ…pe… pavattatī’’ti.",
  "tika-abh08t26:36_23": "Yathā kathaṁ viyāti āha ‘‘niyāmako viyā’’ti.",
  "tika-abh08t26:36_24": "Sopi attanā pavattitanāvāsambandhena pavattati.",
  "tika-abh08t26:36_25": "Yadi dhammānaṁ pavatti jīvitindriyapaṭibaddhaṁ,",
  "tika-abh08t26:36_26": "bhaṅgato uddhampi kiṁ pana pavattetīti āha ‘‘na bhaṅgato uddha’’nti.",
  "tika-abh08t26:36_27": "Kasmāti āha ‘‘attanoca pavattetabbānañca abhāvā’’ti.",
  "tika-abh08t26:36_28": "Bhaṅgakkhaṇe pana kathanti āha ‘‘na bhaṅgakkhaṇe ṭhapetī’’ti.",
  "tika-abh08t26:37_0": "Yasmā pana lobhapaṭipakkho alobho hoti, ye dhammā tena sampayuttā, taṁsamaṅgino vā sattā, te na lubbhanti,",
  "tika-abh08t26:37_1": "sayampi kadāci na lubbhateva,",
  "tika-abh08t26:37_2": "atthato vā alubbhanākāro eva ca so hoti,",
  "tika-abh08t26:37_3": "tasmā vuttaṁ ‘‘na lubbhanti tenā’’tiādi.",
  "tika-abh08t26:37_4": "Esa nayo ‘‘na dussanti tenā’’tiādīsupi.",
  "tika-abh08t26:37_5": "Alaggabhāvo ārammaṇaṁ nissāya pavattantassapi tattha anāsattatā.",
  "tika-abh08t26:37_6": "Tenāha ‘‘kamaladale jalabindu viyā’’ti.",
  "tika-abh08t26:37_7": "Apariggaho kassaci vatthuno mamattavasena asaṅgaho.",
  "tika-abh08t26:37_8": "Muttabhikkhu viyāti khīṇāsavabhikkhu viya.",
  "tika-abh08t26:37_9": "So hi muttarāgattā katthaci mamāyanarahito hoti.",
  "tika-abh08t26:37_10": "Anallīno bhāvo adhippāyo etassāti anallīnabhāvo.",
  "tika-abh08t26:37_11": "Evañhi ‘‘asucimhi patitapuriso viyā’’ti upamāya sameti.",
  "tika-abh08t26:37_12": "Yathā hi tassa purisassa satipi kāyena allīyane bhāvo anallīno,",
  "tika-abh08t26:37_13": "evaṁ alobhopi ārammaṇakaraṇavasena gahitepi ārammaṇe alaggabhāvena anallīnabhāvo anallīnākāroyeva pavattati. Evaṁsabhāvo hi so dhammoti.",
  "tika-abh08t26:38_0": "Caṇḍikassa bhāvo caṇḍikkaṁ, pharusabhāvo, atthato pana kopoyeva,",
  "tika-abh08t26:38_1": "tappaṭipakkho apharusabhāvo acaṇḍikkaṁ.",
  "tika-abh08t26:38_2": "Avirodho aviggaho appaṭipakkho sabhāvo.",
  "tika-abh08t26:38_3": "Āghātavinayanarasoti ettha āghāto nāma parassa attānaṁ, attano paraṁ uddissa,",
  "tika-abh08t26:38_4": "parasseva ca paraṁ uddissa pavatto upanāho balavakopo.",
  "tika-abh08t26:38_5": "Tassa vinayanaraso apanayanaraso.",
  "tika-abh08t26:38_6": "Sommabhāvo majjanavasena hilādaniyatā sītalabhāvo. Tenāha ‘‘puṇṇacando viyā’’ti.",
  "tika-abh08t26:39_0": "Kāyaduccarītādīhīti hetumhi karaṇavacanaṁ.",
  "tika-abh08t26:39_1": "Hirīyati lajjanākārena jigucchiyati.",
  "tika-abh08t26:39_2": "Tehiyevāti kāyaduccaritādīhiyeva. Ottappatīti ubbijjati.",
  "tika-abh08t26:39_3": "Hirī pāpe gūthe viya passantī jigucchatīti āha ‘‘pāpato jigucchanalakkhaṇā hirī’’ti.",
  "tika-abh08t26:39_4": "Ottappaṁ te uṇhaṁ viya passantaṁ tato uttasatīti vuttaṁ ‘‘uttāsalakkhaṇaṁ ottappa’’nti.",
  "tika-abh08t26:39_5": "Ubhopi pāpānaṁ akaraṇarasāti lajjanākārena pāpānaṁ akaraṇarasā hirī, uttāsākārena ottappaṁ.",
  "tika-abh08t26:39_6": "Pāpato saṅkocanapaccupaṭṭhānāti vuttappakāreneva pāpato saṅkocanākārena paccupaṭṭhānā.",
  "tika-abh08t26:39_7": "Attagāravaparagāravapadaṭṭhānāti attagāravapadaṭṭhānā hirī ajjhattasamuṭṭhānatāya, attādhipatitāya ca.",
  "tika-abh08t26:39_8": "Paragāravapadaṭṭhānaṁ ottappaṁ bahiddhāsamuṭṭhānatāya, lokādhipatitāya ca.",
  "tika-abh08t26:39_9": "Attānañhi garuṁ katvā hiriyā pāpaṁ pajahati kulavadhū viya.",
  "tika-abh08t26:39_10": "Paraṁ garuṁ katvā ottappena pāpaṁ pajahati vesiyā viya.",
  "tika-abh08t26:39_11": "Ajjhattasamuṭṭhānāditā ca nesaṁ tattha tattha pākaṭabhāvena veditabbā,",
  "tika-abh08t26:39_12": "na pana tesaṁ kadāci aññamaññaviyogato.",
  "tika-abh08t26:39_13": "Na hi lajjanaṁ nibbhayaṁ vā pāpabhayaṁ vā alajjanaṁ atthīti.",
  "tika-abh08t26:39_14": "Hiriyā balavabhāve pana ottappaṁ abbohārikaṁ hoti,",
  "tika-abh08t26:39_15": "ottappassa balavabhāve hirī abbohārikā.",
  "tika-abh08t26:39_16": "Ime ca dve dhammā ‘‘lokapālā’’ti vuccanti. Yathāha –",
  "tika-abh08t26:40_0": "‘‘Dveme, bhikkhave, sukkā dhammā lokaṁ pālenti. Katame dve? Hirī ca ottappañca, ime kho, bhikkhave,",
  "tika-abh08t26:40_1": "dve sukkā dhammā lokaṁ na pāleyyuṁ,",
  "tika-abh08t26:40_2": "nayidha paññāyetha ‘mātā’ti vā ‘mātucchā’ti vā ‘mātulānī’ti vā’’tiādi (a. ni. 2.9).",
  "tika-abh08t26:41_0": "Passambhanaṁ darathavūpasamo, kāya-saddo samūhavacano.",
  "tika-abh08t26:41_1": "So cettha vedanādikkhandhattayaṁ.",
  "tika-abh08t26:41_2": "Vatticchāvasena hi saddo visiṭṭhavutti hotīti āha ‘‘kāyoti cetthā’’tiādi.",
  "tika-abh08t26:41_3": "Vedanādayoti vedanākkhandho saññākkhandho saṅkhārakkhandhoti tayo khandhā.",
  "tika-abh08t26:41_4": "Tathā ca vuttaṁ tattha ‘‘katamā tasmiṁ samaye kāyapassaddhi hoti,",
  "tika-abh08t26:41_5": "yā tasmiṁ samaye vedanākkhandhassā’’tiādi (dha. sa. 40).",
  "tika-abh08t26:41_6": "Daratho sārambho domanassapaccayānaṁ uddhaccādīnaṁ kilesānaṁ,",
  "tika-abh08t26:41_7": "tathā pavattānaṁ vā catunnaṁ khandhānametaṁ adhivacanaṁ.",
  "tika-abh08t26:41_8": "Tassa vūpasamaṁ lakkhaṇamassāti kāyacittadarathavūpasamalakkhaṇā.",
  "tika-abh08t26:41_9": "Kāyacitta…pe… rasāti yathāvuttānameva paṭipakkhadhammānaṁ abhibhavanarasā.",
  "tika-abh08t26:41_10": "Darathanimmaddanena pariḷāhaparipphandanavirahito sītibhāvo aparipphandanasītibhāvo.",
  "tika-abh08t26:41_11": "Avūpasamo paripphandanaṁ asantavuttitā.",
  "tika-abh08t26:41_12": "Uddhaccādikilesāti uddhaccappadhānā uddhaccādhikacittuppādasampayuttā kilesā.",
  "tika-abh08t26:41_13": "Tepi hi uddhaccavasena avūpasamakarā.",
  "tika-abh08t26:41_14": "Uddhaccaṁ vā ādiṁ katvā sabbeyeva kilesā uddhaccādikilesā. Evaṁ sesesupi.",
  "tika-abh08t26:42_0": "Garubhāvo dandhatā,",
  "tika-abh08t26:42_1": "thinamiddhādhikānaṁ tathā pavattānaṁ vā catunnaṁ khandhānametaṁ adhivacanaṁ.",
  "tika-abh08t26:42_2": "Dandhatāya paṭipakkho adandhatā agarubhāvo.",
  "tika-abh08t26:43_0": "Thaddhabhāvo thambho. Diṭṭhimānādhikānaṁ,",
  "tika-abh08t26:43_1": "tappadhānānaṁ vā catunnaṁ khandhānaṁ etaṁ nāmaṁ.",
  "tika-abh08t26:43_2": "Thaddhabhāvanimmaddanatoyeva katthaci ārammaṇe appaṭihatākārena paccupaṭṭhanti,",
  "tika-abh08t26:43_3": "sampayuttānaṁ vā tattha appaṭighātaṁ paccupaṭṭhāpentīti appaṭighātapaccupaṭṭhānā.",
  "tika-abh08t26:44_0": "Kammani sādhu kammaññaṁ, na kammaññaṁ akammaññaṁ, tassa bhāvo akammaññabhāvo,",
  "tika-abh08t26:44_1": "dānasīlādipuññakiriyāya asamatthatā.",
  "tika-abh08t26:44_2": "Atthato kāmacchandādisaṁkilesadhammā,",
  "tika-abh08t26:44_3": "tappadhānā vā cattāro akusalakkhandhā.",
  "tika-abh08t26:44_4": "Akammaññabhāvanimmaddaneneva sampannākārena ārammaṇassa gahaṇaṁ ārammaṇakaraṇasampatti. Vuttāvasesā kāmacchandādayo,",
  "tika-abh08t26:44_5": "tadekaṭṭhā ca saṁkilesadhammā sesanīvaraṇādayo.",
  "tika-abh08t26:44_6": "Imā pana dve vinibandhanimmaddanena pasādanīyavatthūsu pasādāvahā,",
  "tika-abh08t26:44_7": "hitakiriyāsu viniyogakkhamabhāvāvahā suvaṇṇavisuddhi viyāti daṭṭhabbā.",
  "tika-abh08t26:45_0": "Gelaññaṁ assaddhiyādayo, tadekaṭṭhā ca pāpadhammā,",
  "tika-abh08t26:45_1": "tappaṭipakkho agelaññabhāvo lakkhaṇaṁ etāsanti agelaññabhāvalakkhaṇā.",
  "tika-abh08t26:45_2": "Gelaññanimmaddaneneva natthi etāsaṁ ādīnavo doso upaddavo vā,",
  "tika-abh08t26:45_3": "na vā etā ādīnaṁ kapaṇaṁ vanti pavattantīti nirādīnavā, tenākārena paccupaṭṭhanti,",
  "tika-abh08t26:45_4": "taṁ vā sampayuttesu paccupaṭṭhāpentīti nirādīnavapaccupaṭṭhānā.",
  "tika-abh08t26:46_0": "Kāyasambandhī,",
  "tika-abh08t26:46_1": "cittasambandhī ca ujubhāvoti lakkhitabbatāya kāyacittānaṁ ajjavalakkhaṇā.",
  "tika-abh08t26:46_2": "Kāyacittānaṁ naṅgalasīsacandakoṭigomuttavaṅkatāsaṅkhātānaṁ kuṭilabhāvānaṁ atthato māyāsāṭheyyādibhūtānaṁ nimmaddanato kāyacittānaṁ kuṭilabhāvanimmaddanarasā.",
  "tika-abh08t26:46_3": "Tatoyeva sabbathāpi ajimhabhāvena paccupaṭṭhanti,",
  "tika-abh08t26:46_4": "sampayuttānaṁ vā ajimhataṁ paccupaṭṭhāpentīti ajimhatāpaccupaṭṭhānā.",
  "tika-abh08t26:47_0": "Nanu ca kāyapassaddhiādīnaṁ dvinnaṁ dvinnaṁ dhammānaṁ ekekapaṭipakkhattā darathanimmaddanādikiccaṁ ekekameva karoti.",
  "tika-abh08t26:47_1": "Kasmā pana dve dve dhammā vuttāti?",
  "tika-abh08t26:47_2": "Na kho panevaṁ cintitabbaṁ bhagavatāpi tatheva desitattā.",
  "tika-abh08t26:47_3": "Kasmā pana bhagavatā tathā desitā? Sabhāvadhammabhāvato.",
  "tika-abh08t26:47_4": "Na hi bhagavatā pubbe avijjamānā ete dhammā desanāvasena uppāditā,",
  "tika-abh08t26:47_5": "atha kho sabhāvato vijjamānāyeva sayambhuñāṇena sammā sacchikatvā yathāsabhāvā desitā,",
  "tika-abh08t26:47_6": "tasmā kathamettha bhagavatā sabhāvato vijjamānassa hāpanaṁ kātuṁ sakkā.",
  "tika-abh08t26:47_7": "Sabhāvato vijjamānatāya cettha bhagavato vacanameva pamāṇaṁ.",
  "tika-abh08t26:47_8": "Na hi bhagavā yathādhammasāsanādhikāre ayathādhammaṁ katheyyāti,",
  "tika-abh08t26:47_9": "yassa pana vijjamānassāpi akathanaṁ, taṁ aññahetukaṁ.",
  "tika-abh08t26:47_10": "Na cettha tādiso hetu upalabbhati,",
  "tika-abh08t26:47_11": "yena imesu ekekadhammassa akathananti.",
  "tika-abh08t26:47_12": "Yathā pana dvinnaṁ purisānaṁ ekoyeva veriko hoti,",
  "tika-abh08t26:47_13": "tassa te purisā otāraṁ disvā ekato hutvāva hananti,",
  "tika-abh08t26:47_14": "evameva dve dve dhammā ekato hutvā ekaṁ paṭipakkhadhammaṁ hananti,",
  "tika-abh08t26:47_15": "yathā ca panete visuṁ disvāpi taṁ veriṁ hananti,",
  "tika-abh08t26:47_16": "na evamete taṁ visuṁ hananti tesaṁ aññamaññaṁ avinābhāvatoti,",
  "tika-abh08t26:47_17": "tasmā ete paṭipakkhadhammānaṁ ekekabhāvepi dve dveyeva vuttāti,",
  "tika-abh08t26:47_18": "apica cittapassaddhiādīhi cittameva passaddhi lahu mudu kammaññaṁ paguṇaṁ ujuñca hoti.",
  "tika-abh08t26:47_19": "Kāyapassaddhiādīhi pana rūpakāyopīti tadatthadassanatthaṁ bhagavatā ettheva duvidhatā vuttā, na samādhiādīsu.",
  "tika-abh08t26:48_0": "Chandanaṁ chando, ārammaṇena atthikatā.",
  "tika-abh08t26:48_1": "‘‘Chando kāmo’’tiādīsu (mahāni.",
  "tika-abh08t26:48_2": "1) pana taṇhāpi chandoti vuccati.",
  "tika-abh08t26:48_3": "‘‘Chandaṁ janeti vāyamatī’’tiādīsu vīriyampīti tato nivattanatthaṁ vuttaṁ ‘‘kattukamyatāyetaṁ adhivacana’’nti.",
  "tika-abh08t26:48_4": "Kattukamyatā vuccati karaṇicchā.",
  "tika-abh08t26:48_5": "Cetasikassa dhammassa sārammaṇattā karaṇicchā nāma ārammaṇassa ālambitukāmatāmukheneva hotīti ārammaṇakaraṇicchālakkhaṇo chando ‘‘kattukamyatālakkhaṇo’’ti vutto.",
  "tika-abh08t26:48_6": "Tenevāha ‘‘ārammaṇapariyesanaraso,",
  "tika-abh08t26:48_7": "ārammaṇena atthikatāpaccupaṭṭhāno’’ti ca.",
  "tika-abh08t26:48_8": "Yadaggena panāyaṁ attano ārammaṇapariyesanaraso,",
  "tika-abh08t26:48_9": "tadaggena sampayuttadhammānampi hotiyeva ekārammaṇatāya.",
  "tika-abh08t26:48_10": "Tena tesaṁ ārammaṇaggahaṇe cetaso hatthappasāraṇaṁ viyāti vuccati.",
  "tika-abh08t26:48_11": "Kathaṁ pana dānavatthuvissajjanavasena pavattamānacetanāsampayutto chando ārammaṇena atthiko hotīti?",
  "tika-abh08t26:48_12": "Nanu avocumhā ‘‘ārammaṇakaraṇicchālakkhaṇo’’ti,",
  "tika-abh08t26:48_13": "tasmā saṅgāmagataissāsassa khipitabbausūnaṁ gahaṇe atthikatā viya dānavatthuvissajjanavasena pavattacchandopi vissajjitabbena tena atthikoyevāti.",
  "tika-abh08t26:48_14": "Svāyaṁ kusalesu uppanno kusalacchando nāma hoti yonisomanasikārasamuṭṭhānattā.",
  "tika-abh08t26:48_15": "Tabbiparītato pana akusalesu uppanno akusalacchando.",
  "tika-abh08t26:49_0": "Adhimuccanaṁ ārammaṇe sanniṭṭhānavasena veditabbaṁ, na pasādanavasena.",
  "tika-abh08t26:49_1": "Tenāha ‘‘sanniṭṭhānalakkhaṇo’’ti.",
  "tika-abh08t26:49_2": "Yathā tathā hi ārammaṇe nicchayanaṁ adhimuccanaṁ anadhimuccantassa pāṇātipātādīsu ,",
  "tika-abh08t26:49_3": "dānādīsu vā pavattiyā abhāvato,",
  "tika-abh08t26:49_4": "saddhā pana pasādanīyesu pasādādhimokkhoti ayametesaṁ viseso.",
  "tika-abh08t26:49_5": "Voṭṭhabbanaṁ pana yathā santīrite atthe nicchayanākārena pavattitvā parato pavattamānānaṁ tathā pavattiyā paccayo hoti.",
  "tika-abh08t26:49_6": "Yadi evaṁ vicikicchāsampayuttesu dhammesu kathanti?",
  "tika-abh08t26:49_7": "Tesampi ekaṁseneva saṁsappanākārassa paccayatāya daṭṭhabbaṁ,",
  "tika-abh08t26:49_8": "dārakassa viya ito cito ca saṁsappanassa ‘‘karissāmi,",
  "tika-abh08t26:49_9": "na karissāmī’’ti anicchayassa paṭipakkhakiriyā asaṁsappanaṁ.",
  "tika-abh08t26:49_10": "Yesu cittuppādesu ayaṁ sanniṭṭhānalakkhaṇo adhimokkho,",
  "tika-abh08t26:49_11": "tesaṁ ārammaṇadhammoyeva sanniṭṭhātabbattā sanniṭṭheyyadhammo.",
  "tika-abh08t26:49_12": "So padaṭṭhānamassāti sanniṭṭheyyadhammapadaṭṭhāno.",
  "tika-abh08t26:49_13": "Indakhiloti esikāthambho vuccati.",
  "tika-abh08t26:50_0": "Tesu tesu dhammesūti yesu dhammesu sayaṁ uppannā,",
  "tika-abh08t26:50_1": "tesu attanā sampayuttesu cittacetasikadhammesu.",
  "tika-abh08t26:50_2": "Anārammaṇattepi hi tesu samappavattesu udāsīnabhāvo ‘‘tatramajjhattatā’’ti vuccati.",
  "tika-abh08t26:50_3": "Samaṁ avisamaṁ vāhitaṁ attanā pavattitasampayuttānaṁ vā yathāsakakiccesu pavattanaṁ lakkhaṇametissāti samavāhitalakkhaṇā.",
  "tika-abh08t26:50_4": "Tattha samaṁ hutvā pavattanalakkhaṇāti atthe apakkhapatitabhāvo vutto hoti,",
  "tika-abh08t26:50_5": "avisamaṁ katvā pavattanalakkhaṇāti atthe ūnādhikatānivāraṇaṁ .",
  "tika-abh08t26:50_6": "Udāsīnabhāvena pavattamānāpi hi esā sampayuttadhamme samaṁ katvā yathāsakakiccesu pavatteti,",
  "tika-abh08t26:50_7": "yathā rājā tuṇhī nisinnopi adhikaraṇadhammaṭṭhe yathāsakakiccesu samaṁ appamatte pavatteti.",
  "tika-abh08t26:50_8": "Alīnānuddhatappavattipaccayānaṁ dhammānaṁ ūnādhikatāya līnuddhatabhāvassa nivāraṇakiccāti vuttaṁ ‘‘ūnādhikatānivāraṇarasā’’ti.",
  "tika-abh08t26:50_9": "Yadi evaṁ kathaṁ sahajātādhipatīnaṁ adhipatibhāvo.",
  "tika-abh08t26:50_10": "Ādhipaccañhi tesaṁ kiccato adhikabhāvoti? Nāyaṁ doso. Tampi tassa kiccameva,",
  "tika-abh08t26:50_11": "yaṁ sahajātadhammānaṁ adhipatibhāve pavattāpanaṁ.",
  "tika-abh08t26:50_12": "Yathā hi raṅgamaṇḍalaṁ gato naṭakācariyo te te naṭake yathāsakaṁ anurūpaṁ bhūmiyaṁ yojeti,",
  "tika-abh08t26:50_13": "evamesāpi attanā sampayuttadhammesu adhipatibhāve ṭhite adhipatibhāve yojeti, indriyatte ṭhite indriyatte,",
  "tika-abh08t26:50_14": "na pana sakasakakiccato ūnataṁ, adhikataṁ vā pattuṁ detīti. ‘‘Idaṁ nihīnakiccaṁ hotu,",
  "tika-abh08t26:50_15": "idaṁ atirekakicca’’nti evaṁ pakkhapātavasena viya pavatti pakkhapāto.",
  "tika-abh08t26:50_16": "Taṁ upacchindantī viya hotīti pakkhapātupacchedanarasā.",
  "tika-abh08t26:50_17": "Sā cittacetasikānaṁ ajjhupekkhanena samappavattesu ājānīyesu sārathi viya daṭṭhabbā.",
  "tika-abh08t26:51_0": "Kiriyā kāroti kāra-saddassa bhāvasādhanataṁ āha. Tena kāroti nāññaṁ, kiriyāyevāti dīpitaṁ hoti.",
  "tika-abh08t26:51_1": "Manasmiṁ kāroti manasi ārammaṇassa karaṇaṁ.",
  "tika-abh08t26:51_2": "Yena hi mano ārammaṇe karīyati ārammaṇenassa saṁyojanato,",
  "tika-abh08t26:51_3": "tato eva tena ārammaṇampi manasi karīyatīti.",
  "tika-abh08t26:51_4": "Manasikāroti cettha aluttasamāso daṭṭhabbo.",
  "tika-abh08t26:51_5": "Purimamanatoti bhavaṅgamanato.",
  "tika-abh08t26:51_6": "Visadisaṁ mananti vīthijavanamanaṁ, taṁ karotīti manasikāro,",
  "tika-abh08t26:51_7": "manasikārasāmaññena vīthijavanapaṭipādake dasseti.",
  "tika-abh08t26:51_8": "Ettha pana upayogatthabhummavacane samāso daṭṭhabbo.",
  "tika-abh08t26:51_9": "Sampayuttadhamme ārammaṇābhimukhaṁ sārento payojento viya hotīti manasikāro sāraṇalakkhaṇoti vutto. Saṁyojanarasoti payojanaraso.",
  "tika-abh08t26:51_10": "Vitakko sampayuttānaṁ ārammaṇe abhiniropanasabhāvattā ārammaṇe cittaṁ pakkhipanto viya hoti.",
  "tika-abh08t26:51_11": "Cetanā attano ārammaṇaṁ gaṇhantī sampayuttepi sakasakakiccaṁ kāretīti attanā karaṇena balaṁ niyojento balanāyako viya hoti.",
  "tika-abh08t26:51_12": "Manasikāro sampayutte ārammaṇe payojetīti ājānīyappayojanakasārathi viyāti ayametesaṁ viseso.",
  "tika-abh08t26:52_0": "Ārammaṇābhimukhabhāvapaccupaṭṭhānoti ārammaṇe saṁyojanavasena tadabhimukhabhāvapaccupaṭṭhāno.",
  "tika-abh08t26:52_1": "Ettha satiyā appamussanacchandatā visayābhimukhapaccupaṭṭhānatā,",
  "tika-abh08t26:52_2": "manasikārassa pana saṁyojanavasenāti ayametesaṁ viseso.",
  "tika-abh08t26:52_3": "Ārammaṇapaṭipādakassa saṅkhārakkhandhapariyāpannatāvacanaṁ itaramanasikārānaṁ viññāṇakkhandhapariyāpannataṁ dasseti.",
  "tika-abh08t26:52_4": "Mahisāsakā pana ‘‘āvajjanassa viññāṇabhāve sabbaññutaññāṇassa sabbavisayatā parihāyeyya,",
  "tika-abh08t26:52_5": "tasmā taṁ javanasampayuttasaṅkhārakkhandhapariyāpannamevā’’ti vadanti.",
  "tika-abh08t26:52_6": "Tesañhi ayamadhippāyo – yadi taṁ visuṁ cittasabhāvaṁ siyā,",
  "tika-abh08t26:52_7": "paccuppannacittaṁ ārammaṇaṁ katvā pavattassa tassa anantaraṁ uppajjamānajavanānaṁ paccuppannārammaṇatā na bhaveyya,",
  "tika-abh08t26:52_8": "aññadatthu atītārammaṇatāva siyā,",
  "tika-abh08t26:52_9": "evañca sati sabbaññutaññāṇassāpi paccuppannacittārammaṇatāya abhāvato asabbavisayatā āpajjeyya,",
  "tika-abh08t26:52_10": "yadaggena ca taṁ asabbavisayaṁ,",
  "tika-abh08t26:52_11": "tadaggena sāvaraṇampi hoti yattha na pavattati, tattha āvaraṇasambhavato,",
  "tika-abh08t26:52_12": "tasmāssa sakalalokasiddho sabbaññubhāvo,",
  "tika-abh08t26:52_13": "anāvaraṇabhāvo ca parihāyetha,",
  "tika-abh08t26:52_14": "javanasampayuttabhāve pana sati āvajjanassa nāyaṁ iṭṭhavighāto āpajjatīti.",
  "tika-abh08t26:52_15": "Tayidaṁ tesamabhinivesamattaṁ ‘‘āvajjanā kusalānaṁ khandhānaṁ,",
  "tika-abh08t26:52_16": "akusalānaṁ khandhānaṁ anantarapaccayena paccayo’’ti (paṭṭhā.",
  "tika-abh08t26:52_17": "1.1.417) vacanena tassānantaraṁ kusalākusaluppattiyā dīpitattā.",
  "tika-abh08t26:52_18": "Sabbaññutaññāṇassa pana paccuppannacittārammaṇabhāvo evaṁ veditabbo – atītādivasena hi vibhāgamakatvā ‘‘imassa cittaṁ jānāmī’’ti pavattassa āvajjanaṁ sāmaññena yaṁ kiñci abhimukhībhūtaṁ cittamāvajjati,",
  "tika-abh08t26:52_19": "tato javanānipi attano attano abhimukhībhūtaṁ cittamārammaṇaṁ katvā pavattanti,",
  "tika-abh08t26:52_20": "na cettha javanānaṁ bhinnārammaṇatā āsaṅkitabbā cittasāmaññena ārammaṇassa abhinnattā,",
  "tika-abh08t26:52_21": "tasmā sabbaññutaññāṇassa paccuppannacittārammaṇataṁ paṭicca na kāci vihesā anubhavitabbāti. Kiṁ vā etena yuttivādena,",
  "tika-abh08t26:52_22": "nanu vuttaṁ bhagavatā – ‘‘acinteyyo buddhavisayo’’ti (a. ni. 4.77),",
  "tika-abh08t26:52_23": "tasmā aparimitapuññasambhārekaphalassa acinteyyasabhāvattā āvajjanena vināpi visayaggahaṇe vibandhanābhāvato yattha katthaci pavatti appaṭihatāyevāti.",
  "tika-abh08t26:52_24": "Keci panettha ‘‘āvajjanaṁ anāgatacittamārammaṇaṁ katvā nirujjhati,",
  "tika-abh08t26:52_25": "javanameva pana paccuppannamārammaṇaṁ gaṇhātī’’ti vadanti.",
  "tika-abh08t26:52_26": "Yasmā pana ‘‘anāgatārammaṇā āvajjanā paccuppannārammaṇānaṁ khandhānaṁ anantarapaccayena paccayo’’ti pāḷi natthi, tasmā taṁ appamāṇaṁ.",
  "tika-abh08t26:53_0": "Karotīti karuṇā. Kiṁ karoti,",
  "tika-abh08t26:53_1": "kesaṁ kiṁ nimittanti āha ‘‘paradukkhe sati sādhūnaṁ hadayakampana’’nti.",
  "tika-abh08t26:53_2": "Kampananti ca paresaṁ dukkhaṁ disvā tassa asahanākārena cittassa aññathattaṁ,",
  "tika-abh08t26:53_3": "tadidaṁ sappurisānaṁyeva hotīti āha ‘‘sādhūna’’nti.",
  "tika-abh08t26:53_4": "Sappurisā hi attahitaparahitasādhanena ‘‘sādhū’’ti vuccanti.",
  "tika-abh08t26:53_5": "‘‘Kiṇātī’’ti imassa atthamāha ‘‘vināsetī’’ti,",
  "tika-abh08t26:53_6": "adassanaṁ gameti apanetīti attho.",
  "tika-abh08t26:53_7": "Tenāha ‘‘paradukkhāpanayanākārappavattilakkhaṇā’’ti.",
  "tika-abh08t26:53_8": "Paresaṁ dukkhassa apanayanaṁ hotu vā, mā vā, so paradukkhāpanayanākāro,",
  "tika-abh08t26:53_9": "tathāpavattilakkhaṇāti para…pe… lakkhaṇā.",
  "tika-abh08t26:53_10": "Apanetukāmatāya paresaṁ dukkhassa asahanaṁ anadhivāsanaṁ paradukkhāsahanaṁ. Na vihiṁsā avihiṁsā, sattānaṁ aviheṭhanaṁ, taṁ paccupaṭṭhāpeti,",
  "tika-abh08t26:53_11": "vihiṁsāya vā paṭipakkhabhāvena paccupaṭṭhātīti avihiṁsāpaccupaṭṭhānā.",
  "tika-abh08t26:54_0": "Pamodanalakkhaṇāti parasampattiyā pamodanalakkhaṇā.",
  "tika-abh08t26:54_1": "Anissāyanarasāti issāyanassa usūyanassa paṭipakkhabhāvakiccā. Pantasenāsanesu,",
  "tika-abh08t26:54_2": "adhikusaladhammesu ca aramaṇaṁ arati.",
  "tika-abh08t26:54_3": "Sā atthato issādhikaṁ domanassasahagataṁ,",
  "tika-abh08t26:54_4": "thinamiddhādhikañca uddhaccaṁ.",
  "tika-abh08t26:54_5": "Tattha purimaṁ parasampattivisayaṁ,",
  "tika-abh08t26:54_6": "dutiyaṁ pantasenāsanādivisayanti daṭṭhabbaṁ.",
  "tika-abh08t26:54_7": "Aratiyā vihananākārena paccupaṭṭhāti,",
  "tika-abh08t26:54_8": "tassā vighātaṁ vā vūpasamaṁ paccupaṭṭhāpetīti arativighātapaccupaṭṭhānā.",
  "tika-abh08t26:54_9": "‘‘Aniyate icchantī’’ti iminā cetasikantarabhāvena icchantīti dasseti.",
  "tika-abh08t26:55_0": "Kāyaduccaritatoti vatthuvītikkamasaṅkhātaduccaritato.",
  "tika-abh08t26:55_1": "Kāyaduccaritādivatthūnanti parapāṇaparadhanaparaitthiādīnaṁ kāyaduccaritādīnamālambaṇabhūtānameva vatthūnaṁ.",
  "tika-abh08t26:55_2": "Avītikkamalakkhaṇāti amaddanalakkhaṇā.",
  "tika-abh08t26:55_3": "Kāyaduccaritādivatthuto saṅkocanakiriyāpadesena kāyaduccaritāditoyeva saṅkocanakiriyā vuttāti daṭṭhabbaṁ.",
  "tika-abh08t26:55_4": "Na hi viratiyo duccaritavatthuno akiriyapaccupaṭṭhānā yujjanti, atha kho duccaritasseva,",
  "tika-abh08t26:55_5": "viratīnañca soraccavasena saṅkocanaṁ,",
  "tika-abh08t26:55_6": "akiriyā ca hirottappānaṁ jigucchādivasenāti ayametesaṁ viseso.",
  "tika-abh08t26:55_7": "Saddhā…pe… padaṭṭhānāti ettha saddhādayo sabbeva dhammā kāyasucaritādīnaṁ padaṭṭhānāti eke.",
  "tika-abh08t26:55_8": "Apare pana ‘‘kammaṁ kammaphalaṁ saddahantassa kāyaduccaritādiakaraṇato,",
  "tika-abh08t26:55_9": "hirottappasampannassa musāvādādiakathanato,",
  "tika-abh08t26:55_10": "appicchasantuṭṭhīsallekhaguṇasamannāgatassa micchājīvavivajjanato ca saddhādayo tiṇṇaṁ dhammānaṁ yathākkamena padaṭṭhānā’’ti vadanti. Kecīti abhayagirivāsino. Imāsūti imāsu tīsu viratīsu.",
  "tika-abh08t26:55_11": "Ekekaṁ niyataṁ viratimicchantīti aññaṁ ekaṁ catutthaniyataviratimicchanti.",
  "tika-abh08t26:55_12": "Atha vā niddhāraṇatthe bhummavasena imāsaṁ antare ekaṁ niyataṁ viratimicchantīti attho.",
  "tika-abh08t26:55_13": "Ubhayathāpi pana tesaṁ icchā na yujjati aparāya viratiyā dhammasenāpatināpi adesitattā,",
  "tika-abh08t26:55_14": "visayassa ca sadā sannihitattābhāvena niyatāya eva ekissā abhāvato.",
  "tika-abh08t26:55_15": "Teneva hi abhayagirivāsinoyeva ca keci imāsaṁ tividhattaṁ aniyatattameva ca icchanti. Vuttañhi tehi –",
  "tika-abh08t26:56_0": "‘‘Karuṇāmuditā sammāvācākammantaājivā;",
  "tika-abh08t26:57_0": "Yebhuyyato aniyatā, honti gocarabhedato’’ti. –",
  "tika-abh08t26:58_0": "Ettha pana ‘‘yebhuyyato’’ti vacanaṁ lokuttaracittesu sabbadā ekatoyeva ca labbhamānataṁ sandhāya vuttaṁ.",
  "tika-abh08t26:59_0": "Dutiyacittena sampayogaṁ gacchantīti sambandho. Yathā cittaṁ,",
  "tika-abh08t26:59_1": "evaṁ taṁsampayuttadhammāpīti dutiye sasaṅkhārā evāti āha ‘‘sasaṅkhārabhāvamattameva hettha viseso’’ti. Tathāti yathā tatiye,",
  "tika-abh08t26:59_2": "tathā catutthepi pītiyā sukhapadaṭṭhānattā.",
  "tika-abh08t26:59_3": "Sukhassa cettha abhāvato āha ‘‘ṭhapetvā pīti’’nti.",
  "tika-abh08t26:59_4": "Nanu ca ‘‘karuṇāmuditā upekkhāsahagate na sambhavantī’’ti vadanti, tasmā yathā pītiyā,",
  "tika-abh08t26:59_5": "evaṁ tāsampi paṭikkhepo kātabboti? Na kātabbo,",
  "tika-abh08t26:59_6": "appanāpattito pubbe karuṇāmuditānaṁ upekkhāsahagatānampi sambhavato.",
  "tika-abh08t26:59_7": "Karuṇāmuditābhāvanākāle hi appanāvīthito pubbe upekkhāsahagatacittenāpi parikammaṁ hoti,",
  "tika-abh08t26:59_8": "appanāvīthiyaṁ pana somanassasahagatacitteneva ekāvajjanavīthiyā vedanāparivattanābhāvato,",
  "tika-abh08t26:59_9": "tasmā pubbabhāgavaseneva karuṇāmuditānampi upekkhāsahagatesu sambhavo hotīti ācariyā.",
  "tika-abh08t26:59_10": "Apare pana sabbadāpi tāsaṁ upekkhāsahagatesu sambhavaṁ na icchanti.",
  "tika-abh08t26:59_11": "‘‘Avasesā pañcamena sampayogaṁ gacchantī’’ti avisesena vuttattā idāni visesadassanatthamāha ‘‘somanassaṭṭhāne cā’’tiādi.",
  "tika-abh08t26:60_0": "81.Karuṇāmuditādayoti karuṇāmuditā ceva viratittayañca. Tenāha ‘‘pañcā’’ti.",
  "tika-abh08t26:61_0": "Evaṁ kāmāvacarakusalacittasampayutte dassetvā idāni rūpāvacarakusalacittasampayuttadhamme dassetuṁ ‘‘avasesesu panā’’tiādimāha.",
  "tika-abh08t26:61_1": "Tattha ṭhapetvā viratittayanti viratittayaṁ vajjetvā.",
  "tika-abh08t26:61_2": "Kasmā panettha viratittayaṁ pariccattanti?",
  "tika-abh08t26:61_3": "Vuccate – suvisuddhakāyakammādikassa cittasamādhānavasena rūpārūpāvacarakusalappavatti,",
  "tika-abh08t26:61_4": "na kāyakammādīnaṁ sodhanavasena,",
  "tika-abh08t26:61_5": "nāpi duccaritadurājīvānaṁ samucchindanavasena.",
  "tika-abh08t26:61_6": "Tathā hi nīvaraṇādidhammānaṁ avatthattayaṁ hoti vītikkamāvatthā pariyuṭṭhānāvatthā anusayāvatthāti.",
  "tika-abh08t26:61_7": "Tattha vītikkamāvatthāya paṭipakkhaṁ kāmāvacarakusalaṁ pariyuṭṭhānāvatthāya rūpārūpāvacaraṁ,",
  "tika-abh08t26:61_8": "anusayāvatthāya lokuttarakusalaṁ.",
  "tika-abh08t26:61_9": "Duccaritadurājīvānaṁ pana ṭhapetvā vītikkamāvatthaṁ,",
  "tika-abh08t26:61_10": "anusayāvatthañca vītikkamāvatthāya visuṁ pariyuṭṭhānāvatthā na upalabbhati.",
  "tika-abh08t26:61_11": "Yassā vipaccanīkaṁ rūpārūpāvacarakusalaṁ siyā,",
  "tika-abh08t26:61_12": "tasmā taṁ neva kāmāvacarakusalaṁ viya tesaṁ vītikkamāvatthaṁ sodheti,",
  "tika-abh08t26:61_13": "na ca lokuttaraṁ viya anusayāvatthaṁ samucchindati, paṭipassambheti vā.",
  "tika-abh08t26:61_14": "Sīlavisuddhiyaṁ sīlasodhanavasena kāmāvacarakusaleneva vigatavītikkamassa parisuddhakāyakammādikassa yogino cittasamādhānavasena pavattatīti mahaggatacittuppāde viratīnaṁ asambhavoyeva.",
  "tika-abh08t26:61_15": "Imameva hi atthaṁ sādhetuṁ ‘‘viratiyo panā’’tiādi āraddhaṁ.",
  "tika-abh08t26:61_16": "Tettiṁsa vā karuṇādijhānavasena pavattanakāle .",
  "tika-abh08t26:61_17": "Tatoti tato tatiye vuttacetasikato.",
  "tika-abh08t26:61_18": "Karuṇāmuditānaṁ appanāpattānamekantasomanassasahagatattā āha ‘‘pañcamena…pe… karuṇāmuditāvajjā’’ti.",
  "tika-abh08t26:62_0": "Rūpāvacarapañcame vuttanayenāti tiṁsevāti adhippāyo.",
  "tika-abh08t26:62_1": "Yadi evaṁ rūpāvacarato ko visesoti āha ‘‘arūpāvacarabhāvovettha viseso’’ti,",
  "tika-abh08t26:62_2": "pañcame rūpasaññābhāvato rūpāvacarabhāvo,",
  "tika-abh08t26:62_3": "idha pana rūpasaññāsamatikkamena pattabbattā arūpāvacarabhāvoti ayamevassa tato visesoti attho.",
  "tika-abh08t26:63_0": "Paṭhamajjhāniketi paṭhamajjhānavati.",
  "tika-abh08t26:63_1": "Maggacitteti catubbidhepi maggañāṇe.",
  "tika-abh08t26:63_2": "Dutiyajjhānikādibhedeti dutiyatatiyacatutthapañcamajjhānike.",
  "tika-abh08t26:63_3": "Vuttanayenāti ‘‘dutiyena vitakkavajjā’’tiādinā vuttanayena. Kiṁ avisesenāti ce,",
  "tika-abh08t26:63_4": "noti āha ‘‘karuṇāmuditāna’’ntiādi.",
  "tika-abh08t26:63_5": "Maggadhammesu pādakajjhānādivasena kadāci sammāsaṅkappaviraho siyā, na pana virativiraho,",
  "tika-abh08t26:63_6": "kāyaduccaritādīnaṁ samucchinnavaseneva ariyamaggassa pavattanatoti āha ‘‘niyataviratibhāvo’’ti.",
  "tika-abh08t26:63_7": "Lokuttarabhāvoti chabbisuddhiparamparāya pattabbattā lokato uttaraṇabhāvo.",
  "tika-abh08t26:64_0": "Evaṁ kusalacetasikānaṁ sampayogavacanatthalakkhaṇādīni dassetvā idāni akusalacetasikāni dassetuṁ ‘‘akusalā panā’’tiādi āraddhaṁ.",
  "tika-abh08t26:64_1": "Cha yevāpanakāti kiñcāpi paṭhame aniyatayevāpanakā na labbhanti,",
  "tika-abh08t26:64_2": "akusalesu pana labbhamānakayevāpanadhamme ekattha dassetuṁ tesampi idheva vacanaṁ daṭṭhabbaṁ.",
  "tika-abh08t26:64_3": "Evañca katvā upari dhammānaṁ uddesānantaraṁ ‘‘evaṁ yevāpanā’’tiādi vuttaṁ.",
  "tika-abh08t26:64_4": "Vicikicchāsahagate chandādhimokkhānaṁ,",
  "tika-abh08t26:64_5": "uddhaccasahagate chandassa ca abhāvato vuttaṁ ‘‘paṭipāṭiyā dasasu cittesū’’ti.",
  "tika-abh08t26:65_0": "82.Niddiṭṭhāti nissesena dassitā.",
  "tika-abh08t26:65_1": "Hatā vihatā viddhastā pāpā apāyādidukkhapāpanato ‘‘pāpā’’ti saṅkhātā akusaladhammā yena so bhagavā hatapāpo, tena. Lābho alābho, yaso ayaso, nindā pasaṁsā,",
  "tika-abh08t26:65_2": "sukhaṁ dukkhanti imesu aṭṭhasu lokadhammesu akampanaṭṭhena tādinā sammāsambuddhena. So hi lābhādīsu yādiso,",
  "tika-abh08t26:65_3": "alābhādīsupi tādisoyevāti ‘‘tādī’’ti vuccati.",
  "tika-abh08t26:66_0": "Na hirīyatīti na lajjati.",
  "tika-abh08t26:66_1": "Ahirikoti puggalo dhammasamūho vā.",
  "tika-abh08t26:66_2": "‘‘Ahirikka’’nti vattabbe ekassa ka-kārassa lopaṁ katvā ‘‘ahirika’’nti vuttaṁ.",
  "tika-abh08t26:66_3": "Na ottappanti ottappassa paṭipakkhabhūtaṁ dhammamāha. Ajigucchanaṁ ahīḷanaṁ. Alajjanaṁ avilā.",
  "tika-abh08t26:66_4": "Ajigucchanalakkhaṇanti sabhāvavasena vuttaṁ,",
  "tika-abh08t26:66_5": "alajjanalakkhaṇanti kusalābyākatassa sādhāraṇāya hiriyā paṭipakkhavasena.",
  "tika-abh08t26:66_6": "Tehevāti kāyaduccaritādīhi eva. Asārajjanaṁ nibbhayatā. Anuttāso asambhamo.",
  "tika-abh08t26:66_7": "Rasādīni hiriottappesu vuttapaṭipakkhavasena gahetabbānīti na tāni idha vuttāni.",
  "tika-abh08t26:66_8": "Tesu hi alajjanākārena pāpānaṁ karaṇarasaṁ ahirikaṁ. Anuttāsākārena anottappaṁ .",
  "tika-abh08t26:66_9": "Vuttappakāreneva pāpato asaṅkocanapaccupaṭṭhānāni. Attani,",
  "tika-abh08t26:66_10": "paresu ca agāravapadaṭṭhānāni.",
  "tika-abh08t26:66_11": "Gāmasūkarassa viya asucito kilesāsucito ajigucchanaṁ ahirikena hoti.",
  "tika-abh08t26:66_12": "Salabhassa viya aggito pāpato anuttāso anottappena hoti. Yathāhu porāṇā –",
  "tika-abh08t26:67_0": "‘‘Jigucchati nāhiriko, pāpā gūthāva sūkaro;",
  "tika-abh08t26:68_0": "Na bhāyati anottappo, salabho viya pāvakā’’ti.",
  "tika-abh08t26:69_0": "Ettha ca yathā hiriyā balavabhāve ottappaṁ abbohārikaṁ hoti,",
  "tika-abh08t26:69_1": "ottappassa balavabhāve hirī abbohārikā,",
  "tika-abh08t26:69_2": "evaṁ ahirikassa balavabhāve anottappaṁ abbohārikaṁ,",
  "tika-abh08t26:69_3": "anottappassa balavabhāve ahirikaṁ abbohārikaṁ hotīti keci, taṁ na yujjati.",
  "tika-abh08t26:69_4": "Yathā hi asucinā attānaṁ makkhento,",
  "tika-abh08t26:69_5": "sappamukhe hatthaṁ pavesento bāladārako tattha paṭikkūlabhāvassa,",
  "tika-abh08t26:69_6": "ādīnavassa ca anupaparikkhanato neva jigucchati, na ca uttasati,",
  "tika-abh08t26:69_7": "evamevaṁ dhammasabhāvassa aññāṇato moho pāpato neva jigucchati, na uttasati,",
  "tika-abh08t26:69_8": "tasmā taṁsampayuttacittuppāde ubhayampi balavataraṁ hotīti.",
  "tika-abh08t26:70_0": "Lubbhantīti abhigijjhanti, allīyantīti vuttaṁ hoti.",
  "tika-abh08t26:70_1": "Ārammaṇaggahaṇalakkhaṇoti ettha ārammaṇaggahaṇaṁ nāma ‘‘mama ida’’nti taṇhābhinivesavasena abhiniviṭṭhassa ārammaṇassa avissajjanaṁ, na ārammaṇakaraṇamattaṁ.",
  "tika-abh08t26:70_2": "Abhisaṅgo atisayavatāya āsattiyā dummocanīyabhāvo. Apariccāgo avijahanaṁ.",
  "tika-abh08t26:70_3": "Telañjanarāgo viyāti dhovitvāpi pariccajituṁ asakkuṇeyyo telamakkhitaañjanarāgo viya.",
  "tika-abh08t26:70_4": "‘‘Assādānupassino taṇhā pavaḍḍhatī’’ti vacanato vuttaṁ ‘‘assādadassanapadaṭṭhāno’’ti.",
  "tika-abh08t26:70_5": "Tattha assādavasena dassanaṁ assādadassanaṁ.",
  "tika-abh08t26:70_6": "Nanu ca assādadassanampi atthato lobhoyevāti kathaṁ sayaṁ attano padaṭṭhānaṁ hotīti? Saccaṁ,",
  "tika-abh08t26:70_7": "paṭhamaṁ nātibalavalobhavasena assādadassano pacchā balavalobho hotīti tassa taṁpadaṭṭhānatā vuttā.",
  "tika-abh08t26:70_8": "Teneva ca ‘‘taṇhā pavaḍḍhatī’’ti vuttaṁ.",
  "tika-abh08t26:70_9": "Apare pana ‘‘assādo nāma sukhavedanā,",
  "tika-abh08t26:70_10": "assādadassananti assādadiṭṭhī’’ti vadanti.",
  "tika-abh08t26:70_11": "Sukhavedanāya vā kāraṇabhūtaṁ subhanimittaṁ assādo nāma,",
  "tika-abh08t26:70_12": "asubhe ‘‘subha’’nti pavattā tayo vipallāsā assādadassanaṁ nāmāti keci.",
  "tika-abh08t26:71_0": "Muyhantīti na bujjhanti.",
  "tika-abh08t26:71_1": "Dhammasabhāvassa yāthāvato adassanaṁ cittassa andhabhāvo.",
  "tika-abh08t26:71_2": "Aññāṇaṁ ñāṇapaṭipakkho dhammo.",
  "tika-abh08t26:71_3": "Tattha purimalakkhaṇaṁ sabhāvavasena vuttaṁ, itaraṁ paṭipakkhavasena.",
  "tika-abh08t26:71_4": "Atha vā aññāṇalakkhaṇoti kiccavasena vuttaṁ.",
  "tika-abh08t26:71_5": "So hi asampaṭivedharasoti vutto.",
  "tika-abh08t26:71_6": "Dhammasabhāvaṁ paṭivijjhituṁ asamatthatā asampaṭivedho.",
  "tika-abh08t26:71_7": "Ārammaṇasabhāvacchādanarasoti yathā aññāṇaṁ,",
  "tika-abh08t26:71_8": "mohasamaṅgipuggalo vā ārammaṇasabhāvaṁ paṭivijjhituṁ na labhati,",
  "tika-abh08t26:71_9": "mohassa tathā pavatti ārammaṇasabhāvacchādanaṁ.",
  "tika-abh08t26:71_10": "Ettha ca ñāṇaṁ ārammaṇaṁ yathāsabhāvato jānāti,",
  "tika-abh08t26:71_11": "diṭṭhi yathāsabhāvaṁ vijahitvā ayāthāvato gaṇhāti,",
  "tika-abh08t26:71_12": "moho pana na kathañci vijānāti.",
  "tika-abh08t26:71_13": "Yadi evaṁ ārammaṇaggahaṇakālo kathaṁ tadā so ārammaṇaṁ jānātevāti? Tadāpi na jānāti.",
  "tika-abh08t26:71_14": "Yathā pana phassādayo phusanākārādimattavaseneva ārammaṇaṁ gaṇhanti, na jānanavasena,",
  "tika-abh08t26:71_15": "evamayaṁ ārammaṇaṁ gahetvā uppajjamāno paṭicchādanākāreneva gaṇhāti, na pana jānanākārenāti. Yassa uppajjati,",
  "tika-abh08t26:71_16": "tassa andhakaraṇaṁ andhakāro, tathā paccupaṭṭhāti,",
  "tika-abh08t26:71_17": "taṁ vā paccupaṭṭhāpetīti andhakārapaccupaṭṭhāno.",
  "tika-abh08t26:72_0": "Micchā passantīti dhammasabhāvassa viparītavasena aniccādiṁ niccādivasena passanti.",
  "tika-abh08t26:72_1": "Ayoniso abhiniveso uppathābhiniveso.",
  "tika-abh08t26:72_2": "Dhammasabhāvaṁ atikkamitvā parato niccādito vā parappaccayato vā āmasanaṁ parāmāso,",
  "tika-abh08t26:72_3": "viparītaggāhavasena ‘‘idameva saccaṁ,",
  "tika-abh08t26:72_4": "moghamañña’’nti abhinivesanaṁ micchābhiniveso.",
  "tika-abh08t26:72_5": "Ariyānaṁ adassanakāmatādīti ādi-saddena saddhammaasotukāmatādiṁ saṅgaṇhāti.",
  "tika-abh08t26:73_0": "Yassa dhammassa vasena uddhataṁ hoti cittaṁ, taṁsampayuttadhammā vā, so dhammo uddhaccaṁ. Tenāha ‘‘uddhatabhāvo’’ti. Avūpasamoti asannisinnabhāvo.",
  "tika-abh08t26:73_1": "Vātā…pe… paṭākāviyāti yathā paṭākā yottabalena dhajayaṭṭhiṁ amuñcantīpi vātābhighātena ettha avaṭṭhātuṁ na sakkoti,",
  "tika-abh08t26:73_2": "evamidampi adhimokkhabalena ārammaṇaṁ amuñcantampi ayonisomanasikārabalena ārammaṇe acalaṁ avaṭṭhātuṁ na sakkotīti vātappahāreneva caladhajapaṭākā viya anavaṭṭhānakiccaṁ. Bhantattaṁ paribbhamanākāro.",
  "tika-abh08t26:73_3": "Uddhaccassa sabbākusalasādhāraṇattā,",
  "tika-abh08t26:73_4": "aññesañca akusalasādhāraṇānaṁ visuṁ padaṭṭhānassa labbhamānattā vuttaṁ ‘‘ayoniso…pe… padaṭṭhāna’’nti.",
  "tika-abh08t26:73_5": "Yenākārena vā manasikaroto uddhaccaṁ uppajjati,",
  "tika-abh08t26:73_6": "tenākārena manasikaraṇaṁ idha ayonisomanasikāro.",
  "tika-abh08t26:73_7": "Atha vā uddhaccanimittassa ārammaṇassa manasikaraṇaṁ idha ayonisomanasikāro.",
  "tika-abh08t26:74_0": "Maññatīti abhimaññati, ahaṁkāraṁ karotīti attho.",
  "tika-abh08t26:74_1": "Seyyādivasena uccato namanaṁ uṇṇati.",
  "tika-abh08t26:74_2": "Sampaggaharasoti uṇṇativaseneva attano,",
  "tika-abh08t26:74_3": "sampayuttadhammānaṁ vā sampaggaṇhanakicco,",
  "tika-abh08t26:74_4": "na vīriyaṁ viya taṁtaṁkiccasādhanena.",
  "tika-abh08t26:74_5": "Abhibhussahanavasena hīnassa attānaṁ nīcaṁ katvā gahaṇampi paggaṇhanavasenevāti veditabbaṁ.",
  "tika-abh08t26:74_6": "Ketu…pe… paccupaṭṭhānoti ettha ketu vuccati accuggatadhajo, idha pana ketu viyāti ketu, uḷāratamādibhāvo,",
  "tika-abh08t26:74_7": "taṁ ketubhāvasaṅkhātaṁ ketuṁ kamyatīti ketukamyaṁ,",
  "tika-abh08t26:74_8": "yassa dhammassa vasena taṁ ketukamyaṁ, so ketukamyatā.",
  "tika-abh08t26:74_9": "‘‘Aha’’nti pavattanato mānassa diṭṭhisadisī pavattatīti diṭṭhimānā ekacittuppāde na pavattanti,",
  "tika-abh08t26:74_10": "dve kesarasīhā viya ekaguhāyaṁ,",
  "tika-abh08t26:74_11": "tasmā māno diṭṭhivippayuttacitte sabbadā anuppajjamānopi diṭṭhisampayuttacitte niyamena anuppajjanato diṭṭhivippayuttalobhapadaṭṭhāno.",
  "tika-abh08t26:74_12": "Māno dhammasamūhaggahaṇe balavaṁ hutvā attukkaṁsanabhāvena pavattati,",
  "tika-abh08t26:74_13": "diṭṭhi ekekadhammampi niccādiākārena gaṇhantī pavattati.",
  "tika-abh08t26:74_14": "Attasinehasannissayo vā māno,",
  "tika-abh08t26:74_15": "attakilamathānuyogasannissayā diṭṭhīti ayametesaṁ viseso.",
  "tika-abh08t26:75_0": "Issatīti usūyati.",
  "tika-abh08t26:75_1": "Tatthevāti parasampattīsuyeva.",
  "tika-abh08t26:75_2": "Issāvasena parasampattīsu atussanato vuttaṁ ‘‘anabhiratirasā’’ti. Tenevetaṁ vuccati –",
  "tika-abh08t26:76_0": "‘‘Issānalasikhā yesaṁ, hadaye jalatīdha te;",
  "tika-abh08t26:77_0": "Neva vindanti pāmojjaṁ, sambuddhādīhi sevita’’nti.",
  "tika-abh08t26:78_0": "Maccharayogena maccharini pavattaṁ macchara-saddaṁ gahetvā āha ‘‘maccharabhāvo macchariya’’nti.",
  "tika-abh08t26:78_1": "Niruttinayena pana ‘‘mā idaṁ acchariyaṁ aññesaṁ hotu,",
  "tika-abh08t26:78_2": "mayhaṁva hotū’’ti macchariyanti porāṇā.",
  "tika-abh08t26:78_3": "Niguhaṇaṁ attano sampattiyā paresaṁ adassanaṁ.",
  "tika-abh08t26:78_4": "Saṅkocanaṁ attasampattīnaṁ parehi sādhāraṇabhāvakaraṇassa aruccanākārena paṭikuṭanaṁ.",
  "tika-abh08t26:78_5": "‘‘Mā idaṁ parassa hotū’’ti paresu paṭihananavasena attasantakassa ārammaṇakaraṇato maccheraṁ paṭighacittesveva labbhatīti vadanti,",
  "tika-abh08t26:78_6": "taṁ na yuttaṁ ekasseva dhammassa aññattha paṭihaññitvā aññārammaṇabhāvappasaṅgato.",
  "tika-abh08t26:78_7": "Parehi sādhāraṇabhāve paṭihananavasena pana taṁ ārabbha pavattanato maccheraṁ paṭighacittesu uppajjatīti yuttaṁ.",
  "tika-abh08t26:78_8": "Attasampattīti āvāsādisampatti.",
  "tika-abh08t26:79_0": "Kucchitaṁ katanti ettha katampi akatampi garahitabbattā kucchitaṁ kataṁ nāma hoti.",
  "tika-abh08t26:79_1": "Evañhi vattāro honti ‘‘yaṁ mayā na kataṁ, taṁ kukata’’nti.",
  "tika-abh08t26:79_2": "Tathā hi vakkhati ‘‘katākatānusocanarasa’’nti.",
  "tika-abh08t26:79_3": "Evaṁ katākataṁ duccaritaṁ sucaritampi kucchitaṁ kataṁ nāma.",
  "tika-abh08t26:79_4": "Sucaritampi hi garahantassa kucchitaṁ katanti hoti .",
  "tika-abh08t26:79_5": "Yathā pana pathavīkasiṇārammaṇaṁ jhānaṁ pathavīkasiṇaṁ,",
  "tika-abh08t26:79_6": "evaṁ kukataṁ ārabbha vippaṭisāravasena pavattaṁ cittaṁ taṁsahacaritatāya idha kukatanti gahetabbaṁ.",
  "tika-abh08t26:79_7": "Atha vā katākataṁ ārabbha uppajjanakavippaṭisāracittaṁyeva garahitabbato ‘‘kucchitaṁ kataṁ kukata’’nti vuccati.",
  "tika-abh08t26:79_8": "Yassa dhammassa vasena taṁ cittaṁ kukataṁ nāma hoti, so dhammo kukkuccaṁ. Tenāha ‘‘kukataṁ, tassa bhāvo’’ti.",
  "tika-abh08t26:79_9": "Pacchā anutappanaṁ viheṭhanaṁ pacchānutāpo.",
  "tika-abh08t26:79_10": "Katākatānusocanaṁ katākatassa sucaritaduccaritassa anusocanaṁ,",
  "tika-abh08t26:79_11": "‘‘akataṁ vata me kalyāṇa’’ntiādinā anutappanaṁ,",
  "tika-abh08t26:79_12": "‘‘akataṁ mayā pubbe kalyāṇakammaṁ,",
  "tika-abh08t26:79_13": "ito dāni paṭṭhāya karomī’’ti pavattaṁ pana kusalapakkhikaṁ vīriyameva, na katākatānusocanaṁ,",
  "tika-abh08t26:79_14": "katākatākāravisiṭṭhassa sucaritaduccaritassa anusocanavasena virūpaṁ paṭisaraṇaṁ vippaṭisāro.",
  "tika-abh08t26:79_15": "Katākatānusocanañhi avaḍḍhisampādanato virūpaṁ paṭisaraṇaṁ,",
  "tika-abh08t26:79_16": "taṁ parāyattatāhetutāya dāsabyaṁ viya daṭṭhabbaṁ.",
  "tika-abh08t26:79_17": "Yathā hi dāsabye sati dāso parāyatto hoti,",
  "tika-abh08t26:79_18": "evaṁ kukkucce sati taṁsamaṅgīpuggalo.",
  "tika-abh08t26:79_19": "Na hi so attano dhammatāya kusale pavattituṁ sakkoti.",
  "tika-abh08t26:79_20": "Atha vā katākatakusalākusalānusocanavasena āyattatāya tadubhayavasena kukkuccena taṁsamaṅgī hotīti taṁ dāsabyaṁ viya hoti.",
  "tika-abh08t26:80_0": "Anussāhanāvasīdanavasena saṁhatabhāvo thinaṁ, tena yogato cittaṁ thinaṁ, tassa bhāvo thinatā.",
  "tika-abh08t26:80_1": "Tenāha ‘‘anussāhasaṁhananatā’’ti.",
  "tika-abh08t26:80_2": "Asamatthatāvighātavasena akammaññatā middhaṁ. Tenāha ‘‘asattivighāto’’ti.",
  "tika-abh08t26:80_3": "Yasmā middhavaseneva tena sampayuttadhammā medhitā vihatasāmatthiyā honti,",
  "tika-abh08t26:80_4": "tasmā ‘‘middhatā middha’’nti vuttaṁ.",
  "tika-abh08t26:80_5": "Na vijjati ussāho assāti anussāhaṁ, tabbhāvopi anussāhaṁ.",
  "tika-abh08t26:80_6": "Anussāhasaṅkhāto saṁhananabhāvo anussāhasaṁsīdanatā, kusītabhāvoti vuttaṁ hoti.",
  "tika-abh08t26:80_7": "Asattivighātoti yasmā taṁ middhaṁ uppajjamānameva sattivināsavasena uppajjati,",
  "tika-abh08t26:80_8": "tasmā natthi etassa sattīti taṁ sampayuttacittaṁ asatti, tassa bhāvopi,",
  "tika-abh08t26:80_9": "asattiyeva vighātoti asattivighāto.",
  "tika-abh08t26:81_0": "Anussāhanalakkhaṇanti ussāhapaṭipakkhalakkhaṇaṁ.",
  "tika-abh08t26:81_1": "Vīriyassa vinodanaṁ khepanaṁ vīriyavinodanaṁ.",
  "tika-abh08t26:81_2": "Sampayuttadhammānaṁ saṁsīdanākārena paccupaṭṭhāti,",
  "tika-abh08t26:81_3": "tesaṁ vā saṁsīdanaṁ paccupaṭṭhāpetīti saṁsīdanapaccupaṭṭhānaṁ.",
  "tika-abh08t26:81_4": "Akammaññatālakkhaṇanti ettha kāmaṁ thinampi akammaññatāsabhāvameva,",
  "tika-abh08t26:81_5": "taṁ pana cittassa akammaññaṁ,",
  "tika-abh08t26:81_6": "middhaṁ vedanādikkhandhattayassāti ayamettha viseso.",
  "tika-abh08t26:81_7": "Tathā hi pāḷiyaṁ ‘‘tattha katamaṁ thinaṁ?",
  "tika-abh08t26:81_8": "Yā cittassa akallatā akammaññatā. Katamaṁ middhaṁ?",
  "tika-abh08t26:81_9": "Yā kāyassa akallatā akammaññatā’’ti (dha. sa.",
  "tika-abh08t26:81_10": "1162) ca ādinā imesaṁ niddeso pavatto.",
  "tika-abh08t26:81_11": "Oṇahanaṁ viññāṇadvārānaṁ pidahanaṁ, sampayuttānaṁ bandhanaṁ vā. Līnatā līnākāro, ārammaṇaggahaṇe saṅkoco.",
  "tika-abh08t26:81_12": "Yasmā thinena cittasseva saṁhananaṁ hoti,",
  "tika-abh08t26:81_13": "middhena pana vedanādikkhandhattayassa viya rūpakāyassapi,",
  "tika-abh08t26:81_14": "tasmā taṁ pacalāyikāniddaṁ paccupaṭṭhāpetīti pacalāyikāniddāpaccupaṭṭhānantipi vaṭṭati.",
  "tika-abh08t26:81_15": "Pottharūpapaṭicchādakapaṭo viya ārammaṇasabhāvāvacchādako moho.",
  "tika-abh08t26:81_16": "Mukhe bandhapaṭo viya sampayuttadhamme pattharituṁ adentaṁ middhanti ayametesaṁ viseso.",
  "tika-abh08t26:82_0": "Sesāti idha lakkhaṇādivasena vuttāvasesā phassādayo.",
  "tika-abh08t26:82_1": "Kusalesu vuttanayenāti lakkhaṇādito vuttanayena.",
  "tika-abh08t26:82_2": "Na koci ettha viseso atthīti ce,",
  "tika-abh08t26:82_3": "no natthīti āha ‘‘ettha panā’’tiādi,",
  "tika-abh08t26:82_4": "vitakkādīnaṁ tiṇṇaṁ yathākkamaṁ micchāsaṅkappādināmamattameva visesoti attho.",
  "tika-abh08t26:82_5": "Ekūnavīsatīti ṭhapetvā mānādayo cha aniyatayevāpanake sesā sarūpenāgatā pannarasa chandādayo ca cattāro niyatayevāpanakāti ime ekena ūnā vīsati cetasikā.",
  "tika-abh08t26:82_6": "Aniyatayevāpanakānaṁ pana idha alabhantānampi ettha vacane kāraṇaṁ vuttameva.",
  "tika-abh08t26:83_0": "Thinamiddhassa aniyatabhāvoti thinamiddhassa aniyatassa idha uppajjanakabhāvamāha,",
  "tika-abh08t26:83_1": "na pana paṭhame niyatabhāvaṁ tattha sabbasova anuppajjanato.",
  "tika-abh08t26:83_2": "Na hi sabhāvatikhiṇaṁ cittaṁ thinamiddhayogī hotīti.",
  "tika-abh08t26:83_3": "Tatiye mānassa aniyatassa sambhavepi niyatadhamme sandhāya ‘‘aṭṭhārasā’’ti vuttaṁ.",
  "tika-abh08t26:83_4": "Tenāha ‘‘māno panettha aniyato’’ti.",
  "tika-abh08t26:83_5": "Diṭṭhiyā saha na uppajjatīti ettha kāraṇaṁ vuttameva.",
  "tika-abh08t26:83_6": "Catutthe avasesāti aṭṭhāraseva,",
  "tika-abh08t26:83_7": "pañcame ṭhapetvā pītiṁ diṭṭhiyā saha aṭṭhāraseva, tathā chaṭṭhepi. Sattame pītiyā,",
  "tika-abh08t26:83_8": "diṭṭhiyā ca abhāvato sattarasa, tathā aṭṭhamepi.",
  "tika-abh08t26:84_0": "Etepi tayoti na kevalaṁ karuṇāmuditā eva,",
  "tika-abh08t26:84_1": "etepi tayo ekato na uppajjanti aññamaññaṁ visayabhedatoyeva.",
  "tika-abh08t26:84_2": "Tathā hi issā parasampattivisayā,",
  "tika-abh08t26:84_3": "macchariyaṁ attasampattiyā parehi sādhāraṇābhāvavisayaṁ, kukkuccaṁ katākatavisayanti,",
  "tika-abh08t26:84_4": "tasmā yaṁ abhayagirivāsino vadanti ‘‘issāmaccheraṁ yadicchāvasena ekatopi uppajjatī’’ti, na taṁ gahetabbaṁ.",
  "tika-abh08t26:85_0": "Sabhāvato,",
  "tika-abh08t26:85_1": "parikappanato vā aniṭṭhassa ārammaṇassa aniṭṭhākāraṁ vā ārammaṇassa anubhavanaṁ sambhuñjanaṁ aniṭṭhārammaṇānubhavanaṁ,",
  "tika-abh08t26:85_2": "taṁ lakkhaṇamassāti aniṭṭhārammaṇānubhavanalakkhaṇaṁ.",
  "tika-abh08t26:85_3": "Tenāha ‘‘aniṭṭhākārasambhogarasa’’nti,",
  "tika-abh08t26:85_4": "yathābhūtena vā ayathābhūtena vā aniṭṭhākārena ārammaṇassa sambhuñjanarasaṁ, paccānubhavanakiccanti attho.",
  "tika-abh08t26:85_5": "Titthiyādīnañhi sabhāvato iṭṭhe buddhādiārammaṇepi aniṭṭhākārato gahaṇavasena domanassaṁ uppajjati.",
  "tika-abh08t26:85_6": "Domanassassa ekantena kāmadhātuyaṁyeva pavattanato āha ‘‘hadayavatthupadaṭṭhāna’’nti.",
  "tika-abh08t26:85_7": "Tassa hi anīvaraṇāvatthāya abhāvato rūpārūpadhātuyaṁ asambhavo.",
  "tika-abh08t26:86_0": "Attano pavattiākāravasena aniṭṭharūpasamuṭṭhāpanavasena vā virūpaṁ sappanaṁ visappanaṁ,",
  "tika-abh08t26:86_1": "aniṭṭharūpasamuṭṭhāpanavaseneva vā visappanaṁ sarīrakampanaṁ, taṁ raso kiccaṁ,",
  "tika-abh08t26:86_2": "sampatti vā assāti visappanaraso, nissayassa hadayavatthuno,",
  "tika-abh08t26:86_3": "sakalasseva vā kāyassa vijjhattabhāvāpādanato āha ‘‘attano nissayadahanaraso vā’’ti,",
  "tika-abh08t26:86_4": "vijjhattabhāvāpādanatoti ca milātabhāvāpādanatoti attho.",
  "tika-abh08t26:86_5": "Yathā kathaṁ viyāti āha ‘‘dāvaggi viyā’’ti.",
  "tika-abh08t26:86_6": "So hi vanaghaṭeyeva uppanno tameva dahati.",
  "tika-abh08t26:86_7": "Dussanapaccupaṭṭhānoti attano,",
  "tika-abh08t26:86_8": "parassa ca dūsanākārena paccupaṭṭhāno. So hi yassa santāne uppanno,",
  "tika-abh08t26:86_9": "taṁ ekantena antamaso virūpabhāvāpādanenapi dūseti, paraṁ pana dūsetu vā,",
  "tika-abh08t26:86_10": "mā vā hatthena gahitaasuci viya.",
  "tika-abh08t26:86_11": "‘‘Anatthaṁ me acarī’’tiādīni nava āghātavatthūni padaṭṭhānamassāti āghātavatthupadaṭṭhāno.",
  "tika-abh08t26:86_12": "So upayogaphalakālesu aniṭṭhattā visasaṁsaṭṭhapūtimuttaṁ viya daṭṭhabbo.",
  "tika-abh08t26:86_13": "Aṭṭhārasa vāti issādīsu aniyatesu ekena saddhiṁ aṭṭhārasa vā.",
  "tika-abh08t26:87_0": "Pavattiṭṭhitimattāti cetaso pavattisaṅkhātā ṭhitimattā,",
  "tika-abh08t26:87_1": "maggaṅgādibhāvaṁ na gacchati adhimokkhavirahatoti attho.",
  "tika-abh08t26:87_2": "Atha vā pavattiṭṭhitimattāti khaṇaṭṭhitimattā.",
  "tika-abh08t26:87_3": "‘‘Nivāte dīpaccīnaṁ ṭhiti viyā’’ti hi vuttaṁ.",
  "tika-abh08t26:87_4": "Cittaṭṭhiti viya santānaṭṭhitiyā paccayo bhavituṁ asamatthattā nicchayābhāvena asaṇṭhahanato cetaso pavattipaccayamattatāya pavattiṭṭhitimattā khaṇaṭṭhitimattā pavattipaccayamattā ṭhiti pavattiṭṭhitīti katvā.",
  "tika-abh08t26:87_5": "Vigatā cikicchāti nissakke paccattavacanaṁ ‘‘pisuṇā vācā paṭivirato’’tiādīsu viya, vigatā tikicchāyāti attho. Ayameva vā pāṭho.",
  "tika-abh08t26:87_6": "‘‘Vigatā cikicchā’’ti cikicchituṁ dukkaratāya cetaṁ vuttaṁ,",
  "tika-abh08t26:87_7": "na sabbathā cikicchāya abhāvato. ‘‘Evaṁ nu kho,",
  "tika-abh08t26:87_8": "na nu kho’’tiādinā saṁsappanavasena seti, samantato vā setīti saṁsayo.",
  "tika-abh08t26:87_9": "Kampanarasāti cittassa kampanakiccā.",
  "tika-abh08t26:87_10": "Uddhaccañhi attanā gahitākāreyeva ṭhatvā bhamatīti ekārammaṇasmiṁ eva vipphandanavasena pavattati,",
  "tika-abh08t26:87_11": "vicikicchā pana yadipi ekasmiṁ ārammaṇe uppajjati, tathāpi ‘‘evaṁ nu kho,",
  "tika-abh08t26:87_12": "na nu kho’’ti aññaṁ gahetabbākāraṁ apekkhatīti nānārammaṇe kampanaṁ hoti.",
  "tika-abh08t26:87_13": "Anicchayākārena dveḷhakākārena paccupaṭṭhāti,",
  "tika-abh08t26:87_14": "anicchayaṁ vā paccupaṭṭhāpetīti anicchayapaccupaṭṭhānā.",
  "tika-abh08t26:88_0": "Adhimokkhavicikicchānaṁ aññamaññaṁ viparītakiccatāya āha ‘‘vicikicchāya abhāvenā’’ti. Samādhīti cittekaggatā.",
  "tika-abh08t26:88_1": "Sā hi ārammaṇe cittassa sammā ādhānato ‘‘samādhī’’ti vuccati.",
  "tika-abh08t26:88_2": "Balavā hotīti balavamittena dinnapiṭṭhibalo puriso viya balavā hoti,",
  "tika-abh08t26:88_3": "balādibhāvaṁ gacchatīti adhippāyo.",
  "tika-abh08t26:89_0": "Sattārammaṇattāti sattapaññattārammaṇattā.",
  "tika-abh08t26:89_1": "Nanu paññattārammaṇāpi vipākā hontīti codanaṁ sandhāyāha ‘‘kāmāvacaravipākānaṁ ekantaparittārammaṇattā’’ti.",
  "tika-abh08t26:89_2": "Kuto pana viratīnaṁ kusalattamevāti cāritanti āha ‘‘pañca sikkhāpadā kusalāti (vibha. 715) hi vutta’’nti.",
  "tika-abh08t26:89_3": "Yadi evaṁ lokuttaravipākesu viratiyo na labbhantīti?",
  "tika-abh08t26:89_4": "No na labbhanti sikkhāpadavibhaṅge lokiyaviratiyoyeva sandhāya vuttattā.",
  "tika-abh08t26:89_5": "Tena lokiyavipākesuyeva viratiyo na sambhavantīti gahetabbaṁ.",
  "tika-abh08t26:90_0": "Kāyapasādasannissitattā kāye bhavo sātabhāvo lakkhaṇamassāti kāyikasātalakkhaṇā.",
  "tika-abh08t26:90_1": "Cetasikasukhe vuttanayena paccupaṭṭhānādayo netabbāti āha ‘‘sesā vuttanayā evā’’ti.",
  "tika-abh08t26:91_0": "84-6.",
  "tika-abh08t26:91_1": "Nanu ca iṭṭhe ārammaṇe sukhavedanā uppajjati, aniṭṭhe dukkhavedanā,",
  "tika-abh08t26:91_2": "iṭṭhāniṭṭhamajjhatte upekkhāvedanā,",
  "tika-abh08t26:91_3": "cakkhuviññāṇādayo ca kusalavipākā iṭṭhe,",
  "tika-abh08t26:91_4": "iṭṭhamajjhatte vā ārammaṇe uppajjanti,",
  "tika-abh08t26:91_5": "tattha yutto tāva iṭṭhamajjhatte upekkhāvedanāyogo, na pana iṭṭhārammaṇe,",
  "tika-abh08t26:91_6": "na cāpi etaṁ sakkā vattuṁ parikappanāvasena iṭṭhārammaṇampi iṭṭhamajjhattato gaṇhanti yathā ‘‘kammaviññāṇa’’nti vipākānaṁ avañcanīyabhāvato, tasmā kathaṁ iṭṭhe,",
  "tika-abh08t26:91_7": "iṭṭhamajjhatte ca uppajjamānesu cakkhusotaghānajivhāviññāṇesu upekkhāvedanāyeva sambhavati, na sukhavedanā,",
  "tika-abh08t26:91_8": "yato tesu upekkhāvedanā vuttāti imaṁ codanaṁ saṅkhepato dassetuṁ ‘‘iṭṭhārammaṇayogasmi’’ntiādiṁ vatvā puna tassā sodhanatthaṁ ‘‘upādāya ca rūpenā’’tiādi vuttaṁ.",
  "tika-abh08t26:91_9": "Bhūtarūpaṁ upādāya nissāya pavattaṁ rūpaṁ upādāyarūpaṁ.",
  "tika-abh08t26:91_10": "‘‘Upādāya ca rūpenā’’ti pana ‘‘manasī ca kāro’’ti ettha vuttanayameva.",
  "tika-abh08t26:91_11": "‘‘Upādāyakarūpenā’’ti vā pāṭho,",
  "tika-abh08t26:91_12": "cakkhuviññāṇassa vatthubhūtena cakkhupasādena,",
  "tika-abh08t26:91_13": "tathā sotaviññāṇādīnaṁ vatthubhūtena sotapasādādinā ca upādāyarūpenāti attho.",
  "tika-abh08t26:91_14": "Upādārūpake panāti ya-kāralopaṁ katvā niddeso ‘‘paṭisaṅkhā yoniso’’tiādīsu viya,",
  "tika-abh08t26:91_15": "yathākkamaṁ cakkhuviññāṇādīnaṁ ārammaṇabhūte rūpasaddādike upādāyarūpeti attho.",
  "tika-abh08t26:91_16": "Saṁghaṭṭanānighaṁsassāti saṁghaṭṭanāsaṅkhātassa nighaṁsassa.",
  "tika-abh08t26:91_17": "Saṁghaṭṭanāyeva aññamaññavisayavisayībhāvassa anurūpadesuppattisaṅkhātanighaṁso viyāti nighaṁsoti vuccati.",
  "tika-abh08t26:91_18": "Atha vā sampattāsampattaggahaṇavasena saṁghaṭṭanāya nighaṁsassa cāti attho.",
  "tika-abh08t26:91_19": "Cakkhurūpasotasaddā hi aññamaññaṁ asampattāyeva anurūpadesuppattiyā aññamaññaṁ ghaṭṭanti nāma.",
  "tika-abh08t26:91_20": "Tato tesaṁ vasena ghaṭṭanākārabhūto aññamaññābhimukhabhāvo ‘‘saṁghaṭṭanā’’ti vutto. Ghānagandhā,",
  "tika-abh08t26:91_21": "pana jivhārasā ca aññamaññaṁ sampattāyeva āsannataradese uppannā aññamaññaṁ nighaṁsenti āhacca tiṭṭhanti.",
  "tika-abh08t26:91_22": "Tato tesaṁ vasena nighaṁso vuttoti.",
  "tika-abh08t26:91_23": "Dubbalattāti adhikaraṇīmatthake picupiṇḍakaṁ ṭhapetvā picupiṇḍeneva pahatakāle viya phuṭṭhamattabhāvena dubbalattā.",
  "tika-abh08t26:91_24": "Dīpayeti evaṁ saṁghaṭṭanānighaṁsassa dubbalattā vedanā majjhattaṭṭhāne tiṭṭhatīti upekkhāyogaṁ pakāseyya.",
  "tika-abh08t26:91_25": "Yadi evaṁ kāyaviññāṇepi idaṁ samānanti,",
  "tika-abh08t26:91_26": "noti āha ‘‘pasādaṁ panā’’tiādi.",
  "tika-abh08t26:91_27": "Yathā hi adhikaraṇīmatthake kappāsapicupiṇḍaṁ ṭhapetvā kūṭena paharantassa kūṭaṁ picupiṇḍamatikkamma adhikaraṇiṁ gaṇhāti,",
  "tika-abh08t26:91_28": "evamevaṁ kāyadvāre bahiddhā mahābhūtārammaṇaṁ ajjhattikakāyapasādaṁ ghaṭṭetvā taṁ atikkamma pasādapaccayesu mahābhūtesu paṭihaññati, nighaṁso balavā hoti,",
  "tika-abh08t26:91_29": "tasmā iṭṭhārammaṇe kāyaviññāṇasampayuttā sukhavedanā hoti,",
  "tika-abh08t26:91_30": "aniṭṭhārammaṇe pana vuttanayena dukkhavedanāti vuttaṁ hoti.",
  "tika-abh08t26:92_0": "Manodhātunāti ettha kiñcāpi dhātu-saddo idha itthiliṅgeyeva dissati,",
  "tika-abh08t26:92_1": "imināyeva pana ācariyassa vacanena pulliṅgo atthīti siddhaṁ.",
  "tika-abh08t26:92_2": "Keci pana ‘‘sakkaṭavohārena vutta’’nti vadanti.",
  "tika-abh08t26:92_3": "Sampayuttā dasa dhammāti sambandho.",
  "tika-abh08t26:92_4": "Tasmāvetthāti ettha va-kāro padasandhimattakaro.",
  "tika-abh08t26:93_0": "Kāyaviññāṇe dukkhavedanāti kiñcāpi sukhādikanti ādi-saddena akusalavipākakāyaviññāṇassa dukkhavedanāsampayogo vutto,",
  "tika-abh08t26:93_1": "idha panassā lakkhaṇādidassanatthaṁ puna ‘‘kāyaviññāṇe dukkhavedanā’’ti upaññāso kato,",
  "tika-abh08t26:93_2": "rasādayo panassa kusalavipāke sukhavedanāya vuttavipariyāyena yojetabbāti idha na vuttā. Sesāti sesacetasikā.",
  "tika-abh08t26:94_0": "Balappattoti sesāhetukacittasampayuttasamādhito ayaṁ vīriyindriyayogena balavabhāvappatto,",
  "tika-abh08t26:94_1": "na pana balarāsippattoti attho.",
  "tika-abh08t26:94_2": "Yadi evaṁ kasmā cetasikavibhāganiddese ‘‘balāni dve dvicittesū’’ti vuttaṁ?",
  "tika-abh08t26:94_3": "Tattha hi kiriyāhetukamanoviññāṇayugaḷaṁ sandhāya tathā vuttaṁ.",
  "tika-abh08t26:94_4": "Sabbaṁ sesāhetukacittesu cittekaggatāya vibhaṅge –",
  "tika-abh08t26:95_0": "‘‘Katamā tasmiṁ samaye cittassa ekaggatā hoti?",
  "tika-abh08t26:95_1": "Yā tasmiṁ samaye cittassa ṭhitī’’ti (dha. sa. 11) –",
  "tika-abh08t26:96_0": "Ettakameva vatvā kiriyāhetukamanoviññāṇadhātusampayuttāya ekaggatāya vibhaṅge –",
  "tika-abh08t26:97_0": "‘‘Katamā tasmiṁ samaye cittassa ekaggatā hoti?",
  "tika-abh08t26:97_1": "Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibala’’nti (dha. sa. 11) –",
  "tika-abh08t26:98_0": "Balapariyosānaṁ katvā vibhajitattā vīriyavibhaṅge ca –",
  "tika-abh08t26:99_0": "‘‘Katamaṁ tasmiṁ samaye vīriyindriyaṁ hoti?",
  "tika-abh08t26:99_1": "Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabala’’nti (dha. sa. 13) –",
  "tika-abh08t26:100_0": "Balapariyosānaṁ katvā vibhajitattā vibhaṅgavāre āgataṁ samādhibalaṁ,",
  "tika-abh08t26:100_1": "vīriyabalañca sandhāya ‘‘balāni dve dvicittesū’’ti vuttaṁ,",
  "tika-abh08t26:100_2": "na pana dhammuddesavāre balarāsiyaṁ āgatabalaṁ sandhāya sabbāhetukacittesu dhammuddesassa maggarāsito paṭṭhāya parihīnattā.",
  "tika-abh08t26:101_0": "87.Vipākakiriyāhadayehīti vipākakiriyacittehi.",
  "tika-abh08t26:101_1": "Hadayaṁ mano mānasaṁ cittanti hi pariyāyavacanaṁ.",
  "tika-abh08t26:101_2": "Sobhanaṁ gataṁ gamanamassāti sugato.",
  "tika-abh08t26:101_3": "Bhagavato hi vineyyajanūpasaṅkamanaṁ ekantena tesaṁ hitasukhanipphādanato sobhanaṁ,",
  "tika-abh08t26:101_4": "tathā lakkhaṇānubyañjanapaṭimaṇḍitarūpakāyatāya dhutavilambitādidosarahitaṁ avahasitarājahaṁsavasabhavāraṇamigarājagamanaṁ kāyagamanaṁ,",
  "tika-abh08t26:101_5": "ñāṇagamanañca nimmalavipulakaruṇāsativīriyādiguṇavisesasamaṅgībhūtamabhinīhārato yāva mahābodhiṁ anavajjatāya sobhanamevāti.",
  "tika-abh08t26:101_6": "Atha vā sakalampi lokaṁ pariññābhisamayavasena sayambhuñāṇena parijānanto sammā gato avagatoti sugato,",
  "tika-abh08t26:101_7": "tathā lokasamudayaṁ pahānābhisamayavasena pajahanto anuppattidhammataṁ āpādento sammā gato atītoti sugato,",
  "tika-abh08t26:101_8": "lokanirodhasaṅkhātaṁ nibbānaṁ sacchikiriyābhisamayavasena sammā gato adhigatoti sugato,",
  "tika-abh08t26:101_9": "lokanirodhagāminipaṭipadāsaṅkhātaṁ maggaṁ bhāvanābhisamayavasena sammā gato pattoti sugato.",
  "tika-abh08t26:101_10": "Atha vā sammā gadatīti sugato.",
  "tika-abh08t26:101_11": "Bhagavā hi bhūtaṁ tacchaṁ atthasaṁhitaṁ vineyyānaṁ yathārahaṁ kālayuttameva dhammaṁ bhāsati,",
  "tika-abh08t26:101_12": "tasmā sammā gadatīti da-kārassa ta-kāraṁ katvā ‘‘sugato’’ti vutto.",
  "tika-abh08t26:101_13": "Atha vā sundaraṁ ṭhānaṁ sammāsambodhiṁ,",
  "tika-abh08t26:101_14": "nibbānameva vā gatoti sugato, tena sugatena.",
  "tika-abh08t26:102_0": "88.‘‘Avagacchatī’’tiādīsu yo bhikkhu anūnaṁ atthato vā byañjanato vā anūnaṁ suparipuṇṇaṁ tatoyeva paramaṁ visiṭṭhaṁ imaṁ abhidhammāvatāraṁ nāma pakaraṇaṁ avagacchati avabujjhati,",
  "tika-abh08t26:102_1": "sammāuggahaṇadhāraṇādisampādanavasena ogāhitvā jānāti.",
  "tika-abh08t26:102_2": "Atha vā paramanayadīpanato paramaṁ imaṁ pakaraṇaṁ yo anūnaṁ katvā avagacchati jānāti,",
  "tika-abh08t26:102_3": "tassevaṁ avagacchato yathāsabhāvaṁ mananato matisaṅkhātā paññā durāsade maṁsacakkhunā paramāṇu viya lokiyañāṇena durāsade durādhigantabbe adhigantuṁ dukkaratare,",
  "tika-abh08t26:102_4": "atigambhīraṭṭhāne ṭhapetvā sinerupabbatarājānaṁ rāhuādīhi mahākāyehipi sabbena sabbaṁ ajjhogāhituṁ asakkuṇeyyatāya mahāsamudde viya ṭhapetvā sammāsambuddhaṁ sāriputtādīhipi mahāñāṇehi sāvakehi sabbena sabbaṁ ajjhogāhituṁ asakkuṇeyyarūpe abhidhammanaye vijambhate hemantasālapanti viya pattharati,",
  "tika-abh08t26:102_5": "abhimukhābhimukheyeva dhamme pavattatīti vā attho.",
  "tika-abh08t26:103_0": "Iti abhidhammatthavikāsiniyā nāma",
  "tika-abh08t26:104_0": "Abhidhammāvatārasaṁvaṇṇanāya",
  "tika-abh08t26:105_0": "Cetasikaniddesavaṇṇanā niṭṭhitā."
}