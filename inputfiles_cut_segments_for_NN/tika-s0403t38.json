{
  "tika-s0403t38:0_0": "6. Abyākatavaggo",
  "tika-s0403t38:1_0": "1-2. Abyākatasuttādivaṇṇanā",
  "tika-s0403t38:2_0": "54-55.",
  "tika-s0403t38:2_1": "Chaṭṭhavaggassa paṭhamaṁ suviññeyyameva.",
  "tika-s0403t38:2_2": "Dutiye atīte attabhāve nibbattakaṁ kammanti ‘‘purimakammabhavasmiṁ moho avijjā, āyūhanā saṅkhārā, nikanti taṇhā, upagamanaṁ upādānaṁ,",
  "tika-s0403t38:2_3": "cetanā bhavo’’ti evamāgataṁ saparikkhāraṁ pañcavidhaṁ kammavaṭṭamāha.",
  "tika-s0403t38:2_4": "Etarahi me attabhāvo na siyāti viññāṇanāmarūpasaḷāyatanaphassavedanāsahitaṁ paccuppannaṁ pañcavidhaṁ vipākavaṭṭamāha.",
  "tika-s0403t38:2_5": "Yaṁ atthikanti yaṁ paramatthato vijjamānakaṁ. Tenāha ‘‘bhūta’’nti.",
  "tika-s0403t38:2_6": "Tañhi paccayanibbattatāya ‘‘bhūta’’nti vuccati.",
  "tika-s0403t38:2_7": "Taṁ pajahāmīti tappaṭibaddhacchandarāgappahānena tato eva āyatiṁ anuppattidhammatāpādanavasena pajahāmi pariccajāmi. Haritantanti (ma. ni. aṭṭha. 1.303) haritameva.",
  "tika-s0403t38:2_8": "Anta-saddena padavaḍḍhanaṁ kataṁ yathā ‘‘vanantaṁ suttanta’’nti,",
  "tika-s0403t38:2_9": "allatiṇādīni āgamma nibbāyatīti attho. Pathantanti mahāmaggaṁ. Selantanti pabbataṁ. Udakantanti udakaṁ.",
  "tika-s0403t38:2_10": "Ramaṇīyaṁ vā bhūmibhāganti tiṇagumbādirahitaṁ vivittaṁ abbhokāsabhūmibhāgaṁ.",
  "tika-s0403t38:2_11": "Anāhārāti apaccayā nirupādānā. Sesamettha uttānameva.",
  "tika-s0403t38:3_0": "Abyākatasuttādivaṇṇanā niṭṭhitā.",
  "tika-s0403t38:4_0": "3. Tissabrahmāsuttavaṇṇanā",
  "tika-s0403t38:5_0": "56.",
  "tika-s0403t38:5_1": "Tatiye vivittāni tādisāni pana pariyantāni atidūrāni hontīti āha ‘‘antimapariyantimānī’’ti. Ante bhavāni antimāni, antimāniyeva pariyantimāni.",
  "tika-s0403t38:5_2": "Ubhayenapi atidūrataṁ dasseti.",
  "tika-s0403t38:5_3": "Samannāhāre ṭhapayamānoti indriyaṁ samākārena vattento indriyasamataṁ paṭipādento nāma hoti.",
  "tika-s0403t38:5_4": "Vipassanācittasampayutto samādhi,",
  "tika-s0403t38:5_5": "satipi saṅkhāranimittāvirahe niccanimittādivirahato ‘‘animitto’’ti vuccatīti āha ‘‘animittanti balavavipassanāsamādhi’’nti.",
  "tika-s0403t38:6_0": "Tissabrahmāsuttavaṇṇanā niṭṭhitā.",
  "tika-s0403t38:7_0": "4-7. Sīhasenāpatisuttādivaṇṇanā",
  "tika-s0403t38:8_0": "57-60.",
  "tika-s0403t38:8_1": "Catutthe kucchito ariyo kadariyo.",
  "tika-s0403t38:8_2": "Thaddhamacchariyasadisaṁ hi kucchitaṁ sabbanihīnaṁ natthi sabbakusalānaṁ ādibhūtassa nisedhanato.",
  "tika-s0403t38:8_3": "Sesamettha pañcamādīni ca uttānatthāneva.",
  "tika-s0403t38:9_0": "Sīhasenāpatisuttādivaṇṇanā niṭṭhitā.",
  "tika-s0403t38:10_0": "8. Pacalāyamānasuttavaṇṇanā",
  "tika-s0403t38:11_0": "61.",
  "tika-s0403t38:11_1": "Aṭṭhame ālokasaññaṁ manasi kareyyāsīti divā vā rattiṁ vā sūriyapajjotacandamaṇiādīnaṁ ālokaṁ ‘‘āloko’’ti manasi kareyyāsi.",
  "tika-s0403t38:11_2": "Idaṁ vuttaṁ hoti – sūriyacandālokādiṁ divā rattiñca upaladdhaṁ yathāladdhavaseneva manasi kareyyāsi, citte ṭhapeyyāsi.",
  "tika-s0403t38:11_3": "Yathā te subhāvitālokakasiṇassa viya kasiṇāloko yadicchakaṁ yāvadicchakañca so āloko rattiyaṁ upatiṭṭhati,",
  "tika-s0403t38:11_4": "yena tattha divāsaññaṁ ṭhapeyyāsi,",
  "tika-s0403t38:11_5": "divā viya vigatathinamiddhova bhaveyyāsīti.",
  "tika-s0403t38:11_6": "Tenāha ‘‘yathā divā tathā ratti’’nti.",
  "tika-s0403t38:11_7": "Iti vivaṭena cetasāti evaṁ apihitena cittena thinamiddhapidhānena apihitattā.",
  "tika-s0403t38:11_8": "Apariyonaddhenāti samantato anonaddhena asañchāditena. Sahobhāsanti sañāṇobhāsaṁ.",
  "tika-s0403t38:11_9": "Thinamiddhavinodanaālokopi vā hotu kasiṇālokopi vā parikammālokopi vā,",
  "tika-s0403t38:11_10": "upakkilesāloko viya sabboyaṁ āloko ñāṇasamuṭṭhānovāti.",
  "tika-s0403t38:11_11": "Yesaṁ akaraṇe puggalo mahājāniyo hoti, tāni avassaṁ kātabbāni. Yāni akātumpi vaṭṭanti,",
  "tika-s0403t38:11_12": "sati samavāye kātabbato tāni karaṇīyānīti āha ‘‘itarāni karaṇīyānī’’ti.",
  "tika-s0403t38:11_13": "Atha vā kattabbāni kammāni karaṇaṁ arahantīti karaṇīyāni. Itarāni kiccānītipi vadanti.",
  "tika-s0403t38:12_0": "Ādinayappavattā viggāhikakathāti ‘‘na tvaṁ imaṁ dhammavinayaṁ ājānāsi,",
  "tika-s0403t38:12_1": "ahaṁ imaṁ dhammavinayaṁ ājānāmi,",
  "tika-s0403t38:12_2": "kiṁ tvaṁ imaṁ dhammavinayaṁ ājānissasi, micchāpaṭipanno tvamasi, ahamasmi sammāpaṭipanno, sahitaṁ me, asahitaṁ te, purevacanīyaṁ pacchā avaca, pacchāvacanīyaṁ pure avaca, adhiciṇṇaṁ te viparāvattaṁ, āropito te vādo, niggahito tvamasi. Cara vādappamokkhāya,",
  "tika-s0403t38:12_3": "nibbeṭhehi vā sace pahosī’’ti (dī. ni. 1.18; ma. ni. 3.41) evaṁpavattā kathā. Tattha sahitaṁ meti (dī. ni. aṭṭha.",
  "tika-s0403t38:12_4": "1.18) mayhaṁ vacanaṁ sahitaṁ siliṭṭhaṁ,",
  "tika-s0403t38:12_5": "atthayuttaṁ kāraṇayuttanti attho.",
  "tika-s0403t38:12_6": "Sahitanti vā pubbāparāviruddhaṁ.",
  "tika-s0403t38:12_7": "Asahitaṁ teti tuyhaṁ vacanaṁ asahitaṁ asiliṭṭhaṁ.",
  "tika-s0403t38:12_8": "Adhiciṇṇaṁ te viparāvattanti yaṁ tuyhaṁ dīgharattāciṇṇavasena suppaguṇaṁ,",
  "tika-s0403t38:12_9": "taṁ mayhaṁ ekavacaneneva viparāvattaṁ parivattitvā ṭhitaṁ, na kiñci jānāsīti attho.",
  "tika-s0403t38:12_10": "Āropito te vādoti mayā tava vāde doso āropito.",
  "tika-s0403t38:12_11": "Cara vādappamokkhāyāti dosamocanatthaṁ cara vicara,",
  "tika-s0403t38:12_12": "tattha tattha gantvā sikkhāti attho.",
  "tika-s0403t38:12_13": "Nibbeṭhehi vā sace pahosīti atha sayaṁ pahosi, idāni eva nibbeṭhehīti attho.",
  "tika-s0403t38:13_0": "Taṇhā sabbaso khīyanti etthāti taṇhāsaṅkhayo, tasmiṁ.",
  "tika-s0403t38:13_1": "Taṇhāsaṅkhayeti ca idaṁ visaye bhummanti āha ‘‘taṁ ārammaṇaṁ katvā’’ti.",
  "tika-s0403t38:13_2": "Vimuttacittatāyāti sabbasaṁkilesehi vippayuttacittatāya.",
  "tika-s0403t38:13_3": "Aparabhāge paṭipadā nāma ariyasaccābhisamayo.",
  "tika-s0403t38:13_4": "Sā sāsanacārigocarā paccattaṁ veditabbatoti āha ‘‘pubbabhāgappaṭipadaṁ saṁkhittena desethāti pucchatī’’ti.",
  "tika-s0403t38:13_5": "Akuppadhammatāya khayavayasaṅkhātaṁ antaṁ atītāti accantā,",
  "tika-s0403t38:13_6": "so eva aparihāyanasabhāvattā accantā niṭṭhā assāti accantaniṭṭhā.",
  "tika-s0403t38:13_7": "Tenāha ‘‘ekantaniṭṭho satataniṭṭhoti attho’’ti.",
  "tika-s0403t38:13_8": "Na hi paṭividdhassa lokuttaradhammassa dassannaṁ kuppannaṁ nāma atthi.",
  "tika-s0403t38:13_9": "Accantameva catūhi yogehi khemo etassa atthīti accantayogakkhemī.",
  "tika-s0403t38:13_10": "Maggabrahmacariyassa vusitattā tassa ca aparihāyanasabhāvattā accantaṁ brahmacārīti accantabrahmacārī.",
  "tika-s0403t38:13_11": "Tenāha ‘‘niccabrahmacārīti attho’’ti.",
  "tika-s0403t38:13_12": "Pariyosānanti maggabrahmacariyapariyapariyosānaṁ vaṭṭadukkhapariyosānañca.",
  "tika-s0403t38:14_0": "Pañcakkhandhāti pañcupādānakkhandhā.",
  "tika-s0403t38:14_1": "Sakkāyasabbañhi sandhāya idha ‘‘sabbe dhammā’’ti vuttaṁ vipassanāvisayassa adhippetattā.",
  "tika-s0403t38:14_2": "Tasmā āyatanadhātuyopi taggatikā eva daṭṭhabbā.",
  "tika-s0403t38:14_3": "Tenāha bhagavā ‘‘nālaṁ abhinivesāyā’’ti.",
  "tika-s0403t38:14_4": "Na yuttā abhinivesāya ‘‘etaṁ mama, eso me attā’’ti ajjhosānāya.",
  "tika-s0403t38:14_5": "‘‘Alameva nibbindituṁ alaṁ virajjitu’’ntiādīsu (dī. ni. 2.272; saṁ. ni. 2.124, 128, 134,",
  "tika-s0403t38:14_6": "143) viya alaṁ-saddo yuttatthopi hotīti āha ‘‘na yuttā’’ti. Sampajjantīti bhavanti.",
  "tika-s0403t38:14_7": "Yadipi ‘‘tatiyā catutthī’’ti idaṁ visuddhidvayaṁ abhiññāpaññā,",
  "tika-s0403t38:14_8": "tassa pana sapaccayanāmarūpadassanabhāvato sati ca paccayapariggahe sapaccayattā aniccanti,",
  "tika-s0403t38:14_9": "nāmarūpassa aniccatāya dukkhaṁ,",
  "tika-s0403t38:14_10": "dukkhañca anattāti atthato lakkhaṇattayaṁ supākaṭameva hotīti āha ‘‘aniccaṁ dukkhaṁ anattāti ñātapariññāya abhijānātī’’ti.",
  "tika-s0403t38:14_11": "Tatheva tīraṇapariññāyāti iminā aniccādibhāvena nālaṁ abhinivesāyāti nāmarūpassa upasaṁharati,",
  "tika-s0403t38:14_12": "na abhiññāpaññānaṁ sambhāradhammānaṁ.",
  "tika-s0403t38:14_13": "Purimāya hi atthato āpannaṁ lakkhaṇattayaṁ gaṇhāti salakkhaṇasallakkhaṇaparattā tassā.",
  "tika-s0403t38:14_14": "Dutiyāya sarūpato tassā lakkhaṇattayāropanavasena sammasanabhāvato.",
  "tika-s0403t38:14_15": "Ekacittakkhaṇikatāya abhinipātamattatāya ca appamattakampi.",
  "tika-s0403t38:14_16": "Rūpapariggahassa oḷārikabhāvato arūpapariggahaṁ dasseti.",
  "tika-s0403t38:14_17": "Dassento ca vedanāya āsannabhāvato, visesato sukhasārāgitāya,",
  "tika-s0403t38:14_18": "bhavassādagadhitamānasatāya ca therassa vedanāvasena nibbattetvā dasseti.",
  "tika-s0403t38:15_0": "Khayavirāgoti khayasaṅkhāto virāgo saṅkhārānaṁ palujjanā.",
  "tika-s0403t38:15_1": "Yaṁ āgamma sabbaso saṅkhārehi virajjanā hoti, taṁ nibbānaṁ accantavirāgo.",
  "tika-s0403t38:15_2": "Nirodhānupassimhipīti nirodhānupassipadepi.",
  "tika-s0403t38:15_3": "Eseva nayoti atidisitvā taṁ ekadesena vivaranto ‘‘nirodhopi hi…pe… duvidhoyevā’’ti āha.",
  "tika-s0403t38:15_4": "Khandhānaṁ pariccajanaṁ tappaṭibaddhakilesappahānavasenāti yenākārena vipassanā kilese pajahati,",
  "tika-s0403t38:15_5": "tenākārena taṁnimittakkhandhe ca pajahatīti vattabbataṁ arahatīti āha ‘‘sā hi…pe… vossajjatī’’ti.",
  "tika-s0403t38:15_6": "Ārammaṇatoti kiccasādhanavasena ārammaṇakaraṇato.",
  "tika-s0403t38:15_7": "Evañhi maggato aññesaṁ nibbānārammaṇānaṁ pakkhandanavossaggābhāvo siddhova hoti.",
  "tika-s0403t38:15_8": "Pariccajanena pakkhandanena cāti dvīhipi vā kāraṇehi. Soti maggo.",
  "tika-s0403t38:15_9": "Sabbesaṁ khandhānaṁ vossajjanaṁ tappaṭibaddhasaṁkilesappahānena daṭṭhabbaṁ.",
  "tika-s0403t38:15_10": "Yasmā vā vipassanācittaṁ pakkhandatīti maggasampayuttacittaṁ sandhāyāha.",
  "tika-s0403t38:15_11": "Maggo ca samucchedavasena kilese khandhe ca pariccajati,",
  "tika-s0403t38:15_12": "tasmā yathākkamaṁ vipassanāmaggānañca vasena pakkhandanapariccāgavossaggāpi veditabbā.",
  "tika-s0403t38:15_13": "Tadubhayasamaṅgīti vipassanāsamaṅgī maggasamaṅgī ca.",
  "tika-s0403t38:15_14": "‘‘Aniccānupassanāya niccasaññaṁ pajahatī’’tiādivacanato (paṭi. ma.",
  "tika-s0403t38:15_15": "1.52) hi yathā vipassanāya kilesānaṁ pariccāgappaṭinissaggo labbhati,",
  "tika-s0403t38:15_16": "evaṁ āyatiṁ tehi kilesehi uppādetabbakkhandhānampi pariccāgapaṭinissaggo vattabbo.",
  "tika-s0403t38:15_17": "Pakkhandanapaṭinissaggo pana magge labbhamānāya ekantakāraṇabhūtāya vuṭṭhānagāminivipassanāya vasena veditabbo.",
  "tika-s0403t38:15_18": "Magge pana tadubhayampi ñāyāgatameva nippariyāyatova labbhamānattā.",
  "tika-s0403t38:15_19": "Tenāha ‘‘tadubhayasamaṅgīpuggalo’’tiādi.",
  "tika-s0403t38:15_20": "Pucchantassa ajjhāsayavasena ‘‘na kiñci loke upādiyatī’’ti ettha kāmupādānavasena upādiyanaṁ paṭikkhipatīti āha ‘‘taṇhāvasena na upādiyatī’’ti.",
  "tika-s0403t38:15_21": "Taṇhāvasena vā asati upādiyane diṭṭhivasena upādiyanaṁ anavakāsamevāti ‘‘taṇhāvasena’’icceva vuttaṁ. Na parāmasatīti nādiyati.",
  "tika-s0403t38:15_22": "Diṭṭhiparāmāsavasena vā ‘‘nicca’’ntiādinā na parāmasati.",
  "tika-s0403t38:15_23": "Saṁkhitteneva kathesīti tassa ajjhāsayavasena papañcaṁ akatvā kathesi.",
  "tika-s0403t38:16_0": "Pacalāyamānasuttavaṇṇanā niṭṭhitā.",
  "tika-s0403t38:17_0": "9. Mettasuttavaṇṇanā",
  "tika-s0403t38:18_0": "62. Navame mā, bhikkhave, puññānanti (itivu. aṭṭha.",
  "tika-s0403t38:18_1": "62) ettha māti paṭisedhe nipāto. Puñña-saddo ‘‘kusalānaṁ, bhikkhave,",
  "tika-s0403t38:18_2": "dhammānaṁ samādānahetu evamidaṁ puññaṁ pavaḍḍhatī’’tiādīsu (dī. ni. 3.80) puññaphale āgato. ‘‘Avijjāgatoyaṁ, bhikkhave,",
  "tika-s0403t38:18_3": "purisapuggalo puññañce saṅkhāraṁ abhisaṅkharotī’’tiādīsu (saṁ. ni.",
  "tika-s0403t38:18_4": "2.51) kāmarūpāvacarasucaritesu.",
  "tika-s0403t38:18_5": "‘‘Puññūpagaṁ hoti viññāṇa’’ntiādīsu (saṁ. ni.",
  "tika-s0403t38:18_6": "2.51) sugativisesabhūte upapattibhave. ‘‘Tīṇimāni, bhikkhave,",
  "tika-s0403t38:18_7": "puññakiriyavatthūni dānamayaṁ puññakiriyavatthu, sīlamayaṁ puññakiriyavatthu,",
  "tika-s0403t38:18_8": "bhāvanāmayaṁ puññakiriyavatthū’’tiādīsu (itivu. 60; dī. ni. 3.305; a. ni. 8.36) kusalacetanāyaṁ.",
  "tika-s0403t38:18_9": "Idha pana tebhūmakakusaladhamme veditabbo.",
  "tika-s0403t38:18_10": "Bhāyitthāti ettha duvidhaṁ bhayaṁ ñāṇabhayaṁ, sārajjabhayanti. Tattha ‘‘yepi te, bhikkhave,",
  "tika-s0403t38:18_11": "devā dīghāyukā vaṇṇavanto sukhabahulā uccesu vimānesu ciraṭṭhitikā,",
  "tika-s0403t38:18_12": "tepi tathāgatassa dhammadesanaṁ sutvā yebhuyyena bhayaṁ saṁvegaṁ santāsaṁ āpajjantī’’ti (a. ni. 4.33) āgataṁ ñāṇabhayaṁ. ‘‘Ahudeva bhayaṁ, ahu chambhitattaṁ, ahu lomahaṁso’’tiādīsu (dī. ni. 2.318) āgataṁ sārajjabhayaṁ. Idhāpi sārajjabhayameva.",
  "tika-s0403t38:18_13": "Ayañhettha attho – bhikkhave,",
  "tika-s0403t38:18_14": "dīgharattaṁ kāyavacīsaṁyamo vattappaṭivattapūraṇaṁ ekāsanaṁ ekaseyyaṁ indriyadamo dhutadhammehi cittassa niggaho satisampajaññaṁ kammaṭṭhānānuyogavasena vīriyārambhoti evamādīni yāni bhikkhunā nirantaraṁ pavattetabbāni puññāni, tehi mā bhāyittha,",
  "tika-s0403t38:18_15": "mā bhayaṁ santāsaṁ āpajjittha.",
  "tika-s0403t38:18_16": "Ekaccassa diṭṭhadhammasukhassa uparodhabhayena samparāyikanibbānasukhadāyakehi puññehi mā bhāyitthāti. Nissakke idaṁ sāmivacanaṁ.",
  "tika-s0403t38:19_0": "Idāni tato abhāyitabbabhāve kāraṇaṁ dassento ‘‘sukhasseta’’ntiādimāha.",
  "tika-s0403t38:19_1": "Tattha sukha-saddo ‘‘sukho buddhānamuppādo,",
  "tika-s0403t38:19_2": "sukhā virāgatā loke’’tiādīsu (dha. pa. 194) sukhamūle āgato. ‘‘Yasmā ca kho, mahāli,",
  "tika-s0403t38:19_3": "rūpaṁ sukhaṁ sukhānupatitaṁ sukhāvakkanta’’ntiādīsu (saṁ. ni. 3.60) sukhārammaṇe. ‘‘Yāvañcidaṁ, bhikkhave,",
  "tika-s0403t38:19_4": "na sukaraṁ akkhānena pāpuṇituṁ yāva sukhā saggā’’tiādīsu (ma. ni. 3.255) sukhapaccayaṭṭhāne.",
  "tika-s0403t38:19_5": "‘‘Sukho puññassa uccayo’’tiādīsu (dha. pa. 118) sukhahetumhi.",
  "tika-s0403t38:19_6": "‘‘Diṭṭhadhammasukhavihārā ete dhammā’’tiādīsu (ma. ni. 1.82) abyāpajje.",
  "tika-s0403t38:19_7": "‘‘Nibbānaṁ paramaṁ sukha’’ntiādīsu (ma. ni. 2.215; dha. pa. 203, 204) nibbāne.",
  "tika-s0403t38:19_8": "‘‘Sukhassa ca pahānā’’tiādīsu (dī. ni. 1.232; ma. ni. 1.271; saṁ. ni. 2.152) sukhavedanāyaṁ. ‘‘Adukkhamasukhaṁ santaṁ,",
  "tika-s0403t38:19_9": "sukhamicceva bhāsita’’ntiādīsu (saṁ. ni. 4.253; itivu. 53) upekkhāvedanāyaṁ. ‘‘Dvepi mayā, ānanda,",
  "tika-s0403t38:19_10": "vedanā vuttā pariyāyena sukhā vedanā dukkhā vedanā’’tiādīsu (ma. ni. 2.89) iṭṭhasukhesu.",
  "tika-s0403t38:19_11": "‘‘Sukho vipāko puññāna’’ntiādīsu (peṭako. 23) iṭṭhavipāke.",
  "tika-s0403t38:19_12": "Idhāpi iṭṭhavipāke eva daṭṭhabbo.",
  "tika-s0403t38:19_13": "Iṭṭhassātiādīsu icchitabbato ceva aniṭṭhappaṭipakkhato ca iṭṭhassa.",
  "tika-s0403t38:19_14": "Kamanīyato manasmiñca kamanato pavisanato kantassa.",
  "tika-s0403t38:19_15": "Piyāyitabbato santappanato ca piyassa.",
  "tika-s0403t38:19_16": "Mananīyato manassa vaḍḍhanato ca manāpassāti attho veditabbo.",
  "tika-s0403t38:19_17": "Yadidaṁ puññānīti puññānīti yadidaṁ vacanaṁ,",
  "tika-s0403t38:19_18": "etaṁ sukhassa iṭṭhassa vipākassa adhivacanaṁ nāmaṁ.",
  "tika-s0403t38:19_19": "Sukhassetaṁ yadidaṁ puññānīti phalena kāraṇassa abhedopacāraṁ vadati.",
  "tika-s0403t38:19_20": "Tena katūpacitānaṁ puññānaṁ avassaṁbhāviphalaṁ sutvā appamattena sakkaccaṁ puññāni kattabbānīti puññakiriyāyaṁ niyojeti,",
  "tika-s0403t38:19_21": "ādarañca nesaṁ tattha uppādeti.",
  "tika-s0403t38:20_0": "Idāni attanā sunettakāle katena puññakammena dīgharattaṁ paccanubhūtaṁ bhavantarappaṭicchannaṁ uḷārataraṁ puññavipākaṁ udāharitvā tamatthaṁ pākaṭataraṁ karonto ‘‘abhijānāmi kho panāha’’ntiādimāha.",
  "tika-s0403t38:20_1": "Tattha abhijānāmīti abhivisiṭṭhena ñāṇena jānāmi, paccakkhato bujjhāmi. Dīgharattanti cirakālaṁ.",
  "tika-s0403t38:20_2": "Puññānanti dānādīnaṁ kusaladhammānaṁ.",
  "tika-s0403t38:20_3": "Satta vassānīti satta saṁvaccharāni.",
  "tika-s0403t38:20_4": "Mettacittanti mijjatīti mettā, siniyhatīti attho. Mitte bhavā,",
  "tika-s0403t38:20_5": "mittassa vā esā pavattītipi mettā.",
  "tika-s0403t38:20_6": "Lakkhaṇādito pana hitākārappavattilakkhaṇā, hitūpasaṁhārarasā, āghātavinayapaccupaṭṭhānā,",
  "tika-s0403t38:20_7": "sattānaṁ manāpabhāvadassanapadaṭṭhānā.",
  "tika-s0403t38:20_8": "Byāpādūpasamo etissā sampatti, sinehasambhavo vipatti.",
  "tika-s0403t38:20_9": "Mettacittaṁ bhāvetvāti mettāsahagataṁ cittaṁ,",
  "tika-s0403t38:20_10": "cittasīsena samādhi vuttoti mettāsamādhiṁ metābrahmavihāraṁ uppādetvā ceva vaḍḍhetvā ca.",
  "tika-s0403t38:21_0": "Satta saṁvaṭṭavivaṭṭakappeti satta mahākappe.",
  "tika-s0403t38:21_1": "Saṁvaṭṭavivaṭṭaggahaṇeneva hi saṁvaṭṭaṭṭhāyivivaṭṭaṭṭhāyinopi gahitā. Imaṁ lokanti kāmalokaṁ.",
  "tika-s0403t38:21_2": "Saṁvaṭṭamāne sudanti saṁvaṭṭamāne, sudanti nipātamattaṁ, vipajjamāneti attho.",
  "tika-s0403t38:21_3": "‘‘Varasaṁvattaṭṭhāne suda’’ntipi paṭhanti. Kappeti kāle. Kappasīsena hi kālo vutto,",
  "tika-s0403t38:21_4": "kāle khīyamāne sabbopi khīyateva.",
  "tika-s0403t38:21_5": "Yathāha – ‘‘kālo ghasati bhūtāni, sabbāneva sahattanā’’ti (jā. 1.2.190).",
  "tika-s0403t38:21_6": "‘‘Ābhassarūpago homī’’ti vuttattā tejosaṁvaṭṭavasenettha kappavuṭṭhānaṁ veditabbaṁ.",
  "tika-s0403t38:21_7": "Ābhassarūpagoti tattha paṭisandhiggahaṇavasena ābhassarabrahmalokaṁ upagacchāmīti ābhassarūpago homi.",
  "tika-s0403t38:21_8": "Vivaṭṭamāneti saṇṭhahamāneti attho.",
  "tika-s0403t38:21_9": "Suññaṁ brahmavimānaṁ upapajjāmīti kassaci sattassa tattha nibbattassa abhāvato suññaṁ yaṁ paṭhamajjhānabhūmisaṅkhātaṁ brahmavimānaṁ ādito nibbattati,",
  "tika-s0403t38:21_10": "taṁ paṭisandhiggahaṇavasena upapajjāmi upemi.",
  "tika-s0403t38:22_0": "Brahmāti kāmāvacarasattehi visiṭṭhaṭṭhena tathā tathā brūhitaguṇatāya brahmavihārato nibbattanaṭṭhena ca brahmā.",
  "tika-s0403t38:22_1": "Brahmapārisajjabrahmapurohitehi mahanto brahmāti mahābrahmā,",
  "tika-s0403t38:22_2": "tato eva te abhibhavitvā ṭhitattā abhibhū.",
  "tika-s0403t38:22_3": "Tehi na kenacipi guṇena abhibhūtoti anabhibhūto.",
  "tika-s0403t38:22_4": "Aññadatthūti ekaṁsavacane nipāto. Dassanato daso,",
  "tika-s0403t38:22_5": "atītānāgatapaccuppannānaṁ dassanasamattho abhiññāñāṇena passitabbaṁ passāmīti attho.",
  "tika-s0403t38:22_6": "Sesabrahmānaṁ iddhipādabhāvanābalena attano cittañca mama vase vattemīti vasavattī homīti yojetabbaṁ.",
  "tika-s0403t38:22_7": "Tadā kira bodhisatto aṭṭhasamāpattilābhīpi samāno tathā sattahitaṁ attano pāramipūraṇañca olokento tāsu eva dvīsu jhānabhūmīsu nikanti uppādetvā mettābrahmavihāravasena aparāparaṁ saṁsari.",
  "tika-s0403t38:22_8": "Tena vuttaṁ ‘‘satta vassāni…pe… vasavattī’’ti.",
  "tika-s0403t38:23_0": "Evaṁ bhagavā rūpāvacarapuññassa vipākamahantataṁ pakāsetvā idāni kāmāvacarapuññassapi vipākaṁ dassento ‘‘chattiṁsakkhattu’’ntiādimāha.",
  "tika-s0403t38:23_1": "Tattha sakko ahosinti chattiṁsakkhattuṁ chattiṁsavāre aññattha anupapajjitvā nirantaraṁ sakko devānamindo tāvatiṁsadevarājā ahosiṁ.",
  "tika-s0403t38:23_2": "Rājā ahosintiādīsu catūhi acchariyadhammehi catūhi saṅgahavatthūhi ca lokaṁ rañjetīti rājā. Cakkaratanaṁ vatteti,",
  "tika-s0403t38:23_3": "catūhi sampatticakkehi vattati, tehi ca paraṁ vatteti,",
  "tika-s0403t38:23_4": "parahitāya ca iriyāpathacakkānaṁ vatto etasmiṁ atthīti cakkavattī. ‘‘Rājā’’ti cettha sāmaññaṁ, ‘‘cakkavattī’’ti visesaṁ. Dhammena caratīti dhammiko,",
  "tika-s0403t38:23_5": "ñāyena samena vattatīti attho.",
  "tika-s0403t38:23_6": "Dhammeneva rajjaṁ labhitvā rājā jātoti dhammarājā,",
  "tika-s0403t38:23_7": "dasavidhe kusaladhamme agarahite ca rājadhamme niyuttoti dhammiko.",
  "tika-s0403t38:23_8": "Tena ca dhammena sakalaṁ lokaṁ rañjetīti dhammarājā.",
  "tika-s0403t38:23_9": "Parahitadhammakaraṇena vā dhammiko,",
  "tika-s0403t38:23_10": "attahitadhammakaraṇena dhammarājā.",
  "tika-s0403t38:23_11": "Yasmā cakkavattī dhammena ñāyena rajjaṁ adhigacchati, na adhammena,",
  "tika-s0403t38:23_12": "tasmā vuttaṁ ‘‘dhammena laddharajjattā dhammarājā’’ti.",
  "tika-s0403t38:24_0": "Catūsu disāsu samuddapariyosānatāya cāturantā nāma tattha tattha dīpe mahāpathavīti āha ‘‘puratthima…pe… issaro’’ti.",
  "tika-s0403t38:24_1": "Vijitāvīti vijetabbassa vijitavā,",
  "tika-s0403t38:24_2": "kāmakodhādikassa abbhantarassa paṭirājabhūtassa bāhirassa ca arigaṇassa vijayī vijinitvā ṭhitoti attho.",
  "tika-s0403t38:24_3": "Kāmaṁ cakkavattino kenaci yuddhaṁ nāma natthi,",
  "tika-s0403t38:24_4": "yuddhena pana sādhetabbassa vijayassa siddhiyā ‘‘vijitasaṅgāmo’’ti vuttaṁ.",
  "tika-s0403t38:24_5": "Janapado vā catubbidhaacchariyadhammena samannāgato asmiṁ rājini thāvariyaṁ kenaci asaṁhāriyaṁ daḷhabhattibhāvaṁ patto,",
  "tika-s0403t38:24_6": "janapade vā attano dhammikāya paṭipattiyā thāvariyaṁ thirabhāvaṁ pattoti janapadatthāvariyappatto.",
  "tika-s0403t38:24_7": "Caṇḍassa hi rañño balidaṇḍādīhi lokaṁ pīḷayato manussā majjhimajanapadaṁ chaḍḍetvā pabbatasamuddatīrakandarādīni nissāya paccante vāsaṁ kappenti.",
  "tika-s0403t38:24_8": "Atimudukassa rañño corehi sāhasikadhanavilopapīḷitā manussā paccantaṁ pahāya janapadamajjhe vāsaṁ kappenti.",
  "tika-s0403t38:24_9": "Iti evarūpe rājini janapado thirabhāvaṁ na pāpuṇāti.",
  "tika-s0403t38:25_0": "Sattaratanasamannāgatoti cakkaratanādīhi sattahi ratanehi samupeto.",
  "tika-s0403t38:25_1": "Tesu hi rājā cakkavattī cakkaratanena ajitaṁ jināti,",
  "tika-s0403t38:25_2": "hatthiassaratanehi vijite sukheneva anuvicarati,",
  "tika-s0403t38:25_3": "pariṇāyakaratanena vijitamanurakkhati,",
  "tika-s0403t38:25_4": "avasesehi upabhogasukhamanubhavati.",
  "tika-s0403t38:25_5": "Paṭhamena cassa ussāhasattiyogo, pacchimena mantasattiyogo,",
  "tika-s0403t38:25_6": "hatthiassagahapatiratanehi pabhusattiyogo suparipuṇṇo hoti.",
  "tika-s0403t38:25_7": "Itthimaṇiratanehi upabhogasukhamanubhavati, sesehi issariyasukhaṁ.",
  "tika-s0403t38:25_8": "Visesato cassa purimāni tīṇi adosakusalamūlajanitakammānubhāvena sampajjanti,",
  "tika-s0403t38:25_9": "majjhimāni alobhakusalamūlajanitakammānubhāvena,",
  "tika-s0403t38:25_10": "pacchimamekaṁ amohakusalamūlajanitakammānubhāvenāti.",
  "tika-s0403t38:26_0": "Sūrāti sattivanto,",
  "tika-s0403t38:26_1": "nibbhayāti atthoti āha ‘‘abhīruno’’ti. Aṅganti kāraṇaṁ.",
  "tika-s0403t38:26_2": "Yena kāraṇena ‘‘vīrā’’ti vucceyyuṁ, taṁ vīraṅgaṁ.",
  "tika-s0403t38:26_3": "Tenāha ‘‘vīriyassetaṁ nāma’’nti.",
  "tika-s0403t38:26_4": "Yāva cakkavāḷapabbatā cakkassa vattanato ‘‘cakkavāḷapabbataṁ sīmaṁ katvā ṭhitasamuddapariyanta’’nti vuttaṁ.",
  "tika-s0403t38:26_5": "Adaṇḍenāti iminā dhanadaṇḍassa sarīradaṇḍassa ca akaraṇaṁ vuttaṁ.",
  "tika-s0403t38:26_6": "Asatthenāti iminā pana senāya yujjhanassāti tadubhayaṁ dassetuṁ ‘‘na daṇḍenā’’tiādi vuttaṁ.",
  "tika-s0403t38:26_7": "Idaṁ vuttaṁ hoti – ye katāparādhe satte satampi sahassampi gaṇhanti,",
  "tika-s0403t38:26_8": "te dhanadaṇḍena rajjaṁ kārenti. Ye chejjabhejjaṁ anusāsanti, te satthadaṇḍena.",
  "tika-s0403t38:26_9": "Ahaṁ pana duvidhampi daṇḍaṁ pahāya adaṇḍena ajjhāvasiṁ.",
  "tika-s0403t38:26_10": "Ye ekatodhārādinā satthena paraṁ viheṭhenti,",
  "tika-s0403t38:26_11": "te satthena rajjaṁ kārenti nāma.",
  "tika-s0403t38:26_12": "Ahaṁ pana satthena khuddakamakkhikāya pivanamattampi lohitaṁ kassaci anuppādetvā dhammeneva ‘‘ehi kho,",
  "tika-s0403t38:26_13": "mahārājā’’ti evaṁ paṭirājūhi sampaṭicchitāgamano vuttappakāraṁ pathaviṁ abhijinitvā ajjhāvasiṁ,",
  "tika-s0403t38:26_14": "abhivijinitvā sāmī hutvā vasinti.",
  "tika-s0403t38:27_0": "Iti bhagavā attānaṁ kāyasakkhiṁ katvā puññānaṁ vipākamahantataṁ pakāsetvā idāni tamevatthaṁ gāthābandhanena dassento ‘‘passa, puññānaṁ vipāka’’ntiādimāha.",
  "tika-s0403t38:27_1": "Sukhesinoti ālapanavacanametaṁ,",
  "tika-s0403t38:27_2": "tena sukhapariyesake satte āmanteti.",
  "tika-s0403t38:27_3": "Pāḷiyaṁ pana ‘‘passathā’’ti vattabbe ‘‘passā’’ti vacanabyattayo katoti daṭṭhabbo.",
  "tika-s0403t38:27_4": "Manussānaṁ ure satthaṁ ṭhapetvā icchitadhanaharaṇādinā vā sāhasakāritāya sāhasikā, tesaṁ kammaṁ sāhasikakammaṁ.",
  "tika-s0403t38:27_5": "Pathaviyā issaro pathabyoti āha ‘‘puthavisāmiko’’ti.",
  "tika-s0403t38:28_0": "Mettasuttavaṇṇanā niṭṭhitā.",
  "tika-s0403t38:29_0": "10. Bhariyāsuttavaṇṇanā",
  "tika-s0403t38:30_0": "63.",
  "tika-s0403t38:30_1": "Dasame uccāsaddā mahāsaddā uddhaṁ uggatattā uccaṁ patthaṭattā mahantaṁ avinibbhogaṁ vinibhuñjitvā gahetuṁ asakkuṇeyyaṁ saddaṁ karontā vadanti.",
  "tika-s0403t38:30_2": "Vacīghosopi hi bahūhi ekajjhaṁ pavattito atthato ca saddato ca duravabodho kevalaṁ mahānigghoso eva hutvā sotapathamāgacchati.",
  "tika-s0403t38:30_3": "Macchavilopeti macche vilumpitvā viya gahaṇe, macchānaṁ vā vilumpane.",
  "tika-s0403t38:30_4": "Kevaṭṭānañhi macchapacchiṭṭhapitaṭṭhāne mahājano sannipatitvā ‘‘idha aññaṁ ekaṁ macchaṁ dehi, ekaṁ macchaphālaṁ dehi, etassa te mahā dinno,",
  "tika-s0403t38:30_5": "mayhaṁ khuddako’’ti evaṁ uccāsaddamahāsaddaṁ karonti.",
  "tika-s0403t38:30_6": "Taṁ sandhāyetaṁ vuttaṁ ‘‘kevaṭṭānaṁ macchapacchiṁ otāretvā ṭhitaṭṭhāne’’ti.",
  "tika-s0403t38:30_7": "Macchaggahaṇatthaṁ jāle pakkhittepi tasmiṁ ṭhāne kevaṭṭā ceva aññe ca ‘‘paviṭṭho na paviṭṭho ,",
  "tika-s0403t38:30_8": "gahito na gahito’’ti mahāsaddaṁ karonti.",
  "tika-s0403t38:30_9": "Taṁ sandhāyetaṁ vuttaṁ ‘‘jāle vā…pe… mahāsaddo hotī’’ti.",
  "tika-s0403t38:30_10": "Kattabbavattanti pādaparikammādikattabbakiccaṁ.",
  "tika-s0403t38:30_11": "Kharāti cittena vācāya ca kakkhaḷā. Sesamettha uttānameva.",
  "tika-s0403t38:31_0": "Bhariyāsuttavaṇṇanā niṭṭhitā.",
  "tika-s0403t38:32_0": "11. Kodhanasuttavaṇṇanā",
  "tika-s0403t38:33_0": "64.",
  "tika-s0403t38:33_1": "Ekādasame sapattakaraṇāti vā sapattehi kātabbā. Kodhananti kujjhanasīlaṁ. Kodhanoyanti kujjhano ayaṁ. Ayanti ca nipātamattaṁ.",
  "tika-s0403t38:33_2": "Kodhaparetoti kodhena anugato, parābhibhūto vā.",
  "tika-s0403t38:33_3": "Dubbaṇṇova hotīti pakatiyā vaṇṇavāpi alaṅkatappaṭiyattopi mukhavikārādivasena virūpo eva hoti.",
  "tika-s0403t38:33_4": "Etarahi āyatiñcāti kodhābhibhūtassa ekantamidaṁ phalanti dīpetuṁ ‘‘dubbaṇṇovā’’ti avadhāraṇaṁ katvā puna ‘‘kodhābhibhūto’’ti vuttaṁ.",
  "tika-s0403t38:34_0": "Ayasabhāvanti akittimabhāvaṁ.",
  "tika-s0403t38:34_1": "Attano paresañca anatthaṁ janetīti anatthajanano. Antaratoti abbhantarato, cittato vā.",
  "tika-s0403t38:34_2": "Taṁ jano nāvabujjhatīti kodhasaṅkhātaṁ antarato abbhantare attano citteyeva jātaṁ anatthajananacittappakopanādibhayaṁ bhayahetuṁ ayaṁ bālamahājano na jānāti. Yanti yattha.",
  "tika-s0403t38:34_3": "Bhummatthe hi etaṁ paccattavacanaṁ.",
  "tika-s0403t38:34_4": "Yasmiṁ kāle kodho sahate naraṁ,",
  "tika-s0403t38:34_5": "andhatamaṁ tadā hotīti sambandho. Yanti vā kāraṇavacanaṁ,",
  "tika-s0403t38:34_6": "yasmā kodho uppajjamāno naraṁ sahate abhibhavati, tasmā andhatamaṁ tadā hoti,",
  "tika-s0403t38:34_7": "yadā kuddhoti attho yaṁ-taṁ-saddānaṁ ekantasambandhabhāvato.",
  "tika-s0403t38:34_8": "Atha vā yanti kiriyāparāmasanaṁ.",
  "tika-s0403t38:34_9": "Sahateti yadetaṁ kodhassa sahanaṁ abhibhavanaṁ,",
  "tika-s0403t38:34_10": "etaṁ andhatamaṁ bhavananti attho.",
  "tika-s0403t38:34_11": "Atha vā yaṁ naraṁ kodho sahate abhibhavati, tassa andhatamaṁ tadā hoti.",
  "tika-s0403t38:34_12": "Tato ca kuddho atthaṁ na jānāti, kuddho dhammaṁ na passatīti.",
  "tika-s0403t38:35_0": "Bhūnaṁ vuccati vuddhi,",
  "tika-s0403t38:35_1": "tassa hananaṁ ghāto etesanti bhūnahaccāni. Tenāha ‘‘hatavuddhīnī’’ti.",
  "tika-s0403t38:35_2": "Dama-saddena vuttamevatthaṁ vibhāvetuṁ paññāvīriyena diṭṭhiyāti vuttanti dassento ‘‘katarena damenā’’tiādimāha. Anekattho hi dama-saddo.",
  "tika-s0403t38:35_3": "‘‘Saccena danto damasā upeto,",
  "tika-s0403t38:35_4": "vedantagū vusitabrahmacariyo’’ti (saṁ. ni. 1.195; su. ni.",
  "tika-s0403t38:35_5": "467) ettha hi indriyasaṁvaro damoti vutto ‘‘manacchaṭṭhāni indriyāni dametī’’ti katvā. ‘‘Yadi saccā damā cāgā,",
  "tika-s0403t38:35_6": "khantyā bhiyyodha vijjatī’’ti (saṁ. ni. 1.246; su. ni.",
  "tika-s0403t38:35_7": "191) ettha paññā damo ‘‘saṁkilesaṁ dameti pajahatī’’ti katvā.",
  "tika-s0403t38:35_8": "‘‘Dānena damena saṁyamena saccavajjena atthi puññaṁ,",
  "tika-s0403t38:35_9": "atthi puññassa āgamo’’ti (saṁ. ni.",
  "tika-s0403t38:35_10": "4.365) ettha uposathakammaṁ damo ‘‘upavasanavasena kāyakammādīni dametī’’ti katvā. ‘‘Sakkhissasi kho tvaṁ, puṇṇa,",
  "tika-s0403t38:35_11": "iminā damūpasamena samannāgato sunāparantasmiṁ janapadantare viharitu’’nti (ma. ni. 3.396; saṁ. ni.",
  "tika-s0403t38:35_12": "4.88) ettha adhivāsanakkhanti damo ‘‘kodhūpanāhamakkhādike dameti vinodetī’’ti katvā.",
  "tika-s0403t38:35_13": "‘‘Na mānakāmassa damo idhatthi,",
  "tika-s0403t38:35_14": "na monamatthi asamāhitassā’’ti (saṁ. ni.",
  "tika-s0403t38:35_15": "1.9) ettha abhisambojjhaṅgādiko samādhipakkhiko dhammo damo ‘‘dammati cittaṁ etenā’’ti katvā.",
  "tika-s0403t38:35_16": "Idhāpi ‘‘taṁ damena samucchinde,",
  "tika-s0403t38:35_17": "paññāvīriyena diṭṭhiyā’’ti vacanato dama-saddena paññāvīriyadiṭṭhiyo vuttā.",
  "tika-s0403t38:36_0": "Kodhanasuttavaṇṇanā niṭṭhitā.",
  "tika-s0403t38:37_0": "Abyākatavaggavaṇṇanā niṭṭhitā."
}