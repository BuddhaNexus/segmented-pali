{
  "atk-s0403a41:0_0": "3. Vajjisattakavaggo",
  "atk-s0403a41:1_0": "1. Sārandadasuttavaṇṇanā",
  "atk-s0403a41:2_0": "21.",
  "atk-s0403a41:2_1": "Tatiyassa paṭhame sārandade cetiyeti evaṁnāmake vihāre.",
  "atk-s0403a41:2_2": "Anuppanne kira tathāgate tattha sārandadassa yakkhassa nivāsanaṭṭhānaṁ cetiyaṁ ahosi,",
  "atk-s0403a41:2_3": "athettha bhagavato vihāraṁ kāresuṁ.",
  "atk-s0403a41:2_4": "So sārandadacetiyaṁtveva saṅkhaṁ gato.",
  "atk-s0403a41:2_5": "Yāvakīvañcāti yattakaṁ kālaṁ.",
  "atk-s0403a41:2_6": "Abhiṇhaṁ sannipātāti divasassa tikkhattuṁ sannipatantāpi antarantarā sannipatantāpi abhiṇhaṁ sannipātāva.",
  "atk-s0403a41:2_7": "Sannipātabahulāti ‘‘hiyyopi purimadivasampi sannipatamha,",
  "atk-s0403a41:2_8": "puna ajja kimatthaṁ sannipatāmā’’ti vosānamanāpajjanena sannipātabahulā.",
  "atk-s0403a41:2_9": "Vuddhiyeva licchavī vajjīnaṁ pāṭikaṅkhā no parihānīti abhiṇhaṁ asannipatantā hi disāsu āgataṁ sāsanaṁ na suṇanti,",
  "atk-s0403a41:2_10": "tato ‘‘asukagāmasīmā vā nigamasīmā vā ākulā,",
  "atk-s0403a41:2_11": "asukaṭṭhāne corā pariyuṭṭhitā’’ti na jānanti.",
  "atk-s0403a41:2_12": "Corāpi ‘‘pamattā rājāno’’ti ñatvā gāmanigamādīni paharantā janapadaṁ nāsenti.",
  "atk-s0403a41:2_13": "Evaṁ rājūnaṁ parihāni hoti .",
  "atk-s0403a41:2_14": "Abhiṇhaṁ sannipatantā pana taṁ pavattiṁ suṇanti,",
  "atk-s0403a41:2_15": "tato balaṁ pesetvā amittamaddanaṁ karonti.",
  "atk-s0403a41:2_16": "Corāpi ‘‘appamattā rājāno,",
  "atk-s0403a41:2_17": "na sakkā amhehi vaggabandhanena vicaritu’’nti bhijjitvā palāyanti.",
  "atk-s0403a41:2_18": "Evaṁ rājūnaṁ vuddhi hoti.",
  "atk-s0403a41:2_19": "Tena vuttaṁ –",
  "atk-s0403a41:2_20": "‘‘vuddhiyeva licchavī vajjīnaṁ pāṭikaṅkhā no parihānī’’ti.",
  "atk-s0403a41:3_0": "Samaggātiādīsu sannipātabheriyā niggatāya ‘‘ajja me kiccaṁ atthi maṅgalaṁ atthī’’ti vikkhepaṁ karontā na samaggā sannipatanti nāma.",
  "atk-s0403a41:3_1": "Bherisaddaṁ pana sutvāva bhuñjamānāpi alaṅkurumānāpi vatthāni nivāsayamānāpi addhabhuttā addhālaṅkatā",
  "atk-s0403a41:3_2": "vatthaṁ nivāsentāva sannipatantā samaggā sannipatanti nāma.",
  "atk-s0403a41:3_3": "Sannipatitā pana cintetvā mantetvā kattabbaṁ katvā ekatova avuṭṭhahantā na samaggā vuṭṭhahanti nāma.",
  "atk-s0403a41:3_4": "Evaṁ vuṭṭhitesu hi ye paṭhamaṁ gacchanti,",
  "atk-s0403a41:3_5": "tesaṁ evaṁ hoti –",
  "atk-s0403a41:3_6": "‘‘amhehi bāhirakathāva sutā,",
  "atk-s0403a41:3_7": "idāni vinicchayakathā bhavissatī’’ti.",
  "atk-s0403a41:3_8": "Ekato vuṭṭhahantā pana samaggā vuṭṭhahanti nāma.",
  "atk-s0403a41:3_9": "Apica ‘‘asukaṭṭhāne gāmasīmā vā nigamasīmā vā ākulā,",
  "atk-s0403a41:3_10": "corā vā pariyuṭṭhitā’’ti sutvā ‘‘ko gantvā amittamaddanaṁ karissatī’’ti vutte ‘‘ahaṁ paṭhamaṁ ahaṁ paṭhama’’nti",
  "atk-s0403a41:3_11": "vatvā gacchantāpi samaggā vuṭṭhahanti nāma.",
  "atk-s0403a41:3_12": "Ekassa pana kammante osīdamāne sesā puttabhātaro pesetvā tassa kammantaṁ upatthambhayamānāpi āgantukarājānaṁ ‘‘asukassa gehaṁ gacchatu,",
  "atk-s0403a41:3_13": "asukassa gehaṁ gacchatū’’ti avatvā sabbe ekato saṅgaṇhantāpi ekassa maṅgale vā roge vā aññasmiṁ vā pana",
  "atk-s0403a41:3_14": "tādise sukhadukkhe uppanne sabbe tattha sahāyabhāvaṁ gacchantāpi samaggā vajjikaraṇīyāni karonti nāma.",
  "atk-s0403a41:4_0": "Appaññattantiādīsu pubbe akataṁ suṅkaṁ vā baliṁ vā daṇḍaṁ vā āharāpentā appaññattaṁ paññāpenti nāma.",
  "atk-s0403a41:4_1": "Porāṇapaveṇiyā āgatameva pana anāharāpentā paññattaṁ samucchindanti nāma.",
  "atk-s0403a41:4_2": "Coroti gahetvā dassite avicinitvā chejjabhejjaṁ anusāsantā porāṇaṁ vajjidhammaṁ samādāya na vattanti nāma.",
  "atk-s0403a41:4_3": "Tesaṁ apaññattaṁ paññāpentānaṁ abhinavasuṅkādipīḷitā manussā ‘‘atiupaddutamha,",
  "atk-s0403a41:4_4": "ke imesaṁ vijite vasissantī’’ti paccantaṁ pavisitvā corā vā corasahāyā vā hutvā janapadaṁ hananti.",
  "atk-s0403a41:4_5": "Paññattaṁ samucchindantānaṁ paveṇiāgatāni suṅkādīni agaṇhantānaṁ koso parihāyati,",
  "atk-s0403a41:4_6": "tato hatthiassabalakāyaorodhādayo yathānibaddhaṁ vaṭṭaṁ alabhamānā thāmabalena parihāyanti.",
  "atk-s0403a41:4_7": "Te neva yuddhakkhamā honti na pāricariyakkhamā.",
  "atk-s0403a41:4_8": "Porāṇaṁ vajjidhammaṁ samādāya avattantānaṁ vijite manussā ‘‘amhākaṁ puttaṁ pitaraṁ bhātaraṁ acoraṁyeva",
  "atk-s0403a41:4_9": "coroti katvā chindiṁsu bhindiṁsū’’ti kujjhitvā paccantaṁ pavisitvā corā vā corasahāyā vā hutvā janapadaṁ hananti.",
  "atk-s0403a41:4_10": "Evaṁ rājūnaṁ parihāni hoti.",
  "atk-s0403a41:4_11": "Apaññattaṁ na paññāpentānaṁ pana ‘‘paveṇiāgataṁyeva rājāno karontī’’ti manussā haṭṭhatuṭṭhā kasivāṇijjādike kammante sampādenti.",
  "atk-s0403a41:4_12": "Paññattaṁ asamucchindantānaṁ paveṇiāgatāni suṅkādīni gaṇhantānaṁ koso vaḍḍhati,",
  "atk-s0403a41:4_13": "tato hatthiassabalakāyaorodhādayo yathānibaddhaṁ vaṭṭaṁ labhamānā thāmabalasampannā yuddhakkhamā ceva pāricariyakkhamā ca honti.",
  "atk-s0403a41:4_14": "Porāṇe vajjidhamme samādāya vattantānaṁ manussā na ujjhāyanti.",
  "atk-s0403a41:4_15": "‘‘Rājāno porāṇapaveṇiyā karonti,",
  "atk-s0403a41:4_16": "aṭṭakulikasenāpatiuparājūhi parikkhitaṁ sayampi parikkhipitvā paveṇipotthakaṁ vācāpetvā anucchavikameva daṇḍaṁ pavattayanti,",
  "atk-s0403a41:4_17": "etesaṁ doso natthi,",
  "atk-s0403a41:4_18": "amhākaṁyeva doso’’ti appamattā kammante karonti.",
  "atk-s0403a41:4_19": "Evaṁ rājūnaṁ vuddhi hoti.",
  "atk-s0403a41:5_0": "Sakkarissantīti yaṁkiñci tesaṁ sakkāraṁ karontā sundarameva karissanti.",
  "atk-s0403a41:5_1": "Garuṁ karissantīti garubhāvaṁ paccupaṭṭhapetvā karissanti.",
  "atk-s0403a41:5_2": "Mānessantīti manena piyāyissanti.",
  "atk-s0403a41:5_3": "Pūjessantīti paccayapūjāya pūjessanti.",
  "atk-s0403a41:5_4": "Sotabbaṁ maññissantīti divasassa dve tayo vāre upaṭṭhānaṁ gantvā tesaṁ kathaṁ sotabbaṁ saddhātabbaṁ maññissanti.",
  "atk-s0403a41:5_5": "Tattha ye evaṁ mahallakānaṁ rājūnaṁ sakkārādīni na karonti,",
  "atk-s0403a41:5_6": "ovādatthāya vā nesaṁ upaṭṭhānaṁ na gacchanti,",
  "atk-s0403a41:5_7": "te tehi vissaṭṭhā anovadiyamānā kīḷāpasutā rajjato parihāyanti.",
  "atk-s0403a41:5_8": "Ye pana tathā paṭipajjanti,",
  "atk-s0403a41:5_9": "tesaṁ mahallakarājāno ‘‘idaṁ kātabbaṁ idaṁ na kātabba’’nti porāṇapaveṇiṁ ācikkhanti.",
  "atk-s0403a41:5_10": "Saṅgāmaṁ patvāpi ‘‘evaṁ pavisitabbaṁ,",
  "atk-s0403a41:5_11": "evaṁ nikkhamitabba’’nti upāyaṁ dassenti.",
  "atk-s0403a41:5_12": "Te tehi ovadiyamānā yathāovādaṁ paṭipajjamānā sakkonti rajjapaveṇiṁ sandhāretuṁ.",
  "atk-s0403a41:5_13": "Tena vuttaṁ –",
  "atk-s0403a41:5_14": "‘‘vuddhiyeva licchavī vajjīnaṁ pāṭikaṅkhā’’ti.",
  "atk-s0403a41:6_0": "Kulitthiyoti kulagharaṇiyo.",
  "atk-s0403a41:6_1": "Kulakumāriyoti anividdhā tāsaṁ dhītaro.",
  "atk-s0403a41:6_2": "Okassāti vā pasayhāti vā pasayhākārassevetaṁ nāmaṁ.",
  "atk-s0403a41:6_3": "Okāsātipi paṭhanti.",
  "atk-s0403a41:6_4": "Tattha okassāti avakasitvā ākaḍḍhitvā.",
  "atk-s0403a41:6_5": "Pasayhāti abhibhavitvā ajjhottharitvāti ayaṁ vacanattho.",
  "atk-s0403a41:6_6": "Evañhi karontānaṁ vijite manussā ‘‘amhākaṁ gehe puttabhātaropi,",
  "atk-s0403a41:6_7": "kheḷasiṅghānikādīni mukhena apanetvā saṁvaḍḍhitā dhītaropi ime balakkārena gahetvā attano ghare vāsentī’’ti",
  "atk-s0403a41:6_8": "kupitā paccantaṁ pavisitvā corā vā corasahāyā vā hutvā janapadaṁ hananti.",
  "atk-s0403a41:6_9": "Evaṁ akarontānaṁ pana vijite manussā appossukkā sakāni kammāni karontā rājakosaṁ vaḍḍhenti.",
  "atk-s0403a41:6_10": "Evamettha vuddhihāniyo veditabbā.",
  "atk-s0403a41:7_0": "Vajjīnaṁvajjicetiyānīti vajjirājūnaṁ vajjiraṭṭhe cittīkataṭṭhena cetiyānīti laddhanāmāni yakkhaṭṭhānāni.",
  "atk-s0403a41:7_1": "Abbhantarānīti antonagare ṭhitāni.",
  "atk-s0403a41:7_2": "Bāhirānīti bahinagare ṭhitāni.",
  "atk-s0403a41:7_3": "Dinnapubbaṁ katapubbanti pubbe dinnañca katañca.",
  "atk-s0403a41:7_4": "No parihāpessantīti ahāpetvā yathāpavattameva karissanti.",
  "atk-s0403a41:7_5": "Dhammikaṁ baliṁ parihāpentānañhi devatā ārakkhaṁ susaṁvihitaṁ na karonti,",
  "atk-s0403a41:7_6": "anuppannaṁ dukkhaṁ uppādetuṁ asakkontiyopi uppannaṁ kāsasīsarogādiṁ vaḍḍhenti,",
  "atk-s0403a41:7_7": "saṅgāme patte sahāyā na honti.",
  "atk-s0403a41:7_8": "Aparihāpentānaṁ pana ārakkhaṁ susaṁvihitaṁ karonti,",
  "atk-s0403a41:7_9": "anuppannaṁ sukhaṁ uppādetuṁ asakkontiyopi uppannaṁ kāsasīsarogādiṁ haranti,",
  "atk-s0403a41:7_10": "saṅgāmasīse sahāyā hontīti.",
  "atk-s0403a41:7_11": "Evamettha vuddhihāniyo veditabbā.",
  "atk-s0403a41:8_0": "Dhammikā rakkhāvaraṇaguttīti ettha rakkhā eva yathā anicchitaṁ nāgacchati,",
  "atk-s0403a41:8_1": "evaṁ āvaraṇato āvaraṇaṁ.",
  "atk-s0403a41:8_2": "Yathā icchitaṁ na nassati,",
  "atk-s0403a41:8_3": "evaṁ gopāyanato gutti.",
  "atk-s0403a41:8_4": "Tattha balakāyena parivāretvā rakkhanaṁ pabbajitānaṁ dhammikā rakkhāvaraṇagutti nāma na hoti.",
  "atk-s0403a41:8_5": "Yathā pana vihārassa upavane rukkhe na chindanti,",
  "atk-s0403a41:8_6": "vājikā vājaṁ na karonti,",
  "atk-s0403a41:8_7": "pokkharaṇīsu macche na gaṇhanti,",
  "atk-s0403a41:8_8": "evaṁ karaṇaṁ dhammikā rakkhāvaraṇagutti nāma.",
  "atk-s0403a41:8_9": "Kintīti kena nu kho kāraṇena.",
  "atk-s0403a41:9_0": "Tattha ye anāgatānaṁ arahantānaṁ āgamanaṁ na icchanti,",
  "atk-s0403a41:9_1": "te assaddhā honti appasannā.",
  "atk-s0403a41:9_2": "Pabbajite sampatte paccuggamanaṁ na karonti,",
  "atk-s0403a41:9_3": "gantvā na passanti,",
  "atk-s0403a41:9_4": "paṭisanthāraṁ na karonti,",
  "atk-s0403a41:9_5": "pañhaṁ na pucchanti,",
  "atk-s0403a41:9_6": "dhammaṁ na suṇanti,",
  "atk-s0403a41:9_7": "dānaṁ na denti,",
  "atk-s0403a41:9_8": "anumodanaṁ na suṇanti,",
  "atk-s0403a41:9_9": "nivāsanaṭṭhānaṁ na saṁvidahanti.",
  "atk-s0403a41:9_10": "Atha nesaṁ avaṇṇo uggacchati ‘‘asuko nāma rājā assaddho appasanno,",
  "atk-s0403a41:9_11": "pabbajite sampatte paccuggamanaṁ na karoti…pe…",
  "atk-s0403a41:9_12": "nivāsanaṭṭhānaṁ na saṁvidahatī’’ti.",
  "atk-s0403a41:9_13": "Taṁ sutvā pabbajitā tassa nagaradvārena gacchantāpi nagaraṁ na pavisanti.",
  "atk-s0403a41:9_14": "Evaṁ anāgatānaṁ arahantānaṁ anāgamanameva hoti.",
  "atk-s0403a41:9_15": "Āgatānaṁ pana phāsuvihāre asati yepi ajānitvā āgatā,",
  "atk-s0403a41:9_16": "te ‘‘vasissāmāti tāva cintetvā āgatamhā,",
  "atk-s0403a41:9_17": "imesaṁ pana rājūnaṁ iminā nīhārena ke vasissantī’’ti nikkhamitvā gacchanti.",
  "atk-s0403a41:9_18": "Evaṁ anāgatesu anāgacchantesu āgatesu dukkhaṁ viharantesu so doso pabbajitānaṁ anāvāso hoti.",
  "atk-s0403a41:9_19": "Tato devatārakkhā na hoti,",
  "atk-s0403a41:9_20": "devatārakkhāya asati amanussā okāsaṁ labhanti,",
  "atk-s0403a41:9_21": "amanussā ussannā anuppannaṁ byādhiṁ uppādenti.",
  "atk-s0403a41:9_22": "Sīlavantānaṁ dassanapañhapucchanādivatthukassa puññassa anāgamo hoti.",
  "atk-s0403a41:9_23": "Vipariyāyena yathāvuttakaṇhapakkhaviparītassa sukkapakkhassa sambhavo hotīti evamettha vuddhihāniyo veditabbā.",
  "atk-s0403a41:10_0": "2. Vassakārasuttavaṇṇanā",
  "atk-s0403a41:11_0": "22.",
  "atk-s0403a41:11_1": "Dutiye abhiyātukāmoti abhibhavanatthāya yātukāmo.",
  "atk-s0403a41:11_2": "Vajjīti vajjirājāno.",
  "atk-s0403a41:11_3": "Evaṁmahiddhiketi evaṁ mahatiyā rājiddhiyā samannāgate.",
  "atk-s0403a41:11_4": "Etena nesaṁ samaggabhāvaṁ katheti.",
  "atk-s0403a41:11_5": "Evaṁmahānubhāveti evaṁ mahantena rājānubhāvena samannāgate .",
  "atk-s0403a41:11_6": "Etena nesaṁ hatthisippādīsu katasikkhataṁ katheti,",
  "atk-s0403a41:11_7": "yaṁ sandhāya vuttaṁ –",
  "atk-s0403a41:11_8": "‘‘sikkhitā vatime licchavikumārakā,",
  "atk-s0403a41:11_9": "susikkhitā vatime licchavikumārakā,",
  "atk-s0403a41:11_10": "yatra hi nāma sukhumena tāḷacchiggaḷena asanaṁ atipātayissanti poṅkhānupoṅkhaṁ avirādhita’’nti (saṁ. ni. 5.1115).",
  "atk-s0403a41:11_11": "Ucchecchāmīti ucchindissāmi.",
  "atk-s0403a41:11_12": "Vināsessāmīti adassanaṁ nayissāmi.",
  "atk-s0403a41:11_13": "Anayabyasananti avaḍḍhiñceva,",
  "atk-s0403a41:11_14": "ñātibyasanañca.",
  "atk-s0403a41:11_15": "Āpādessāmīti pāpayissāmi.",
  "atk-s0403a41:12_0": "Iti kira so ṭhānanisajjādīsu imaṁ yuddhakathameva katheti,",
  "atk-s0403a41:12_1": "‘‘gamanasajjā hothā’’ti ca balakāyaṁ āṇāpeti. Kasmā?",
  "atk-s0403a41:12_2": "Gaṅgāya kira ekaṁ paṭṭanagāmaṁ nissāya addhayojanaṁ ajātasattuno vijitaṁ,",
  "atk-s0403a41:12_3": "addhayojanaṁ licchavīnaṁ.",
  "atk-s0403a41:12_4": "Tatra pabbatapādato mahagghabhaṇḍaṁ otarati.",
  "atk-s0403a41:12_5": "Taṁ sutvā ‘‘ajja yāmi,",
  "atk-s0403a41:12_6": "sve yāmī’’ti ajātasattuno saṁvidahantasseva licchavino samaggā sammodamānā puretaraṁ āgantvā sabbaṁ gaṇhanti.",
  "atk-s0403a41:12_7": "Ajātasattu pacchā āgantvā taṁ pavattiṁ ñatvā kujjhitvā gacchati.",
  "atk-s0403a41:12_8": "Te punasaṁvaccharepi tatheva karonti.",
  "atk-s0403a41:12_9": "Atha so balavāghātajāto,",
  "atk-s0403a41:12_10": "tadā evamakāsi.",
  "atk-s0403a41:13_0": "Tato cintesi –",
  "atk-s0403a41:13_1": "‘‘gaṇena saddhiṁ yuddhaṁ nāma bhāriyaṁ,",
  "atk-s0403a41:13_2": "ekopi moghappahāro nāma natthi.",
  "atk-s0403a41:13_3": "Ekena kho pana paṇḍitena saddhiṁ mantetvā karonto niraparādho hoti,",
  "atk-s0403a41:13_4": "paṇḍito ca satthārā sadiso natthi,",
  "atk-s0403a41:13_5": "satthā ca avidūre dhuravihāre vasati,",
  "atk-s0403a41:13_6": "handāhaṁ pesetvā pucchāmi.",
  "atk-s0403a41:13_7": "Sace me gatena koci attho bhavissati,",
  "atk-s0403a41:13_8": "satthā tuṇhī bhavissati.",
  "atk-s0403a41:13_9": "Anatthe pana sati ‘kiṁ rañño tattha gatenā’ti vakkhatī’’ti.",
  "atk-s0403a41:13_10": "So vassakāraṁ brāhmaṇaṁ pesesi.",
  "atk-s0403a41:13_11": "Brāhmaṇo gantvā bhagavato tamatthaṁ ārocesi.",
  "atk-s0403a41:13_12": "Tena vuttaṁ –",
  "atk-s0403a41:13_13": "atha kho rājā…pe…",
  "atk-s0403a41:13_14": "āpādessāmi vajjīti.",
  "atk-s0403a41:14_0": "Bhagavantaṁ bījayamānoti thero vattasīse ṭhatvā bhagavantaṁ bījati,",
  "atk-s0403a41:14_1": "bhagavato pana sītaṁ vā uṇhaṁ vā natthi.",
  "atk-s0403a41:14_2": "Bhagavā brāhmaṇassa vacanaṁ sutvā tena saddhiṁ amantetvā therena saddhiṁ mantetukāmo kinti te, ānanda,",
  "atk-s0403a41:14_3": "sutantiādimāha.",
  "atk-s0403a41:14_4": "Taṁ vuttatthameva.",
  "atk-s0403a41:15_0": "Ekamidāhanti idaṁ bhagavā pubbe vajjīnaṁ imassa vajjisattakassa desitabhāvappakāsanatthaṁ āha.",
  "atk-s0403a41:15_1": "Akaraṇīyāti akattabbā,",
  "atk-s0403a41:15_2": "aggahetabbāti attho.",
  "atk-s0403a41:15_3": "Yadidanti nipātamattaṁ.",
  "atk-s0403a41:15_4": "Yuddhassāti karaṇatthe sāmivacanaṁ,",
  "atk-s0403a41:15_5": "abhimukhaṁ yuddhena gahetuṁ na sakkāti attho.",
  "atk-s0403a41:15_6": "Aññatra upalāpanāyāti ṭhapetvā upalāpanaṁ.",
  "atk-s0403a41:15_7": "Upalāpanā nāma ‘‘alaṁ vivādena,",
  "atk-s0403a41:15_8": "idāni samaggā homā’’ti hatthiassarathahiraññasuvaṇṇādīni pesetvā saṅgahakaraṇaṁ,",
  "atk-s0403a41:15_9": "evañhi saṅgahaṁ katvā kevalaṁ vissāsena sakkā gaṇhitunti attho.",
  "atk-s0403a41:15_10": "Aññatra mithubhedāti ṭhapetvā mithubhedaṁ.",
  "atk-s0403a41:15_11": "Iminā ‘‘aññamaññabhedaṁ katvāpi sakkā ete gahetu’’nti dasseti.",
  "atk-s0403a41:15_12": "Idaṁ brāhmaṇo bhagavato kathāya nayaṁ labhitvā āha.",
  "atk-s0403a41:15_13": "Kiṁ pana bhagavā brāhmaṇassa imāya kathāya nayalābhaṁ jānātīti?",
  "atk-s0403a41:15_14": "Āma jānāti.",
  "atk-s0403a41:15_15": "Jānanto kasmā kathesi?",
  "atk-s0403a41:15_16": "Anukampāya.",
  "atk-s0403a41:15_17": "Evaṁ kirassa ahosi –",
  "atk-s0403a41:15_18": "‘‘mayā akathitepi katipāhena gantvā sabbe gaṇhissati,",
  "atk-s0403a41:15_19": "kathite pana samagge bhindanto tīhi saṁvaccharehi gaṇhissati.",
  "atk-s0403a41:15_20": "Ettakampi jīvitameva varaṁ.",
  "atk-s0403a41:15_21": "Ettakañhi jīvantā attano patiṭṭhābhūtaṁ puññaṁ karissantī’’ti.",
  "atk-s0403a41:15_22": "Abhinanditvāti cittena nanditvā.",
  "atk-s0403a41:15_23": "Anumoditvāti ‘‘yāva subhāsitamidaṁ bhotā gotamenā’’ti vācāya anumoditvā.",
  "atk-s0403a41:15_24": "Pakkāmīti rañño santikaṁ gato.",
  "atk-s0403a41:15_25": "Rājāpi tameva pesetvā sabbe bhinditvā gantvā anayabyasanaṁ pāpesi.",
  "atk-s0403a41:16_0": "3. Paṭhamasattakasuttavaṇṇanā",
  "atk-s0403a41:17_0": "23.",
  "atk-s0403a41:17_1": "Tatiye abhiṇhaṁ sannipātāti idaṁ vajjisattake vuttasadisameva.",
  "atk-s0403a41:17_2": "Idhāpi ca abhiṇhaṁ asannipatantā disāsu āgatasāsanaṁ na suṇanti,",
  "atk-s0403a41:17_3": "tato ‘‘asukavihārasīmā ākulā,",
  "atk-s0403a41:17_4": "uposathappavāraṇā ṭhitā,",
  "atk-s0403a41:17_5": "asukasmiṁ ṭhāne bhikkhū vejjakammadūtakammādīni karonti,",
  "atk-s0403a41:17_6": "viññattibahulā phalapupphadānādīhi jīvikaṁ kappentī’’tiādīni na jānanti.",
  "atk-s0403a41:17_7": "Pāpabhikkhūpi ‘‘pamatto saṅgho’’ti ñatvā rāsibhūtā sāsanaṁ osakkāpenti.",
  "atk-s0403a41:17_8": "Abhiṇhaṁ sannipatantā pana taṁ pavattiṁ suṇanti,",
  "atk-s0403a41:17_9": "tato bhikkhusaṅghaṁ pesetvā sīmaṁ ujuṁ kārenti,",
  "atk-s0403a41:17_10": "uposathappavāraṇāyo pavattāpenti,",
  "atk-s0403a41:17_11": "micchājīvānaṁ ussannaṭṭhāne ariyavaṁsike pesetvā ariyavaṁsaṁ kathāpenti,",
  "atk-s0403a41:17_12": "pāpabhikkhūnaṁ vinayadharehi niggahaṁ kārāpenti.",
  "atk-s0403a41:17_13": "Pāpabhikkhūpi ‘‘appamatto saṅgho,",
  "atk-s0403a41:17_14": "na sakkā amhehi vaggabandhanena vicaritu’’nti bhijjitvā palāyanti.",
  "atk-s0403a41:17_15": "Evamettha vuddhihāniyo veditabbā.",
  "atk-s0403a41:18_0": "Samaggātiādīsu cetiyapaṭijagganatthaṁ vā bodhigharauposathāgāracchādanatthaṁ vā katikavattaṁ vā ṭhapetukāmatāya",
  "atk-s0403a41:18_1": "‘‘saṅgho sannipatatū’’ti bheriyā vā ghaṇṭiyā vā ākoṭitamattāya ‘‘mayhaṁ cīvarakammaṁ atthi,",
  "atk-s0403a41:18_2": "mayhaṁ patto pacitabbo,",
  "atk-s0403a41:18_3": "mayhaṁ navakammaṁ atthī’’ti vikkhepaṁ karontā na samaggā sannipatanti nāma.",
  "atk-s0403a41:18_4": "Sabbaṁ pana taṁ kammaṁ ṭhapetvā ‘‘ahaṁ purimataraṁ,",
  "atk-s0403a41:18_5": "ahaṁ purimatara’’nti ekappahāreneva sannipatantā samaggā sannipatanti nāma.",
  "atk-s0403a41:18_6": "Sannipatitā pana cintetvā mantetvā kattabbaṁ katvā ekatova avuṭṭhahantā na samaggā vuṭṭhahanti nāma.",
  "atk-s0403a41:18_7": "Evaṁ vuṭṭhitesu hi ye paṭhamaṁ gacchanti,",
  "atk-s0403a41:18_8": "tesaṁ evaṁ hoti ‘‘amhehi bāhirakathāva sutā,",
  "atk-s0403a41:18_9": "idāni vinicchayakathā bhavissatī’’ti.",
  "atk-s0403a41:18_10": "Ekappahāreneva vuṭṭhahantā samaggā vuṭṭhahanti nāma.",
  "atk-s0403a41:18_11": "Apica ‘‘asukaṭṭhāne vihārasīmā ākulā,",
  "atk-s0403a41:18_12": "uposathappavāraṇā ṭhitā,",
  "atk-s0403a41:18_13": "asukaṭṭhāne vejjakammādikārakā pāpabhikkhū ussannā’’ti sutvā ‘‘ko gantvā tesaṁ niggahaṁ karissatī’’ti vutte ‘‘ahaṁ paṭhamaṁ,",
  "atk-s0403a41:18_14": "ahaṁ paṭhama’’nti vatvā gacchantāpi samaggā vuṭṭhahanti nāma.",
  "atk-s0403a41:19_0": "Āgantukaṁ pana disvā ‘‘imaṁ pariveṇaṁ yāhi,",
  "atk-s0403a41:19_1": "etaṁ pariveṇaṁ yāhi,",
  "atk-s0403a41:19_2": "ayaṁ ko’’ti avatvā sabbe vattaṁ karontāpi,",
  "atk-s0403a41:19_3": "jiṇṇapattacīvarakaṁ disvā tassa bhikkhācāravattena pattacīvaraṁ pariyesantāpi,",
  "atk-s0403a41:19_4": "gilānassa gilānabhesajjaṁ pariyesamānāpi,",
  "atk-s0403a41:19_5": "gilānameva anāthaṁ ‘‘asukapariveṇaṁ yāhī’’ti avatvā attano attano pariveṇe paṭijaggantāpi,",
  "atk-s0403a41:19_6": "eko olīyamānako gantho hoti,",
  "atk-s0403a41:19_7": "paññavantaṁ bhikkhuṁ saṅgaṇhitvā tena taṁ ganthaṁ ukkhipāpentāpi samaggā saṅghakaraṇīyāni karonti nāma.",
  "atk-s0403a41:20_0": "Appaññattantiādīsu navaṁ adhammikaṁ katikavattaṁ vā sikkhāpadaṁ vā gaṇhantā appaññattaṁ paññāpenti nāma",
  "atk-s0403a41:20_1": "purāṇasanthatavatthusmiṁ sāvatthiyaṁ bhikkhū viya.",
  "atk-s0403a41:20_2": "Uddhammaṁ ubbinayaṁ sāsanaṁ dīpentā paññattaṁ samucchindanti nāma,",
  "atk-s0403a41:20_3": "vassasataparinibbute bhagavati vesālikā vajjiputtakā viya.",
  "atk-s0403a41:20_4": "Khuddānukhuddakā pana āpattiyo sañcicca vītikkamantā yathāpaññattesu sikkhāpadesu samādāya na vattanti nāma assajipunabbasukā viya.",
  "atk-s0403a41:20_5": "Tathā akarontā pana apaññattaṁ na paññāpenti,",
  "atk-s0403a41:20_6": "paññattaṁ na samucchindanti ,",
  "atk-s0403a41:20_7": "yathāpaññattesu sikkhāpadesu samādāya vattanti nāma āyasmā upaseno viya,",
  "atk-s0403a41:20_8": "āyasmā yaso kākaṇḍakaputto viya,",
  "atk-s0403a41:20_9": "āyasmā mahākassapo viya ca.",
  "atk-s0403a41:20_10": "Vuddhiyevāti sīlādiguṇehi vuddhiyeva,",
  "atk-s0403a41:20_11": "no parihāni.",
  "atk-s0403a41:21_0": "Therāti thirabhāvappattā therakārakehi guṇehi samannāgatā.",
  "atk-s0403a41:21_1": "Bahū rattiyo jānantīti rattaññū.",
  "atk-s0403a41:21_2": "Ciraṁ pabbajitānaṁ etesanti cirapabbajitā.",
  "atk-s0403a41:21_3": "Saṅghassa pitiṭṭhāne ṭhitāti saṅghapitaro.",
  "atk-s0403a41:21_4": "Pitiṭṭhāne ṭhitattā saṅghaṁ pariṇenti,",
  "atk-s0403a41:21_5": "pubbaṅgamā hutvā tīsu sikkhāsu pavattentīti saṅghapariṇāyakā.",
  "atk-s0403a41:22_0": "Ye tesaṁ sakkārādīni na karonti,",
  "atk-s0403a41:22_1": "ovādatthāya dve tayo vāre upaṭṭhānaṁ na gacchanti,",
  "atk-s0403a41:22_2": "tepi tesaṁ ovādaṁ na denti,",
  "atk-s0403a41:22_3": "paveṇikathaṁ na kathenti,",
  "atk-s0403a41:22_4": "sārabhūtaṁ dhammapariyāyaṁ na sikkhāpenti.",
  "atk-s0403a41:22_5": "Te tehi vissaṭṭhā sīlādīhi dhammakkhandhehi sattahi ca ariyadhanehīti evamādīhi guṇehi parihāyanti.",
  "atk-s0403a41:22_6": "Ye pana tesaṁ sakkārādīni karonti,",
  "atk-s0403a41:22_7": "upaṭṭhānaṁ gacchanti,",
  "atk-s0403a41:22_8": "tesaṁ te ‘‘evaṁ te abhikkamitabba’’ntiādikaṁ ovādaṁ denti,",
  "atk-s0403a41:22_9": "paveṇikathaṁ kathenti,",
  "atk-s0403a41:22_10": "sārabhūtaṁ dhammapariyāyaṁ sikkhāpenti,",
  "atk-s0403a41:22_11": "terasahi dhutaṅgehi dasahi kathāvatthūhi anusāsanti.",
  "atk-s0403a41:22_12": "Te tesaṁ ovāde ṭhatvā sīlādīhi guṇehi vaḍḍhamānā sāmaññatthaṁ anupāpuṇanti.",
  "atk-s0403a41:22_13": "Evamettha hānivuddhiyo daṭṭhabbā.",
  "atk-s0403a41:23_0": "Punabbhavo sīlamassāti ponobbhavikā,",
  "atk-s0403a41:23_1": "punabbhavadāyikāti attho,",
  "atk-s0403a41:23_2": "tassā ponobbhavikāya.",
  "atk-s0403a41:23_3": "Na vasaṁ gacchissantīti ettha ye catunnaṁ paccayānaṁ kāraṇā upaṭṭhākānaṁ padānupadikā hutvā gāmato gāmaṁ vicaranti ,",
  "atk-s0403a41:23_4": "te tassā vasaṁ gacchanti nāma.",
  "atk-s0403a41:23_5": "Itare na gacchanti.",
  "atk-s0403a41:23_6": "Tattha hānivuddhiyo pākaṭāyeva.",
  "atk-s0403a41:24_0": "Āraññakesūti pañcadhanusatikapacchimesu.",
  "atk-s0403a41:24_1": "Sāpekkhāti sālayā.",
  "atk-s0403a41:24_2": "Gāmantasenāsanesu hi jhānaṁ appetvāpi tato vuṭṭhitamattova itthipurisadārakadārikādisaddaṁ suṇāti,",
  "atk-s0403a41:24_3": "yenassa adhigatavisesopi hāyatiyeva.",
  "atk-s0403a41:24_4": "Araññasenāsane niddāyitvāpi pabuddhamatto sīhabyagghamorādīnaṁ saddaṁ suṇāti,",
  "atk-s0403a41:24_5": "yena araññe pītiṁ paṭilabhitvā tameva sammasanto aggaphale patiṭṭhāti.",
  "atk-s0403a41:24_6": "Iti bhagavā gāmantasenāsane jhānaṁ appetvā nisinnabhikkhuto araññe niddāyamānameva pasaṁsati.",
  "atk-s0403a41:24_7": "Tasmā tameva atthavasaṁ paṭicca ‘‘āraññakesu senāsanesu sāpekkhā bhavissantī’’ti āha.",
  "atk-s0403a41:25_0": "Paccattaññeva satiṁ upaṭṭhāpessantīti attanāva attano abbhantare satiṁ upaṭṭhapessanti.",
  "atk-s0403a41:25_1": "Pesalāti piyasīlā.",
  "atk-s0403a41:25_2": "Idhāpi sabrahmacārīnaṁ āgamanaṁ anicchantā nevāsikā assaddhā honti appasannā,",
  "atk-s0403a41:25_3": "vihāraṁ sampattabhikkhūnaṁ paccuggamana-pattacīvarapaṭiggahaṇa-āsanapaññāpanatālavaṇṭaggahaṇādīni na karonti.",
  "atk-s0403a41:25_4": "Atha nesaṁ avaṇṇo uggacchati ‘‘asukavihāravāsino bhikkhū assaddhā appasannā vihāraṁ paviṭṭhānaṁ vattappaṭivattampi na karontī’’ti.",
  "atk-s0403a41:25_5": "Taṁ sutvā pabbajitā vihāradvārena gacchantāpi vihāraṁ na pavisanti.",
  "atk-s0403a41:25_6": "Evaṁ anāgatānaṁ anāgamanameva hoti.",
  "atk-s0403a41:25_7": "Āgatānaṁ pana phāsuvihāre asati yepi ajānitvā āgatā,",
  "atk-s0403a41:25_8": "te ‘‘vasissāmāti tāvacintetvā āgatamhā,",
  "atk-s0403a41:25_9": "imesaṁ pana nevāsikānaṁ iminā nīhārena ko vasissatī’’ti nikkhamitvā gacchanti.",
  "atk-s0403a41:25_10": "Evaṁ so vihāro aññesaṁ bhikkhūnaṁ anāvāsova hoti.",
  "atk-s0403a41:25_11": "Tato nevāsikā sīlavantānaṁ dassanaṁ alabhantā kaṅkhāvinodakaṁ vā ācārasikkhāpakaṁ vā madhuradhammasavanaṁ vā na labhanti.",
  "atk-s0403a41:25_12": "Tesaṁ neva aggahitadhammaggahaṇaṁ na gahitasajjhāyakaraṇaṁ hoti.",
  "atk-s0403a41:25_13": "Iti nesaṁ hāniyeva hoti,",
  "atk-s0403a41:25_14": "na vuddhi.",
  "atk-s0403a41:26_0": "Ye pana sabrahmacārīnaṁ āgamanaṁ icchanti,",
  "atk-s0403a41:26_1": "te saddhā honti pasannā,",
  "atk-s0403a41:26_2": "āgatānaṁ sabrahmacārīnaṁ paccuggamanādīni katvā senāsanaṁ paññapetvā denti ,",
  "atk-s0403a41:26_3": "te gahetvā bhikkhācāraṁ pavisanti,",
  "atk-s0403a41:26_4": "kaṅkhaṁ vinodenti,",
  "atk-s0403a41:26_5": "madhuradhammassavanaṁ labhanti.",
  "atk-s0403a41:26_6": "Atha nesaṁ kittisaddo uggacchati ‘‘asukavihāre bhikkhū evaṁ saddhā pasannā vattasampannā saṅgāhakā’’ti.",
  "atk-s0403a41:26_7": "Taṁ sutvā bhikkhū dūratopi āgacchanti.",
  "atk-s0403a41:26_8": "Tesaṁ nevāsikā vattaṁ karonti,",
  "atk-s0403a41:26_9": "samīpaṁ gantvā vuḍḍhataraṁ āgantukaṁ vanditvā nisīdanti,",
  "atk-s0403a41:26_10": "navakatarassa santike āsanaṁ gahetvā nisīditvā ‘‘imasmiṁ vihāre vasissatha,",
  "atk-s0403a41:26_11": "gamissathā’’ti pucchanti.",
  "atk-s0403a41:26_12": "‘‘Gamissāmā’’ti vutte ‘‘sappāyaṁ senāsanaṁ,",
  "atk-s0403a41:26_13": "sulabhā bhikkhā’’tiādīni vatvā gantuṁ na denti.",
  "atk-s0403a41:26_14": "Vinayadharo ce hoti,",
  "atk-s0403a41:26_15": "tassa santike vinayaṁ sajjhāyanti.",
  "atk-s0403a41:26_16": "Suttantādidharo ce,",
  "atk-s0403a41:26_17": "tassa santike taṁ taṁ dhammaṁ sajjhāyanti.",
  "atk-s0403a41:26_18": "Te āgantukatherānaṁ ovāde ṭhatvā saha paṭisambhidāhi arahattaṁ pāpuṇanti.",
  "atk-s0403a41:26_19": "Āgantukā ‘‘ekaṁ dve divasāni vasissāmāti āgatamhā,",
  "atk-s0403a41:26_20": "imesaṁ pana sukhasaṁvāsatāya dasa dvādasa vassāni vasimhā’’ti vattāro honti.",
  "atk-s0403a41:26_21": "Evamettha hānivuddhiyo veditabbā.",
  "atk-s0403a41:27_0": "4. Dutiyasattakasuttavaṇṇanā",
  "atk-s0403a41:28_0": "24.",
  "atk-s0403a41:28_1": "Catutthe na kammārāmāti ye divasaṁ cīvarakamma-kāyabandhanaparissāvana-dhammakaraṇa-sammajjani-pādakaṭhalikādīneva karonti,",
  "atk-s0403a41:28_2": "te sandhāyesa paṭikkhepo.",
  "atk-s0403a41:28_3": "Yo pana tesaṁ karaṇavelāya evaṁ etāni karoti,",
  "atk-s0403a41:28_4": "uddesavelāya uddesaṁ gaṇhāti,",
  "atk-s0403a41:28_5": "sajjhāyavelāya sajjhāyati,",
  "atk-s0403a41:28_6": "cetiyaṅgaṇavattavelāya cetiyaṅgaṇavattaṁ karoti,",
  "atk-s0403a41:28_7": "manasikāravelāya manasikāraṁ karoti,",
  "atk-s0403a41:28_8": "na so kammārāmo nāma.",
  "atk-s0403a41:29_0": "Yo itthivaṇṇapurisavaṇṇādivasena ālāpasallāpaṁ karontoyeva rattindivaṁ vītināmeti,",
  "atk-s0403a41:29_1": "evarūpe bhasse pariyantakārī na hoti,",
  "atk-s0403a41:29_2": "ayaṁ bhassārāmo nāma.",
  "atk-s0403a41:29_3": "Yo pana rattindivaṁ dhammaṁ katheti,",
  "atk-s0403a41:29_4": "pañhaṁ vissajjeti,",
  "atk-s0403a41:29_5": "ayaṁ appabhassova bhasse pariyantakārīyeva. Kasmā?",
  "atk-s0403a41:29_6": "‘‘Sannipatitānaṁ vo,",
  "atk-s0403a41:29_7": "bhikkhave,",
  "atk-s0403a41:29_8": "dvayaṁ karaṇīyaṁ dhammī vā kathā ariyo vā tuṇhībhāvo’’ti (ma. ni.",
  "atk-s0403a41:29_9": "1.273) vuttattā.",
  "atk-s0403a41:30_0": "Yo ṭhitopi gacchantopi nisinnopi thinamiddhābhibhūto niddāyatiyeva,",
  "atk-s0403a41:30_1": "ayaṁ niddārāmo nāma.",
  "atk-s0403a41:30_2": "Yassa pana karajakāyagelaññena cittaṁ bhavaṅgaṁ otarati,",
  "atk-s0403a41:30_3": "nāyaṁ niddārāmo.",
  "atk-s0403a41:30_4": "Tenevāha –",
  "atk-s0403a41:30_5": "‘‘abhijānāmahaṁ,",
  "atk-s0403a41:30_6": "aggivessana ,",
  "atk-s0403a41:30_7": "gimhānaṁ pacchime māse pacchābhattaṁ piṇḍapātappaṭikkanto catugguṇaṁ saṅghāṭiṁ paññapetvā dakkhiṇena passena sato sampajāno niddaṁ okkamitā’’ti (ma. ni. 1.387).",
  "atk-s0403a41:31_0": "Yo ‘‘ekassa dutiyo,",
  "atk-s0403a41:31_1": "dvinnaṁ tatiyo,",
  "atk-s0403a41:31_2": "tiṇṇaṁ catuttho’’ti evaṁ saṁsaṭṭhova viharati,",
  "atk-s0403a41:31_3": "ekako assādaṁ na labhati,",
  "atk-s0403a41:31_4": "ayaṁ saṅgaṇikārāmo.",
  "atk-s0403a41:31_5": "Yo pana catūsu iriyāpathesu ekakova assādaṁ labhati,",
  "atk-s0403a41:31_6": "nāyaṁ saṅgaṇikārāmo.",
  "atk-s0403a41:32_0": "Asantasambhāvanicchāya samannāgatā dussīlā pāpicchā nāma.",
  "atk-s0403a41:32_1": "Yesaṁ pāpakā mittā catūsu iriyāpathesu saha ayanato pāpasahāyā,",
  "atk-s0403a41:32_2": "ye ca tanninnatappoṇatappabbhāratāya pāpesu sampavaṅkā,",
  "atk-s0403a41:32_3": "te pāpamittā pāpasahāyā pāpasampavaṅkā nāma.",
  "atk-s0403a41:33_0": "Oramattakenāti avaramattakena appamattakena.",
  "atk-s0403a41:33_1": "Antarāti arahattaṁ appatvāva etthantare.",
  "atk-s0403a41:33_2": "Vosānanti pariniṭṭhitabhāvaṁ ‘‘alamettāvatā’’ti osakkanaṁ.",
  "atk-s0403a41:33_3": "Idaṁ vuttaṁ hoti –",
  "atk-s0403a41:33_4": "yāva sīlapārisuddhijjhānavipassanā sotāpannabhāvādīnaṁ aññataramattakena vosānaṁ nāpajjissanti,",
  "atk-s0403a41:33_5": "tāva vuddhiyeva bhikkhūnaṁ pāṭikaṅkhā,",
  "atk-s0403a41:33_6": "no parihānīti.",
  "atk-s0403a41:34_0": "7. Saññāsuttavaṇṇanā",
  "atk-s0403a41:35_0": "27. Sattame aniccasaññādayo aniccānupassanādīhi sahagatasaññā.",
  "atk-s0403a41:36_0": "8. Paṭhamaparihānisuttavaṇṇanā",
  "atk-s0403a41:37_0": "28.",
  "atk-s0403a41:37_1": "Aṭṭhame uppannānaṁ saṅghakiccānaṁ nittharaṇena bhāraṁ vahantīti bhāravāhino.",
  "atk-s0403a41:37_2": "Te tena paññāyissantīti te therā tena attano therabhāvānurūpena kiccena paññāyissanti.",
  "atk-s0403a41:37_3": "Tesu yogaṁāpajjatīti payogaṁ āpajjati,",
  "atk-s0403a41:37_4": "sayaṁ tāni kiccāni kātuṁ ārabhatīti.",
  "atk-s0403a41:38_0": "9. Dutiyaparihānisuttavaṇṇanā",
  "atk-s0403a41:39_0": "29.",
  "atk-s0403a41:39_1": "Navame bhikkhudassanaṁ hāpetīti bhikkhusaṅghassa dassanatthāya gamanaṁ hāpeti.",
  "atk-s0403a41:39_2": "Adhisīleti pañcasīladasasīlasaṅkhāte uttamasīle.",
  "atk-s0403a41:39_3": "Ito bahiddhāti imamhā sāsanā bahiddhā.",
  "atk-s0403a41:39_4": "Dakkhiṇeyyaṁ gavesatīti deyyadhammapaṭiggāhake pariyesati.",
  "atk-s0403a41:39_5": "Tattha ca pubbakāraṁ karotīti tesaṁ bāhirānaṁ titthiyānaṁ datvā pacchā bhikkhūnaṁ deti.",
  "atk-s0403a41:39_6": "Sesaṁ sabbattha uttānamevāti.",
  "atk-s0403a41:40_0": "Vajjisattakavaggo tatiyo."
}