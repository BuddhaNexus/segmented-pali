{
  "tika-s0305t9:0_0": "10. Ānāpānasaṁyuttaṁ",
  "tika-s0305t9:1_0": "1. Ekadhammavaggo",
  "tika-s0305t9:2_0": "1. Ekadhammasuttavaṇṇanā",
  "tika-s0305t9:3_0": "977.Etthāti etasmiṁ paṭhamasutte. Vuttameva, tasmā tattha vuttanayeneva veditabbanti adhippāyo.",
  "tika-s0305t9:4_0": "6. Ariṭṭhasuttavaṇṇanā",
  "tika-s0305t9:5_0": "982.No-saddo pucchāyaṁ,",
  "tika-s0305t9:5_1": "tasmā nūti iminā samānatthoti āha “bhāvetha nū”ti.",
  "tika-s0305t9:5_2": "Kāmacchandoti vatthukāmesu icchāti āha “pañcakāmaguṇikarāgo”ti.",
  "tika-s0305t9:5_3": "Dvādasasu āyatanadhammesu saparasantatipariyāpannesu.",
  "tika-s0305t9:5_4": "Iminā kāmacchandappahānakittanena paṭighasaññāpaṭivinayakittanena ca anāgāmimaggaṁ katheti pañcorambhāgiyasaññojanasamucchedassa byākatattā.",
  "tika-s0305t9:5_5": "Vipassanaṁ dassentoti “vipassanaṁ anuyuñjathā”ti dassento.",
  "tika-s0305t9:6_0": "8. Padīpopamasuttavaṇṇanā",
  "tika-s0305t9:7_0": "984.",
  "tika-s0305t9:7_1": "“Neva kāyopi kilamati na cakkhūnī”ti aṭṭhakathāyaṁ paduddhāro kato.",
  "tika-s0305t9:7_2": "“Kāyopi kilamati,",
  "tika-s0305t9:7_3": "cakkhūnipi vihaññantī”ti vatvā yattha yathā hoti,",
  "tika-s0305t9:7_4": "tāni dassetuṁ “dhātukammaṭṭhānasmiṁ hī”tiādi vuttaṁ.",
  "tika-s0305t9:7_5": "Cakkhūni phandanti kilamantītiādi ativelaṁ upanijjhāyane hotīti katvā vuttaṁ.",
  "tika-s0305t9:7_6": "Imasmiṁ pana kammaṭṭhāneti ānāpānakammaṭṭhāne.",
  "tika-s0305t9:7_7": "Evamāhāti “bhikkhu cepi ākaṅkheyya,",
  "tika-s0305t9:7_8": "neva kāyo kilameyyā”ti evamāha.",
  "tika-s0305t9:8_0": "Labbhatīti aṭṭhakathādhippāye ṭhatvā vuttaṁ,",
  "tika-s0305t9:8_1": "parato āgatena theravādena so anicchito.",
  "tika-s0305t9:8_2": "Na hi tārakarūpamuttāvaḷikādisadisaṁ nimittūpaṭṭhānākāramattaṁ khaṇamattaṭṭhāyinaṁ kasiṇanimittesu viya ugghāṭanaṁ kātuṁ sakkoti.",
  "tika-s0305t9:8_3": "Tenāha “na labbhatevā”ti.",
  "tika-s0305t9:8_4": "Ānisaṁsadassanatthaṁ gahito,",
  "tika-s0305t9:8_5": "ānāpānassatisamādhismiṁ siddhe ayaṁ guṇo sukheneva ijjhatīti.",
  "tika-s0305t9:8_6": "Yasmā bhikkhūti imasmiṁ vāre nāgatanti yathā purimavāre “bhikkhu cepi ākaṅkheyyā”ti āgataṁ,",
  "tika-s0305t9:8_7": "evaṁ idha “bhāvite kho,",
  "tika-s0305t9:8_8": "bhikkhave,",
  "tika-s0305t9:8_9": "ānāpānassatisamādhimhī”ti āgatavāre bhikkhuggahaṇamakataṁ,",
  "tika-s0305t9:8_10": "tasmā “so”ti na vuttaṁ.",
  "tika-s0305t9:9_0": "9. Vesālīsuttavaṇṇanā",
  "tika-s0305t9:10_0": "985.Pākāraparikkhepavaḍḍhanenāti pākāraparikkhepena bhūmiyā vaḍḍhanena.",
  "tika-s0305t9:10_1": "Rājagahasāvatthiyo viya idampi ca nagaraṁ…pe…",
  "tika-s0305t9:10_2": "sabbākāravepullataṁ pattaṁ.",
  "tika-s0305t9:10_3": "Anekapariyāyenāti ettha pariyāyasaddo kāraṇavacanoti āha “anekehi kāraṇehī”ti,",
  "tika-s0305t9:10_4": "ayaṁ kāyo aviññāṇakopi saviññāṇakopi evampi asubho evampi asubhoti nānāvidhehi kāraṇehīti attho.",
  "tika-s0305t9:10_5": "Asubhākārasandassanappavattanti kesādivasena tatthāpi vaṇṇādito asubhākārassa sabbaso dassanavasena pavattaṁ.",
  "tika-s0305t9:10_6": "Kāyavicchandanīyakathanti attano parassa ca karajakāye vicchandanuppādanakathaṁ.",
  "tika-s0305t9:10_7": "Muttaṁ vātiādinā byatirekamukhena kāyassa amanuññataṁ dasseti.",
  "tika-s0305t9:10_8": "Tattha ādito tīhi padehi adassanīyatāya asārakatāya ca,",
  "tika-s0305t9:10_9": "majjhe catūhi duggandhatāya,",
  "tika-s0305t9:10_10": "ante ekena lesamattenapi manuññatābhāvamassa dasseti.",
  "tika-s0305t9:10_11": "Atha khotiādinā anvayato sarūpeneva amanuññatāya dassanaṁ.",
  "tika-s0305t9:10_12": "“Kesalomādī”ti saṅkhepato vuttamatthaṁ vibhāgena dassetuṁ “yepī”tiādi vuttaṁ.",
  "tika-s0305t9:11_0": "Vaṇṇentoti vitthārento.",
  "tika-s0305t9:11_1": "Asubhāyāti asubhamātikāya.",
  "tika-s0305t9:11_2": "Phātikammanti bahulīkāro.",
  "tika-s0305t9:11_3": "Kilesacorehi anabhibhavanīyattā jhānaṁ “cittamañjūsa”nti vuttaṁ.",
  "tika-s0305t9:11_4": "Nissāyāti pādakaṁ katvā.",
  "tika-s0305t9:12_0": "Apare pana “tasmiṁ kira addhamāse na koci buddhaveneyyo ahosi,",
  "tika-s0305t9:12_1": "tasmā bhagavā evamāha –",
  "tika-s0305t9:12_2": "‘icchāmahaṁ,",
  "tika-s0305t9:12_3": "bhikkhave’tiādī”ti vadanti.",
  "tika-s0305t9:12_4": "Pare kirāti kira-saddo arucisaṁsūcanattho.",
  "tika-s0305t9:12_5": "Tenāha “idaṁ pana icchāmatta”nti.",
  "tika-s0305t9:13_0": "Anekakāraṇasammissoti ettha kāraṇaṁ nāma kāyassa asuciduggandhajegucchapaṭikūlatāva.",
  "tika-s0305t9:13_1": "Sabbamakaṁsūti puthujjanā nāma sāvajjepi tattha anavajjasaññino hutvā karaṇakārāpanasamanuññatābhedaṁ sabbaṁ pāpaṁ akaṁsu.",
  "tika-s0305t9:13_2": "Kāmaṁ dasānussatiggahaṇeneva ānāpānassati gahitā,",
  "tika-s0305t9:13_3": "sā pana tattha sannipatitabhikkhūsu bahūnaṁ sappāyā sātthikā ca,",
  "tika-s0305t9:13_4": "tasmā puna gahitā.",
  "tika-s0305t9:13_5": "Tathā hi bhagavā tameva kammaṭṭhānaṁ imasmiṁ sutte kathesi.",
  "tika-s0305t9:13_6": "Āhāre paṭikūlasaññā asubhakammaṭṭhānasadisā,",
  "tika-s0305t9:13_7": "cattāro pana āruppā ādikammikānaṁ ayogyāti tesaṁ idha aggahaṇaṁ daṭṭhabbaṁ.",
  "tika-s0305t9:14_0": "Vesāliṁ upanissāyāti vesālīnagaraṁ gocaragāmaṁ katvā.",
  "tika-s0305t9:14_1": "Muhuttenevāti satthari saddhamme ca gāravena upagatabhikkhūnaṁ vacanasamanantarameva uṭṭhahiṁsūti katvā vuttaṁ.",
  "tika-s0305t9:14_2": "Buddhakāle kira bhikkhū bhagavato sandesaṁ sirasā sampaṭicchituṁ ohitasotā viharanti.",
  "tika-s0305t9:15_0": "Ānāpānapariggāhikāyāti assāsapassāse pariggaṇhanavasena pavattāya satiyā.",
  "tika-s0305t9:15_1": "Sampayutto samādhīti tāya sampayuttaaññamaññapaccayabhūtāya uppanno samādhi.",
  "tika-s0305t9:15_2": "Ānāpānassatiyaṁ vā samādhīti iminā upanissayapaccayasabhāvampi dasseti,",
  "tika-s0305t9:15_3": "ubhayatthāpi sahajātādīnaṁ sattannampi paccayānaṁ vasena paccayabhāvaṁ dasseti.",
  "tika-s0305t9:15_4": "“Yathāpaṭipannā me sāvakā cattāro satipaṭṭhāne bhāventī”tiādīsu uppādanavaḍḍhanaṭṭhena bhāvanāti vuccatīti",
  "tika-s0305t9:15_5": "tadubhayavasena atthaṁ dassento “bhāvitoti uppādito vaḍḍhito vā”ti āha.",
  "tika-s0305t9:15_6": "Tattha bhāvaṁ vijjamānataṁ ito gatoti bhāvito,",
  "tika-s0305t9:15_7": "uppādito paṭiladdhamattoti attho.",
  "tika-s0305t9:15_8": "Uppanno pana laddhāsevano bhāvito,",
  "tika-s0305t9:15_9": "paguṇabhāvaṁ āpādito vaḍḍhitoti attho.",
  "tika-s0305t9:15_10": "Bahulīkatoti bahulaṁ pavattito.",
  "tika-s0305t9:15_11": "Tena āvajjanādivasībhāvappattimāha.",
  "tika-s0305t9:15_12": "Yo hi vasībhāvamāpādito,",
  "tika-s0305t9:15_13": "so icchiticchitakkhaṇe samāpajjitabbato punappunaṁ pavattissati.",
  "tika-s0305t9:15_14": "Tena vuttaṁ “punappunaṁ kato”ti.",
  "tika-s0305t9:15_15": "Yathā “idheva,",
  "tika-s0305t9:15_16": "bhikkhave, samaṇo,",
  "tika-s0305t9:15_17": "vivicceva kāmehī”ti ca evamādīsu paṭhamapade vutto eva-saddo dutiyādīsupi vuttoyeva hoti,",
  "tika-s0305t9:15_18": "evamidhāpīti āha “ubhayattha evasaddena niyamo veditabbo”ti.",
  "tika-s0305t9:15_19": "Ubhayattha niyamena laddhaguṇaṁ dassetuṁ “ayaṁ hī”tiādi vuttaṁ.",
  "tika-s0305t9:16_0": "Asubhakammaṭṭhānanti asubhārammaṇaṁ jhānamāha.",
  "tika-s0305t9:16_1": "Tañhi asubhesu yogakammabhāvato yogino sukhavisesānaṁ kāraṇabhāvato ca “asubhakammaṭṭhāna”nti vuccati.",
  "tika-s0305t9:16_2": "Kevalanti iminā ārammaṇaṁ nivatteti.",
  "tika-s0305t9:16_3": "Paṭivedhavasenāti jhānapaṭivedhavasena.",
  "tika-s0305t9:16_4": "Jhānañhi bhāvanāvisesena ijjhantaṁ attano visayaṁ paṭivijjhantameva pavattati yathāsabhāvato paṭivijjhiyati cāti paṭivedhoti vuccati.",
  "tika-s0305t9:16_5": "Oḷārikārammaṇattāti bībhacchārammaṇattā.",
  "tika-s0305t9:16_6": "Paṭikūlārammaṇattāti jigucchitabbārammaṇattā.",
  "tika-s0305t9:16_7": "Pariyāyenāti kāraṇena,",
  "tika-s0305t9:16_8": "lesantarena vā.",
  "tika-s0305t9:16_9": "Ārammaṇasantatāyāti anukkamena vicitabbataṁ pattārammaṇassa paramasukhumataṁ sandhāyāha.",
  "tika-s0305t9:16_10": "Santehi sannisinne ārammaṇe pavattamāno dhammo sayampi sannisinnova hoti.",
  "tika-s0305t9:16_11": "Tenāha “santo vūpasanto nibbuto”ti,",
  "tika-s0305t9:16_12": "nibbutasabbapariḷāhoti attho.",
  "tika-s0305t9:16_13": "Ārammaṇasantatāya tadārammaṇānaṁ dhammānaṁ santatā lokuttaradhammārammaṇāhi paccavekkhaṇāhi veditabbā.",
  "tika-s0305t9:17_0": "Nāssa santapaṇītabhāvāvahaṁ kiñci secananti asecanako.",
  "tika-s0305t9:17_1": "Asecanakattā anāsittako,",
  "tika-s0305t9:17_2": "anāsittakattā eva abbokiṇṇo,",
  "tika-s0305t9:17_3": "asammisso parikammādinā.",
  "tika-s0305t9:17_4": "Tato eva pāṭiyekko visuṁyeveko.",
  "tika-s0305t9:17_5": "Āveṇiko asādhāraṇo.",
  "tika-s0305t9:17_6": "Sabbametaṁ sarasato eva santabhāvaṁ dassetuṁ vuttaṁ,",
  "tika-s0305t9:17_7": "parikammaṁ vā santabhāvanimittaṁ.",
  "tika-s0305t9:17_8": "Parikammanti ca kasiṇakaraṇādinimittuppādapariyosānaṁ,",
  "tika-s0305t9:17_9": "tādisaṁ ettha natthīti adhippāyo.",
  "tika-s0305t9:17_10": "Tadā hi kammaṭṭhānaṁ nirassādattā asantaṁ appaṇītaṁ siyā.",
  "tika-s0305t9:17_11": "Upacāre vā natthi ettha santatāti yojanā.",
  "tika-s0305t9:17_12": "Yathā upacārakkhaṇe nīvaraṇādivigamena aṅgapātubhāvena ca paresaṁ santatā hoti,",
  "tika-s0305t9:17_13": "na evamimassa.",
  "tika-s0305t9:17_14": "Ayaṁ pana ādisamannā…pe…",
  "tika-s0305t9:17_15": "paṇīto cāti yojanā.",
  "tika-s0305t9:17_16": "Kecīti uttaravihāravāsino.",
  "tika-s0305t9:17_17": "Anāsittakoti upasecanena anāsittako. Tenāha –",
  "tika-s0305t9:17_18": "“ojavanto”ti ojavantasadisoti attho.",
  "tika-s0305t9:17_19": "Madhuroti iṭṭho.",
  "tika-s0305t9:17_20": "Cetasikasukhapaṭilābhasaṁvattanaṁ tikacatukkajjhānavasena,",
  "tika-s0305t9:17_21": "upekkhāya vā santabhāvena sukhagatikattā sabbesampi jhānānaṁ vasena veditabbaṁ.",
  "tika-s0305t9:17_22": "Jhānasamuṭṭhānapaṇītarūpaphuṭṭhasarīratāvasena pana kāyikasukhapaṭilābhasaṁvattanaṁ daṭṭhabbaṁ,",
  "tika-s0305t9:17_23": "tañca kho jhānato vuṭṭhitakāle.",
  "tika-s0305t9:17_24": "Imasmiṁ pakkhe “appitappitakkhaṇe”ti idaṁ hetumhi bhummavacanaṁ daṭṭhabbaṁ.",
  "tika-s0305t9:18_0": "Avikkhambhiteti jhānena sakasantānato anīhate appahīne.",
  "tika-s0305t9:18_1": "Akosallasambhūteti akosallaṁ vuccati avijjā,",
  "tika-s0305t9:18_2": "tato sambhūte.",
  "tika-s0305t9:18_3": "Avijjāpubbaṅgamā hi sabbe pāpadhammā.",
  "tika-s0305t9:18_4": "Khaṇenevāti attano pavattikkhaṇeneva.",
  "tika-s0305t9:18_5": "Antaradhāpetīti ettha antaradhāpanaṁ vināsanaṁ,",
  "tika-s0305t9:18_6": "taṁ pana jhānakattukaṁ idhādhippetanti pariyuṭṭhānappahānaṁ hotīti āha –",
  "tika-s0305t9:18_7": "“vikkhambhetī”ti.",
  "tika-s0305t9:18_8": "Vūpasametīti visesena upasameti.",
  "tika-s0305t9:18_9": "Visesena upasamanaṁ pana sammadeva upasamanaṁ hotīti āha “suṭṭhu upasametī”ti.",
  "tika-s0305t9:18_10": "Sāsanikassa jhānabhāvanā yebhuyyena nibbedhabhāgiyā hotīti āha “nibbedhabhāgiyattā”ti.",
  "tika-s0305t9:18_11": "Ariyamaggassa pādakabhūto ayaṁ samādhi anukkamena vaḍḍhitvā ariyamaggabhāvaṁ upagato viya hotīti āha “anupubbena ariyamaggavuḍḍhippatto”ti.",
  "tika-s0305t9:18_12": "Ayaṁ panattho virāganirodhapaṭinissaggānupassanānaṁ vasena sammadeva yujjati.",
  "tika-s0305t9:18_13": "Sesaṁ suviññeyyameva.",
  "tika-s0305t9:19_0": "10. Kimilasuttavaṇṇanā",
  "tika-s0305t9:20_0": "986.Theroti ānandatthero.",
  "tika-s0305t9:20_1": "Ayaṁ desanāti “kathaṁ vibhāvito nu kho kimilā”tiādinā pavattā desanā.",
  "tika-s0305t9:20_2": "Kāyaññataranti rūpakāye aññatarakoṭṭhāse.",
  "tika-s0305t9:20_3": "Evanti yathā ānāpānaṁ anussaranto bhikkhu kāye kāyānupassī jāto,",
  "tika-s0305t9:20_4": "evaṁ sabbattha vāresu vedanānupassītiādi attho veditabbo.",
  "tika-s0305t9:21_0": "Desanāsīsanti desanāpadesaṁ.",
  "tika-s0305t9:21_1": "Manasikārapadesena vedanā vuttāti taṁ sabbaṁ sarūpato aññāpadesato apadisati.",
  "tika-s0305t9:21_2": "Yatheva hītiādinā tattha nidassanaṁ dasseti.",
  "tika-s0305t9:21_3": "Cittasaṅkhārapadadvayeti “cittasaṅkhārapaṭisaṁvedī passambhayaṁ cittasaṅkhāra”nti etasmiṁ padadvaye.",
  "tika-s0305t9:22_0": "Evaṁ santepīti pītimanasikāracittasaṅkhārapadesena yadi vedanā vuttā,",
  "tika-s0305t9:22_1": "evaṁ santepi.",
  "tika-s0305t9:22_2": "Esā yathāvuttā vedanā ārammaṇaṁ na hoti.",
  "tika-s0305t9:22_3": "Vedanārammaṇā ca anupassanā,",
  "tika-s0305t9:22_4": "tasmā vedanānupassanā na yujjati.",
  "tika-s0305t9:22_5": "Yadi evaṁ mahāsatipaṭṭhānādīsu “vedanā vediyatī”ti vuttaṁ,",
  "tika-s0305t9:22_6": "taṁ kathanti āha –",
  "tika-s0305t9:22_7": "“mahāsatipaṭṭhānādīsupī”tiādi.",
  "tika-s0305t9:22_8": "Tattha sukhādīnaṁ vatthunti sukhādīnaṁ uppattiyā vatthubhūtaṁ rūpasaddādiṁ ārammaṇaṁ katvā vedanā vediyati,",
  "tika-s0305t9:22_9": "na puggalo puggalasseva abhāvato.",
  "tika-s0305t9:22_10": "Vedanāppavattiṁ upādāya nissāya yathā “puggalo vedanaṁ vediyatī”ti vohāramattaṁ hoti.",
  "tika-s0305t9:22_11": "Evaṁ idhāpi vedanāya assāsapassāse ārabbha pavatti,",
  "tika-s0305t9:22_12": "tathā pavattamanasikārasīsena “vedanāsu vedanānupassī bhikkhu tasmiṁ samaye viharatī”ti vutto.",
  "tika-s0305t9:22_13": "Taṁ sandhāyāti taṁ vedanāya ārammaṇabhāvaṁ sandhāya.",
  "tika-s0305t9:22_14": "Ādīnaṁ padānaṁ.",
  "tika-s0305t9:22_15": "Etassa “vedanānupassanā na yujjatī”ti vuttaanuyogassa.",
  "tika-s0305t9:23_0": "Sappītike dve jhāne samāpajjatīti pītisahagatāni paṭhamadutiyajjhānāni paṭipāṭiyā samāpajjati.",
  "tika-s0305t9:23_1": "Tassāti tena.",
  "tika-s0305t9:23_2": "Paṭisaṁviditasaddāpekkhāya hi kattuatthe etaṁ sāmivacanaṁ.",
  "tika-s0305t9:23_3": "Samāpattikkhaṇeti samāpajjanakkhaṇe.",
  "tika-s0305t9:23_4": "Jhānapaṭilābhenāti jhānena samaṅgībhāvena.",
  "tika-s0305t9:23_5": "Ārammaṇatoti ārammaṇamukhena tadārammaṇajhānapariyāpannā pīti paṭisaṁviditā hoti,",
  "tika-s0305t9:23_6": "ārammaṇassa paṭisaṁviditattāti vuttaṁ hoti.",
  "tika-s0305t9:23_7": "Yathā nāma sappapariyesanaṁ carantena tassa āsaye paṭisaṁvidite sopi paṭisaṁvidito hoti mantāgadabalena tassa gahaṇassa sukarattā,",
  "tika-s0305t9:23_8": "evaṁ pītiyā āsayabhūte ārammaṇe paṭisaṁvidite sā pīti paṭisaṁviditāva hoti salakkhaṇato sāmaññalakkhaṇato ca tassā gahaṇassa sukarattā.",
  "tika-s0305t9:23_9": "Vipassanakkhaṇeti vipassanāpaññāya tikkhavisadabhāvappattāya visayato dassanakkhaṇe.",
  "tika-s0305t9:23_10": "Lakkhaṇappaṭivedhenāti pītiyā salakkhaṇassa sāmaññalakkhaṇassa ca paṭivijjhanena.",
  "tika-s0305t9:23_11": "Yañhi pītiyā visesato sāmaññato ca lakkhaṇaṁ,",
  "tika-s0305t9:23_12": "tasmiṁ vidite sā yāthāvato viditā eva hoti.",
  "tika-s0305t9:23_13": "Tenāha “asammohato pīti paṭisaṁviditā hotī”ti.",
  "tika-s0305t9:24_0": "Idāni tamatthaṁ pāḷiyā eva vibhāvetuṁ “vuttañheta”ntiādimāha.",
  "tika-s0305t9:24_1": "Tattha dīghaṁ assāsavasenāti dīghassa assāsassa ārammaṇabhūtassa vasena.",
  "tika-s0305t9:24_2": "Pajānato sā pīti paṭisaṁviditā hotīti sambandho.",
  "tika-s0305t9:24_3": "Cittassa ekaggataṁ avikkhepaṁ pajānatoti jhānapariyāpannaṁ “avikkhepo”ti laddhanāmaṁ cittassekaggataṁ taṁsampayuttāya paññāya pajānato.",
  "tika-s0305t9:24_4": "Yathā hi ārammaṇamukhena pīti paṭisaṁviditā hoti,",
  "tika-s0305t9:24_5": "evaṁ taṁsampayuttadhammāpi ārammaṇamukhena paṭisaṁviditā eva hontīti.",
  "tika-s0305t9:24_6": "Sati upaṭṭhitā hotīti dīghaṁ assāsavasena jhānasampayuttā sati tasmiṁ ārammaṇe upaṭṭhitā ārammaṇamukhena jhānepi upaṭṭhitā nāma hoti.",
  "tika-s0305t9:24_7": "Tāya satiyāti evaṁ upaṭṭhitāya tāya satiyā yathāvuttena tena ñāṇena suppaṭividitattā ārammaṇassa tassa vasena tadārammaṇā sā pīti paṭisaṁviditā hoti.",
  "tika-s0305t9:24_8": "Dīghaṁ passāsavasenātiādīsupi imināva nayena attho veditabbo.",
  "tika-s0305t9:24_9": "Tena vuttaṁ “eteneva nayena avasesapadānipi atthato veditabbānī”ti.",
  "tika-s0305t9:25_0": "Yathevātiādīsu ayaṁ saṅkhepattho –",
  "tika-s0305t9:25_1": "jhānapaṭilābhena yathā ārammaṇato pītiādayo paṭisaṁviditā honti tena vinā tesaṁ appavattanato.",
  "tika-s0305t9:25_2": "Evaṁ jhānasampayuttena taṁpariyāpannena vedanāsaṅkhātamanasikārapaṭilābhena ārammaṇato vedanā paṭisaṁviditā",
  "tika-s0305t9:25_3": "hoti aruṇuggamena viya sūriyassa tena vinā vedanāya appavattanato.",
  "tika-s0305t9:25_4": "Tasmā vuttanayena atisayappavatti vedanā suppaṭividitā,",
  "tika-s0305t9:25_5": "tasmā suvuttametanti pubbe vuttacodanaṁ nirākaroti.",
  "tika-s0305t9:26_0": "Ārammaṇeti assāsapassāsanimittaṁ vadati.",
  "tika-s0305t9:26_1": "Cittānupassīyeva nāmesa hoti asammohato cittassa paṭisaṁviditattā.",
  "tika-s0305t9:26_2": "Tenāha “tasmā”tiādi.",
  "tika-s0305t9:26_3": "Cittapaṭisaṁviditavasenāti ādi-saddena itarā tissopi cittānupassanā saṅgaṇhāti.",
  "tika-s0305t9:27_0": "Soti dhammānupassanaṁ anuyutto bhikkhu.",
  "tika-s0305t9:27_1": "Yaṁ taṁ pahānaṁ pahāyakañāṇaṁ.",
  "tika-s0305t9:27_2": "Paññāyāti aparāya vipassanāpaññāya aniccavirāgādito disvā duvidhāyapi ajjhupekkhitā hoti.",
  "tika-s0305t9:27_3": "Idañhi catukkanti aniccānupassanādivasena vuttaṁ catukkaṁ.",
  "tika-s0305t9:27_4": "Tassāpi dhammānupassanāya.",
  "tika-s0305t9:27_5": "Pajahatīti pahānanti āha “niccasaññaṁ…pe…",
  "tika-s0305t9:27_6": "pahānakarañāṇaṁ adhippeta”nti.",
  "tika-s0305t9:27_7": "Vipassanāparamparanti paṭipāṭiyā vipassanamāha.",
  "tika-s0305t9:27_8": "Pathapaṭipannaṁ ajjhupekkhatīti majjhimāya paṭipattiyā sammadeva vīthipaṭipannaṁ bhāvanācittaṁ paggahaniggahānaṁ akaraṇena ajjhupekkhati.",
  "tika-s0305t9:27_9": "Ekato upaṭṭhānanti yasmā majjhimasamathavīthinātivattiyā tattha ca pakkhandanena indriyānaṁ ekarasabhāvena,",
  "tika-s0305t9:27_10": "tatramajjhattatāya bhāvato avisesaṁ ekaggabhāvūpagamanena ekantato upaṭṭhāti,",
  "tika-s0305t9:27_11": "tasmā na tattha kiñci kātabbanti ajjhupekkhati.",
  "tika-s0305t9:27_12": "Tatthāti evaṁ ajjhupekkhane.",
  "tika-s0305t9:27_13": "Sahajātānampi ajjhupekkhanā hoti tesaṁ pavattanākārassa ajjhupekkhanato.",
  "tika-s0305t9:27_14": "“Paññāya disvā”ti vuttattā ārammaṇaajjhupekkhanā adhippetā.",
  "tika-s0305t9:27_15": "Na kevalaṁ nīvaraṇādidhamme ajjhupekkhitā,",
  "tika-s0305t9:27_16": "atha kho abhijjhā …pe…",
  "tika-s0305t9:27_17": "paññāya disvā ajjhupekkhitā hotīti yojanā.",
  "tika-s0305t9:28_0": "Paṁsupuñjaṭṭhāniyassa kilesassa uppattiṭṭhānadassanatthaṁ “catumahāpatho viya cha āyatanāni”icceva vuttaṁ.",
  "tika-s0305t9:28_1": "Kāyādayo cattāro ārammaṇasatipaṭṭhānā.",
  "tika-s0305t9:28_2": "Catūsu ārammaṇesūti kāyādīsu catūsu ārammaṇesu pavattācattāro satipaṭṭhānā paṁsupuñjaṭṭhāniyassa kilesassa upahananato.",
  "tika-s0305t9:29_0": "Ekadhammavaggavaṇṇanā niṭṭhitā.",
  "tika-s0305t9:30_0": "2. Dutiyavaggo",
  "tika-s0305t9:31_0": "1-2. Icchānaṅgalasuttādivaṇṇanā",
  "tika-s0305t9:32_0": "987-988.Kasmātiādi vihārasamāpattiācikkhaṇe kāraṇaṁ vibhāvetuṁ āraddhaṁ.",
  "tika-s0305t9:33_0": "Eva-vākāroti eva-kāro vā-kāro ca.",
  "tika-s0305t9:33_1": "Ekantasantattā ekantena santamanasikārabhāvato.",
  "tika-s0305t9:33_2": "Sekkhavacaneneva tesaṁ sikkhitabbassa atthibhāve siddhepi sikkhitabbarahitesu tesupi sekkhapariyāyassa",
  "tika-s0305t9:33_3": "vuccamānattā sikkhitabbasaddena sekkhe visesetvā vuttā.",
  "tika-s0305t9:33_4": "Āsavakkhayatthaṁ sikkhitabbassa abhāvepi diṭṭhadhammasukhavihāratthaṁ jhānādisikkhanena vinā sikkhitabbābhāvā “asekkhā nāmā”ti vuttā.",
  "tika-s0305t9:33_5": "Buddhānaṁ pana sabbaso sammadeva pariniṭṭhitasikkhattā “sikkhāmī”ti na vuttaṁ.",
  "tika-s0305t9:33_6": "Ānāpānajjhānaphalasamāpatti tathāgatavihāro.",
  "tika-s0305t9:34_0": "3-10. Paṭhamaānandasuttādivaṇṇanā",
  "tika-s0305t9:35_0": "989-996.Aniccādivasenāti aniccadukkhānattavasena.",
  "tika-s0305t9:35_1": "Pavicinati pakārehi vicinati.",
  "tika-s0305t9:35_2": "Nikkilesāti apagatakilesā vikkhambhitakilesā.",
  "tika-s0305t9:35_3": "Pītisambojjhaṅgo,",
  "tika-s0305t9:35_4": "passaddhisambojjhaṅgoti pāṭho.",
  "tika-s0305t9:36_0": "Yāya anosakkanaṁ anativattanañca hoti,",
  "tika-s0305t9:36_1": "ayaṁ tatramajjhattupekkhā majjhattākāroti vuttā.",
  "tika-s0305t9:36_2": "Ekacittakkhaṇikāti ekacittuppādapariyāpannattā.",
  "tika-s0305t9:37_0": "Cattunnaṁ catukkānaṁ vasena soḷasakkhattukā.",
  "tika-s0305t9:37_1": "Ānāpānasannissayena pavattattā ārammaṇavasena pavattā ānāpānārammaṇāpi aparabhāge sati ānāpānassatīti",
  "tika-s0305t9:37_2": "pariyāyena vattabbataṁ arahatīti “ānāpānassati missakā kathitā”ti vuttaṁ.",
  "tika-s0305t9:37_3": "Ānāpānamūlakāti ānāpānasannissayena pavattā satipaṭṭhānā.",
  "tika-s0305t9:37_4": "Tesaṁ mūlabhūtāti tesaṁ satipaṭṭhānānaṁ mūlakāraṇabhūtā.",
  "tika-s0305t9:37_5": "Bojjhaṅgamūlakāti bojjhaṅgapaccayabhūtā.",
  "tika-s0305t9:37_6": "Tepi bojjhaṅgāti ete vīsati satipaṭṭhānahetukā bojjhaṅgā.",
  "tika-s0305t9:37_7": "Vijjāvimuttipūrakāti tatiyavijjāya tassa phalassa ca paripūraṇavasena pavattā bojjhaṅgā.",
  "tika-s0305t9:37_8": "Phalasampayuttāti catutthaphalasampayuttā,",
  "tika-s0305t9:37_9": "catubbidhaphalasampayuttā vā.",
  "tika-s0305t9:38_0": "Dutiyavaggavaṇṇanā niṭṭhitā.",
  "tika-s0305t9:39_0": "Ānāpānasaṁyuttavaṇṇanā niṭṭhitā."
}