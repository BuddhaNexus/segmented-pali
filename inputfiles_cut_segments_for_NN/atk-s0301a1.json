{
  "atk-s0301a1:0_0": "1. Devatāsaṁyuttaṁ",
  "atk-s0301a1:1_0": "1. Naḷavaggo",
  "atk-s0301a1:2_0": "1. Oghataraṇasuttavaṇṇanā",
  "atk-s0301a1:3_0": "Tattha saṁyuttāgamo nāma sagāthāvaggo,",
  "atk-s0301a1:3_1": "nidānavaggo,",
  "atk-s0301a1:3_2": "khandhakavaggo,",
  "atk-s0301a1:3_3": "saḷāyatanavaggo,",
  "atk-s0301a1:3_4": "mahāvaggoti pañcavaggo hoti. Suttato –",
  "atk-s0301a1:4_0": "‘‘Satta suttasahassāni, satta suttasatāni ca;",
  "atk-s0301a1:5_0": "Dvāsaṭṭhi ceva suttāni, eso saṁyuttasaṅgaho’’.",
  "atk-s0301a1:6_0": "Bhāṇavārato bhāṇavārasataṁ hoti.",
  "atk-s0301a1:6_1": "Tassa vaggesu sagāthāvaggo ādi,",
  "atk-s0301a1:6_2": "suttesu oghataraṇasuttaṁ.",
  "atk-s0301a1:6_3": "Tassāpi ‘‘evaṁ me suta’’ntiādikaṁ āyasmatā ānandena paṭhamamahāsaṅgītikāle vuttaṁ nidānamādi.",
  "atk-s0301a1:6_4": "Sā panesā paṭhamamahāsaṅgīti sumaṅgalavilāsiniyā dīghanikāyaṭṭhakathāya ādimhi vitthāritā,",
  "atk-s0301a1:6_5": "tasmā sā tattha vitthāritanayeneva veditabbā.",
  "atk-s0301a1:7_0": "1.",
  "atk-s0301a1:7_1": "Yaṁ panetaṁ ‘‘evaṁ me suta’’ntiādikaṁ nidānaṁ,",
  "atk-s0301a1:7_2": "tattha evanti nipātapadaṁ.",
  "atk-s0301a1:7_3": "Metiādīni nāmapadāni.",
  "atk-s0301a1:7_4": "Sāvatthiyaṁ viharatīti ettha vīti upasaggapadaṁ,",
  "atk-s0301a1:7_5": "haratīti ākhyātapadanti iminā tāva nayena padavibhāgo veditabbo.",
  "atk-s0301a1:8_0": "Atthato pana evaṁsaddo tāva upamūpadesa-sampahaṁsana-garahaṇa-vacanasampaṭiggahākāranidassanāvadhāraṇādi-anekatthappabhedo.",
  "atk-s0301a1:8_1": "Tathā hesa –",
  "atk-s0301a1:8_2": "‘‘evaṁ jātena maccena,",
  "atk-s0301a1:8_3": "kattabbaṁ kusalaṁ bahu’’nti (dha. pa.",
  "atk-s0301a1:8_4": "53) evamādīsu upamāyaṁ āgato.",
  "atk-s0301a1:8_5": "‘‘Evaṁ te abhikkamitabbaṁ ,",
  "atk-s0301a1:8_6": "evaṁ te paṭikkamitabba’’ntiādīsu (a. ni.",
  "atk-s0301a1:8_7": "4.122) upadese.",
  "atk-s0301a1:8_8": "‘‘Evametaṁ bhagavā,",
  "atk-s0301a1:8_9": "evametaṁ sugatā’’tiādīsu (a. ni.",
  "atk-s0301a1:8_10": "3.66) sampahaṁsane.",
  "atk-s0301a1:8_11": "‘‘Evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇakassa vaṇṇaṁ bhāsatī’’tiādīsu (saṁ. ni.",
  "atk-s0301a1:8_12": "1.187) garahaṇe. ‘‘Evaṁ,",
  "atk-s0301a1:8_13": "bhanteti kho te bhikkhū bhagavato paccassosu’’ntiādīsu (ma. ni.",
  "atk-s0301a1:8_14": "1.1) vacanasampaṭiggahe.",
  "atk-s0301a1:8_15": "‘‘Evaṁ byā kho ahaṁ, bhante,",
  "atk-s0301a1:8_16": "bhagavatā dhammaṁ desitaṁ ājānāmī’’tiādīsu (ma. ni.",
  "atk-s0301a1:8_17": "1.398) ākāre .",
  "atk-s0301a1:8_18": "‘‘Ehi tvaṁ māṇavaka,",
  "atk-s0301a1:8_19": "yena samaṇo ānando tenupasaṅkama;",
  "atk-s0301a1:8_20": "upasaṅkamitvā mama vacanena samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha –",
  "atk-s0301a1:8_21": "‘subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti.",
  "atk-s0301a1:8_22": "Evañca vadehi –",
  "atk-s0301a1:8_23": "‘sādhu kira bhavaṁ ānando yena subhassa māṇavassa todeyyaputtassa nivesanaṁ,",
  "atk-s0301a1:8_24": "tenupasaṅkamatu anukampaṁ upādāyā’ti’’ādīsu (dī. ni.",
  "atk-s0301a1:8_25": "1.445) nidassane.",
  "atk-s0301a1:8_26": "‘‘Taṁ kiṁ maññatha kālāmā,",
  "atk-s0301a1:8_27": "ime dhammā kusalā vā akusalā vāti? Akusalā, bhante.",
  "atk-s0301a1:8_28": "Sāvajjā vā anavajjā vāti? Sāvajjā, bhante.",
  "atk-s0301a1:8_29": "Viññugarahitā vā viññuppasatthā vāti?",
  "atk-s0301a1:8_30": "Viññugarahitā, bhante.",
  "atk-s0301a1:8_31": "Samattā samādinnā ahitāya dukkhāya saṁvattanti vā no vā,",
  "atk-s0301a1:8_32": "kathaṁ vo ettha hotīti? Samattā, bhante,",
  "atk-s0301a1:8_33": "samādinnā ahitāya dukkhāya saṁvattanti,",
  "atk-s0301a1:8_34": "evaṁ no ettha hotī’’tiādīsu (a. ni.",
  "atk-s0301a1:8_35": "3.66) avadhāraṇe.",
  "atk-s0301a1:8_36": "Svāyamidha ākāranidassanāvadhāraṇesu daṭṭhabbo.",
  "atk-s0301a1:9_0": "Tattha ākāratthena evaṁsaddena etamatthaṁ dīpeti –",
  "atk-s0301a1:9_1": "nānānayanipuṇaṁ anekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanā paṭivedhagambhīraṁ",
  "atk-s0301a1:9_2": "sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ?",
  "atk-s0301a1:9_3": "Sabbathāmena pana sotukāmataṁ janetvāpi evaṁ me sutaṁ,",
  "atk-s0301a1:9_4": "mayāpi ekenākārena sutanti.",
  "atk-s0301a1:10_0": "Nidassanatthena –",
  "atk-s0301a1:10_1": "‘‘nāhaṁ sayambhū,",
  "atk-s0301a1:10_2": "na mayā idaṁ sacchikata’’nti attānaṁ parimocento –",
  "atk-s0301a1:10_3": "‘‘evaṁ me sutaṁ,",
  "atk-s0301a1:10_4": "mayāpi evaṁ suta’’nti idāni vattabbaṁ sakalasuttaṁ nidasseti.",
  "atk-s0301a1:11_0": "Avadhāraṇatthena –",
  "atk-s0301a1:11_1": "‘‘etadaggaṁ,",
  "atk-s0301a1:11_2": "bhikkhave,",
  "atk-s0301a1:11_3": "mama sāvakānaṁ bhikkhūnaṁ bahussutānaṁ yadidaṁ ānando,",
  "atk-s0301a1:11_4": "gatimantānaṁ,",
  "atk-s0301a1:11_5": "satimantānaṁ,",
  "atk-s0301a1:11_6": "dhitimantānaṁ,",
  "atk-s0301a1:11_7": "upaṭṭhākānaṁ yadidaṁ ānando’’ti (a. ni.",
  "atk-s0301a1:11_8": "1.220-223) evaṁ bhagavatā –",
  "atk-s0301a1:11_9": "‘‘āyasmā ānando atthakusalo dhammakusalo byañjanakusalo niruttikusalo pubbāparakusalo’’ti (a. ni.",
  "atk-s0301a1:11_10": "5.169) evaṁ dhammasenāpatinā ca pasatthabhāvānurūpaṁ attano dhāraṇabalaṁ dassento sattānaṁ sotukāmataṁ janeti –",
  "atk-s0301a1:11_11": "‘‘evaṁ me sutaṁ,",
  "atk-s0301a1:11_12": "tañca kho atthato vā byañjanato vā anūnamanadhikaṁ,",
  "atk-s0301a1:11_13": "evameva na aññathā daṭṭhabba’’nti.",
  "atk-s0301a1:12_0": "Mesaddo tīsu atthesu dissati.",
  "atk-s0301a1:12_1": "Tathā hissa –",
  "atk-s0301a1:12_2": "‘‘gāthābhigītaṁ me abhojaneyya’’ntiādīsu (su. ni.",
  "atk-s0301a1:12_3": "81) mayāti attho.",
  "atk-s0301a1:12_4": "‘‘Sādhu me, bhante,",
  "atk-s0301a1:12_5": "bhagavā saṁkhittena dhammaṁ desetū ’’ tiādīsu (saṁ. ni.",
  "atk-s0301a1:12_6": "4.88) mayhanti attho.",
  "atk-s0301a1:12_7": "‘‘Dhammadāyādā me,",
  "atk-s0301a1:12_8": "bhikkhave,",
  "atk-s0301a1:12_9": "bhavathā’’tiādīsu (ma. ni.",
  "atk-s0301a1:12_10": "1.29) mamāti attho.",
  "atk-s0301a1:12_11": "Idha pana ‘‘mayā suta’’nti ca ‘‘mama suta’’nti ca atthadvaye yujjati.",
  "atk-s0301a1:13_0": "Sutanti ayaṁ sutasaddo saupasaggo anupasaggo ca gamana-vissuta-kilinnaupacitānuyoga-sotaviññeyya-sotadvārānusāraviññātādianekatthappabhedo.",
  "atk-s0301a1:13_1": "Tathā hissa –",
  "atk-s0301a1:13_2": "‘‘senāya pasuto’’tiādīsu gacchantoti attho.",
  "atk-s0301a1:13_3": "‘‘Sutadhammassa passato’’tiādīsu (udā.",
  "atk-s0301a1:13_4": "11) vissutadhammassāti attho.",
  "atk-s0301a1:13_5": "‘‘Avassutā avassutassā’’tiādīsu (pāci.",
  "atk-s0301a1:13_6": "657) kilinnākilinnassāti attho.",
  "atk-s0301a1:13_7": "‘‘Tumhehi puññaṁ pasutaṁ anappaka’’ntiādīsu (khu. pā.",
  "atk-s0301a1:13_8": "7.12) upacitanti attho.",
  "atk-s0301a1:13_9": "‘‘Ye jhānapasutā dhīrā’’tiādīsu (dha. pa.",
  "atk-s0301a1:13_10": "181) jhānānuyuttāti attho.",
  "atk-s0301a1:13_11": "‘‘Diṭṭhaṁ sutaṁ muta’’ntiādīsu (ma. ni.",
  "atk-s0301a1:13_12": "1.241) sotaviññeyyanti attho.",
  "atk-s0301a1:13_13": "‘‘Sutadharo sutasannicayo’’tiādīsu (ma. ni.",
  "atk-s0301a1:13_14": "1.339) sotadvārānusāraviññātadharoti attho.",
  "atk-s0301a1:13_15": "Idha panassa sotadvārānusārena upadhāritanti vā upadhāraṇanti vā attho.",
  "atk-s0301a1:13_16": "Me-saddassa hi mayāti atthe sati –",
  "atk-s0301a1:13_17": "‘‘evaṁ mayā sutaṁ,",
  "atk-s0301a1:13_18": "sotadvārānusārena upadhārita’’nti yujjati.",
  "atk-s0301a1:13_19": "Mamāti atthe sati –",
  "atk-s0301a1:13_20": "‘‘evaṁ mama sutaṁ,",
  "atk-s0301a1:13_21": "sotadvārānusārena upadhāraṇa’’nti yujjati.",
  "atk-s0301a1:14_0": "Evametesu tīsu padesu evanti sotaviññāṇādiviññāṇakiccanidassanaṁ.",
  "atk-s0301a1:14_1": "Meti vuttaviññāṇasamaṅgipuggalanidassanaṁ.",
  "atk-s0301a1:14_2": "Sutanti assavanabhāvapaṭikkhepato anūnānadhikāviparītaggahaṇanidassanaṁ.",
  "atk-s0301a1:14_3": "Tathā evanti tassa sotadvārānusārena pavattāya viññāṇavīthiyā nānappakārena ārammaṇe pavattibhāvappakāsanaṁ.",
  "atk-s0301a1:14_4": "Meti attappakāsanaṁ.",
  "atk-s0301a1:14_5": "Sutanti dhammappakāsanaṁ.",
  "atk-s0301a1:14_6": "Ayañhettha saṅkhepo –",
  "atk-s0301a1:14_7": "‘‘nānappakārena ārammaṇe pavattāya viññāṇavīthiyā mayā na aññaṁ kataṁ,",
  "atk-s0301a1:14_8": "idaṁ pana kataṁ,",
  "atk-s0301a1:14_9": "ayaṁ dhammo suto’’ti.",
  "atk-s0301a1:15_0": "Tathā evanti niddisitabbappakāsanaṁ.",
  "atk-s0301a1:15_1": "Meti puggalappakāsanaṁ.",
  "atk-s0301a1:15_2": "Sutanti puggalakiccappakāsanaṁ.",
  "atk-s0301a1:15_3": "Idaṁ vuttaṁ hoti –",
  "atk-s0301a1:15_4": "‘‘yaṁ suttaṁ niddisissāmi,",
  "atk-s0301a1:15_5": "taṁ mayā evaṁ suta’’nti.",
  "atk-s0301a1:16_0": "Tathā evanti yassa cittasantānassa nānākārappavattiyā nānatthabyañjanagahaṇaṁ hoti,",
  "atk-s0301a1:16_1": "tassa nānākāraniddeso .",
  "atk-s0301a1:16_2": "Evanti hi ayaṁ ākārapaññatti.",
  "atk-s0301a1:16_3": "Meti kattuniddeso.",
  "atk-s0301a1:16_4": "Sutanti visayaniddeso.",
  "atk-s0301a1:16_5": "Ettāvatā nānākārappavattena cittasantānena taṁsamaṅgino kattuvisaye gahaṇasanniṭṭhānaṁ kataṁ hoti.",
  "atk-s0301a1:17_0": "Atha vā evanti puggalakiccaniddeso.",
  "atk-s0301a1:17_1": "Sutanti viññāṇakiccaniddeso.",
  "atk-s0301a1:17_2": "Meti ubhayakiccayuttapuggalaniddeso.",
  "atk-s0301a1:17_3": "Ayaṁ panettha saṅkhepo –",
  "atk-s0301a1:17_4": "‘‘mayā savanakiccaviññāṇasamaṅginā puggalena viññāṇavasena laddhasavanakiccavohārena suta’’nti.",
  "atk-s0301a1:18_0": "Tattha evanti ca meti ca saccikaṭṭhaparamatthavasena avijjamānapaññatti.",
  "atk-s0301a1:18_1": "Kiñhettha taṁ paramatthato atthi,",
  "atk-s0301a1:18_2": "yaṁ evanti vā meti vā niddesaṁ labhetha.",
  "atk-s0301a1:18_3": "Sutanti vijjamānapaññatti.",
  "atk-s0301a1:18_4": "Yañhi taṁ ettha sotena upaladdhaṁ,",
  "atk-s0301a1:18_5": "taṁ paramatthato vijjamānanti.",
  "atk-s0301a1:18_6": "Tathā evanti ca meti ca taṁ taṁ upādāya vattabbato upādāpaññatti.",
  "atk-s0301a1:18_7": "Sutanti diṭṭhādīni upanidhāya vattabbato upanidhāpaññatti.",
  "atk-s0301a1:19_0": "Ettha ca evanti vacanena asammohaṁ dīpeti.",
  "atk-s0301a1:19_1": "Na hi sammūḷho nānappakārapaṭivedhasamattho hoti.",
  "atk-s0301a1:19_2": "Sutanti vacanena sutassa asammosaṁ dīpeti.",
  "atk-s0301a1:19_3": "Yassa hi sutaṁ sammuṭṭhaṁ hoti,",
  "atk-s0301a1:19_4": "na so kālantarena mayā sutanti paṭijānāti.",
  "atk-s0301a1:19_5": "Iccassa asammohena paññāsiddhi,",
  "atk-s0301a1:19_6": "asammosena pana satisiddhi.",
  "atk-s0301a1:19_7": "Tattha paññāpubbaṅgamāya satiyā byañjanāvadhāraṇasamatthatā,",
  "atk-s0301a1:19_8": "satipubbaṅgamāya paññāya atthapaṭivedhasamatthatā .",
  "atk-s0301a1:19_9": "Tadubhayasamatthatāyogena atthabyañjanasampannassa dhammakosassa anupālanasamatthato dhammabhaṇḍāgārikattasiddhi.",
  "atk-s0301a1:20_0": "Aparo nayo –",
  "atk-s0301a1:20_1": "evanti vacanena yoniso manasikāraṁ dīpeti,",
  "atk-s0301a1:20_2": "ayoniso manasikaroto hi nānappakārapaṭivedhābhāvato.",
  "atk-s0301a1:20_3": "Sutanti vacanena avikkhepaṁ dīpeti vikkhittacittassa savanābhāvato.",
  "atk-s0301a1:20_4": "Tathā hi vikkhittacitto puggalo sabbasampattiyā vuccamānopi ‘‘na mayā sutaṁ,",
  "atk-s0301a1:20_5": "puna bhaṇathā’’ti bhaṇati.",
  "atk-s0301a1:20_6": "Yoniso manasikārena cettha attasammāpaṇidhiṁ pubbe ca katapuññataṁ sādheti,",
  "atk-s0301a1:20_7": "sammā appaṇihitattassa pubbe akatapuññassa vā tadabhāvato.",
  "atk-s0301a1:20_8": "Avikkhepena saddhammassavanaṁ sappurisūpanissayañca sādheti.",
  "atk-s0301a1:20_9": "Na hi vikkhittacitto sotuṁ sakkoti,",
  "atk-s0301a1:20_10": "na ca sappurise anupanissayamānassa savanaṁ atthīti.",
  "atk-s0301a1:21_0": "Aparo nayo –",
  "atk-s0301a1:21_1": "yasmā ‘‘evanti yassa cittasantānassa nānākārappavattiyā nānatthabyañjanaggahaṇaṁ hoti,",
  "atk-s0301a1:21_2": "tassa nānākāraniddeso’’ti vuttaṁ,",
  "atk-s0301a1:21_3": "so ca evaṁ bhaddako ākāro na sammā appaṇihitattano pubbe akatapuññassa vā hoti,",
  "atk-s0301a1:21_4": "tasmā evanti iminā bhaddakena ākārena pacchimacakkadvayasampattimattano dīpeti.",
  "atk-s0301a1:21_5": "Sutanti savanayogena purimacakkadvayasampattiṁ.",
  "atk-s0301a1:21_6": "Na hi appatirūpadese vasato sappurisūpanissayavirahitassa vā savanaṁ atthi.",
  "atk-s0301a1:21_7": "Iccassa pacchimacakkadvayasiddhiyā āsayasuddhi siddhā hoti,",
  "atk-s0301a1:21_8": "purimacakkadvayasiddhiyā payogasuddhi,",
  "atk-s0301a1:21_9": "tāya ca āsayasuddhiyā adhigamabyattisiddhi,",
  "atk-s0301a1:21_10": "payogasuddhiyā āgamabyattisiddhi.",
  "atk-s0301a1:21_11": "Iti payogāsayasuddhassa āgamādhigamasampannassa vacanaṁ aruṇuggaṁ viya sūriyassa udayato,",
  "atk-s0301a1:21_12": "yoniso manasikāro viya ca kusalakammassa,",
  "atk-s0301a1:21_13": "arahati bhagavato vacanassa pubbaṅgamaṁ bhavitunti ṭhāne nidānaṁ ṭhapento evaṁ me sutantiādimāha.",
  "atk-s0301a1:22_0": "Aparo nayo –",
  "atk-s0301a1:22_1": "evanti iminā nānappakārapaṭivedhadīpakena vacanena attano atthapaṭibhānapaṭisambhidāsampattisabbhāvaṁ dīpeti.",
  "atk-s0301a1:22_2": "Sutanti iminā sotabbabhedapaṭivedhadīpakena dhammaniruttipaṭisambhidāsampattisabbhāvaṁ.",
  "atk-s0301a1:22_3": "Evanti ca idaṁ yoniso manasikāradīpakavacanaṁ bhāsamāno –",
  "atk-s0301a1:22_4": "‘‘ete mayā dhammā manasānupekkhitā diṭṭhiyā suppaṭividdhā’’ti dīpeti.",
  "atk-s0301a1:22_5": "Sutanti idaṁ savanayogadīpakavacanaṁ bhāsamāno –",
  "atk-s0301a1:22_6": "‘‘bahū mayā dhammā sutā dhātā vacasā paricitā’’ti dīpeti.",
  "atk-s0301a1:22_7": "Tadubhayenapi atthabyañjanapāripūriṁ dīpento savane ādaraṁ janeti.",
  "atk-s0301a1:22_8": "Atthabyañjanaparipuṇṇañhi dhammaṁ ādarena assuṇanto mahatā hitā paribāhiro hotīti ādaraṁ janetvā sakkaccaṁ dhammo sotabboti.",
  "atk-s0301a1:23_0": "Evaṁme sutanti iminā pana sakalena vacanena āyasmā ānando tathāgatappaveditaṁ dhammaṁ attano adahanto asappurisabhūmiṁ atikkamati,",
  "atk-s0301a1:23_1": "sāvakattaṁ paṭijānanto sappurisabhūmiṁ okkamati.",
  "atk-s0301a1:23_2": "Tathā asaddhammā cittaṁ vuṭṭhāpeti,",
  "atk-s0301a1:23_3": "saddhamme cittaṁ patiṭṭhāpeti.",
  "atk-s0301a1:23_4": "‘‘Kevalaṁ sutamevetaṁ mayā,",
  "atk-s0301a1:23_5": "tasseva pana bhagavato vacana’’nti dīpento attānaṁ parimoceti,",
  "atk-s0301a1:23_6": "satthāraṁ apadisati,",
  "atk-s0301a1:23_7": "jinavacanaṁ appeti,",
  "atk-s0301a1:23_8": "dhammanettiṁ patiṭṭhāpeti.",
  "atk-s0301a1:24_0": "Apica ‘‘evaṁ me suta’’nti attanā uppāditabhāvaṁ appaṭijānanto purimavacanaṁ vivaranto –",
  "atk-s0301a1:24_1": "‘‘sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino",
  "atk-s0301a1:24_2": "sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa",
  "atk-s0301a1:24_3": "saddhammavaracakkavattino sammāsambuddhassa vacanaṁ,",
  "atk-s0301a1:24_4": "na ettha atthe vā dhamme vā pade vā byañjane vā kaṅkhā vā vimati vā kattabbā’’ti sabbadevamanussānaṁ imasmiṁ dhamme assaddhiyaṁ vināseti,",
  "atk-s0301a1:24_5": "saddhāsampadaṁ uppādetīti.",
  "atk-s0301a1:24_6": "Tenetaṁ vuccati –",
  "atk-s0301a1:25_0": "‘‘Vināsayati assaddhaṁ, saddhaṁ vaḍḍheti sāsane;",
  "atk-s0301a1:26_0": "Evaṁ me sutamiccevaṁ, vadaṁ gotamasāvako’’ti.",
  "atk-s0301a1:27_0": "Ekanti gaṇanaparicchedaniddeso.",
  "atk-s0301a1:27_1": "Samayanti paricchinnaniddeso.",
  "atk-s0301a1:27_2": "Ekaṁ samayanti aniyamitaparidīpanaṁ.",
  "atk-s0301a1:27_3": "Tattha samayasaddo –",
  "atk-s0301a1:28_0": "‘‘Samavāye khaṇe kāle, samūhe hetudiṭṭhisu;",
  "atk-s0301a1:29_0": "Paṭilābhe pahāne ca, paṭivedhe ca dissati’’.",
  "atk-s0301a1:30_0": "Tathā hissa ‘‘appeva nāma svepi upasaṅkameyyāma kālañca samayañca upādāyā’’ti evamādīsu (dī. ni.",
  "atk-s0301a1:30_1": "1.447) samavāyo attho.",
  "atk-s0301a1:30_2": "‘‘Ekova kho,",
  "atk-s0301a1:30_3": "bhikkhave,",
  "atk-s0301a1:30_4": "khaṇo ca samayo ca brahmacariyavāsāyā’’tiādīsu (a. ni.",
  "atk-s0301a1:30_5": "8.29) khaṇo.",
  "atk-s0301a1:30_6": "‘‘Uṇhasamayo pariḷāhasamayo’’tiādīsu (pāci.",
  "atk-s0301a1:30_7": "358) kālo.",
  "atk-s0301a1:30_8": "‘‘Mahāsamayo pavanasmi’’ntiādīsu (dī. ni.",
  "atk-s0301a1:30_9": "2.332) samūho.",
  "atk-s0301a1:30_10": "‘‘Samayopi kho te, bhaddāli,",
  "atk-s0301a1:30_11": "appaṭividdho ahosi,",
  "atk-s0301a1:30_12": "bhagavā kho sāvatthiyaṁ viharati,",
  "atk-s0301a1:30_13": "bhagavāpi maṁ jānissati –",
  "atk-s0301a1:30_14": "‘bhaddāli,",
  "atk-s0301a1:30_15": "nāma bhikkhu satthusāsane sikkhāya aparipūrakārī’ti.",
  "atk-s0301a1:30_16": "Ayampi kho te , bhaddāli,",
  "atk-s0301a1:30_17": "samayo appaṭividdho ahosī’’tiādīsu (ma. ni.",
  "atk-s0301a1:30_18": "2.135) hetu.",
  "atk-s0301a1:30_19": "‘‘Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu (ma. ni.",
  "atk-s0301a1:30_20": "2.260) diṭṭhi.",
  "atk-s0301a1:31_0": "‘‘Diṭṭhe dhamme ca yo attho, yo cattho samparāyiko;",
  "atk-s0301a1:32_0": "Atthābhisamayā dhīro, paṇḍitoti pavuccatī’’ti. –",
  "atk-s0301a1:33_0": "Ādīsu (saṁ. ni.",
  "atk-s0301a1:33_1": "1.129) paṭilābho.",
  "atk-s0301a1:33_2": "‘‘Sammā mānābhisamayā antamakāsi dukkhassā’’tiādīsu (ma. ni.",
  "atk-s0301a1:33_3": "1.28) pahānaṁ.",
  "atk-s0301a1:33_4": "‘‘Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho’’tiādīsu (paṭi. ma.",
  "atk-s0301a1:33_5": "2.8) paṭivedho.",
  "atk-s0301a1:33_6": "Idha panassa kālo attho.",
  "atk-s0301a1:33_7": "Tena saṁvacchara-utu-māsaḍḍhamāsa-ratti-diva-pubbaṇha-majjhanhika-sāyanha-paṭhamamajjhimapacchimayāma-muhuttādīsu",
  "atk-s0301a1:33_8": "kālappabhedabhūtesu samayesu ekaṁ samayanti dīpeti.",
  "atk-s0301a1:34_0": "Tattha kiñcāpi etesu saṁvaccharādīsu samayesu yaṁ yaṁ suttaṁ yasmiṁ yasmiṁ saṁvacchare utumhi māse pakkhe rattibhāge divasabhāge vā vuttaṁ,",
  "atk-s0301a1:34_1": "sabbaṁ taṁ therassa suviditaṁ suvavatthāpitaṁ paññāya.",
  "atk-s0301a1:34_2": "Yasmā pana ‘‘evaṁ me sutaṁ asukasaṁvacchare asukautumhi asukamāse asukapakkhe asukarattibhāge asukadivasabhāge",
  "atk-s0301a1:34_3": "vā’’ti evaṁ vutte na sakkā sukhena dhāretuṁ vā uddisituṁ vā uddisāpetuṁ vā,",
  "atk-s0301a1:34_4": "bahu ca vattabbaṁ hoti,",
  "atk-s0301a1:34_5": "tasmā ekeneva padena tamatthaṁ samodhānetvā ‘‘ekaṁ samaya’’nti āha.",
  "atk-s0301a1:35_0": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo māravijayasamayo",
  "atk-s0301a1:35_1": "abhisambodhisamayo diṭṭhadhammasukhavihārasamayo desanāsamayo parinibbānasamayoti evamādayo bhagavato",
  "atk-s0301a1:35_2": "devamanussesu ativiya suppakāsā anekakālappabhedā eva samayā.",
  "atk-s0301a1:35_3": "Tesu samayesu desanāsamayasaṅkhātaṁ ekaṁ samayanti dīpeti.",
  "atk-s0301a1:35_4": "Yo cāyaṁ ñāṇakaruṇākiccasamayesu karuṇākiccasamayo,",
  "atk-s0301a1:35_5": "attahitaparahitapaṭipattisamayesu parahitapaṭipattisamayo ,",
  "atk-s0301a1:35_6": "sannipatitānaṁ karaṇīyadvayasamayesu dhammikathāsamayo,",
  "atk-s0301a1:35_7": "desanāpaṭipattisamayesu desanāsamayo,",
  "atk-s0301a1:35_8": "tesupi samayesu aññataraṁ sandhāya ‘‘ekaṁ samaya’’nti āha.",
  "atk-s0301a1:36_0": "Kasmā panettha yathā abhidhamme ‘‘yasmiṁ samaye kāmāvacara’’nti ca ito aññesu suttapadesu ‘‘yasmiṁ samaye,",
  "atk-s0301a1:36_1": "bhikkhave,",
  "atk-s0301a1:36_2": "bhikkhu vivicceva kāmehī’’ti ca bhummavacanena niddeso kato,",
  "atk-s0301a1:36_3": "vinaye ca ‘‘tena samayena buddho bhagavā’’ti karaṇavacanena,",
  "atk-s0301a1:36_4": "tathā akatvā ‘‘ekaṁ samaya’’nti upayogavacanena niddeso katoti.",
  "atk-s0301a1:36_5": "Tattha tathā,",
  "atk-s0301a1:36_6": "idha ca aññathā atthasambhavato.",
  "atk-s0301a1:36_7": "Tattha hi abhidhamme ito aññesu suttapadesu ca adhikaraṇattho bhāvenabhāvalakkhaṇattho ca sambhavati.",
  "atk-s0301a1:36_8": "Adhikaraṇañhi kālattho samūhattho ca samayo,",
  "atk-s0301a1:36_9": "tattha vuttānaṁ phassādidhammānaṁ khaṇasamavāyahetusaṅkhātassa ca samayassa bhāvena tesaṁ bhāvo lakkhīyati.",
  "atk-s0301a1:36_10": "Tasmā tadatthajotanatthaṁ tattha bhummavacananiddeso kato.",
  "atk-s0301a1:37_0": "Vinaye ca hetuattho karaṇattho ca sambhavati.",
  "atk-s0301a1:37_1": "Yo hi so sikkhāpadapaññattisamayo sāriputtādīhipi dubbiññeyyo,",
  "atk-s0301a1:37_2": "tena samayena hetubhūtena karaṇabhūtena ca sikkhāpadāni paññāpayanto sikkhāpadapaññattihetuñca apekkhamāno bhagavā tattha tattha vihāsi.",
  "atk-s0301a1:37_3": "Tasmā tadatthajotanatthaṁ tattha karaṇavacanena niddeso kato.",
  "atk-s0301a1:38_0": "Idha pana aññasmiṁ ca evaṁjātike accantasaṁyogattho sambhavati.",
  "atk-s0301a1:38_1": "Yañhi samayaṁ bhagavā imaṁ aññaṁ vā suttantaṁ desesi,",
  "atk-s0301a1:38_2": "accantameva taṁ samayaṁ karuṇāvihārena vihāsi.",
  "atk-s0301a1:38_3": "Tasmā tadatthajotanatthaṁ idha upayogavacananiddeso katoti.",
  "atk-s0301a1:39_0": "Tenetaṁ vuccati –",
  "atk-s0301a1:40_0": "‘‘Taṁ taṁ atthamapekkhitvā, bhummena karaṇena ca;",
  "atk-s0301a1:41_0": "Aññatra samayo vutto, upayogena so idhā’’ti.",
  "atk-s0301a1:42_0": "Porāṇā pana vaṇṇayanti –",
  "atk-s0301a1:42_1": "‘‘tasmiṁ samaye’’ti vā ‘‘tena samayenā’’ti vā ‘‘ekaṁ samaya’’nti vā abhilāpamattabhedo esa,",
  "atk-s0301a1:42_2": "sabbattha bhummameva atthoti.",
  "atk-s0301a1:42_3": "Tasmā ‘‘ekaṁ samaya’’nti vuttepi ‘‘ekasmiṁ samaye’’ti attho veditabbo.",
  "atk-s0301a1:43_0": "Bhagavāti garu.",
  "atk-s0301a1:43_1": "Garuṁ hi loke ‘‘bhagavā’’ti vadanti.",
  "atk-s0301a1:43_2": "Ayañca sabbaguṇavisiṭṭhatāya sabbasattānaṁ garu,",
  "atk-s0301a1:43_3": "tasmā ‘‘bhagavā’’ti veditabbo.",
  "atk-s0301a1:43_4": "Porāṇehipi vuttaṁ –",
  "atk-s0301a1:44_0": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0301a1:45_0": "Garu gāravayutto so, bhagavā tena vuccatī’’ti. (visuddhi. 1.142);",
  "atk-s0301a1:46_0": "Apica –",
  "atk-s0301a1:47_0": "‘‘Bhagyavā bhaggavā yutto, bhagehi ca vibhattavā;",
  "atk-s0301a1:48_0": "Bhattavā vantagamano, bhavesu bhagavā tato’’ti. –",
  "atk-s0301a1:49_0": "Imissā gāthāya vasenassa padassa vitthārato attho veditabbo.",
  "atk-s0301a1:49_1": "So ca visuddhimagge (visuddhi.",
  "atk-s0301a1:49_2": "1.144) buddhānussatiniddese vuttoyeva.",
  "atk-s0301a1:50_0": "Ettāvatā cettha evaṁ me sutanti vacanena yathāsutaṁ dhammaṁ dassento bhagavato dhammasarīraṁ paccakkhaṁ karoti.",
  "atk-s0301a1:50_1": "Tena ‘‘nayidaṁ atikkantasatthukaṁ pāvacanaṁ,",
  "atk-s0301a1:50_2": "ayaṁ vo satthā’’ti satthu adassanena ukkaṇṭhitaṁ janaṁ samassāseti.",
  "atk-s0301a1:50_3": "Ekaṁ samayaṁ bhagavāti vacanena tasmiṁ samaye bhagavato avijjamānabhāvaṁ dassento rūpakāyaparinibbānaṁ sādheti.",
  "atk-s0301a1:50_4": "Tena ‘‘evaṁvidhassa nāma ariyadhammassa desako dasabaladharo vajirasaṅghātasamānakāyo sopi bhagavā parinibbuto,",
  "atk-s0301a1:50_5": "kena aññena jīvite āsā janetabbā’’ti jīvitamadamattaṁ janaṁ saṁvejeti,",
  "atk-s0301a1:50_6": "saddhamme cassa ussāhaṁ janeti.",
  "atk-s0301a1:50_7": "Evanti ca bhaṇanto desanāsampattiṁ niddisati.",
  "atk-s0301a1:50_8": "Me sutanti sāvakasampattiṁ.",
  "atk-s0301a1:50_9": "Ekaṁ samayanti kālasampattiṁ.",
  "atk-s0301a1:50_10": "Bhagavāti desakasampattiṁ.",
  "atk-s0301a1:51_0": "Sāvatthiyanti evaṁnāmake nagare.",
  "atk-s0301a1:51_1": "Samīpatthe cetaṁ bhummavacanaṁ.",
  "atk-s0301a1:51_2": "Viharatīti avisesena iriyāpathadibbabrahmaariyavihāresu aññataravihārasamaṅgīparidīpanametaṁ.",
  "atk-s0301a1:51_3": "Idha pana ṭhānagamananisajjāsayanappabhedesu iriyāpathesu aññatarairiyāpathasamāyogaparidīpanaṁ ,",
  "atk-s0301a1:51_4": "tena ṭhitopi gacchantopi nisinnopi sayānopi bhagavā viharaticceva veditabbo.",
  "atk-s0301a1:51_5": "So hi ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ harati pavatteti,",
  "atk-s0301a1:51_6": "tasmā ‘‘viharatī’’ti vuccati.",
  "atk-s0301a1:52_0": "Jetavaneti jetassa rājakumārassa vane.",
  "atk-s0301a1:52_1": "Tañhi tena ropitaṁ saṁvaḍḍhitaṁ paripālitaṁ ahosi,",
  "atk-s0301a1:52_2": "tasmā ‘‘jetavana’’nti saṅkhaṁ gataṁ.",
  "atk-s0301a1:52_3": "Tasmiṁ jetavane.",
  "atk-s0301a1:52_4": "Anāthapiṇḍikassa ārāmeti anāthapiṇḍikena gahapatinā catupaññāsahiraññakoṭipariccāgena buddhappamukhassa",
  "atk-s0301a1:52_5": "bhikkhusaṅghassa niyyātitattā ‘‘anāthapiṇḍikassa ārāmo’’ti saṅkhaṁ gate ārāme.",
  "atk-s0301a1:52_6": "Ayamettha saṅkhepo,",
  "atk-s0301a1:52_7": "vitthāro pana papañcasūdaniyā majjhimaṭṭhakathāya sabbāsavasuttavaṇṇanāyaṁ (ma. ni. aṭṭha.",
  "atk-s0301a1:52_8": "1.14) vutto.",
  "atk-s0301a1:53_0": "Tattha siyā –",
  "atk-s0301a1:53_1": "yadi tāva bhagavā sāvatthiyaṁ viharati,",
  "atk-s0301a1:53_2": "‘‘jetavane’’ti na vattabbaṁ.",
  "atk-s0301a1:53_3": "Atha tattha viharati,",
  "atk-s0301a1:53_4": "‘‘sāvatthiya’’nti na vattabbaṁ.",
  "atk-s0301a1:53_5": "Na hi sakkā ubhayattha ekaṁ samayaṁ viharitunti.",
  "atk-s0301a1:53_6": "Na kho panetaṁ evaṁ daṭṭhabbaṁ.",
  "atk-s0301a1:54_0": "Nanu avocumha ‘‘samīpatthe bhummavacana’’nti.",
  "atk-s0301a1:54_1": "Tasmā yathā gaṅgāyamunādīnaṁ samīpe goyūthāni carantāni ‘‘gaṅgāyaṁ caranti,",
  "atk-s0301a1:54_2": "yamunāyaṁ carantī’’ti vuccati,",
  "atk-s0301a1:54_3": "evamidhāpi yadidaṁ sāvatthiyā samīpe jetavanaṁ,",
  "atk-s0301a1:54_4": "tattha viharanto vuccati ‘‘sāvatthiyaṁ viharati jetavane’’ti.",
  "atk-s0301a1:54_5": "Gocaragāmanidassanatthaṁ hissa sāvatthivacanaṁ,",
  "atk-s0301a1:54_6": "pabbajitānurūpanivāsaṭṭhānanidassanatthaṁ sesavacanaṁ.",
  "atk-s0301a1:55_0": "Aññatarā devatāti nāmagottavasena apākaṭā ekā devatāti attho.",
  "atk-s0301a1:55_1": "‘‘Abhijānāti no, bhante,",
  "atk-s0301a1:55_2": "bhagavā ahu ñātaññatarassa mahesakkhassa yakkhassa saṁkhittena taṇhāsaṅkhayavimuttiṁ bhāsitā’’ti ettha",
  "atk-s0301a1:55_3": "pana abhiññāto sakkopi devarājā ‘‘aññataro’’ti vutto.",
  "atk-s0301a1:55_4": "‘‘Devatā’’ti ca idaṁ devānampi devadhītānampi sādhāraṇavacanaṁ.",
  "atk-s0301a1:55_5": "Imasmiṁ panatthe devo adhippeto,",
  "atk-s0301a1:55_6": "so ca kho rūpāvacarānaṁ devānaṁ aññataro.",
  "atk-s0301a1:56_0": "Abhikkantāya rattiyāti ettha abhikkanta-saddo khayasundarābhirūpaabbhānumodanādīsu dissati .",
  "atk-s0301a1:56_1": "Tattha ‘‘abhikkantā, bhante, ratti,",
  "atk-s0301a1:56_2": "nikkhanto paṭhamo yāmo ,",
  "atk-s0301a1:56_3": "ciranisinno bhikkhusaṅgho, uddisatu, bhante,",
  "atk-s0301a1:56_4": "bhagavā bhikkhūnaṁ pātimokkha’’nti evamādīsu (a. ni. 8.20; cūḷava.",
  "atk-s0301a1:56_5": "383) khaye dissati.",
  "atk-s0301a1:56_6": "‘‘Ayaṁ imesaṁ catunnaṁ puggalānaṁ abhikkantataro ca paṇītataro cā’’ti evamādīsu (a. ni.",
  "atk-s0301a1:56_7": "4.100) sundare.",
  "atk-s0301a1:57_0": "‘‘Ko me vandati pādāni, iddhiyā yasasā jalaṁ;",
  "atk-s0301a1:58_0": "Abhikkantena vaṇṇena, sabbā obhāsayaṁ disā’’ti. –",
  "atk-s0301a1:59_0": "Evamādīsu (vi. va.",
  "atk-s0301a1:59_1": "857) abhirūpe.",
  "atk-s0301a1:59_2": "‘‘Abhikkantaṁ bho gotama,",
  "atk-s0301a1:59_3": "abhikkantaṁ bho gotamā’’ti evamādīsu (pārā.",
  "atk-s0301a1:59_4": "15) abbhānumodane.",
  "atk-s0301a1:59_5": "Idha pana khaye.",
  "atk-s0301a1:59_6": "Tena abhikkantāya rattiyā,",
  "atk-s0301a1:59_7": "parikkhīṇāya rattiyāti vuttaṁ hoti.",
  "atk-s0301a1:59_8": "Tatthāyaṁ devaputto majjhimayāmasamanantare āgatoti veditabbo.",
  "atk-s0301a1:59_9": "Niyāmo hi kiresa devatānaṁ yadidaṁ buddhānaṁ vā buddhasāvakānaṁ vā upaṭṭhānaṁ āgacchantā majjhimayāmasamanantareyeva āgacchanti.",
  "atk-s0301a1:60_0": "Abhikkantavaṇṇāti idha abhikkanta-saddo abhirūpe,",
  "atk-s0301a1:60_1": "vaṇṇa-saddo pana chavithuti-kulavagga-kāraṇa-saṇṭhānappamāṇa-rūpāyatanādīsu dissati.",
  "atk-s0301a1:60_2": "Tattha ‘‘suvaṇṇavaṇṇosi bhagavā’’ti evamādīsu (su. ni.",
  "atk-s0301a1:60_3": "553) chaviyā.",
  "atk-s0301a1:60_4": "‘‘Kadā saññūḷhā pana te, gahapati,",
  "atk-s0301a1:60_5": "ime samaṇassa vaṇṇā’’ti evamādīsu (ma. ni.",
  "atk-s0301a1:60_6": "2.77) thutiyaṁ.",
  "atk-s0301a1:60_7": "‘‘Cattārome,",
  "atk-s0301a1:60_8": "bho gotama,",
  "atk-s0301a1:60_9": "vaṇṇā’’ti evamādīsu (dī. ni.",
  "atk-s0301a1:60_10": "3.115) kulavagge.",
  "atk-s0301a1:60_11": "‘‘Atha kena nu vaṇṇena,",
  "atk-s0301a1:60_12": "gandhathenoti vuccatī’’ti evamādīsu (saṁ. ni.",
  "atk-s0301a1:60_13": "1.234) kāraṇe.",
  "atk-s0301a1:60_14": "‘‘Mahantaṁ hatthirājavaṇṇaṁ abhinimminitvā’’ti evamādīsu (saṁ. ni.",
  "atk-s0301a1:60_15": "1.138) saṇṭhāne.",
  "atk-s0301a1:60_16": "‘‘Tayo pattassa vaṇṇā’’ti evamādīsu (pārā.",
  "atk-s0301a1:60_17": "602) pamāṇe.",
  "atk-s0301a1:60_18": "‘‘Vaṇṇo gandho raso ojā’’ti evamādīsu rūpāyatane.",
  "atk-s0301a1:60_19": "So idha chaviyā daṭṭhabbo.",
  "atk-s0301a1:60_20": "Tena abhikkantavaṇṇā abhirūpacchavi,",
  "atk-s0301a1:60_21": "iṭṭhavaṇṇā manāpavaṇṇāti vuttaṁ hoti.",
  "atk-s0301a1:60_22": "Devatā hi manussalokaṁ āgacchamānā pakativaṇṇaṁ pakatiiddhiṁ jahitvā oḷārikaṁ attabhāvaṁ katvā atirekavaṇṇaṁ",
  "atk-s0301a1:60_23": "atirekaiddhiṁ māpetvā naṭasamajjādīni gacchantā manussā viya abhisaṅkhatena kāyena āgacchanti.",
  "atk-s0301a1:60_24": "Tattha kāmāvacarā anabhisaṅkhatenapi āgantuṁ sakkonti,",
  "atk-s0301a1:60_25": "rūpāvacarā pana na sakkonti.",
  "atk-s0301a1:60_26": "Tesañhi atisukhumo attabhāvo,",
  "atk-s0301a1:60_27": "na tena iriyāpathakappanaṁ hoti.",
  "atk-s0301a1:60_28": "Tasmā ayaṁ devaputto abhisaṅkhateneva āgato.",
  "atk-s0301a1:60_29": "Tena vuttaṁ ‘‘abhikkantavaṇṇā’’ti.",
  "atk-s0301a1:61_0": "Kevalakappanti ettha kevala-saddo anavasesa-yebhuyyābyāmissānatirekadaḷhatthavisaṁyogādianekattho.",
  "atk-s0301a1:61_1": "Tathā hissa ‘‘kevalaparipuṇṇaṁ parisuddhaṁ brahmacariya’’nti evamādīsu (pārā.",
  "atk-s0301a1:61_2": "1) anavasesatthamattho.",
  "atk-s0301a1:61_3": "‘‘Kevalakappā ca aṅgamagadhā pahūtaṁ khādanīyabhojanīyaṁ ādāya upasaṅkamissantī’’ti evamādīsu (mahāva.",
  "atk-s0301a1:61_4": "43) yebhuyyatā.",
  "atk-s0301a1:61_5": "‘‘Kevalassa dukkhakkhandhassa samudayo hotī’’ti evamādīsu (vibha.",
  "atk-s0301a1:61_6": "225) abyāmissatā.",
  "atk-s0301a1:61_7": "‘‘Kevalaṁ saddhāmattakaṁ nūna ayamāyasmā’’ti evamādīsu (mahāva.",
  "atk-s0301a1:61_8": "244) anatirekatā.",
  "atk-s0301a1:61_9": "‘‘Āyasmato, bhante,",
  "atk-s0301a1:61_10": "anuruddhassa bāhiyo nāma saddhivihāriko kevalakappaṁ saṅghabhedāya ṭhito’’ti evamādīsu (a. ni.",
  "atk-s0301a1:61_11": "4.243) daḷhatthatā.",
  "atk-s0301a1:61_12": "‘‘Kevalī vusitavā uttamapurisoti vuccatī’’ti evamādīsu (saṁ. ni.",
  "atk-s0301a1:61_13": "3.57) visaṁyogo attho.",
  "atk-s0301a1:61_14": "Idha panassa anavasesattho adhippeto.",
  "atk-s0301a1:62_0": "Kappa-saddo panāyaṁ abhisaddahana-vohāra-kāla-paññatti-chedana-vikappa-lesasamantabhāvādianekattho.",
  "atk-s0301a1:62_1": "Tathā hissa ‘‘okappaniyametaṁ bhoto gotamassa,",
  "atk-s0301a1:62_2": "yathā taṁ arahato sammāsambuddhassā’’ti evamādīsu (ma. ni.",
  "atk-s0301a1:62_3": "1.387) abhisaddahanamattho.",
  "atk-s0301a1:62_4": "‘‘Anujānāmi,",
  "atk-s0301a1:62_5": "bhikkhave,",
  "atk-s0301a1:62_6": "pañcahi samaṇakappehi phalaṁ paribhuñjitu’’nti evamādīsu (cūḷava.",
  "atk-s0301a1:62_7": "250) vohāro.",
  "atk-s0301a1:62_8": "‘‘Yena sudaṁ niccakappaṁ viharāmī’’ti evamādīsu (ma. ni.",
  "atk-s0301a1:62_9": "1.387) kālo.",
  "atk-s0301a1:62_10": "‘‘Iccāyasmā kappo’’ti evamādīsu paññatti.",
  "atk-s0301a1:62_11": "‘‘Alaṅkato kappitakesamassū’’ti evamādīsu (vi. va. 1094,",
  "atk-s0301a1:62_12": "1101) chedanaṁ.",
  "atk-s0301a1:62_13": "‘‘Kappati dvaṅgulakappo’’ti evamādīsu (cūḷava.",
  "atk-s0301a1:62_14": "446) vikappo.",
  "atk-s0301a1:62_15": "‘‘Ātthi kappo nipajjitu’’nti evamādīsu (a. ni.",
  "atk-s0301a1:62_16": "8.80) leso.",
  "atk-s0301a1:62_17": "‘‘Kevalakappaṁ veḷuvanaṁ obhāsetvā’’ti evamādīsu (saṁ. ni.",
  "atk-s0301a1:62_18": "1.94) samantabhāvo.",
  "atk-s0301a1:62_19": "Idha panassa samantabhāvattho adhippeto.",
  "atk-s0301a1:62_20": "Tasmā kevalakappaṁ jetavananti ettha ‘‘anavasesaṁ samantato jetavana’’nti evamattho daṭṭhabbo.",
  "atk-s0301a1:63_0": "Obhāsetvāti vatthālaṅkārasarīrasamuṭṭhitāya ābhāya pharitvā,",
  "atk-s0301a1:63_1": "candimā viya sūriyo viya ca ekobhāsaṁ ekapajjotaṁ karitvāti attho.",
  "atk-s0301a1:64_0": "Yenāti bhummatthe karaṇavacanaṁ.",
  "atk-s0301a1:64_1": "Yena bhagavā tenupasaṅkamīti tasmā ‘‘yattha bhagavā,",
  "atk-s0301a1:64_2": "tattha upasaṅkamī’’ti evamettha attho daṭṭhabbo.",
  "atk-s0301a1:64_3": "Yena vā kāraṇena bhagavā devamanussehi upasaṅkamitabbo,",
  "atk-s0301a1:64_4": "tena kāraṇena upasaṅkamīti evamettha attho daṭṭhabbo.",
  "atk-s0301a1:64_5": "Kena ca kāraṇena bhagavā upasaṅkamitabbo?",
  "atk-s0301a1:64_6": "Nānappakāraguṇavisesādhigamādhippāyena,",
  "atk-s0301a1:64_7": "sāduphalūpabhogādhippāyena dijagaṇehi niccaphalitamahārukkho viya.",
  "atk-s0301a1:64_8": "Upasaṅkamīti ca gatāti vuttaṁ hoti.",
  "atk-s0301a1:64_9": "Upasaṅkamitvāti upasaṅkamanapariyosānadīpanaṁ.",
  "atk-s0301a1:64_10": "Atha vā evaṁ gatā tato āsannataraṁ ṭhānaṁ bhagavato samīpasaṅkhātaṁ gantvātipi vuttaṁ hoti.",
  "atk-s0301a1:65_0": "Idāni yenatthena loke aggapuggalassa upaṭṭhānaṁ āgatā,",
  "atk-s0301a1:65_1": "taṁ pucchitukāmā dasanakhasamodhānasamujjalaṁ añjuliṁ sirasi patiṭṭhapetvā ekamantaṁ aṭṭhāsi.",
  "atk-s0301a1:65_2": "Ekamantanti bhāvanapuṁsakaniddeso –",
  "atk-s0301a1:65_3": "‘‘visamaṁ candimasūriyā parivattantī’’tiādīsu (a. ni.",
  "atk-s0301a1:65_4": "4.70) viya.",
  "atk-s0301a1:65_5": "Tasmā yathā ṭhitā ekamantaṁ ṭhitā hoti,",
  "atk-s0301a1:65_6": "tathā aṭṭhāsīti evamettha attho daṭṭhabbo.",
  "atk-s0301a1:65_7": "Bhummatthe vā etaṁ upayogavacanaṁ.",
  "atk-s0301a1:65_8": "Aṭṭhāsīti ṭhānaṁ kappesi.",
  "atk-s0301a1:65_9": "Paṇḍitā hi devamanussā garuṭṭhāniyaṁ upasaṅkamitvā āsanakusalatāya ekamantaṁ tiṭṭhanti,",
  "atk-s0301a1:65_10": "ayañca devo tesaṁ aññataro,",
  "atk-s0301a1:65_11": "tasmā ekamantaṁ aṭṭhāsi.",
  "atk-s0301a1:66_0": "Kathaṁ ṭhito pana ekamantaṁ ṭhito hotīti?",
  "atk-s0301a1:66_1": "Cha ṭhānadose vajjetvā.",
  "atk-s0301a1:66_2": "Seyyathidaṁ – atidūraṁ,",
  "atk-s0301a1:66_3": "accāsannaṁ,",
  "atk-s0301a1:66_4": "uparivātaṁ ,",
  "atk-s0301a1:66_5": "unnatappadesaṁ,",
  "atk-s0301a1:66_6": "atisammukhaṁ,",
  "atk-s0301a1:66_7": "atipacchāti.",
  "atk-s0301a1:66_8": "Atidūre ṭhito hi sace kathetukāmo hoti,",
  "atk-s0301a1:66_9": "uccāsaddena kathetabbaṁ hoti.",
  "atk-s0301a1:66_10": "Accāsanne ṭhito saṅghaṭṭanaṁ karoti.",
  "atk-s0301a1:66_11": "Uparivāte ṭhito sarīragandhena bādhati.",
  "atk-s0301a1:66_12": "Unnatappadese ṭhito agāravaṁ pakāseti.",
  "atk-s0301a1:66_13": "Atisammukhā ṭhito sace daṭṭhukāmo hoti,",
  "atk-s0301a1:66_14": "cakkhunā cakkhuṁ āhacca daṭṭhabbaṁ hoti.",
  "atk-s0301a1:66_15": "Atipacchā ṭhito sace daṭṭhukāmo hoti,",
  "atk-s0301a1:66_16": "gīvaṁ pasāretvā daṭṭhabbaṁ hoti.",
  "atk-s0301a1:66_17": "Tasmā ayampi ete cha ṭhānadose vajjetvā aṭṭhāsi.",
  "atk-s0301a1:66_18": "Tena vuttaṁ ‘‘ekamantaṁ aṭṭhāsī’’ti.",
  "atk-s0301a1:67_0": "Etadavocāti etaṁ avoca.",
  "atk-s0301a1:67_1": "Kathaṁ nūti kāraṇapucchā.",
  "atk-s0301a1:67_2": "Bhagavato hi tiṇṇoghabhāvo dasasahassilokadhātuyā pākaṭo,",
  "atk-s0301a1:67_3": "tenimissā devatāya tattha kaṅkhā natthi,",
  "atk-s0301a1:67_4": "iminā pana kāraṇena ‘‘tiṇṇo’’ti na jānāti,",
  "atk-s0301a1:67_5": "tena sā taṁ kāraṇaṁ pucchamānā evamāha.",
  "atk-s0301a1:68_0": "Mārisāti devatānaṁ piyasamudācāravacanametaṁ.",
  "atk-s0301a1:68_1": "Niddukkhāti vuttaṁ hoti.",
  "atk-s0301a1:68_2": "Yadi evaṁ ‘‘yadā kho te, mārisa,",
  "atk-s0301a1:68_3": "saṅkunā saṅku hadaye samāgaccheyya,",
  "atk-s0301a1:68_4": "atha naṁ tvaṁ jāneyyāsi ‘vassasahassaṁ me niraye paccamānassā’’’ti (ma. ni.",
  "atk-s0301a1:68_5": "1.512) idaṁ virujjhati.",
  "atk-s0301a1:68_6": "Na hi nerayikasatto niddukkho nāma hoti.",
  "atk-s0301a1:68_7": "Kiñcāpi na niddukkho,",
  "atk-s0301a1:68_8": "ruḷhīsaddena pana evaṁ vuccati.",
  "atk-s0301a1:68_9": "Pubbe kira paṭhamakappikānaṁ niddukkhānaṁ sukhasamappitānaṁ esa vohāro,",
  "atk-s0301a1:68_10": "aparabhāge dukkhaṁ hotu vā mā vā,",
  "atk-s0301a1:68_11": "ruḷhīsaddena ayaṁ vohāro vuccateva nippadumāpi nirudakāpi vā pokkharaṇī pokkharaṇī viya.",
  "atk-s0301a1:69_0": "Oghamatarīti ettha cattāro oghā,",
  "atk-s0301a1:69_1": "kāmogho bhavogho diṭṭhogho avijjoghoti.",
  "atk-s0301a1:69_2": "Tattha pañcasu kāmaguṇesu chandarāgo kāmogho nāma.",
  "atk-s0301a1:69_3": "Rūpārūpabhavesu chandarāgo jhānanikanti ca bhavogho nāma.",
  "atk-s0301a1:69_4": "Dvāsaṭṭhi diṭṭhiyo diṭṭhogho nāma.",
  "atk-s0301a1:69_5": "Catūsu saccesu aññāṇaṁ avijjogho nāma.",
  "atk-s0301a1:69_6": "Tattha kāmogho aṭṭhasu lobhasahagatesu cittuppādesu uppajjati,",
  "atk-s0301a1:69_7": "bhavogho catūsu diṭṭhigatavippayuttalobhasahagatesu cittuppādesu uppajjati,",
  "atk-s0301a1:69_8": "diṭṭhogho catūsu diṭṭhigatasampayuttesu cittuppādesu uppajjati,",
  "atk-s0301a1:69_9": "avijjogho sabbākusalesu uppajjati.",
  "atk-s0301a1:70_0": "Sabbopi cesa avahananaṭṭhena rāsaṭṭhena ca oghoti veditabbo.",
  "atk-s0301a1:70_1": "Avahananaṭṭhenāti adhogamanaṭṭhena.",
  "atk-s0301a1:70_2": "Ayañhi attano vasaṁ gate satte adho gameti,",
  "atk-s0301a1:70_3": "nirayādibhedāya duggatiyaṁyeva nibbatteti,",
  "atk-s0301a1:70_4": "uparibhāvaṁ vā nibbānaṁ gantuṁ adento adho tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu ca gametītipi attho.",
  "atk-s0301a1:70_5": "Rāsaṭṭhenāti mahantaṭṭhena.",
  "atk-s0301a1:70_6": "Mahā heso kilesarāsi avīcito paṭṭhāya yāva bhavaggā patthaṭo,",
  "atk-s0301a1:70_7": "yadidaṁ pañcasu kāmaguṇesu chandarāgo nāma.",
  "atk-s0301a1:70_8": "Sesesupi eseva nayo.",
  "atk-s0301a1:70_9": "Evamayaṁ rāsaṭṭhenāpi oghoti veditabbo.",
  "atk-s0301a1:70_10": "Atarīti imaṁ catubbidhampi oghaṁ kena nu tvaṁ, mārisa,",
  "atk-s0301a1:70_11": "kāraṇena tiṇṇoti pucchati.",
  "atk-s0301a1:71_0": "Athassā bhagavā pañhaṁ vissajjento appatiṭṭhaṁ khvāhantiādimāha.",
  "atk-s0301a1:71_1": "Tattha appatiṭṭhanti appatiṭṭhahanto.",
  "atk-s0301a1:71_2": "Anāyūhanti anāyūhanto,",
  "atk-s0301a1:71_3": "avāyamantoti attho.",
  "atk-s0301a1:71_4": "Iti bhagavā gūḷhaṁ paṭicchannaṁ katvā pañhaṁ kathesi.",
  "atk-s0301a1:71_5": "Devatāpi naṁ sutvā ‘‘bāhirakaṁ tāva oghaṁ tarantā nāma ṭhātabbaṭṭhāne tiṭṭhantā taritabbaṭṭhāne āyūhantā taranti,",
  "atk-s0301a1:71_6": "ayaṁ pana avīcito yāva bhavaggā patthaṭaṁ kilesoghaṁ kilesarāsiṁ appatiṭṭhahanto anāyūhanto atarinti āha.",
  "atk-s0301a1:71_7": "Kiṁ nu kho etaṁ?",
  "atk-s0301a1:71_8": "Kathaṁ nu kho eta’’nti?",
  "atk-s0301a1:71_9": "Vimatiṁ pakkhantā pañhassa atthaṁ na aññāsi.",
  "atk-s0301a1:72_0": "Kiṁ pana bhagavatā yathā sattā na jānanti,",
  "atk-s0301a1:72_1": "evaṁ kathanatthāya pāramiyo pūretvā sabbaññutā paṭividdhāti?",
  "atk-s0301a1:72_2": "Na etadatthāya paṭividdhā.",
  "atk-s0301a1:72_3": "Dve pana bhagavato desanā niggahamukhena ca anuggahamukhena ca.",
  "atk-s0301a1:72_4": "Tattha ye paṇḍitamānino honti aññātepi ñātasaññino pañcasatā brāhmaṇapabbajitā viya,",
  "atk-s0301a1:72_5": "tesaṁ mānaniggahatthaṁ yathā na jānanti,",
  "atk-s0301a1:72_6": "evaṁ mūlapariyāyādisadisaṁ dhammaṁ deseti.",
  "atk-s0301a1:72_7": "Ayaṁ niggahamukhena desanā.",
  "atk-s0301a1:72_8": "Vuttampi cetaṁ ‘‘niggayha niggayhāhaṁ, ānanda, vakkhāmi,",
  "atk-s0301a1:72_9": "pavayha pavayha, ānanda, vakkhāmi, yo sāro,",
  "atk-s0301a1:72_10": "so ṭhassatī’’ti (ma. ni. 3.196).",
  "atk-s0301a1:72_11": "Ye pana ujukā sikkhākāmā,",
  "atk-s0301a1:72_12": "tesaṁ suviññeyyaṁ katvā ākaṅkheyyasuttādisadisaṁ dhammaṁ deseti,",
  "atk-s0301a1:72_13": "‘‘abhirama, tissa, abhirama, tissa,",
  "atk-s0301a1:72_14": "ahamovādena ahamanuggahena ahamanusāsaniyā’’ti (saṁ. ni.",
  "atk-s0301a1:72_15": "3.84) ca ne samassāseti.",
  "atk-s0301a1:72_16": "Ayaṁ anuggahamukhena desanā.",
  "atk-s0301a1:73_0": "Ayaṁ pana devaputto mānatthaddho paṇḍitamānī,",
  "atk-s0301a1:73_1": "evaṁ kirassa ahosi –",
  "atk-s0301a1:73_2": "ahaṁ oghaṁ jānāmi,",
  "atk-s0301a1:73_3": "tathāgatassa oghatiṇṇabhāvaṁ jānāmi,",
  "atk-s0301a1:73_4": "‘‘iminā pana kāraṇena tiṇṇo’’ti ettakamattaṁ na jānāmi.",
  "atk-s0301a1:73_5": "Iti mayhaṁ ñātameva bahu,",
  "atk-s0301a1:73_6": "appaṁ aññātaṁ,",
  "atk-s0301a1:73_7": "tamahaṁ kathitamattameva jānissāmi.",
  "atk-s0301a1:73_8": "Kiñhi nāma taṁ bhagavā vadeyya,",
  "atk-s0301a1:73_9": "yassāhaṁ atthaṁ na jāneyyanti.",
  "atk-s0301a1:73_10": "Atha satthā ‘‘ayaṁ kiliṭṭhavatthaṁ viya raṅgajātaṁ abhabbo imaṁ mānaṁ appahāya desanaṁ sampaṭicchituṁ,",
  "atk-s0301a1:73_11": "mānaniggahaṁ tāvassa katvā puna nīcacittena pucchantassa pakāsessāmī’’ti paṭicchannaṁ katvā pañhaṁ kathesi.",
  "atk-s0301a1:73_12": "Sopi nihatamāno ahosi,",
  "atk-s0301a1:73_13": "sā cassa nihatamānatā uttaripañhapucchaneneva veditabbā.",
  "atk-s0301a1:73_14": "Tassa pana pañhapucchanassa ayamattho –",
  "atk-s0301a1:73_15": "kathaṁ pana tvaṁ, mārisa,",
  "atk-s0301a1:73_16": "appatiṭṭhaṁ anāyūhaṁ oghamatari,",
  "atk-s0301a1:73_17": "yathāhaṁ jānāmi,",
  "atk-s0301a1:73_18": "evaṁ me kathehīti.",
  "atk-s0301a1:74_0": "Athassa bhagavā kathento yadāsvāhantiādimāha.",
  "atk-s0301a1:74_1": "Tattha yadā svāhanti yasmiṁ kāle ahaṁ.",
  "atk-s0301a1:74_2": "Sukāro nipātamattaṁ.",
  "atk-s0301a1:74_3": "Yathā ca ettha,",
  "atk-s0301a1:74_4": "evaṁ sabbapadesu.",
  "atk-s0301a1:74_5": "Saṁsīdāmīti paṭicchannaṁ katvā ataranto tattheva osīdāmi.",
  "atk-s0301a1:74_6": "Nibbuyhāmīti ṭhātuṁ asakkonto ativattāmi.",
  "atk-s0301a1:74_7": "Iti ṭhāne ca vāyāme ca dosaṁ disvā atiṭṭhanto avāyamanto oghamatarinti evaṁ bhagavatā pañho kathito.",
  "atk-s0301a1:74_8": "Devatāyapi paṭividdho,",
  "atk-s0301a1:74_9": "na pana pākaṭo,",
  "atk-s0301a1:74_10": "tassa pākaṭīkaraṇatthaṁ satta dukā dassitā.",
  "atk-s0301a1:74_11": "Kilesavasena hi santiṭṭhanto saṁsīdati nāma,",
  "atk-s0301a1:74_12": "abhisaṅkhāravasena āyūhanto nibbuyhati nāma.",
  "atk-s0301a1:74_13": "Taṇhādiṭṭhīhi vā santiṭṭhanto saṁsīdati nāma,",
  "atk-s0301a1:74_14": "avasesakilesānañceva abhisaṅkhārānañca vasena āyūhanto nibbuyhati nāma.",
  "atk-s0301a1:74_15": "Taṇhāvasena vā santiṭṭhanto saṁsīdati nāma,",
  "atk-s0301a1:74_16": "diṭṭhivasena āyūhanto nibbuyhati nāma.",
  "atk-s0301a1:74_17": "Sassatadiṭṭhiyā vā santiṭṭhanto saṁsīdati nāma,",
  "atk-s0301a1:74_18": "ucchedadiṭṭhiyā āyūhanto nibbuyhati nāma.",
  "atk-s0301a1:74_19": "Olīyanābhinivesā hi bhavadiṭṭhi,",
  "atk-s0301a1:74_20": "atidhāvanābhinivesā vibhavadiṭṭhi .",
  "atk-s0301a1:74_21": "Līnavasena vā santiṭṭhanto saṁsīdati nāma,",
  "atk-s0301a1:74_22": "uddhaccavasena āyūhanto nibbuyhati nāma.",
  "atk-s0301a1:74_23": "Tathā kāmasukhallikānuyogavasena santiṭṭhanto saṁsīdati nāma,",
  "atk-s0301a1:74_24": "attakilamathānuyogavasena āyūhanto nibbuyhati nāma.",
  "atk-s0301a1:74_25": "Sabbākusalābhisaṅkhāravasena santiṭṭhanto saṁsīdati nāma,",
  "atk-s0301a1:74_26": "sabbalokiyakusalābhisaṅkhāravasena āyūhanto nibbuyhati nāma.",
  "atk-s0301a1:74_27": "Vuttampi cetaṁ –",
  "atk-s0301a1:74_28": "‘‘seyyathāpi, cunda,",
  "atk-s0301a1:74_29": "ye keci akusalā dhammā,",
  "atk-s0301a1:74_30": "sabbe te adhobhāgaṅgamanīyā,",
  "atk-s0301a1:74_31": "ye keci kusalā dhammā,",
  "atk-s0301a1:74_32": "sabbe te uparibhāgaṅgamanīyā’’ti (ma. ni. 1.86).",
  "atk-s0301a1:75_0": "Imaṁ pañhavissajjanaṁ sutvāva devatā sotāpattiphale patiṭṭhāya tuṭṭhā pasannā attano tuṭṭhiñca pasādañca pakāsayantī cirassaṁ vatāti gāthamāha.",
  "atk-s0301a1:75_1": "Tattha cirassanti cirassa kālassa accayenāti attho.",
  "atk-s0301a1:75_2": "Ayaṁ kira devatā kassapasammāsambuddhaṁ disvā tassa parinibbānato paṭṭhāya antarā aññaṁ buddhaṁ na diṭṭhapubbā,",
  "atk-s0301a1:75_3": "tasmā ajja bhagavantaṁ disvā evamāha.",
  "atk-s0301a1:75_4": "Kiṁ panimāya devatāya ito pubbe satthā na diṭṭhapubboti.",
  "atk-s0301a1:75_5": "Diṭṭhapubbo vā hotu adiṭṭhapubbo vā,",
  "atk-s0301a1:75_6": "dassanaṁ upādāya evaṁ vattuṁ vaṭṭati.",
  "atk-s0301a1:75_7": "Brāhmaṇanti bāhitapāpaṁ khīṇāsavabrāhmaṇaṁ.",
  "atk-s0301a1:75_8": "Parinibbutanti kilesanibbānena nibbutaṁ.",
  "atk-s0301a1:75_9": "Loketi sattaloke.",
  "atk-s0301a1:75_10": "Visattikanti rūpādīsu ārammaṇesu āsattavisattatādīhi kāraṇehi visattikā vuccati taṇhā,",
  "atk-s0301a1:75_11": "taṁ visattikaṁ appatiṭṭhamānaṁ anāyūhamānaṁ tiṇṇaṁ nittiṇṇaṁ uttiṇṇaṁ cirassaṁ vata khīṇāsavabrāhmaṇaṁ passāmīti attho.",
  "atk-s0301a1:76_0": "Samanuñño satthā ahosīti tassā devatāya vacanaṁ citteneva samanumodi,",
  "atk-s0301a1:76_1": "ekajjhāsayo ahosi.",
  "atk-s0301a1:76_2": "Antaradhāyīti abhisaṅkhatakāyaṁ jahitvā attano pakatiupādiṇṇakakāyasmiṁyeva ṭhatvā laddhāsā laddhapatiṭṭhā",
  "atk-s0301a1:76_3": "hutvā dasabalaṁ gandhehi ca mālehi ca pūjetvā attano bhavanaṁyeva agamāsīti.",
  "atk-s0301a1:77_0": "Oghataraṇasuttavaṇṇanā niṭṭhitā.",
  "atk-s0301a1:78_0": "2. Nimokkhasuttavaṇṇanā",
  "atk-s0301a1:79_0": "2.",
  "atk-s0301a1:79_1": "Idāni dutiyasuttato paṭṭhāya paṭhamamāgatañca uttānatthañca pahāya yaṁ yaṁ anuttānaṁ,",
  "atk-s0301a1:79_2": "taṁ tadeva vaṇṇayissāma.",
  "atk-s0301a1:79_3": "Jānāsi noti jānāsi nu.",
  "atk-s0301a1:79_4": "Nimokkhantiādīni maggādīnaṁ nāmāni .",
  "atk-s0301a1:79_5": "Maggena hi sattā kilesabandhanato nimuccanti,",
  "atk-s0301a1:79_6": "tasmā maggo sattānaṁ nimokkhoti vutto.",
  "atk-s0301a1:79_7": "Phalakkhaṇe pana te kilesabandhanato pamuttā,",
  "atk-s0301a1:79_8": "tasmā phalaṁ sattānaṁ pamokkhoti vuttaṁ.",
  "atk-s0301a1:79_9": "Nibbānaṁ patvā sattānaṁ sabbadukkhaṁ viviccati,",
  "atk-s0301a1:79_10": "tasmā nibbānaṁ vivekoti vuttaṁ.",
  "atk-s0301a1:79_11": "Sabbāni vā etāni nibbānasseva nāmāni.",
  "atk-s0301a1:79_12": "Nibbānañhi patvā sattā sabbadukkhato nimuccanti pamuccanti viviccanti,",
  "atk-s0301a1:79_13": "tasmā tadeva ‘‘nimokkho pamokkho viveko’’ti vuttaṁ.",
  "atk-s0301a1:79_14": "Jānāmi khvāhanti jānāmi kho ahaṁ.",
  "atk-s0301a1:79_15": "Avadhāraṇattho khokāro .",
  "atk-s0301a1:79_16": "Ahaṁ jānāmiyeva.",
  "atk-s0301a1:79_17": "Sattānaṁ nimokkhādijānanatthameva hi mayā samatiṁsa pāramiyo pūretvā sabbaññutaññāṇaṁ paṭividdhanti sīhanādaṁ nadati.",
  "atk-s0301a1:79_18": "Buddhasīhanādaṁ nāma kira etaṁ suttaṁ.",
  "atk-s0301a1:80_0": "Nandībhavaparikkhayāti nandīmūlakassa kammabhavassa parikkhayena.",
  "atk-s0301a1:80_1": "Nandiyā ca bhavassa cātipi vaṭṭati.",
  "atk-s0301a1:80_2": "Tattha hi purimanaye nandībhavena tividhakammābhisaṅkhāravasena saṅkhārakkhandho gahito,",
  "atk-s0301a1:80_3": "saññāviññāṇehi taṁsampayuttā ca dve khandhā.",
  "atk-s0301a1:80_4": "Tehi pana tīhi khandhehi sampayuttā vedanā tesaṁ gahaṇena gahitāvāti anupādiṇṇakānaṁ catunnaṁ arūpakkhandhānaṁ",
  "atk-s0301a1:80_5": "appavattivasena saupādisesaṁ nibbānaṁ kathitaṁ hoti.",
  "atk-s0301a1:80_6": "Vedanānaṁ nirodhā upasamāti upādiṇṇakavedanānaṁ nirodhena ca upasamena ca.",
  "atk-s0301a1:80_7": "Tattha vedanāgahaṇena taṁsampayuttā tayo khandhā gahitāva honti,",
  "atk-s0301a1:80_8": "tesaṁ vatthārammaṇavasena rūpakkhandhopi.",
  "atk-s0301a1:80_9": "Evaṁ imesaṁ upādiṇṇakānaṁ pañcannaṁ khandhānaṁ appavattivasena anupādisesaṁ nibbānaṁ kathitaṁ hoti.",
  "atk-s0301a1:80_10": "Dutiyanaye pana nandiggahaṇena saṅkhārakkhandho gahito,",
  "atk-s0301a1:80_11": "bhavaggahaṇena upapattibhavasaṅkhāto rūpakkhandho,",
  "atk-s0301a1:80_12": "saññādīhi sarūpeneva tayo khandhā.",
  "atk-s0301a1:80_13": "Evaṁ imesaṁ pañcannaṁ khandhānaṁ appavattivasena nibbānaṁ kathitaṁ hotīti veditabbaṁ.",
  "atk-s0301a1:80_14": "Imameva ca nayaṁ catunikāyikabhaṇḍikatthero roceti.",
  "atk-s0301a1:80_15": "Iti nibbānavaseneva bhagavā desanaṁ niṭṭhāpesīti.",
  "atk-s0301a1:81_0": "Nimokkhasuttavaṇṇanā niṭṭhitā.",
  "atk-s0301a1:82_0": "3. Upanīyasuttavaṇṇanā",
  "atk-s0301a1:83_0": "3.",
  "atk-s0301a1:83_1": "Tatiye upanīyatīti parikkhīyati nirujjhati,",
  "atk-s0301a1:83_2": "upagacchati vā,",
  "atk-s0301a1:83_3": "anupubbena maraṇaṁ upetīti attho.",
  "atk-s0301a1:83_4": "Yathā vā gopālena gogaṇo nīyati,",
  "atk-s0301a1:83_5": "evaṁ jarāya maraṇasantikaṁ upanīyatīti attho.",
  "atk-s0301a1:83_6": "Jīvitanti jīvitindriyaṁ.",
  "atk-s0301a1:83_7": "Appanti parittaṁ thokaṁ.",
  "atk-s0301a1:83_8": "Tassa dvīhākārehi parittatā veditabbā sarasaparittatāya ca khaṇaparittatāya ca.",
  "atk-s0301a1:83_9": "Sarasaparittatāyapi hi ‘‘yo,",
  "atk-s0301a1:83_10": "bhikkhave,",
  "atk-s0301a1:83_11": "ciraṁ jīvati,",
  "atk-s0301a1:83_12": "so vassasataṁ appaṁ vā bhiyyo’’ti (dī. ni. 2.7; saṁ. ni.",
  "atk-s0301a1:83_13": "2.143) vacanato parittaṁ.",
  "atk-s0301a1:83_14": "Khaṇaparittatāyapi.",
  "atk-s0301a1:83_15": "Paramatthato hi atiparitto sattānaṁ jīvitakkhaṇo ekacittappavattimattoyeva .",
  "atk-s0301a1:83_16": "Yathā nāma rathacakkaṁ pavattamānampi ekeneva nemippadesena pavattati,",
  "atk-s0301a1:83_17": "tiṭṭhamānampi ekeneva tiṭṭhati,",
  "atk-s0301a1:83_18": "evamevaṁ ekacittakkhaṇikaṁ sattānaṁ jīvitaṁ,",
  "atk-s0301a1:83_19": "tasmiṁ citte niruddhamatte satto niruddhoti vuccati. Yathāha –",
  "atk-s0301a1:83_20": "atīte cittakkhaṇe jīvittha na jīvati na jīvissati,",
  "atk-s0301a1:83_21": "anāgate cittakkhaṇe jīvissati na jīvati na jīvittha,",
  "atk-s0301a1:83_22": "paccuppanne cittakkhaṇe jīvati na jīvittha na jīvissati.",
  "atk-s0301a1:84_0": "‘‘Jīvitaṁ attabhāvo ca, sukhadukkhā ca kevalā;",
  "atk-s0301a1:85_0": "Ekacittasamāyuttā, lahuso vattate khaṇo.",
  "atk-s0301a1:86_0": "‘‘Ye niruddhā marantassa, tiṭṭhamānassa vā idha;",
  "atk-s0301a1:87_0": "Sabbepi sadisā khandhā, gatā appaṭisandhikā.",
  "atk-s0301a1:88_0": "‘‘Anibbattena na jāto, paccuppannena jīvati;",
  "atk-s0301a1:89_0": "Cittabhaṅgā mato loko, paññatti paramatthiyā’’ti. (mahāni. 10);",
  "atk-s0301a1:90_0": "Jarūpanītassāti jaraṁ upagatassa,",
  "atk-s0301a1:90_1": "jarāya vā maraṇasantikaṁ upanītassa.",
  "atk-s0301a1:90_2": "Na santi tāṇāti tāṇaṁ leṇaṁ saraṇaṁ bhavituṁ samatthā nāma keci natthi.",
  "atk-s0301a1:90_3": "Etaṁ bhayanti etaṁ jīvitindriyassa maraṇūpagamanaṁ,",
  "atk-s0301a1:90_4": "āyuparittatā,",
  "atk-s0301a1:90_5": "jarūpanītassa tāṇābhāvoti tividhaṁ bhayaṁ bhayavatthu bhayakāraṇanti attho.",
  "atk-s0301a1:90_6": "Puññāni kayirātha sukhāvahānīti viññū puriso sukhāvahāni sukhadāyakāni puññāni kareyya.",
  "atk-s0301a1:90_7": "Iti devatā rūpāvacarajjhānaṁ sandhāya pubbacetanaṁ aparacetanaṁ muñcacetanañca gahetvā bahuvacanavasena ‘‘puññānī’’ti āha.",
  "atk-s0301a1:90_8": "Jhānassādaṁ jhānanikantiṁ jhānasukhañca gahetvā ‘‘sukhāvahānī’’ti āha.",
  "atk-s0301a1:90_9": "Tassā kira devatāya sayaṁ dīghāyukaṭṭhāne brahmaloke nibbattattā heṭṭhā kāmāvacaradevesu parittāyukaṭṭhāne",
  "atk-s0301a1:90_10": "cavamāne upapajjamāne ca thullaphusitake vuṭṭhipātasadise satte disvā etadahosi ‘‘ahovatime sattā jhānaṁ",
  "atk-s0301a1:90_11": "bhāvetvā aparihīnajjhānā kālaṁ katvā brahmaloke ekakappa-dvekappa-catukappa-aṭṭhakappa-soḷasakappa-dvattiṁsakappa-catusaṭṭhikappappamāṇaṁ",
  "atk-s0301a1:90_12": "addhānaṁ tiṭṭheyyu’’nti.",
  "atk-s0301a1:90_13": "Tasmā evamāha.",
  "atk-s0301a1:91_0": "Atha bhagavā –",
  "atk-s0301a1:91_1": "‘‘ayaṁ devatā aniyyānikaṁ vaṭṭakathaṁ kathetī’’ti vivaṭṭamassā dassento dutiyaṁ gāthamāha.",
  "atk-s0301a1:91_2": "Tattha lokāmisanti dve lokāmisā pariyāyena ca nippariyāyena ca.",
  "atk-s0301a1:91_3": "Pariyāyena tebhūmakavaṭṭaṁ lokāmisaṁ,",
  "atk-s0301a1:91_4": "nippariyāyena cattāro paccayā.",
  "atk-s0301a1:91_5": "Idha pariyāyalokāmisaṁ adhippetaṁ.",
  "atk-s0301a1:91_6": "Nippariyāyalokāmisampi vaṭṭatiyeva.",
  "atk-s0301a1:91_7": "Santipekkhoti nibbānasaṅkhātaṁ accantasantiṁ pekkhanto icchanto patthayantoti.",
  "atk-s0301a1:92_0": "Upanīyasuttavaṇṇanā niṭṭhitā.",
  "atk-s0301a1:93_0": "4. Accentisuttavaṇṇanā",
  "atk-s0301a1:94_0": "4.",
  "atk-s0301a1:94_1": "Catutthe accentīti atikkamanti.",
  "atk-s0301a1:94_2": "Kālāti purebhattādayo kālā.",
  "atk-s0301a1:94_3": "Tarayanti rattiyoti rattiyo atikkamamānā puggalaṁ maraṇūpagamanāya tarayanti sīghaṁ sīghaṁ gamayanti.",
  "atk-s0301a1:94_4": "Vayoguṇāti paṭhamamajjhimapacchimavayānaṁ guṇā,",
  "atk-s0301a1:94_5": "rāsayoti attho.",
  "atk-s0301a1:94_6": "‘‘Anujānāmi,",
  "atk-s0301a1:94_7": "bhikkhave,",
  "atk-s0301a1:94_8": "ahatānaṁ vatthānaṁ diguṇaṁ saṅghāṭi’’nti (mahāva.",
  "atk-s0301a1:94_9": "348) ettha hi paṭalaṭṭho guṇaṭṭho.",
  "atk-s0301a1:94_10": "‘‘Sataguṇā dakkhiṇā pāṭikaṅkhitabbā’’ti (ma. ni.",
  "atk-s0301a1:94_11": "3.379) ettha ānisaṁsaṭṭho.",
  "atk-s0301a1:94_12": "‘‘Antaṁ antaguṇa’’nti ettha koṭṭhāsaṭṭho.",
  "atk-s0301a1:94_13": "‘‘Kayirā mālāguṇe bahū’’ti (dha. pa.",
  "atk-s0301a1:94_14": "53) ettha rāsaṭṭho.",
  "atk-s0301a1:94_15": "‘‘Pañca kāmaguṇā’’ti ettha bandhanaṭṭho.",
  "atk-s0301a1:94_16": "Idha pana rāsaṭṭho guṇaṭṭho.",
  "atk-s0301a1:94_17": "Tasmā vayoguṇāti vayorāsayo veditabbā.",
  "atk-s0301a1:94_18": "Anupubbaṁjahantīti anupaṭipāṭiyā puggalaṁ jahanti.",
  "atk-s0301a1:94_19": "Majjhimavaye ṭhitaṁ hi paṭhamavayo jahati,",
  "atk-s0301a1:94_20": "pacchimavaye ṭhitaṁ dve paṭhamamajjhimā jahanti,",
  "atk-s0301a1:94_21": "maraṇakkhaṇe pana tayopi vayā jahanteva.",
  "atk-s0301a1:94_22": "Etaṁ bhayanti etaṁ kālānaṁ atikkamanaṁ,",
  "atk-s0301a1:94_23": "rattidivānaṁ taritabhāvo,",
  "atk-s0301a1:94_24": "vayoguṇānaṁ jahanabhāvoti tividhaṁ bhayaṁ.",
  "atk-s0301a1:94_25": "Sesaṁ purimasadisamevāti.",
  "atk-s0301a1:95_0": "Accentisuttavaṇṇanā niṭṭhitā.",
  "atk-s0301a1:96_0": "5. Katichindasuttavaṇṇanā",
  "atk-s0301a1:97_0": "5.",
  "atk-s0301a1:97_1": "Pañcame kati chindeti chindanto kati chindeyya.",
  "atk-s0301a1:97_2": "Sesapadesupi eseva nayo.",
  "atk-s0301a1:97_3": "Ettha ca ‘‘chinde jahe’’ti atthato ekaṁ.",
  "atk-s0301a1:97_4": "Gāthābandhassa pana maṭṭhabhāvatthaṁ ayaṁ devatā saddapunaruttiṁ vajjayantī evamāha.",
  "atk-s0301a1:97_5": "Kati saṅgātigoti kati saṅge atigato,",
  "atk-s0301a1:97_6": "atikkantoti attho.",
  "atk-s0301a1:97_7": "Saṅgātikotipi pāṭho,",
  "atk-s0301a1:97_8": "ayameva attho.",
  "atk-s0301a1:97_9": "Pañca chindeti chindanto pañca orambhāgiyasaṁyojanāni chindeyya.",
  "atk-s0301a1:97_10": "Pañca jaheti jahanto pañcuddhambhāgiyasaṁyojanāni jaheyya.",
  "atk-s0301a1:97_11": "Idhāpi chindanañca jahanañca atthato ekameva,",
  "atk-s0301a1:97_12": "bhagavā pana devatāya āropitavacanānurūpeneva evamāha.",
  "atk-s0301a1:97_13": "Atha vā pādesu baddhapāsasakuṇo viya pañcorambhāgiyasaṁyojanāni heṭṭhā ākaḍḍhamānākārāni honti,",
  "atk-s0301a1:97_14": "tāni anāgāmimaggena chindeyyāti vadati.",
  "atk-s0301a1:97_15": "Hatthehi gahitarukkhasākhā viya pañcuddhambhāgiyasaṁyojanāni upari ākaḍḍhamānākārāni honti,",
  "atk-s0301a1:97_16": "tāni arahattamaggena jaheyyāti vadati.",
  "atk-s0301a1:97_17": "Pañca cuttari bhāvayeti etesaṁ saṁyojanānaṁ chindanatthāya ceva pahānatthāya ca uttari atirekaṁ visesaṁ",
  "atk-s0301a1:97_18": "bhāvento saddhāpañcamāni indriyāni bhāveyyāti attho.",
  "atk-s0301a1:97_19": "Pañca saṅgātigoti rāgasaṅgo dosasaṅgo mohasaṅgo mānasaṅgo diṭṭhisaṅgoti ime pañca saṅge atikkanto.",
  "atk-s0301a1:97_20": "Oghatiṇṇoti vuccatīti caturoghatiṇṇoti kathīyati.",
  "atk-s0301a1:97_21": "Imāya pana gāthāya pañcindriyāni lokiyalokuttarāni kathitānīti.",
  "atk-s0301a1:98_0": "Katichindasuttavaṇṇanā niṭṭhitā.",
  "atk-s0301a1:99_0": "6. Jāgarasuttavaṇṇanā",
  "atk-s0301a1:100_0": "6.",
  "atk-s0301a1:100_1": "Chaṭṭhe jāgaratanti jāgarantānaṁ.",
  "atk-s0301a1:100_2": "Pañca jāgaratanti vissajjanagāthāyaṁ pana saddhādīsu pañcasu indriyesu jāgarantesu pañca nīvaraṇā suttā nāma. Kasmā?",
  "atk-s0301a1:100_3": "Yasmā taṁsamaṅgīpuggalo yattha katthaci nisinno vā ṭhito vā aruṇaṁ uṭṭhapentopi pamādatāya akusalasamaṅgitāya sutto nāma hoti.",
  "atk-s0301a1:100_4": "Evaṁ suttesu pañcasu nīvaraṇesu pañcindriyāni jāgarāni nāma. Kasmā ?",
  "atk-s0301a1:100_5": "Yasmā taṁsamaṅgīpuggalo yattha katthaci nipajjitvā niddāyantopi appamādatāya kusalasamaṅgitāya jāgaro nāma hoti.",
  "atk-s0301a1:100_6": "Pañcahi pana nīvaraṇeheva kilesarajaṁ ādiyati gaṇhāti parāmasati.",
  "atk-s0301a1:100_7": "Purimā hi kāmacchandādayo pacchimānaṁ paccayā hontīti pañcahi indriyehi parisujjhatīti ayamattho veditabbo.",
  "atk-s0301a1:100_8": "Idhāpi pañcindriyāni lokiyalokuttarāneva kathitānīti.",
  "atk-s0301a1:101_0": "Jāgarasuttavaṇṇanā niṭṭhitā.",
  "atk-s0301a1:102_0": "7. Appaṭividitasuttavaṇṇanā",
  "atk-s0301a1:103_0": "7.",
  "atk-s0301a1:103_1": "Sattame dhammāti catusaccadhammā.",
  "atk-s0301a1:103_2": "Appaṭividitāti ñāṇena appaṭividdhā.",
  "atk-s0301a1:103_3": "Paravādesūti dvāsaṭṭhidiṭṭhigatavādesu.",
  "atk-s0301a1:103_4": "Te hi ito paresaṁ titthiyānaṁ vādattā paravādā nāma.",
  "atk-s0301a1:103_5": "Nīyareti attano dhammatāyapi gacchanti,",
  "atk-s0301a1:103_6": "parenapi nīyanti.",
  "atk-s0301a1:103_7": "Tattha sayameva sassatādīni gaṇhantā gacchanti nāma,",
  "atk-s0301a1:103_8": "parassa vacanena tāni gaṇhantā nīyanti nāma.",
  "atk-s0301a1:103_9": "Kālo tesaṁ pabujjhitunti tesaṁ puggalānaṁ pabujjhituṁ ayaṁ kālo.",
  "atk-s0301a1:103_10": "Lokasmiñhi buddho uppanno,",
  "atk-s0301a1:103_11": "dhammo desiyati,",
  "atk-s0301a1:103_12": "saṅgho suppaṭipanno,",
  "atk-s0301a1:103_13": "paṭipadā bhaddikā,",
  "atk-s0301a1:103_14": "ime ca pana mahājanā vaṭṭe suttā nappabujjhantīti devatā āha.",
  "atk-s0301a1:103_15": "Sambuddhāti sammā hetunā kāraṇena buddhā.",
  "atk-s0301a1:103_16": "Cattāro hi buddhā –",
  "atk-s0301a1:103_17": "sabbaññubuddho,",
  "atk-s0301a1:103_18": "paccekabuddho,",
  "atk-s0301a1:103_19": "catusaccabuddho,",
  "atk-s0301a1:103_20": "sutabuddhoti.",
  "atk-s0301a1:103_21": "Tattha samatiṁsapāramiyo pūretvā sammāsambodhiṁ patto sabbaññubuddho nāma.",
  "atk-s0301a1:103_22": "Kappasatasahassādhikāni dve asaṅkhyeyyāni pāramiyo pūretvā sayambhutaṁ patto paccekabuddho nāma.",
  "atk-s0301a1:103_23": "Avasesā khīṇāsavā catusaccabuddhā nāma.",
  "atk-s0301a1:103_24": "Bahussuto sutabuddho nāma.",
  "atk-s0301a1:103_25": "Imasmiṁ atthe tayopi purimā vaṭṭanti.",
  "atk-s0301a1:103_26": "Sammadaññāti sammā hetunā kāraṇena jānitvā.",
  "atk-s0301a1:103_27": "Caranti visame samanti visame vā lokasannivāse visame vā sattanikāye visame vā kilesajāte samaṁ carantīti.",
  "atk-s0301a1:104_0": "Appaṭividitasuttavaṇṇanā niṭṭhitā.",
  "atk-s0301a1:105_0": "8. Susammuṭṭhasuttavaṇṇanā",
  "atk-s0301a1:106_0": "8.",
  "atk-s0301a1:106_1": "Aṭṭhame susammuṭṭhāti paññāya appaṭividdhabhāveneva sunaṭṭhā.",
  "atk-s0301a1:106_2": "Yathā hi dve khettāni kasitvā,",
  "atk-s0301a1:106_3": "ekaṁ vapitvā,",
  "atk-s0301a1:106_4": "bahudhaññaṁ adhigatassa avāpitakhettato aladdhaṁ sandhāya ‘‘bahuṁ me dhaññaṁ naṭṭha’’nti vadanto aladdhameva ‘‘naṭṭha’’nti vadati,",
  "atk-s0301a1:106_5": "evamidhāpi appaṭividitāva susammuṭṭhā nāma.",
  "atk-s0301a1:106_6": "Asammuṭṭhāti paññāya paṭividdhabhāveneva anaṭṭhā.",
  "atk-s0301a1:106_7": "Sesaṁ purimasadisamevāti.",
  "atk-s0301a1:107_0": "Susammuṭṭhasuttavaṇṇanā niṭṭhitā.",
  "atk-s0301a1:108_0": "9. Mānakāmasuttavaṇṇanā",
  "atk-s0301a1:109_0": "9.",
  "atk-s0301a1:109_1": "Navame mānakāmassāti mānaṁ kāmentassa icchantassa.",
  "atk-s0301a1:109_2": "Damoti evarūpassa puggalassa samādhipakkhiko damo natthīti vadati.",
  "atk-s0301a1:109_3": "‘‘Saccena danto damasā upeto,",
  "atk-s0301a1:109_4": "vedantagū vusitabrahmacariyo’’ti (saṁ. ni.",
  "atk-s0301a1:109_5": "1.195) ettha hi indriyasaṁvaro damoti vutto.",
  "atk-s0301a1:109_6": "‘‘Yadi saccā damā cāgā,",
  "atk-s0301a1:109_7": "khantyā bhiyyodha vijjatī’’ti (saṁ. ni. 1.246; su. ni.",
  "atk-s0301a1:109_8": "191) ettha paññā.",
  "atk-s0301a1:109_9": "‘‘Dānena damena saṁyamena saccavajjena atthi puññaṁ,",
  "atk-s0301a1:109_10": "atthi puññassa āgamo’’ti (saṁ. ni.",
  "atk-s0301a1:109_11": "4.365) ettha uposathakammaṁ.",
  "atk-s0301a1:109_12": "‘‘Sakkhissasi kho tvaṁ, puṇṇa,",
  "atk-s0301a1:109_13": "iminā damūpasamena samannāgato sunāparantasmiṁ janapade viharitu’’nti (saṁ. ni. 4.88; ma. ni.",
  "atk-s0301a1:109_14": "3.396) ettha adhivāsanakhanti.",
  "atk-s0301a1:109_15": "Imasmiṁ pana sutte damoti samādhipakkhikadhammānaṁ etaṁ nāmaṁ.",
  "atk-s0301a1:109_16": "Tenevāha –",
  "atk-s0301a1:109_17": "‘‘na monamatthi asamāhitassā’’ti.",
  "atk-s0301a1:109_18": "Tattha monanti catumaggañāṇaṁ,",
  "atk-s0301a1:109_19": "tañhi munātīti monaṁ,",
  "atk-s0301a1:109_20": "catusaccadhamme jānātīti attho.",
  "atk-s0301a1:109_21": "Maccudheyyassāti tebhūmakavaṭṭassa.",
  "atk-s0301a1:109_22": "Tañhi maccuno patiṭṭhānaṭṭhena maccudheyyanti vuccati.",
  "atk-s0301a1:109_23": "Pāranti tasseva pāraṁ nibbānaṁ.",
  "atk-s0301a1:109_24": "Tareyyāti paṭivijjheyya pāpuṇeyya vā.",
  "atk-s0301a1:109_25": "Idaṁ vuttaṁ hoti –",
  "atk-s0301a1:109_26": "eko araññe viharanto pamatto puggalo maccudheyyassa pāraṁ na tareyya na paṭivijjheyya na pāpuṇeyyāti.",
  "atk-s0301a1:110_0": "Mānaṁ pahāyāti arahattamaggena navavidhamānaṁ pajahitvā.",
  "atk-s0301a1:110_1": "Susamāhitattoti upacārappanāsamādhīhi suṭṭhu samāhitatto.",
  "atk-s0301a1:110_2": "Sucetasoti ñāṇasampayuttatāya sundaracitto.",
  "atk-s0301a1:110_3": "Ñāṇavippayuttacittena hi sucetasoti na vuccati,",
  "atk-s0301a1:110_4": "tasmā ñāṇasampayuttena sucetaso hutvāti attho.",
  "atk-s0301a1:110_5": "Sabbadhi vippamuttoti sabbesu khandhāyatanādīsu vippamutto hutvā.",
  "atk-s0301a1:110_6": "Tareyyāti ettha tebhūmakavaṭṭaṁ samatikkamanto nibbānaṁ paṭivijjhanto taratīti paṭivedhataraṇaṁ nāma vuttaṁ.",
  "atk-s0301a1:110_7": "Iti imāya gāthāya tisso sikkhā kathitā honti. Kathaṁ –",
  "atk-s0301a1:110_8": "māno nāmāyaṁ sīlabhedano,",
  "atk-s0301a1:110_9": "tasmā ‘‘mānaṁ pahāyā’’ti iminā adhisīlasikkhā kathitā hoti.",
  "atk-s0301a1:110_10": "‘‘Susamāhitatto’’ti iminā adhicittasikkhā.",
  "atk-s0301a1:110_11": "‘‘Sucetaso’’ti ettha cittena paññā dassitā,",
  "atk-s0301a1:110_12": "tasmā iminā adhipaññāsikkhā kathitā.",
  "atk-s0301a1:110_13": "Adhisīlañca nāma sīle sati hoti,",
  "atk-s0301a1:110_14": "adhicittaṁ citte sati,",
  "atk-s0301a1:110_15": "adhipaññā paññāya sati.",
  "atk-s0301a1:110_16": "Tasmā sīlaṁ nāma pañcapi dasapi sīlāni,",
  "atk-s0301a1:110_17": "pātimokkhasaṁvaro adhisīlaṁ nāmāti veditabbaṁ.",
  "atk-s0301a1:110_18": "Aṭṭha samāpattiyo cittaṁ,",
  "atk-s0301a1:110_19": "vipassanāpādakajjhānaṁ adhicittaṁ.",
  "atk-s0301a1:110_20": "Kammassakatañāṇaṁ paññā,",
  "atk-s0301a1:110_21": "vipassanā adhipaññā.",
  "atk-s0301a1:110_22": "Anuppannepi hi buddhuppāde pavattatīti pañcasīlaṁ dasasīlaṁ sīlameva,",
  "atk-s0301a1:110_23": "pātimokkhasaṁvarasīlaṁ buddhuppādeyeva pavattatīti adhisīlaṁ.",
  "atk-s0301a1:110_24": "Cittapaññāsupi eseva nayo.",
  "atk-s0301a1:110_25": "Apica nibbānaṁ patthayantena samādinnaṁ pañcasīlampi dasasīlampi adhisīlameva.",
  "atk-s0301a1:110_26": "Samāpannā aṭṭha samāpattiyopi adhicittameva.",
  "atk-s0301a1:110_27": "Sabbampi vā lokiyasīlaṁ sīlameva,",
  "atk-s0301a1:110_28": "lokuttaraṁ adhisīlaṁ.",
  "atk-s0301a1:110_29": "Cittapaññāsupi eseva nayoti.",
  "atk-s0301a1:110_30": "Iti imāya gāthāya samodhānetvā tisso sikkhā sakalasāsanaṁ kathitaṁ hotīti.",
  "atk-s0301a1:111_0": "Mānakāmasuttavaṇṇanā niṭṭhitā.",
  "atk-s0301a1:112_0": "10. Araññasuttavaṇṇanā",
  "atk-s0301a1:113_0": "10.",
  "atk-s0301a1:113_1": "Dasame santānanti santakilesānaṁ,",
  "atk-s0301a1:113_2": "paṇḍitānaṁ vā.",
  "atk-s0301a1:113_3": "‘‘Santo have sabbhi pavedayanti (jā.",
  "atk-s0301a1:113_4": "2.21.413),",
  "atk-s0301a1:113_5": "dūre santo pakāsantī’’tiādīsu (dha. pa.",
  "atk-s0301a1:113_6": "304) hi paṇḍitāpi santoti vuttā.",
  "atk-s0301a1:113_7": "Brahmacārinanti seṭṭhacārīnaṁ maggabrahmacariyavāsaṁ vasantānaṁ.",
  "atk-s0301a1:113_8": "Kena vaṇṇo pasīdatīti kena kāraṇena chavivaṇṇo pasīdatīti pucchati.",
  "atk-s0301a1:113_9": "Kasmā panesā evaṁ pucchati?",
  "atk-s0301a1:113_10": "Esā kira vanasaṇḍavāsikā bhummadevatā āraññake bhikkhū pacchābhattaṁ piṇḍapātapaṭikkante araññaṁ pavisitvā",
  "atk-s0301a1:113_11": "rattiṭṭhānadivāṭṭhānesu mūlakammaṭṭhānaṁ gahetvā nisinne passati.",
  "atk-s0301a1:113_12": "Tesañca evaṁ nisinnānaṁ balavacittekaggatā uppajjati.",
  "atk-s0301a1:113_13": "Tato visabhāgasantati vūpasammati,",
  "atk-s0301a1:113_14": "sabhāgasantati okkamati,",
  "atk-s0301a1:113_15": "cittaṁ pasīdati.",
  "atk-s0301a1:113_16": "Citte pasanne lohitaṁ pasīdati,",
  "atk-s0301a1:113_17": "cittasamuṭṭhānāni upādārūpāni parisuddhāni honti,",
  "atk-s0301a1:113_18": "vaṇṭā pamuttatālaphalassa viya mukhassa vaṇṇo hoti.",
  "atk-s0301a1:113_19": "Taṁ disvā devatā cintesi –",
  "atk-s0301a1:113_20": "‘‘sarīravaṇṇo nāmāyaṁ paṇītāni rasasampannāni bhojanāni sukhasamphassāni nivāsanapāpuraṇasayanāni utusukhe",
  "atk-s0301a1:113_21": "tebhūmikādibhede ca pāsāde mālāgandhavilepanādīni ca labhantānaṁ pasīdati,",
  "atk-s0301a1:113_22": "ime pana bhikkhū piṇḍāya caritvā missakabhattaṁ bhuñjanti,",
  "atk-s0301a1:113_23": "viraḷamañcake vā phalake vā silāya vā sayanāni kappenti,",
  "atk-s0301a1:113_24": "rukkhamūlādīsu vā abbhokāse vā vasanti,",
  "atk-s0301a1:113_25": "kena nu kho kāraṇena etesaṁ vaṇṇo pasīdatī’’ti.",
  "atk-s0301a1:113_26": "Tasmā pucchi.",
  "atk-s0301a1:114_0": "Athassā bhagavā kāraṇaṁ kathento dutiyaṁ gāthaṁ āha.",
  "atk-s0301a1:114_1": "Tattha atītanti atīte asuko nāma rājā dhammiko ahosi,",
  "atk-s0301a1:114_2": "so amhākaṁ paṇīte paccaye adāsi.",
  "atk-s0301a1:114_3": "Ācariyupajjhāyā lābhino ahesuṁ.",
  "atk-s0301a1:114_4": "Atha mayaṁ evarūpāni bhojanāni bhuñjimhā,",
  "atk-s0301a1:114_5": "cīvarāni pārupimhāti evaṁ ekacce paccayabāhullikā viya ime bhikkhū atītaṁ nānusocanti.",
  "atk-s0301a1:114_6": "Nappajappanti nāgatanti anāgate dhammiko rājā bhavissati,",
  "atk-s0301a1:114_7": "phītā janapadā bhavissanti,",
  "atk-s0301a1:114_8": "bahūni sappinavanītādīni uppajjissanti,",
  "atk-s0301a1:114_9": "‘‘khādatha bhuñjathā’’ti tattha tattha vattāro bhavissanti,",
  "atk-s0301a1:114_10": "tadā mayaṁ evarūpāni bhojanāni bhuñjissāma,",
  "atk-s0301a1:114_11": "cīvarāni pārupissāmāti evaṁ anāgataṁ na patthenti.",
  "atk-s0301a1:114_12": "Paccuppannenāti yena kenaci taṅkhaṇe laddhena yāpenti.",
  "atk-s0301a1:114_13": "Tenāti tena tividhenāpi kāraṇena.",
  "atk-s0301a1:115_0": "Evaṁ vaṇṇasampattiṁ dassetvā idāni tasseva vaṇṇassa vināsaṁ dassento anantaraṁ gāthamāha.",
  "atk-s0301a1:115_1": "Tattha anāgatappajappāyāti anāgatassa patthanāya.",
  "atk-s0301a1:115_2": "Etenāti etena kāraṇadvayena.",
  "atk-s0301a1:115_3": "Naḷova harito lutoti yathā harito naḷo lāyitvā uṇhapāsāṇe pakkhitto sussati,",
  "atk-s0301a1:115_4": "evaṁ sussantīti.",
  "atk-s0301a1:116_0": "Araññasuttavaṇṇanā niṭṭhitā. Naḷavaggo paṭhamo.",
  "atk-s0301a1:117_0": "2. Nandanavaggo",
  "atk-s0301a1:118_0": "1. Nandanasuttavaṇṇanā",
  "atk-s0301a1:119_0": "11.",
  "atk-s0301a1:119_1": "Nandanavaggassa paṭhame tatrāti tasmiṁ ārāme.",
  "atk-s0301a1:119_2": "Khoti byañjanasiliṭṭhatāvasena nipātamattaṁ.",
  "atk-s0301a1:119_3": "Bhikkhū āmantesīti parisajeṭṭhake bhikkhū jānāpesi.",
  "atk-s0301a1:119_4": "Bhikkhavoti tesaṁ āmantanākāradīpanaṁ.",
  "atk-s0301a1:119_5": "Bhadanteti pativacanadānaṁ.",
  "atk-s0301a1:119_6": "Te bhikkhūti ye tattha sammukhībhūtā dhammapaṭiggāhakā bhikkhū.",
  "atk-s0301a1:119_7": "Bhagavato paccassosunti bhagavato vacanaṁ patiassosuṁ,",
  "atk-s0301a1:119_8": "abhimukhā hutvā suṇiṁsu sampaṭicchiṁsūti attho.",
  "atk-s0301a1:119_9": "Etadavocāti etaṁ idāni vattabbaṁ ‘‘bhūtapubba’’ntiādivacanaṁ avoca.",
  "atk-s0301a1:119_10": "Tattha tāvatiṁsakāyikāti tāvatiṁsakāye nibbattā.",
  "atk-s0301a1:119_11": "Tāvatiṁsakāyo nāma dutiyadevaloko vuccati.",
  "atk-s0301a1:119_12": "Maghena māṇavena saddhiṁ macalagāme kālaṁ katvā tattha uppanne tettiṁsa devaputte upādāya kira tassa devalokassa ayaṁ paṇṇatti jātāti vadanti.",
  "atk-s0301a1:119_13": "Yasmā pana sesacakkavāḷesupi cha kāmāvacaradevalokā atthi.",
  "atk-s0301a1:119_14": "Vuttampi cetaṁ ‘‘sahassaṁ cātumahārājikānaṁ sahassaṁ tāvatiṁsāna’’nti (a. ni. 10.29),",
  "atk-s0301a1:119_15": "tasmā nāmapaṇṇattiyevesā tassa devalokassāti veditabbā.",
  "atk-s0301a1:119_16": "Evañhi niddosaṁ padaṁ hoti.",
  "atk-s0301a1:120_0": "Nandane vaneti ettha taṁ vanaṁ paviṭṭhe paviṭṭhe nandayati tosetīti nandanaṁ.",
  "atk-s0301a1:120_1": "Pañcasu hi maraṇanimittesu uppannesu ‘‘sampattiṁ pahāya cavissāmā’’ti paridevamānā devatā sakko devānamindo ‘‘mā paridevittha,",
  "atk-s0301a1:120_2": "abhijjanadhammā nāma saṅkhārā natthī’’ti ovaditvā tattha pavesāpeti.",
  "atk-s0301a1:120_3": "Tāsaṁ aññāhi devatāhi bāhāsu gahetvā pavesitānampi tassa sampattiṁ disvāva maraṇasoko vūpasammati,",
  "atk-s0301a1:120_4": "pītipāmojjameva uppajjati.",
  "atk-s0301a1:120_5": "Atha tasmiṁ kīḷamānā eva uṇhasantatto himapiṇḍo viya vilīyanti,",
  "atk-s0301a1:120_6": "vātāpahatadīpasikhā viya vijjhāyantīti evaṁ yaṁkiñci anto paviṭṭhaṁ nandayati tosetiyevāti nandanaṁ,",
  "atk-s0301a1:120_7": "tasmiṁ nandane.",
  "atk-s0301a1:120_8": "Accharāsaṅghaparivutāti accharāti devadhītānaṁ nāmaṁ,",
  "atk-s0301a1:120_9": "tāsaṁ samūhena parivutā.",
  "atk-s0301a1:121_0": "Dibbehīti devaloke nibbattehi.",
  "atk-s0301a1:121_1": "Pañcahi kāmaguṇehīti manāpiyarūpasaddagandharasaphoṭṭhabbasaṅkhātehi pañcahi kāmabandhanehi kāmakoṭṭhāsehi vā .",
  "atk-s0301a1:121_2": "Samappitāti upetā.",
  "atk-s0301a1:121_3": "Itaraṁ tasseva vevacanaṁ.",
  "atk-s0301a1:121_4": "Paricārayamānāti ramamānā,",
  "atk-s0301a1:121_5": "tesu tesu vā rūpādīsu indriyāni sañcārayamānā.",
  "atk-s0301a1:121_6": "Tāyaṁ velāyanti tasmiṁ paricāraṇakāle.",
  "atk-s0301a1:121_7": "So panassa devaputtassa adhunā abhinibbattakālo veditabbo.",
  "atk-s0301a1:121_8": "Tassa hi paṭisandhikkhaṇeyeva rattasuvaṇṇakkhandho viya virocayamāno tigāvutappamāṇo attabhāvo nibbatti.",
  "atk-s0301a1:121_9": "So dibbavatthanivattho dibbālaṅkārapaṭimaṇḍito dibbamālāvilepanadharo dibbehi candanacuṇṇehi samaṁ vikiriyamāno",
  "atk-s0301a1:121_10": "dibbehi pañcahi kāmaguṇehi ovuto nivuto pariyonaddho lobhābhibhūto hutvā lobhanissaraṇaṁ nibbānaṁ apassanto",
  "atk-s0301a1:121_11": "āsabhiṁ vācaṁ bhāsanto viya mahāsaddena ‘‘na te sukhaṁ pajānantī’’ti imaṁ gāthaṁ gāyamāno nandanavane vicari.",
  "atk-s0301a1:121_12": "Tena vuttaṁ –",
  "atk-s0301a1:121_13": "‘‘tāyaṁ velāyaṁ imaṁ gāthaṁ abhāsī’’ti.",
  "atk-s0301a1:122_0": "Ye na passanti nandananti ye tatra pañcakāmaguṇānubhavanavasena nandanavanaṁ na passanti.",
  "atk-s0301a1:122_1": "Naradevānanti devanarānaṁ,",
  "atk-s0301a1:122_2": "devapurisānanti attho.",
  "atk-s0301a1:122_3": "Tidasānanti tikkhattuṁ dasannaṁ.",
  "atk-s0301a1:122_4": "Yasassinanti parivārasaṅkhātena yasena sampannānaṁ.",
  "atk-s0301a1:123_0": "Aññatarā devatāti ekā ariyasāvikā devatā.",
  "atk-s0301a1:123_1": "Paccabhāsīti ‘‘ayaṁ bāladevatā imaṁ sampattiṁ niccaṁ acalaṁ maññati,",
  "atk-s0301a1:123_2": "nāssā chedanabhedanaviddhaṁsanadhammataṁ jānātī’’ti adhippāyaṁ vivaṭṭetvā dassentī ‘‘na tvaṁ bāle’’ti imāya gāthāya patiabhāsi.",
  "atk-s0301a1:123_3": "Yathā arahataṁ vacoti yathā arahantānaṁ vacanaṁ,",
  "atk-s0301a1:123_4": "tathā tvaṁ na jānāsīti.",
  "atk-s0301a1:123_5": "Evaṁ tassā adhippāyaṁ paṭikkhipitvā idāni arahantānaṁ vacanaṁ dassentī aniccātiādimāha.",
  "atk-s0301a1:123_6": "Tattha aniccā vata saṅkhārāti sabbe tebhūmakasaṅkhārā hutvā abhāvatthena aniccā.",
  "atk-s0301a1:123_7": "Uppādavayadhamminoti uppādavayasabhāvā.",
  "atk-s0301a1:123_8": "Uppajjitvā nirujjhantīti idaṁ purimasseva vevacanaṁ.",
  "atk-s0301a1:123_9": "Yasmā vā uppajjitvā nirujjhanti,",
  "atk-s0301a1:123_10": "tasmā uppādavayadhamminoti.",
  "atk-s0301a1:123_11": "Uppādavayaggahaṇena cettha tadanantarā vemajjhaṭṭhānaṁ gahitameva hoti.",
  "atk-s0301a1:123_12": "Tesaṁ vūpasamo sukhoti tesaṁ saṅkhārānaṁ vūpasamasaṅkhātaṁ nibbānameva sukhaṁ.",
  "atk-s0301a1:123_13": "Idaṁ arahataṁ vacoti.",
  "atk-s0301a1:124_0": "Nandanasuttavaṇṇanā niṭṭhitā.",
  "atk-s0301a1:125_0": "2. Nandatisuttavaṇṇanā",
  "atk-s0301a1:126_0": "12.",
  "atk-s0301a1:126_1": "Dutiye nandatīti tussati attamano hoti.",
  "atk-s0301a1:126_2": "Puttimāti bahuputto.",
  "atk-s0301a1:126_3": "Tassa hi ekacce puttā kasikammaṁ katvā dhaññassa koṭṭhe pūrenti,",
  "atk-s0301a1:126_4": "ekacce vaṇijjaṁ katvā hiraññasuvaṇṇaṁ āharanti,",
  "atk-s0301a1:126_5": "ekacce rājānaṁ upaṭṭhahitvā yānavāhanagāmanigamādīni labhanti.",
  "atk-s0301a1:126_6": "Atha tesaṁ ānubhāvasaṅkhātaṁ siriṁ anubhavamānā mātā vā pitā vā nandati.",
  "atk-s0301a1:126_7": "Chaṇadivasādīsu vā maṇḍitapasādhite putte sampattiṁ anubhavamāne disvā nandatīti,",
  "atk-s0301a1:126_8": "‘‘nandati puttehi puttimā’’ti āha.",
  "atk-s0301a1:126_9": "Gohi tathevāti yathā puttimā puttehi,",
  "atk-s0301a1:126_10": "tathā gosāmikopi sampannaṁ gomaṇḍalaṁ disvā gāvo nissāya gorasasampattiṁ anubhavamāno gohi nandati.",
  "atk-s0301a1:126_11": "Upadhī hi narassa nandanāti,",
  "atk-s0301a1:126_12": "ettha upadhīti cattāro upadhī –",
  "atk-s0301a1:126_13": "kāmūpadhi,",
  "atk-s0301a1:126_14": "khandhūpadhi,",
  "atk-s0301a1:126_15": "kilesūpadhi,",
  "atk-s0301a1:126_16": "abhisaṅkhārūpadhīti.",
  "atk-s0301a1:126_17": "Kāmāpi hi ‘‘yaṁ pañca kāmaguṇe paṭicca uppajjati sukhaṁ somanassaṁ,",
  "atk-s0301a1:126_18": "ayaṁ kāmānaṁ assādo’’ti (ma. ni.",
  "atk-s0301a1:126_19": "1.166) evaṁ vuttassa sukhassa adhiṭṭhānabhāvato ‘‘upadhiyati ettha sukha’’nti iminā vacanatthena upadhīti vuccati.",
  "atk-s0301a1:126_20": "Khandhāpi khandhamūlakassa dukkhassa adhiṭṭhānabhāvato,",
  "atk-s0301a1:126_21": "kilesāpi apāyadukkhassa adhiṭṭhānabhāvato,",
  "atk-s0301a1:126_22": "abhisaṅkhārāpi bhavadukkhassa adhiṭṭhānabhāvatoti.",
  "atk-s0301a1:126_23": "Idha pana kāmūpadhi adhippeto.",
  "atk-s0301a1:126_24": "Pañca hi kāmaguṇā tebhūmikādipāsāda-uḷārasayana-vatthālaṅkāra-nāṭakaparivārādivasena paccupaṭṭhitā pītisomanassaṁ upasaṁharamānā naraṁ nandayanti.",
  "atk-s0301a1:126_25": "Tasmā yathā puttā ca gāvo ca,",
  "atk-s0301a1:126_26": "evaṁ imepi upadhī hi narassa nandanāti veditabbā.",
  "atk-s0301a1:126_27": "Na hi so nandati yo nirūpadhīti yo kāmaguṇasampattirahito daliddo dullabhaghāsacchādano ,",
  "atk-s0301a1:126_28": "na hi so nandati.",
  "atk-s0301a1:126_29": "Evarūpo manussapeto ca manussanerayiko ca kiṁ nandissati bhagavāti āha.",
  "atk-s0301a1:127_0": "Idaṁ sutvā satthā cintesi –",
  "atk-s0301a1:127_1": "‘‘ayaṁ devatā sokavatthumeva nandavatthuṁ karoti,",
  "atk-s0301a1:127_2": "sokavatthubhāvamassā dīpessāmī’’ti phalena phalaṁ pātento viya tāyeva upamāya tassā vādaṁ bhindanto tameva gāthaṁ parivattetvā socatīti āha.",
  "atk-s0301a1:127_3": "Tattha socati puttehīti videsagamanādivasena puttesu naṭṭhesupi nassantesupi idāni nassissantīti nāsasaṅkīpi socati,",
  "atk-s0301a1:127_4": "tathā matesupi marantesupi corehi rājapurisehi gahitesu vā paccatthikānaṁ hatthaṁ upagatesu vā maraṇasaṅkīpi hutvā socati.",
  "atk-s0301a1:127_5": "Rukkhapabbatādīhi patitvā hatthapādādīnaṁ bhedavasena bhinnesupi bhijjantesupi bhedasaṅkīpi hutvā socati.",
  "atk-s0301a1:127_6": "Yathā ca puttehi puttimā,",
  "atk-s0301a1:127_7": "gosāmikopi tatheva navahākārehi gohi socati.",
  "atk-s0301a1:127_8": "Upadhī hi narassa socanāti yathā ca puttagāvo,",
  "atk-s0301a1:127_9": "evaṁ pañca kāmaguṇopadhīpi –",
  "atk-s0301a1:128_0": "‘‘Tassa ce kāmayānassa, chandajātassa jantuno;",
  "atk-s0301a1:129_0": "Te kāmā parihāyanti, sallaviddhova ruppatī’’ti. (su. ni. 773) –",
  "atk-s0301a1:130_0": "Vuttanayena naraṁ socanti.",
  "atk-s0301a1:130_1": "Tasmā narassa socanā sokavatthukamevāti veditabbā.",
  "atk-s0301a1:130_2": "Na hi so socati,",
  "atk-s0301a1:130_3": "yo nirūpadhīti yassa pana catubbidhāpete upadhiyo natthi,",
  "atk-s0301a1:130_4": "so nirupadhi mahākhīṇāsavo kiṁ socissati,",
  "atk-s0301a1:130_5": "na socati devateti.",
  "atk-s0301a1:131_0": "Nandatisuttavaṇṇanā niṭṭhitā.",
  "atk-s0301a1:132_0": "3. Natthiputtasamasuttavaṇṇanā",
  "atk-s0301a1:133_0": "13.",
  "atk-s0301a1:133_1": "Tatiye natthi puttasamaṁ pemanti virūpepi hi attano puttake suvaṇṇabimbakaṁ viya maññanti,",
  "atk-s0301a1:133_2": "mālāguḷe viya sīsādīsu katvā pariharamānā tehi ohaditāpi omuttikāpi gandhavilepanapatitā viya somanassaṁ āpajjanti. Tenāha –",
  "atk-s0301a1:133_3": "‘‘natthi puttasamaṁ pema’’nti .",
  "atk-s0301a1:133_4": "Puttapemasamaṁ pemaṁ nāma natthīti vuttaṁ hoti.",
  "atk-s0301a1:133_5": "Gosamitaṁ dhananti gohi samaṁ godhanasamaṁ godhanasadisaṁ aññaṁ dhanaṁ nāma natthi bhagavāti āha.",
  "atk-s0301a1:133_6": "Sūriyasamā ābhāti sūriyābhāya samā aññā ābhā nāma natthīti dasseti.",
  "atk-s0301a1:133_7": "Samuddaparamāti ye keci aññe sarā nāma,",
  "atk-s0301a1:133_8": "sabbe te samuddaparamā,",
  "atk-s0301a1:133_9": "samuddo tesaṁ uttamo,",
  "atk-s0301a1:133_10": "samuddasadisaṁ aññaṁ udakanidhānaṁ nāma natthi,",
  "atk-s0301a1:133_11": "bhagavāti.",
  "atk-s0301a1:134_0": "Yasmā pana attapemena samaṁ pemaṁ nāma natthi.",
  "atk-s0301a1:134_1": "Mātāpitādayo hi chaḍḍetvāpi puttadhītādayo ca aposetvāpi sattā attānameva posenti.",
  "atk-s0301a1:134_2": "Dhaññena ca samaṁ dhanaṁ nāma natthi.",
  "atk-s0301a1:134_3": "(Yadā hi sattā dubbhikkhā honti),",
  "atk-s0301a1:134_4": "tathārūpe hi kāle hiraññasuvaṇṇādīni gomahiṁsādīnipi dhaññaggahaṇatthaṁ dhaññasāmikānameva santikaṁ gahetvā gacchanti.",
  "atk-s0301a1:134_5": "Paññāya ca samā ābhā nāma natthi.",
  "atk-s0301a1:134_6": "Sūriyādayo hi ekadesaṁyeva obhāsanti,",
  "atk-s0301a1:134_7": "paccuppannameva ca tamaṁ vinodenti.",
  "atk-s0301a1:134_8": "Paññā pana dasasahassimpi lokadhātuṁ ekappajjotaṁ kātuṁ sakkoti,",
  "atk-s0301a1:134_9": "atītaṁsādipaṭicchādakañca tamaṁ vidhamati.",
  "atk-s0301a1:134_10": "Meghavuṭṭhiyā ca samo saro nāma natthi.",
  "atk-s0301a1:134_11": "Nadīvāpi hotu talākādīni vā,",
  "atk-s0301a1:134_12": "vuṭṭhisamo saro nāma natthi.",
  "atk-s0301a1:134_13": "Meghavuṭṭhiyā hi pacchinnāya mahāsamuddo aṅgulipabbatemanamattampi udakaṁ na hoti,",
  "atk-s0301a1:134_14": "vuṭṭhiyā pana pavattamānāya yāva ābhassarabhavanāpi ekodakaṁ hoti.",
  "atk-s0301a1:134_15": "Tasmā bhagavā devatāya paṭigāthaṁ vadanto natthi attasamaṁ pemantiādimāhāti.",
  "atk-s0301a1:135_0": "Natthiputtasamasuttavaṇṇanā niṭṭhitā.",
  "atk-s0301a1:136_0": "4. Khattiyasuttavaṇṇanā",
  "atk-s0301a1:137_0": "14.",
  "atk-s0301a1:137_1": "Catutthe khattiyo dvipadanti dvipadānaṁ rājā seṭṭho.",
  "atk-s0301a1:137_2": "Komārīti kumārikāle gahitā.",
  "atk-s0301a1:137_3": "Ayaṁ sesabhariyānaṁ seṭṭhāti vadati.",
  "atk-s0301a1:137_4": "Pubbajoti paṭhamaṁ jāto kāṇo vāpi hotu kuṇiādīnaṁ vā aññataro,",
  "atk-s0301a1:137_5": "yo paṭhamaṁ jāto,",
  "atk-s0301a1:137_6": "ayameva putto imissā devatāya vāde seṭṭho nāma hoti.",
  "atk-s0301a1:137_7": "Yasmā pana dvipadādīnaṁ buddhādayo seṭṭhā,",
  "atk-s0301a1:137_8": "tasmā bhagavā paṭigāthaṁ āha.",
  "atk-s0301a1:137_9": "Tattha kiñcāpi bhagavā sabbesaṁyeva apadādibhedānaṁ sattānaṁ seṭṭho,",
  "atk-s0301a1:137_10": "uppajjamāno panesa sabbasattaseṭṭho dvipadesuyeva uppajjati,",
  "atk-s0301a1:137_11": "tasmā sambuddho dvipadaṁ seṭṭhoti āha.",
  "atk-s0301a1:137_12": "Dvipadesu uppannassa cassa sabbasattaseṭṭhabhāvo appaṭihatova hoti.",
  "atk-s0301a1:137_13": "Ājānīyoti hatthī vā hotu assādīsu aññataro vā,",
  "atk-s0301a1:137_14": "yo kāraṇaṁ jānāti,",
  "atk-s0301a1:137_15": "ayaṁ ājānīyova catuppadānaṁ seṭṭhoti attho.",
  "atk-s0301a1:137_16": "Kūṭakaṇṇarañño guḷavaṇṇaasso viya.",
  "atk-s0301a1:137_17": "Rājā kira pācīnadvārena nikkhamitvā cetiyapabbataṁ gamissāmīti kalambanadītīraṁ sampatto,",
  "atk-s0301a1:137_18": "asso tīre ṭhatvā udakaṁ otarituṁ na icchati ,",
  "atk-s0301a1:137_19": "rājā assācariyaṁ āmantetvā,",
  "atk-s0301a1:137_20": "‘‘aho vata tayā asso sikkhāpito udakaṁ otarituṁ na icchatī’’ti āha.",
  "atk-s0301a1:137_21": "Ācariyo ‘‘susikkhāpito deva asso,",
  "atk-s0301a1:137_22": "etassa hi cittaṁ –",
  "atk-s0301a1:137_23": "‘sacāhaṁ udakaṁ otarissāmi,",
  "atk-s0301a1:137_24": "vālaṁ temissati,",
  "atk-s0301a1:137_25": "vāle tinte rañño aṅge udakaṁ pāteyyā’ti,",
  "atk-s0301a1:137_26": "evaṁ tumhākaṁ sarīre udakapātanabhayena na otarati,",
  "atk-s0301a1:137_27": "vālaṁ gaṇhāpethā’’ti āha.",
  "atk-s0301a1:137_28": "Rājā tathā kāresi.",
  "atk-s0301a1:137_29": "Asso vegena otaritvā pāraṁ gato.",
  "atk-s0301a1:137_30": "Sussūsāti sussūsamānā.",
  "atk-s0301a1:137_31": "Kumārikāle vā gahitā hotu pacchā vā,",
  "atk-s0301a1:137_32": "surūpā vā virūpā vā,",
  "atk-s0301a1:137_33": "yā sāmikaṁ sussūsati paricarati toseti,",
  "atk-s0301a1:137_34": "sā bhariyānaṁ seṭṭhā.",
  "atk-s0301a1:137_35": "Assavoti āsuṇamāno.",
  "atk-s0301a1:137_36": "Jeṭṭho vā hi hotu kaniṭṭho vā,",
  "atk-s0301a1:137_37": "yo mātāpitūnaṁ vacanaṁ suṇāti,",
  "atk-s0301a1:137_38": "sampaṭicchati,",
  "atk-s0301a1:137_39": "ovādapaṭikaro hoti,",
  "atk-s0301a1:137_40": "ayaṁ puttānaṁ seṭṭho,",
  "atk-s0301a1:137_41": "aññehi sandhicchedakādicorehi puttehi ko attho devateti.",
  "atk-s0301a1:138_0": "Khattiyasuttavaṇṇanā niṭṭhitā.",
  "atk-s0301a1:139_0": "5. Saṇamānasuttavaṇṇanā",
  "atk-s0301a1:140_0": "15.",
  "atk-s0301a1:140_1": "Pañcame ṭhite majjhanhiketi ṭhitamajjhanhike.",
  "atk-s0301a1:140_2": "Sannisīvesūti yathā phāsukaṭṭhānaṁ upagantvā sannisinnesu vissamamānesu.",
  "atk-s0301a1:140_3": "Ṭhitamajjhanhikakālo nāmesa sabbasattānaṁ iriyāpathadubbalyakālo.",
  "atk-s0301a1:140_4": "Idha pana pakkhīnaṁyeva vasena dassito.",
  "atk-s0301a1:140_5": "Saṇatevāti saṇati viya mahāviravaṁ viya muccati.",
  "atk-s0301a1:140_6": "Saṇamānameva cettha ‘‘saṇatevā’’ti vuttaṁ.",
  "atk-s0301a1:140_7": "Tappaṭibhāgaṁ nāmetaṁ.",
  "atk-s0301a1:140_8": "Nidāghasamayasmiñhi ṭhitamajjhanhikakāle catuppadagaṇesu ceva pakkhīgaṇesu ca sannisinnesu vātapūritānaṁ",
  "atk-s0301a1:140_9": "susirarukkhānañceva chiddaveṇupabbānañca khandhena khandhaṁ sākhāya sākhaṁ saṅghaṭṭayantānaṁ pādapānañca",
  "atk-s0301a1:140_10": "araññamajjhe mahāsaddo uppajjati .",
  "atk-s0301a1:140_11": "Taṁ sandhāyetaṁ vuttaṁ.",
  "atk-s0301a1:140_12": "Taṁ bhayaṁ paṭibhāti manti taṁ evarūpe kāle mahāaraññassa saṇamānaṁ mayhaṁ bhayaṁ hutvā upaṭṭhāti.",
  "atk-s0301a1:140_13": "Dandhapaññā kiresā devatā tasmiṁ khaṇe attano nisajjaphāsukaṁ kathāphāsukaṁ dutiyakaṁ alabhantī evamāha.",
  "atk-s0301a1:140_14": "Yasmā pana tādise kāle piṇḍapātapaṭikkantassa vivitte araññāyatane kammaṭṭhānaṁ gahetvā nisinnassa bhikkhuno anappakaṁ sukhaṁ uppajjati,",
  "atk-s0301a1:140_15": "yaṁ sandhāya vuttaṁ –",
  "atk-s0301a1:141_0": "‘‘Suññāgāraṁ paviṭṭhassa, santacittassa bhikkhuno;",
  "atk-s0301a1:142_0": "Amānusī ratī hoti, sammā dhammaṁ vipassato’’ti. (dha. pa. 373) ca,",
  "atk-s0301a1:143_0": "‘‘Purato pacchato vāpi, aparo ce na vijjati;",
  "atk-s0301a1:144_0": "Atīva phāsu bhavati, ekassa vasato vane’’ti. (theragā. 537) ca;",
  "atk-s0301a1:145_0": "Tasmā bhagavā dutiyaṁ gāthamāha.",
  "atk-s0301a1:145_1": "Tattha sā rati paṭibhāti manti yā evarūpe kāle ekakassa nisajjā nāma,",
  "atk-s0301a1:145_2": "sā rati mayhaṁ upaṭṭhātīti attho.",
  "atk-s0301a1:145_3": "Sesaṁ tādisamevāti.",
  "atk-s0301a1:146_0": "Saṇamānasuttavaṇṇanā niṭṭhitā.",
  "atk-s0301a1:147_0": "6. Niddātandīsuttavaṇṇanā",
  "atk-s0301a1:148_0": "16.",
  "atk-s0301a1:148_1": "Chaṭṭhe niddāti,",
  "atk-s0301a1:148_2": "‘‘abhijānāmahaṁ,",
  "atk-s0301a1:148_3": "aggivessana,",
  "atk-s0301a1:148_4": "gimhānaṁ pacchime māse niddaṁ okkamitā’’ti (ma. ni.",
  "atk-s0301a1:148_5": "1.387) evarūpāya abyākataniddāya pubbabhāgāparabhāgesu sekhaputhujjanānaṁ sasaṅkhārikaakusale citte uppannaṁ thinamiddhaṁ.",
  "atk-s0301a1:148_6": "Tandīti aticchātātisītādikālesu uppannaṁ āgantukaṁ ālasiyaṁ.",
  "atk-s0301a1:148_7": "Vuttampi cetaṁ –",
  "atk-s0301a1:148_8": "‘‘tattha katamā tandī?",
  "atk-s0301a1:148_9": "Yā tandī tandiyanā tandimanatā ālasyaṁ ālasyāyanā ālasyāyitattaṁ,",
  "atk-s0301a1:148_10": "ayaṁ vuccati tandī’’ti (vibha. 857).",
  "atk-s0301a1:148_11": "Vijambhitāti kāyavijambhanā.",
  "atk-s0301a1:148_12": "Aratīti akusalapakkhā ukkaṇṭhitatā.",
  "atk-s0301a1:148_13": "Bhattasammadoti bhattamucchā bhattakilamatho.",
  "atk-s0301a1:148_14": "Vitthāro pana tesaṁ –",
  "atk-s0301a1:148_15": "‘‘tattha katamā vijambhitā?",
  "atk-s0301a1:148_16": "Yā kāyassa jambhanā vijambhanā’’tiādinā nayena abhidhamme āgatova.",
  "atk-s0301a1:148_17": "Etenāti etena niddādinā upakkilesena upakkiliṭṭho nivāritapātubhāvo.",
  "atk-s0301a1:148_18": "Nappakāsatīti na jotati,",
  "atk-s0301a1:148_19": "na pātubhavatīti attho.",
  "atk-s0301a1:148_20": "Ariyamaggoti lokuttaramaggo.",
  "atk-s0301a1:148_21": "Idhāti imasmiṁ loke.",
  "atk-s0301a1:148_22": "Pāṇinanti sattānaṁ.",
  "atk-s0301a1:148_23": "Vīriyenāti maggasahajātavīriyena.",
  "atk-s0301a1:148_24": "Naṁ paṇāmetvāti etaṁ kilesajātaṁ nīharitvā.",
  "atk-s0301a1:148_25": "Ariyamaggoti lokiyalokuttaramaggo.",
  "atk-s0301a1:148_26": "Iti maggeneva upakkilese nīharitvā maggassa visuddhi vuttāti.",
  "atk-s0301a1:149_0": "Niddātandīsuttavaṇṇanā niṭṭhitā.",
  "atk-s0301a1:150_0": "7. Dukkarasuttavaṇṇanā",
  "atk-s0301a1:151_0": "17.",
  "atk-s0301a1:151_1": "Sattame duttitikkhanti dukkhamaṁ duadhivāsiyaṁ.",
  "atk-s0301a1:151_2": "Abyattenāti bālena.",
  "atk-s0301a1:151_3": "Sāmaññanti samaṇadhammo.",
  "atk-s0301a1:151_4": "Iminā devatā idaṁ dasseti –",
  "atk-s0301a1:151_5": "yaṁ paṇḍitā kulaputtā dasapi vassāni vīsatipi saṭṭhipi vassāni dante abhidantamādhāya jivhāya tāluṁ āhaccapi",
  "atk-s0301a1:151_6": "cetasā cittaṁ abhiniggaṇhitvāpi ekāsanaṁ ekabhattaṁ paṭisevamānā āpāṇakoṭikaṁ brahmacariyaṁ carantā sāmaññaṁ karonti.",
  "atk-s0301a1:151_7": "Taṁ bhagavā bālo abyatto kātuṁ na sakkotīti.",
  "atk-s0301a1:151_8": "Bahū hi tattha sambādhāti tasmiṁ sāmaññasaṅkhāte ariyamagge bahū sambādhā maggādhigamāya paṭipannassa pubbabhāge bahū parissayāti dasseti.",
  "atk-s0301a1:152_0": "Cittañce na nivārayeti yadi ayoniso uppannaṁ cittaṁ na nivāreyya,",
  "atk-s0301a1:152_1": "kati ahāni sāmaññaṁ careyya?",
  "atk-s0301a1:152_2": "Ekadivasampi na careyya.",
  "atk-s0301a1:152_3": "Cittavasiko hi samaṇadhammaṁ kātuṁ na sakkoti.",
  "atk-s0301a1:152_4": "Pade padeti ārammaṇe ārammaṇe.",
  "atk-s0301a1:152_5": "Ārammaṇañhi idha padanti adhippetaṁ.",
  "atk-s0301a1:152_6": "Yasmiṁ yasmiṁ hi ārammaṇe kileso uppajjati,",
  "atk-s0301a1:152_7": "tattha tattha bālo visīdati nāma.",
  "atk-s0301a1:152_8": "Iriyāpathapadampi vaṭṭati.",
  "atk-s0301a1:152_9": "Gamanādīsu hi yattha yattha kileso uppajjati,",
  "atk-s0301a1:152_10": "tattha tattheva visīdati nāma.",
  "atk-s0301a1:152_11": "Saṅkappānanti kāmasaṅkappādīnaṁ.",
  "atk-s0301a1:153_0": "Kummo vāti kacchapo viya.",
  "atk-s0301a1:153_1": "Aṅgānīti gīvapañcamāni aṅgāni.",
  "atk-s0301a1:153_2": "Samodahanti samodahanto,",
  "atk-s0301a1:153_3": "samodahitvā vā.",
  "atk-s0301a1:153_4": "Manovitakketi manamhi uppannavitakke.",
  "atk-s0301a1:153_5": "Ettāvatā idaṁ dasseti –",
  "atk-s0301a1:153_6": "yathā kummo soṇḍipañcamāni aṅgāni sake kapāle samodahanto siṅgālassa otāraṁ na deti,",
  "atk-s0301a1:153_7": "samodahitvā cassa appasayhataṁ āpajjati,",
  "atk-s0301a1:153_8": "evamevaṁ bhikkhu manamhi uppannavitakke sake ārammaṇakapāle samodahaṁ mārassa otāraṁ na deti,",
  "atk-s0301a1:153_9": "samodahitvā cassa appasayhataṁ āpajjatīti.",
  "atk-s0301a1:153_10": "Anissitoti taṇhādiṭṭhinissayehi anissito hutvā.",
  "atk-s0301a1:153_11": "Aheṭhayānoti avihiṁsamāno.",
  "atk-s0301a1:153_12": "Parinibbutoti kilesanibbānena parinibbuto.",
  "atk-s0301a1:153_13": "Nūpavadeyya kañcīti yaṁkiñci puggalaṁ ācāravipattiādīsu yāya kāyaci maṅkuṁ kātukāmo hutvā na vadeyya,",
  "atk-s0301a1:153_14": "‘‘kālena vakkhāmi no akālenā’’tiādayo pana pañca dhamme ajjhattaṁ upaṭṭhapetvā ullumpanasabhāvasaṇṭhitena cittena kāruññataṁ paṭicca vadeyyāti.",
  "atk-s0301a1:154_0": "Dukkarasuttavaṇṇanā niṭṭhitā.",
  "atk-s0301a1:155_0": "8. Hirīsuttavaṇṇanā",
  "atk-s0301a1:156_0": "18.",
  "atk-s0301a1:156_1": "Aṭṭhame hirīnisedhoti hiriyā akusale dhamme nisedhetīti hirīnisedho.",
  "atk-s0301a1:156_2": "Koci lokasmiṁvijjatīti koci evarūpo vijjatīti pucchati.",
  "atk-s0301a1:156_3": "Yo nindaṁ apabodhatīti yo garahaṁ apaharanto bujjhati.",
  "atk-s0301a1:156_4": "Asso bhadro kasāmivāti yathā bhadro assājānīyo kasaṁ apaharanto bujjhati,",
  "atk-s0301a1:156_5": "patodacchāyaṁ disvā saṁvijjhanto viya kasāya attani nipātaṁ na deti,",
  "atk-s0301a1:156_6": "evameva yo bhikkhu bhūtassa dasaakkosavatthuno attani nipātaṁ adadanto nindaṁ apabodhati apaharanto bujjhati,",
  "atk-s0301a1:156_7": "evarūpo koci khīṇāsavo vijjatīti pucchati.",
  "atk-s0301a1:156_8": "Abhūtakkosena pana parimutto nāma natthi.",
  "atk-s0301a1:156_9": "Tanuyāti tanukā,",
  "atk-s0301a1:156_10": "hiriyā akusale dhamme nisedhetvā carantā khīṇāsavā nāma appakāti attho.",
  "atk-s0301a1:156_11": "Sadā satāti niccakālaṁ sativepullena samannāgatā.",
  "atk-s0301a1:156_12": "Antaṁ dukkhassa pappuyyāti vaṭṭadukkhassa koṭiṁ antabhūtaṁ nibbānaṁ pāpuṇitvā.",
  "atk-s0301a1:156_13": "Sesaṁ vuttanayamevāti.",
  "atk-s0301a1:157_0": "Hirīsuttavaṇṇanā niṭṭhitā.",
  "atk-s0301a1:158_0": "9. Kuṭikāsuttavaṇṇanā",
  "atk-s0301a1:159_0": "19.",
  "atk-s0301a1:159_1": "Navame kacci te kuṭikāti ayaṁ devatā dasa māse antovasanaṭṭhānaṭṭhena mātaraṁ kuṭikaṁ katvā,",
  "atk-s0301a1:159_2": "yathā sakuṇā divasaṁ gocarapasutā rattiṁ kulāvakaṁ allīyanti,",
  "atk-s0301a1:159_3": "evamevaṁ sattā tattha tattha gantvāpi mātugāmassa santikaṁ āgacchanti,",
  "atk-s0301a1:159_4": "ālayavasena bhariyaṁ kulāvakaṁ katvā.",
  "atk-s0301a1:159_5": "Kulapaveṇiṁ santānakaṭṭhena putte santānake katvā,",
  "atk-s0301a1:159_6": "taṇhaṁ bandhanaṁ katvā,",
  "atk-s0301a1:159_7": "gāthābandhanena ime pañhe samodhānetvā bhagavantaṁ pucchi,",
  "atk-s0301a1:159_8": "bhagavāpissā vissajjento tagghātiādimāha.",
  "atk-s0301a1:159_9": "Tattha tagghāti ekaṁsavacane nipāto.",
  "atk-s0301a1:159_10": "Natthīti pahāya pabbajitattā vaṭṭasmiṁ vā puna mātukucchivāsassa dārabharaṇassa puttanibbattiyā vā abhāvato natthi.",
  "atk-s0301a1:160_0": "Devatā ‘‘mayā sannāhaṁ bandhitvā guḷhā pañhā pucchitā,",
  "atk-s0301a1:160_1": "ayañca samaṇo pucchitamatteyeva vissajjesi,",
  "atk-s0301a1:160_2": "jānaṁ nu kho me ajjhāsayaṁ kathesi,",
  "atk-s0301a1:160_3": "udāhu ajānaṁ yaṁ vā taṁ vā mukhāruḷhaṁ kathesī’’ti cintetvā puna kintāhantiādimāha.",
  "atk-s0301a1:160_4": "Tattha kintāhanti kiṁ te ahaṁ.",
  "atk-s0301a1:160_5": "Athassā bhagavā ācikkhanto mātarantiādimāha.",
  "atk-s0301a1:160_6": "Sāhu teti gāthāya anumoditvā sampahaṁsitvā bhagavantaṁ vanditvā gandhamālādīhi pūjetvā attano devaṭṭhānameva gatāti.",
  "atk-s0301a1:161_0": "Kuṭikāsuttavaṇṇanā niṭṭhitā.",
  "atk-s0301a1:162_0": "10. Samiddhisuttavaṇṇanā",
  "atk-s0301a1:163_0": "20.",
  "atk-s0301a1:163_1": "Dasame tapodārāmeti tapodassa tattodakassa rahadassa vasena evaṁ laddhanāme ārāme.",
  "atk-s0301a1:163_2": "Vebhārapabbatassa kira heṭṭhā bhummaṭṭhakanāgānaṁ pañcayojanasatikaṁ nāgabhavanaṁ devalokasadisaṁ maṇimayena talena ārāmuyyānehi ca samannāgataṁ.",
  "atk-s0301a1:163_3": "Tattha nāgānaṁ kīḷanaṭṭhāne mahāudakarahado,",
  "atk-s0301a1:163_4": "tato tapodā nāma nadī sandati kuthitā uṇhodakā.",
  "atk-s0301a1:163_5": "Kasmā panesā edisā?",
  "atk-s0301a1:163_6": "Rājagahaṁ kira parivāretvā mahāpetaloko tiṭṭhati,",
  "atk-s0301a1:163_7": "tattha dvinnaṁ mahālohakumbhinirayānaṁ antarena ayaṁ tapodā āgacchati,",
  "atk-s0301a1:163_8": "tasmā kuthitā sandati.",
  "atk-s0301a1:163_9": "Vuttampi cetaṁ –",
  "atk-s0301a1:164_0": "‘‘Yatāyaṁ,",
  "atk-s0301a1:164_1": "bhikkhave,",
  "atk-s0301a1:164_2": "tapodā sandati,",
  "atk-s0301a1:164_3": "so daho acchodako sītodako sātodako setodako suppatittho ramaṇīyo pahūtamacchakacchapo,",
  "atk-s0301a1:164_4": "cakkamattāni ca padumāni pupphanti. Apicāyaṁ,",
  "atk-s0301a1:164_5": "bhikkhave,",
  "atk-s0301a1:164_6": "tapodā dvinnaṁ mahānirayānaṁ antarikāya āgacchati,",
  "atk-s0301a1:164_7": "tenāyaṁ tapodā kuthitā sandatī’’ti (pārā. 231).",
  "atk-s0301a1:165_0": "Imassa pana ārāmassa abhimukhaṭṭhāne tato mahāudakarahado jāto,",
  "atk-s0301a1:165_1": "tassa vasenāyaṁ vihāro ‘‘tapodārāmo’’ti vuccati.",
  "atk-s0301a1:166_0": "Samiddhīti tassa kira therassa attabhāvo samiddho abhirūpo pāsādiko,",
  "atk-s0301a1:166_1": "tasmā ‘‘samiddhī’’tveva saṅkhaṁ gato.",
  "atk-s0301a1:166_2": "Gattāni parisiñcitunti padhānikatthero esa,",
  "atk-s0301a1:166_3": "balavapaccūse uṭṭhāyāsanā sarīraṁ utuṁ gāhāpetvā bahi saṭṭhihatthamatte mahācaṅkame aparāparaṁ caṅkamitvā",
  "atk-s0301a1:166_4": "‘‘sedagahitehi gattehi paribhuñjamānaṁ senāsanaṁ kilissatī’’ti maññamāno gattāni parisiñcanatthaṁ sarīradhovanatthaṁ",
  "atk-s0301a1:166_5": "upasaṅkami.",
  "atk-s0301a1:166_6": "Ekacīvaro aṭṭhāsīti nivāsanaṁ nivāsetvā kāyabandhanaṁ bandhitvā cīvaraṁ hatthena gahetvā aṭṭhāsi.",
  "atk-s0301a1:167_0": "Gattāni pubbāpayamānoti gattāni pubbasadisāni vodakāni kurumāno.",
  "atk-s0301a1:167_1": "Allasarīre pārutaṁ hi cīvaraṁ kilissati duggandhaṁ hoti,",
  "atk-s0301a1:167_2": "na cetaṁ vattaṁ.",
  "atk-s0301a1:167_3": "Thero pana vattasampanno,",
  "atk-s0301a1:167_4": "tasmā vatte ṭhitova nhāyitvā paccuttaritvā aṭṭhāsi.",
  "atk-s0301a1:167_5": "Tattha idaṁ nhānavattaṁ –",
  "atk-s0301a1:167_6": "udakatitthaṁ gantvā yattha katthaci cīvarāni nikkhipitvā vegena ṭhitakeneva na otaritabbaṁ,",
  "atk-s0301a1:167_7": "sabbadisā pana oloketvā vivittabhāvaṁ ñatvā khāṇugumbalatādīni vavatthapetvā tikkhattuṁ ukkāsitvā avakujja",
  "atk-s0301a1:167_8": "ṭhitena uttarāsaṅgacīvaraṁ apanetvā pasāretabbaṁ,",
  "atk-s0301a1:167_9": "kāyabandhanaṁ mocetvā cīvarapiṭṭheyeva ṭhapetabbaṁ.",
  "atk-s0301a1:167_10": "Sace udakasāṭikā natthi,",
  "atk-s0301a1:167_11": "udakante ukkuṭikaṁ nisīditvā nivāsanaṁ mocetvā sace sinnaṭṭhānaṁ atthi,",
  "atk-s0301a1:167_12": "pasāretabbaṁ.",
  "atk-s0301a1:167_13": "No ce atthi,",
  "atk-s0301a1:167_14": "saṁharitvā ṭhapetabbaṁ.",
  "atk-s0301a1:167_15": "Udakaṁ otarantena saṇikaṁ nābhippamāṇamattaṁ otaritvā vīciṁ anuṭṭhāpentena saddaṁ akarontena nivattitvā āgatadisābhimukhena nimujjitabbaṁ,",
  "atk-s0301a1:167_16": "evaṁ cīvaraṁ rakkhitaṁ hoti.",
  "atk-s0301a1:167_17": "Ummujjantenapi saddaṁ akarontena saṇikaṁ ummujjitvā nhānapariyosāne udakante ukkuṭikena nisīditvā nivāsanaṁ",
  "atk-s0301a1:167_18": "parikkhipitvā uṭṭhāya suparimaṇḍalaṁ nivāsetvā kāyabandhanaṁ bandhitvā cīvaraṁ apārupitvāva ṭhātabbanti.",
  "atk-s0301a1:168_0": "Theropi tathā nhāyitvā paccuttaritvā vigacchamānaudakaṁ kāyaṁ olokayamāno aṭṭhāsi.",
  "atk-s0301a1:168_1": "Tassa pakatiyāpi pāsādikassa paccūsasamaye sammā pariṇatāhārassa uṇhodakena nhātassa ativiya mukhavaṇṇo viroci,",
  "atk-s0301a1:168_2": "bandhanā pavuttatālaphalaṁ viya pabhāsampanno puṇṇacando viya taṅkhaṇavikasitapadumaṁ viya mukhaṁ sassirikaṁ ahosi,",
  "atk-s0301a1:168_3": "sarīravaṇṇopi vippasīdi.",
  "atk-s0301a1:168_4": "Tasmiṁ samaye vanasaṇḍe adhivatthā bhummadevatā pāsādikaṁ bhikkhuṁ olokayamānā samanaṁ niggahetuṁ asakkontī kāmapariḷāhābhibhūtā hutvā,",
  "atk-s0301a1:168_5": "‘‘theraṁ palobhessāmī’’ti attabhāvaṁ uḷārena alaṅkārena alaṅkaritvā sahassavaṭṭipadīpaṁ pajjalamānā viya",
  "atk-s0301a1:168_6": "candaṁ uṭṭhāpayamānā viya sakalārāmaṁ ekobhāsaṁ katvā theraṁ upasaṅkamitvā avanditvāva vehāse ṭhitā gāthaṁ abhāsi.",
  "atk-s0301a1:168_7": "Tena vuttaṁ –",
  "atk-s0301a1:168_8": "‘‘atha kho aññatarā devatā…pe…",
  "atk-s0301a1:168_9": "ajjhabhāsī’’ti.",
  "atk-s0301a1:169_0": "Abhutvāti pañca kāmaguṇe aparibhuñjitvā.",
  "atk-s0301a1:169_1": "Bhikkhasīti piṇḍāya carasi.",
  "atk-s0301a1:169_2": "Mā taṁ kālo upaccagāti ettha kālo nāma pañcakāmaguṇapaṭisevanakkhamo daharayobbanakālo.",
  "atk-s0301a1:169_3": "Jarājiṇṇena hi obhaggena daṇḍaparāyaṇena pavedhamānena kāsasāsābhibhūtena na sakkā kāme paribhuñjituṁ.",
  "atk-s0301a1:169_4": "Iti imaṁ kālaṁ sandhāya devatā ‘‘mā taṁ kālo upaccagā’’ti āha.",
  "atk-s0301a1:169_5": "Tattha mā upaccagāti mā atikkami.",
  "atk-s0301a1:170_0": "Kālaṁ vohaṁ na jānāmīti ettha voti nipātamattaṁ.",
  "atk-s0301a1:170_1": "Kālaṁ na jānāmīti maraṇakālaṁ sandhāya vadati.",
  "atk-s0301a1:170_2": "Sattānañhi –",
  "atk-s0301a1:171_0": "‘‘Jīvitaṁ byādhi kālo ca, dehanikkhepanaṁ gati;",
  "atk-s0301a1:172_0": "Pañcete jīvalokasmiṁ, animittā na nāyare’’.",
  "atk-s0301a1:173_0": "Tattha jīvitaṁ tāva ‘‘ettakameva,",
  "atk-s0301a1:173_1": "na ito para’’nti vavatthānābhāvato animittaṁ.",
  "atk-s0301a1:173_2": "Kalalakālepi hi sattā maranti,",
  "atk-s0301a1:173_3": "abbuda-pesi-ghana-aḍḍhamāsa-ekamāsa-dvemāsa-temāsa-catumāsapañcamāsa…pe…",
  "atk-s0301a1:173_4": "dasamāsakālepi,",
  "atk-s0301a1:173_5": "kucchito nikkhantasamayepi,",
  "atk-s0301a1:173_6": "tato paraṁ vassasatassa antopi bahipi marantiyeva.",
  "atk-s0301a1:173_7": "Byādhipi ‘‘imināva byādhinā sattā maranti,",
  "atk-s0301a1:173_8": "na aññenā’’ti vavatthānābhāvato animitto.",
  "atk-s0301a1:173_9": "Cakkhurogenapi hi sattā maranti sotarogādīnaṁ aññatarenapi. Kālopi,",
  "atk-s0301a1:173_10": "‘‘imasmiṁ yeva kāle maritabbaṁ,",
  "atk-s0301a1:173_11": "na aññasmi’’nti evaṁ vavatthānābhāvato animitto.",
  "atk-s0301a1:173_12": "Pubbaṇhepi hi sattā maranti majjhanhikādīnaṁ aññatarasmimpi.",
  "atk-s0301a1:173_13": "Dehanikkhepanampi,",
  "atk-s0301a1:173_14": "‘‘idheva mīyamānānaṁ dehena patitabbaṁ,",
  "atk-s0301a1:173_15": "na aññatthā’’ti evaṁ vavatthānābhāvato animittaṁ.",
  "atk-s0301a1:173_16": "Antogāme jātānañhi bahigāmepi attabhāvo patati,",
  "atk-s0301a1:173_17": "bahigāmepi jātānaṁ antogāmepi.",
  "atk-s0301a1:173_18": "Tathā thalajānaṁ jale,",
  "atk-s0301a1:173_19": "jalajānaṁ thaleti anekappakārato vitthāretabbaṁ. Gatipi,",
  "atk-s0301a1:173_20": "‘‘ito cutena idha nibbattitabba’’nti evaṁ vavatthānābhāvato animittā.",
  "atk-s0301a1:173_21": "Devalokato hi cutā manussesupi nibbattanti ,",
  "atk-s0301a1:173_22": "manussalokato cutā devalokādīnaṁ yattha katthaci nibbattantīti evaṁ yante yuttagoṇo viya gatipañcake loko samparivattati.",
  "atk-s0301a1:173_23": "Tassevaṁ samparivattato ‘‘imasmiṁ nāma kāle maraṇaṁ bhavissatī’’ti imaṁ maraṇassa kālaṁ vohaṁ na jānāmi.",
  "atk-s0301a1:174_0": "Channo kālo na dissatīti ayaṁ kālo mayhaṁ paṭicchanno avibhūto na paññāyati.",
  "atk-s0301a1:174_1": "Tasmāti yasmā ayaṁ kālo paṭicchanno na paññāyati,",
  "atk-s0301a1:174_2": "tasmā pañca kāmaguṇe abhutvāva bhikkhāmi.",
  "atk-s0301a1:174_3": "Mā maṁ kālo upaccagāti ettha samaṇadhammakaraṇakālaṁ sandhāya ‘‘kālo’’ti āha.",
  "atk-s0301a1:174_4": "Ayañhi samaṇadhammo nāma pacchime kāle tisso vayosīmā atikkantena obhaggena daṇḍaparāyaṇena pavedhamānena kāsasāsābhibhūtena na sakkā kātuṁ.",
  "atk-s0301a1:174_5": "Tadā hi na sakkā hoti icchiticchitaṁ buddhavacanaṁ vā gaṇhituṁ,",
  "atk-s0301a1:174_6": "dhutaṅgaṁ vā paribhuñjituṁ,",
  "atk-s0301a1:174_7": "araññavāsaṁ vā vasituṁ,",
  "atk-s0301a1:174_8": "icchiticchitakkhaṇe samāpattiṁ vā samāpajjituṁ,",
  "atk-s0301a1:174_9": "padabhāṇa-sarabhaññadhammakathā-anumodanādīni vā kātuṁ,",
  "atk-s0301a1:174_10": "taruṇayobbanakāle panetaṁ sabbaṁ sakkā kātunti ayaṁ samaṇadhammakaraṇassa kālo mā maṁ upaccagā,",
  "atk-s0301a1:174_11": "yāva maṁ nātikkamati,",
  "atk-s0301a1:174_12": "tāva kāme abhutvāva samaṇadhammaṁ karomīti āha.",
  "atk-s0301a1:175_0": "Pathaviyaṁpatiṭṭhahitvāti sā kira devatā –",
  "atk-s0301a1:175_1": "‘‘ayaṁ bhikkhu samaṇadhammakaraṇassa kālaṁ nāma katheti,",
  "atk-s0301a1:175_2": "akālaṁ nāma katheti,",
  "atk-s0301a1:175_3": "sahetukaṁ katheti sānisaṁsa’’nti ettāvatāva there lajjaṁ paccupaṭṭhāpetvā mahābrahmaṁ viya aggikkhandhaṁ",
  "atk-s0301a1:175_4": "viya ca naṁ maññamānā gāravajātā ākāsā oruyha pathaviyaṁ aṭṭhāsi,",
  "atk-s0301a1:175_5": "taṁ sandhāyetaṁ vuttaṁ.",
  "atk-s0301a1:175_6": "Kiñcāpi pathaviyaṁ ṭhitā,",
  "atk-s0301a1:175_7": "yena panatthena āgatā,",
  "atk-s0301a1:175_8": "punapi tameva gahetvā daharo tvantiādimāha.",
  "atk-s0301a1:175_9": "Tattha susūti taruṇo.",
  "atk-s0301a1:175_10": "Kāḷakesoti suṭṭhu kāḷakeso.",
  "atk-s0301a1:175_11": "Bhadrenāti bhaddakena.",
  "atk-s0301a1:175_12": "Ekacco hi daharopi samāno kāṇo vā hoti kuṇiādīnaṁ vā aññataro,",
  "atk-s0301a1:175_13": "so bhadrena yobbanena samannāgato nāma na hoti.",
  "atk-s0301a1:175_14": "Yo pana abhirūpo hoti dassanīyo pāsādiko sabbasampattisampanno,",
  "atk-s0301a1:175_15": "yaṁ yadeva alaṅkāraparihāraṁ icchati,",
  "atk-s0301a1:175_16": "tena tena alaṅkato devaputto viya carati,",
  "atk-s0301a1:175_17": "ayaṁ bhadrena yobbanena samannāgato nāma hoti.",
  "atk-s0301a1:175_18": "Thero ca uttamarūpasampanno,",
  "atk-s0301a1:175_19": "tena naṁ evamāha.",
  "atk-s0301a1:176_0": "Anikkīḷitāvīkāmesūti kāmesu akīḷitakīḷo abhuttāvī,",
  "atk-s0301a1:176_1": "akatakāmakīḷoti attho.",
  "atk-s0301a1:176_2": "Mā sandiṭṭhikaṁ hitvāti yebhuyyena hi tā adiṭṭhasaccā avītarāgā aparacittavidūniyo devatā bhikkhū dasapi vassāni vīsatimpi…pe…",
  "atk-s0301a1:176_3": "saṭṭhimpi vassāni parisuddhaṁ akhaṇḍaṁ brahmacariyaṁ caramāne disvā –",
  "atk-s0301a1:176_4": "‘‘ime bhikkhū mānusake pañca kāmaguṇe pahāya dibbe kāme patthayantā samaṇadhammaṁ karontī’’ti saññaṁ uppādenti,",
  "atk-s0301a1:176_5": "ayampi tattheva uppādesi.",
  "atk-s0301a1:176_6": "Tasmā mānusake kāme sandiṭṭhike,",
  "atk-s0301a1:176_7": "dibbe ca kālike katvā evamāha.",
  "atk-s0301a1:177_0": "Na kho ahaṁ, āvusoti, āvuso,",
  "atk-s0301a1:177_1": "ahaṁ sandiṭṭhike kāme hitvā kālike kāme na anudhāvāmi na patthemi na pihemi.",
  "atk-s0301a1:177_2": "Kalikañca kho ahaṁ,",
  "atk-s0301a1:177_3": "āvusoti ahaṁ kho, āvuso,",
  "atk-s0301a1:177_4": "kālikaṁ kāmaṁ hitvā sandiṭṭhikaṁ lokuttaradhammaṁ anudhāvāmi.",
  "atk-s0301a1:177_5": "Iti thero cittānantaraṁ aladdhabbatāya dibbepi mānusakepi pañca kāmaguṇe kālikāti akāsi,",
  "atk-s0301a1:177_6": "cittānantaraṁ laddhabbatāya lokuttaradhammaṁ sandiṭṭhikanti.",
  "atk-s0301a1:177_7": "Pañcakāmaguṇesu samohitesupi sampannakāmassāpi kāmino cittānantaraṁ icchiticchitārammaṇānubhavanaṁ na sampajjati.",
  "atk-s0301a1:177_8": "Cakkhudvāre iṭṭhārammaṇaṁ anubhavitukāmena hi cittakārapotthakārarūpakārādayo pakkosāpetvā,",
  "atk-s0301a1:177_9": "‘‘idaṁ nāma sajjethā’’ti vattabbaṁ hoti.",
  "atk-s0301a1:177_10": "Etthantare anekakoṭisatasahassāni cittāni uppajjitvā nirujjhanti.",
  "atk-s0301a1:177_11": "Atha pacchā taṁ ārammaṇaṁ sampāpuṇāti .",
  "atk-s0301a1:177_12": "Sesadvāresupi eseva nayo.",
  "atk-s0301a1:177_13": "Sotāpattimaggānantaraṁ pana sotāpattiphalameva uppajjati,",
  "atk-s0301a1:177_14": "antarā aññassa cittassa vāro natthi.",
  "atk-s0301a1:177_15": "Sesaphalesupi eseva nayoti.",
  "atk-s0301a1:178_0": "So tamevatthaṁ gahetvā kālikā hi,",
  "atk-s0301a1:178_1": "āvusotiādimāha.",
  "atk-s0301a1:178_2": "Tattha kālikāti vuttanayena samohitasampattināpi kālantare pattabbā.",
  "atk-s0301a1:178_3": "Bahudukkhāti pañca kāmaguṇe nissāya pattabbadukkhassa bahutāya bahudukkhā.",
  "atk-s0301a1:178_4": "Taṁvatthukasseva upāyāsassa bahutāya bahupāyāsā.",
  "atk-s0301a1:178_5": "Ādīnavo ettha bhiyyoti pañca kāmaguṇe nissāya laddhabbasukhato ādīnavo bhiyyo,",
  "atk-s0301a1:178_6": "dukkhameva bahutaranti attho.",
  "atk-s0301a1:178_7": "Sandiṭṭhiko ayaṁ dhammoti ayaṁ lokuttaradhammo yena yena adhigato hoti,",
  "atk-s0301a1:178_8": "tena tena parasaddhāya gantabbataṁ hitvā paccavekkhaṇañāṇena sayaṁ daṭṭhabboti sandiṭṭhiko.",
  "atk-s0301a1:178_9": "Attano phaladānaṁ sandhāya nāssa kāloti akālo,",
  "atk-s0301a1:178_10": "akāloyeva akāliko.",
  "atk-s0301a1:178_11": "Yo ettha ariyamaggadhammo,",
  "atk-s0301a1:178_12": "so attano pavattisamanantarameva phalaṁ detīti attho.",
  "atk-s0301a1:178_13": "‘‘Ehi passa imaṁ dhamma’’nti evaṁ pavattaṁ ehipassavidhiṁ arahatīti ehipassiko.",
  "atk-s0301a1:178_14": "Ādittaṁ celaṁ vā sīsaṁ vā ajjhupekkhitvāpi bhāvanāvasena attano citte upanayaṁ arahatīti opaneyyiko.",
  "atk-s0301a1:178_15": "Sabbehi ugghaṭitaññūādīhi viññūhi ‘‘bhāvito me maggo,",
  "atk-s0301a1:178_16": "adhigataṁ phalaṁ,",
  "atk-s0301a1:178_17": "sacchikato nirodho’’ti attani attani veditabboti paccattaṁ veditabbo viññūhīti.",
  "atk-s0301a1:178_18": "Ayamettha saṅkhepo,",
  "atk-s0301a1:178_19": "vitthāro pana visuddhimagge (visuddhi.",
  "atk-s0301a1:178_20": "1.146 ādayo) dhammānussativaṇṇanāyaṁ vutto.",
  "atk-s0301a1:179_0": "Idāni sā devatā andho viya rūpavisesaṁ therena kathitassa atthe ajānantī kathañca bhikkhūtiādimāha.",
  "atk-s0301a1:179_1": "Tattha kathañcātipadassa ‘‘kathañca bhikkhu kālikā kāmā vuttā bhagavatā,",
  "atk-s0301a1:179_2": "kathaṁ bahudukkhā,",
  "atk-s0301a1:179_3": "kathaṁ bahupāyāsā’’ti?",
  "atk-s0301a1:179_4": "Evaṁ sabbapadehi sambandho veditabbo.",
  "atk-s0301a1:180_0": "Navoti aparipuṇṇapañcavasso hi bhikkhu navo nāma hoti,",
  "atk-s0301a1:180_1": "pañcavassato paṭṭhāya majjhimo,",
  "atk-s0301a1:180_2": "dasavassato paṭṭhāya thero.",
  "atk-s0301a1:180_3": "Aparo nayo –",
  "atk-s0301a1:180_4": "aparipuṇṇadasavasso navo,",
  "atk-s0301a1:180_5": "dasavassato paṭṭhāya majjhimo,",
  "atk-s0301a1:180_6": "vīsativassato paṭṭhāya thero.",
  "atk-s0301a1:180_7": "Tesaṁ ahaṁ navoti vadati.",
  "atk-s0301a1:181_0": "Navopi ekacco sattaṭṭhavassakāle pabbajitvā dvādasaterasavassāni sāmaṇerabhāveneva atikkanto cirapabbajito hoti,",
  "atk-s0301a1:181_1": "ahaṁ pana acirapabbajitoti vadati.",
  "atk-s0301a1:181_2": "Imaṁ dhammavinayanti imaṁ dhammañca vinayañca.",
  "atk-s0301a1:181_3": "Ubhayampetaṁ sāsanasseva nāmaṁ.",
  "atk-s0301a1:181_4": "Dhammena hettha dve piṭakāni vuttāni,",
  "atk-s0301a1:181_5": "vinayena vinayapiṭakaṁ,",
  "atk-s0301a1:181_6": "iti tīhi piṭakehi pakāsitaṁ paṭipattiṁ adhunā āgatomhīti vadati.",
  "atk-s0301a1:182_0": "Mahesakkhāhīti mahāparivārāhi.",
  "atk-s0301a1:182_1": "Ekekassa hi devarañño koṭisatampi koṭisahassampi parivāro hoti,",
  "atk-s0301a1:182_2": "te attānaṁ mahante ṭhāne ṭhapetvā tathāgataṁ passanti.",
  "atk-s0301a1:182_3": "Tattha amhādisānaṁ appesakkhānaṁ mātugāmajātikānaṁ kuto okāsoti dasseti.",
  "atk-s0301a1:183_0": "Mayampiāgaccheyyāmāti idaṁ sā devatā ‘‘sacepi cakkavāḷaṁ pūretvā parisā nisinnā hoti,",
  "atk-s0301a1:183_1": "mahatiyā buddhavīthiyā satthu santikaṁ gantuṁ labhatī’’ti ñatvā āha.",
  "atk-s0301a1:183_2": "Puccha bhikkhu,",
  "atk-s0301a1:183_3": "puccha bhikkhūti thirakaraṇavasena āmeḍitaṁ kataṁ.",
  "atk-s0301a1:184_0": "Akkheyyasaññinoti ettha ‘‘devo, manusso, gahaṭṭho,",
  "atk-s0301a1:184_1": "pabbajito, satto, puggalo, tisso,",
  "atk-s0301a1:184_2": "phusso’’tiādinā nayena akkheyyato sabbesaṁ akkhānānaṁ sabbāsaṁ kathānaṁ vatthubhūtato pañcakkhandhā ‘‘akkheyyā’’ti vuccanti.",
  "atk-s0301a1:184_3": "‘‘Satto naro poso puggalo itthī puriso’’ti evaṁ saññā etesaṁ atthīti saññino,",
  "atk-s0301a1:184_4": "akkheyyesveva saññinoti akkheyyasaññino,",
  "atk-s0301a1:184_5": "pañcasu khandhesu sattapuggalādisaññinoti attho.",
  "atk-s0301a1:184_6": "Akkheyyasmiṁ patiṭṭhitāti pañcasu khandhesu aṭṭhahākārehi patiṭṭhitā.",
  "atk-s0301a1:184_7": "Ratto hi rāgavasena patiṭṭhito hoti,",
  "atk-s0301a1:184_8": "duṭṭho dosavasena,",
  "atk-s0301a1:184_9": "mūḷho mohavasena,",
  "atk-s0301a1:184_10": "parāmaṭṭho diṭṭhivasena,",
  "atk-s0301a1:184_11": "thāmagato anusayavasena,",
  "atk-s0301a1:184_12": "vinibaddho mānavasena,",
  "atk-s0301a1:184_13": "aniṭṭhaṅgato vicikicchāvasena,",
  "atk-s0301a1:184_14": "vikkhepagato uddhaccavasena patiṭṭhito hoti.",
  "atk-s0301a1:184_15": "Akkheyyaṁ apariññāyāti pañcakkhandhe tīhi pariññāhi aparijānitvā.",
  "atk-s0301a1:184_16": "Yogamāyanti maccunoti maccuno yogaṁ payogaṁ pakkhepaṁ upakkhepaṁ upakkamaṁ abbhantaraṁ āgacchanti,",
  "atk-s0301a1:184_17": "maraṇavasaṁ gacchantīti attho.",
  "atk-s0301a1:184_18": "Evamimāya gāthāya kālikā kāmā kathitā.",
  "atk-s0301a1:185_0": "Pariññāyāti ñātapariññā,",
  "atk-s0301a1:185_1": "tīraṇapariññā,",
  "atk-s0301a1:185_2": "pahānapariññāti imāhi tīhi pariññāhi parijānitvā.",
  "atk-s0301a1:185_3": "Tattha katamā ñātapariññā?",
  "atk-s0301a1:185_4": "Pañcakkhandhe parijānāti –",
  "atk-s0301a1:185_5": "‘‘ayaṁ rūpakkhandho,",
  "atk-s0301a1:185_6": "ayaṁ vedanākkhandho,",
  "atk-s0301a1:185_7": "ayaṁ saññākkhandho,",
  "atk-s0301a1:185_8": "ayaṁ saṅkhārakkhandho,",
  "atk-s0301a1:185_9": "ayaṁ viññāṇakkhandho,",
  "atk-s0301a1:185_10": "imāni tesaṁ lakkhaṇarasapaccupaṭṭhānapadaṭṭhānānī’’ti,",
  "atk-s0301a1:185_11": "ayaṁ ñātapariññā.",
  "atk-s0301a1:185_12": "Katamā tīraṇapariññā?",
  "atk-s0301a1:185_13": "Evaṁ ñātaṁ katvā pañcakkhandhe tīreti aniccato dukkhato rogatoti dvācattālīsāya ākārehi.",
  "atk-s0301a1:185_14": "Ayaṁ tīraṇapariññā.",
  "atk-s0301a1:185_15": "Katamā pahānapariññā?",
  "atk-s0301a1:185_16": "Evaṁ tīrayitvā aggamaggena pañcasu khandhesu chandarāgaṁ pajahati.",
  "atk-s0301a1:185_17": "Ayaṁ pahānapariññā.",
  "atk-s0301a1:186_0": "Akkhātāraṁ na maññatīti evaṁ tīhi pariññāhi pañcakkhandhe parijānitvā khīṇāsavo bhikkhu akkhātāraṁ puggalaṁ na maññati.",
  "atk-s0301a1:186_1": "Akkhātāranti kammavasena kāraṇaṁ veditabbaṁ,",
  "atk-s0301a1:186_2": "akkhātabbaṁ kathetabbaṁ puggalaṁ na maññati,",
  "atk-s0301a1:186_3": "na passatīti attho .",
  "atk-s0301a1:186_4": "Kinti akkhātabbanti?",
  "atk-s0301a1:186_5": "‘‘Tisso’’ti vā ‘‘phusso’’ti vā evaṁ yena kenaci nāmena vā gottena vā pakāsetabbaṁ.",
  "atk-s0301a1:186_6": "Tañhi tassa na hotīti taṁ tassa khīṇāsavassa na hoti.",
  "atk-s0301a1:186_7": "Yena naṁ vajjāti yena naṁ ‘‘rāgena ratto’’ti vā ‘‘dosena duṭṭho’’ti vā ‘‘mohena mūḷho’’ti vāti koci vadeyya,",
  "atk-s0301a1:186_8": "taṁ kāraṇaṁ tassa khīṇāsavassa natthi.",
  "atk-s0301a1:187_0": "Sace vijānāsi vadehīti sace evarūpaṁ khīṇāsavaṁ jānāsi,",
  "atk-s0301a1:187_1": "‘‘jānāmī’’ti vadehi.",
  "atk-s0301a1:187_2": "No ce jānāsi,",
  "atk-s0301a1:187_3": "atha ‘‘na jānāmī’’ti vadehi.",
  "atk-s0301a1:187_4": "Yakkhāti devataṁ ālapanto āha.",
  "atk-s0301a1:187_5": "Iti imāya gāthāya sandiṭṭhiko navavidho lokuttaradhammo kathito.",
  "atk-s0301a1:187_6": "Sādhūti āyācanatthe nipāto.",
  "atk-s0301a1:188_0": "Yo maññatīti yo attānaṁ ‘‘ahaṁ samo’’ti vā ‘‘visesī’’ti vā ‘‘nihīno’’ti vā maññati.",
  "atk-s0301a1:188_1": "Etena ‘‘seyyohamasmī’’tiādayo tayo mānā gahitāva.",
  "atk-s0301a1:188_2": "Tesu gahitesu nava mānā gahitāva honti.",
  "atk-s0301a1:188_3": "So vivadetha tenāti so puggalo teneva mānena yena kenaci puggalena saddhiṁ –",
  "atk-s0301a1:188_4": "‘‘kena maṁ tvaṁ pāpuṇāsi,",
  "atk-s0301a1:188_5": "kiṁ jātiyā pāpuṇāsi,",
  "atk-s0301a1:188_6": "udāhu gottena,",
  "atk-s0301a1:188_7": "kulapadesena,",
  "atk-s0301a1:188_8": "vaṇṇapokkharatāya,",
  "atk-s0301a1:188_9": "bāhusaccena,",
  "atk-s0301a1:188_10": "dhutaguṇenā’’ti evaṁ vivadeyya.",
  "atk-s0301a1:188_11": "Iti imāyapi upaḍḍhagāthāya kālikā kāmā kathitā.",
  "atk-s0301a1:189_0": "Tīsu vidhāsūti tīsu mānesu.",
  "atk-s0301a1:189_1": "‘‘Ekavidhena rūpasaṅgaho’’tiādīsu (dha. sa.",
  "atk-s0301a1:189_2": "584) hi koṭṭhāso ‘‘vidho’’ti vutto.",
  "atk-s0301a1:189_3": "‘‘Kathaṁvidhaṁ sīlavantaṁ vadanti,",
  "atk-s0301a1:189_4": "kathaṁvidhaṁ paññavantaṁ vadantī’’tiādīsu (saṁ. ni.",
  "atk-s0301a1:189_5": "1.95) ākāro.",
  "atk-s0301a1:189_6": "‘‘Tisso imā,",
  "atk-s0301a1:189_7": "bhikkhave, vidhā.",
  "atk-s0301a1:189_8": "Katamā tisso ?",
  "atk-s0301a1:189_9": "Seyyohamasmīti vidhā,",
  "atk-s0301a1:189_10": "sadisohamasmīti vidhā,",
  "atk-s0301a1:189_11": "hīnohamasmīti vidhā’’tiādīsu (saṁ. ni.",
  "atk-s0301a1:189_12": "5.162) māno ‘‘vidhā’’ti vutto.",
  "atk-s0301a1:189_13": "Idhāpi mānova.",
  "atk-s0301a1:189_14": "Tena vuttaṁ ‘‘tīsu vidhāsūti tīsu mānesū’’ti.",
  "atk-s0301a1:189_15": "Avikampamānoti so puggalo etesu saṅkhepato tīsu ,",
  "atk-s0301a1:189_16": "vitthārato navasu mānesu na kampati,",
  "atk-s0301a1:189_17": "na calati.",
  "atk-s0301a1:189_18": "Samo visesīti na tassa hotīti tassa pahīnamānassa khīṇāsavassa ‘‘ahaṁ sadiso’’ti vā ‘‘seyyo’’ti vā ‘‘hīno’’ti vā na hotīti dasseti.",
  "atk-s0301a1:189_19": "Pacchimapadaṁ vuttanayameva.",
  "atk-s0301a1:189_20": "Iti imāyapi upaḍḍhagāthāya navavidho sandiṭṭhiko lokuttaradhammo kathito.",
  "atk-s0301a1:190_0": "Pahāsisaṅkhanti,",
  "atk-s0301a1:190_1": "‘‘paṭisaṅkhā yoniso āhāraṁ āhāretī’’tiādīsu (saṁ. ni. 4.120,",
  "atk-s0301a1:190_2": "239) paññā ‘‘saṅkhā’’ti āgatā.",
  "atk-s0301a1:190_3": "‘‘Atthi te koci gaṇako vā muddiko vā saṅkhāyako vā,",
  "atk-s0301a1:190_4": "yo pahoti gaṅgāya vālukaṁ gaṇetu’’nti (saṁ. ni.",
  "atk-s0301a1:190_5": "4.410) ettha gaṇanā.",
  "atk-s0301a1:190_6": "‘‘Saññānidānā hi papañcasaṅkhā’’tiādīsu (su. ni.",
  "atk-s0301a1:190_7": "880) koṭṭhāso.",
  "atk-s0301a1:190_8": "‘‘Yā tesaṁ tesaṁ dhammānaṁ saṅkhā samaññā’’ti (dha. sa.",
  "atk-s0301a1:190_9": "1313-1315) ettha paṇṇatti ‘‘saṅkhā’’ti āgatā.",
  "atk-s0301a1:190_10": "Idhāpi ayameva adhippetā.",
  "atk-s0301a1:190_11": "Pahāsi saṅkhanti padassa hi ayamevattho –",
  "atk-s0301a1:190_12": "ratto duṭṭho mūḷho iti imaṁ paṇṇattiṁ khīṇāsavo pahāsi jahi pajahīti.",
  "atk-s0301a1:191_0": "Na vimānamajjhagāti navabhedaṁ tividhamānaṁ na upagato.",
  "atk-s0301a1:191_1": "Nivāsaṭṭhena vā mātukucchi ‘‘vimāna’’nti vuccati,",
  "atk-s0301a1:191_2": "taṁ āyatiṁ paṭisandhivasena na upagacchītipi attho.",
  "atk-s0301a1:191_3": "Anāgatatthe atītavacanaṁ.",
  "atk-s0301a1:191_4": "Acchecchīti chindi.",
  "atk-s0301a1:191_5": "Chinnaganthanti cattāro ganthe chinditvā ṭhitaṁ.",
  "atk-s0301a1:191_6": "Anīghanti niddukkhaṁ.",
  "atk-s0301a1:191_7": "Nirāsanti nittaṇhaṁ.",
  "atk-s0301a1:191_8": "Pariyesamānāti olokayamānā.",
  "atk-s0301a1:191_9": "Nājjhagamunti na adhigacchanti na vindanti na passanti.",
  "atk-s0301a1:191_10": "Vattamānatthe atītavacanaṁ.",
  "atk-s0301a1:191_11": "Idha vā huraṁ vāti idhaloke vā paraloke vā.",
  "atk-s0301a1:191_12": "Sabbanivesanesūti tayo bhavā,",
  "atk-s0301a1:191_13": "catasso yoniyo,",
  "atk-s0301a1:191_14": "pañca gatiyo,",
  "atk-s0301a1:191_15": "satta viññāṇaṭṭhitiyo,",
  "atk-s0301a1:191_16": "nava sattāvāsā,",
  "atk-s0301a1:191_17": "iti imesupi sabbesu sattanivesanesu evarūpaṁ khīṇāsavaṁ kāyassa bhedā uppajjamānaṁ vā uppannaṁ vā na passantīti attho.",
  "atk-s0301a1:191_18": "Imāya gāthāya sandiṭṭhikaṁ lokuttaradhammameva kathesi.",
  "atk-s0301a1:192_0": "Imañca gāthaṁ sutvā sāpi devatā atthaṁ sallakkhesi,",
  "atk-s0301a1:192_1": "teneva kāraṇena imassa khvāhaṁ,",
  "atk-s0301a1:192_2": "bhantetiādimāha.",
  "atk-s0301a1:192_3": "Tattha pāpaṁ na kayirāti gāthāya dasakusalakammapathavasenapi kathetuṁ vaṭṭati aṭṭhaṅgikamaggavasenapi.",
  "atk-s0301a1:192_4": "Dasakusalakammapathavasena tāva vacasāti catubbidhaṁ vacīsucaritaṁ gahitaṁ.",
  "atk-s0301a1:192_5": "Manasāti tividhaṁ manosucaritaṁ gahitaṁ.",
  "atk-s0301a1:192_6": "Kāyena vā kiñcana sabbaloketi tividhaṁ kāyasucaritaṁ gahitaṁ.",
  "atk-s0301a1:192_7": "Ime tāva dasakusalakammapathadhammā honti.",
  "atk-s0301a1:192_8": "Kāme pahāyāti iminā pana kāmasukhallikānuyogo paṭikkhitto.",
  "atk-s0301a1:192_9": "Satimā sampajānoti iminā dasakusalakammapathakāraṇaṁ satisampajaññaṁ gahitaṁ.",
  "atk-s0301a1:192_10": "Dukkhaṁ na sevetha anatthasaṁhitanti iminā attakilamathānuyogo paṭisiddho.",
  "atk-s0301a1:192_11": "Iti devatā ‘‘ubho ante vivajjetvā kāraṇehi satisampajaññehi saddhiṁ dasakusalakammapathadhamme tumhehi kathite ājānāmi bhagavā’’ti vadati.",
  "atk-s0301a1:193_0": "Aṭṭhaṅgikamaggavasena pana ayaṁ nayo –",
  "atk-s0301a1:193_1": "tasmiṁ kira ṭhāne mahatī dhammadesanā ahosi.",
  "atk-s0301a1:193_2": "Desanāpariyosāne devatā yathāṭhāne ṭhitāva desanānusārena ñāṇaṁ pesetvā sotāpattiphale patiṭṭhāya attanā",
  "atk-s0301a1:193_3": "adhigataṁ aṭṭhaṅgikaṁ maggaṁ dassentī evamāha.",
  "atk-s0301a1:193_4": "Tattha vacasāti sammāvācā gahitā,",
  "atk-s0301a1:193_5": "mano pana aṅgaṁ na hotīti manasāti maggasampayuttakaṁ cittaṁ gahitaṁ.",
  "atk-s0301a1:193_6": "Kāyena vā kiñcana sabbaloketi sammākammanto gahito,",
  "atk-s0301a1:193_7": "ājīvo pana vācākammantapakkhikattā gahitova hoti.",
  "atk-s0301a1:193_8": "Satimāti iminā vāyāmasatisamādhayo gahitā.",
  "atk-s0301a1:193_9": "Sampajānotipadena sammādiṭṭhisammāsaṅkappā.",
  "atk-s0301a1:193_10": "Kāme pahāya,",
  "atk-s0301a1:193_11": "dukkhaṁ na sevethātipadadvayena antadvayavajjanaṁ.",
  "atk-s0301a1:193_12": "Iti ime dve ante anupagamma majjhimaṁ paṭipadaṁ tumhehi kathitaṁ,",
  "atk-s0301a1:193_13": "ājānāmi bhagavāti vatvā tathāgataṁ gandhamālādīhi pūjetvā padakkhiṇaṁ katvā pakkāmīti.",
  "atk-s0301a1:194_0": "Samiddhisuttavaṇṇanā niṭṭhitā.",
  "atk-s0301a1:195_0": "Nandanavaggo dutiyo.",
  "atk-s0301a1:196_0": "3. Sattivaggo",
  "atk-s0301a1:197_0": "1. Sattisuttavaṇṇanā",
  "atk-s0301a1:198_0": "21.",
  "atk-s0301a1:198_1": "Sattivaggassa paṭhame sattiyāti desanāsīsametaṁ.",
  "atk-s0301a1:198_2": "Ekatokhārādinā satthenāti attho.",
  "atk-s0301a1:198_3": "Omaṭṭhoti pahato.",
  "atk-s0301a1:198_4": "Cattāro hi pahārā omaṭṭho ummaṭṭho maṭṭho vimaṭṭhoti.",
  "atk-s0301a1:198_5": "Tattha upari ṭhatvā adhomukhaṁ dinnapahāro omaṭṭho nāma;",
  "atk-s0301a1:198_6": "heṭṭhā ṭhatvā uddhaṁmukhaṁ dinno ummaṭṭho nāma;",
  "atk-s0301a1:198_7": "aggaḷasūci viya vinivijjhitvā gato maṭṭho nāma;",
  "atk-s0301a1:198_8": "seso sabbopi vimaṭṭho nāma.",
  "atk-s0301a1:198_9": "Imasmiṁ pana ṭhāne omaṭṭho gahito.",
  "atk-s0301a1:198_10": "So hi sabbadāruṇo duruddharasallo duttikiccho antodoso antopubbalohitova hoti ,",
  "atk-s0301a1:198_11": "pubbalohitaṁ anikkhamitvā vaṇamukhaṁ pariyonandhitvā tiṭṭhati.",
  "atk-s0301a1:198_12": "Pubbalohitaṁ niharitukāmehi mañcena saddhiṁ bandhitvā adhosiro kātabbo hoti,",
  "atk-s0301a1:198_13": "maraṇaṁ vā maraṇamattaṁ vā dukkhaṁ pāpuṇāti.",
  "atk-s0301a1:198_14": "Paribbajeti vihareyya.",
  "atk-s0301a1:199_0": "Imāya gāthāya kiṁ katheti?",
  "atk-s0301a1:199_1": "Yathā sattiyā omaṭṭho puriso sallubbahana-vaṇatikicchanānaṁ atthāya vīriyaṁ ārabhati,",
  "atk-s0301a1:199_2": "payogaṁ karoti parakkamati.",
  "atk-s0301a1:199_3": "Yathā ca ḍayhamāno matthake ādittasīso tassa nibbāpanatthāya vīriyaṁ ārabhati,",
  "atk-s0301a1:199_4": "payogaṁ karoti parakkamati,",
  "atk-s0301a1:199_5": "evameva bhikkhu kāmarāgaṁ pahānāya sato appamatto hutvā vihareyya bhagavāti kathesi.",
  "atk-s0301a1:200_0": "Atha bhagavā cintesi –",
  "atk-s0301a1:200_1": "imāya devatāya upamā tāva daḷhaṁ katvā ānītā,",
  "atk-s0301a1:200_2": "atthaṁ pana parittakaṁ gahetvā ṭhitā,",
  "atk-s0301a1:200_3": "punappunaṁ kathentīpi hesā kāmarāgassa vikkhambhanapahānameva katheyya.",
  "atk-s0301a1:200_4": "Yāva ca kāmarāgo maggena na samugghāṭiyati,",
  "atk-s0301a1:200_5": "tāva anubaddhova hoti.",
  "atk-s0301a1:200_6": "Iti tameva opammaṁ gahetvā paṭhamamaggavasena desanaṁ vinivaṭṭetvā desento dutiyaṁ gāthamāha.",
  "atk-s0301a1:200_7": "Tassattho purimānusāreneva veditabboti. Paṭhamaṁ.",
  "atk-s0301a1:201_0": "2. Phusatisuttavaṇṇanā",
  "atk-s0301a1:202_0": "22.",
  "atk-s0301a1:202_1": "Dutiye nāphusantaṁ phusatīti kammaṁ aphusantaṁ vipāko na phusati,",
  "atk-s0301a1:202_2": "kammameva vā aphusantaṁ kammaṁ na phusati.",
  "atk-s0301a1:202_3": "Kammañhi nākaroto kariyati.",
  "atk-s0301a1:202_4": "Phusantañca tatophuseti kammaṁ phusantaṁ vipāko phusati,",
  "atk-s0301a1:202_5": "kammameva vā phusati.",
  "atk-s0301a1:202_6": "Kammañhi karoto kariyati.",
  "atk-s0301a1:202_7": "Tasmā phusantaṁ phusati,",
  "atk-s0301a1:202_8": "appaduṭṭhapadosinanti yasmā na aphusantaṁ phusati,",
  "atk-s0301a1:202_9": "phusantañca phusati,",
  "atk-s0301a1:202_10": "ayaṁ kammavipākānaṁ dhammatā,",
  "atk-s0301a1:202_11": "tasmā yo ‘‘appaduṭṭhassa narassa dussati,",
  "atk-s0301a1:202_12": "suddhassa posassa anaṅgaṇassā’’ti evaṁ vutto appaduṭṭhapadosī puggalo,",
  "atk-s0301a1:202_13": "taṁ puggalaṁ kammaṁ phusantameva kammaṁ phusati,",
  "atk-s0301a1:202_14": "vipāko vā phusati.",
  "atk-s0301a1:202_15": "So hi parassa upaghātaṁ kātuṁ sakkoti vā mā vā,",
  "atk-s0301a1:202_16": "attā panānena catūsu apāyesu ṭhapito nāma hoti.",
  "atk-s0301a1:202_17": "Tenāha bhagavā –",
  "atk-s0301a1:202_18": "‘‘tameva bālaṁ pacceti pāpaṁ,",
  "atk-s0301a1:202_19": "sukhumo rajo paṭivātaṁva khitto’’ti. Dutiyaṁ.",
  "atk-s0301a1:203_0": "3. Jaṭāsuttavaṇṇanā",
  "atk-s0301a1:204_0": "23.",
  "atk-s0301a1:204_1": "Tatiye antojaṭāti gāthāyaṁ jaṭāti taṇhāya jāliniyā adhivacanaṁ.",
  "atk-s0301a1:204_2": "Sā hi rūpādīsu ārammaṇesu heṭṭhupariyavasena punappunaṁ uppajjanato saṁsibbanaṭṭhena veḷugumbādīnaṁ sākhājālasaṅkhātā jaṭā viyāti jaṭā.",
  "atk-s0301a1:204_3": "Sā panesā sakaparikkhāraparaparikkhāresu sakaattabhāva-paraattabhāvesu ajjhattikāyatana-bāhirāyatanesu ca uppajjanato antojaṭā bahijaṭāti vuccati.",
  "atk-s0301a1:204_4": "Tāya evaṁ uppajjamānāya jaṭāya jaṭitā pajā.",
  "atk-s0301a1:204_5": "Yathā nāma veḷujaṭādīhi veḷuādayo,",
  "atk-s0301a1:204_6": "evaṁ tāya taṇhājaṭāya sabbāpi ayaṁ sattanikāyasaṅkhātā pajā jaṭitā vinaddhā,",
  "atk-s0301a1:204_7": "saṁsibbitāti attho.",
  "atk-s0301a1:204_8": "Yasmā ca evaṁ jaṭitā,",
  "atk-s0301a1:204_9": "taṁ taṁ gotama pucchāmīti tasmā taṁ pucchāmi.",
  "atk-s0301a1:204_10": "Gotamāti bhagavantaṁ gottena ālapati.",
  "atk-s0301a1:204_11": "Ko imaṁ vijaṭaye jaṭanti imaṁ evaṁ tedhātukaṁ jaṭetvā ṭhitaṁ jaṭaṁ ko vijaṭeyya,",
  "atk-s0301a1:204_12": "vijaṭetuṁ ko samatthoti pucchati.",
  "atk-s0301a1:205_0": "Athassa bhagavā tamatthaṁ vissajjento sīle patiṭṭhāyātiādimāha.",
  "atk-s0301a1:205_1": "Tattha sīle patiṭṭhāyāti catupārisuddhisīle ṭhatvā.",
  "atk-s0301a1:205_2": "Ettha ca bhagavā jaṭāvijaṭanaṁ pucchito sīlaṁ ārabhanto na ‘‘aññaṁ puṭṭho aññaṁ kathetī’’ti veditabbo.",
  "atk-s0301a1:205_3": "Jaṭāvijaṭakassa hi patiṭṭhādassanatthamettha sīlaṁ kathitaṁ.",
  "atk-s0301a1:206_0": "Naroti satto.",
  "atk-s0301a1:206_1": "Sapaññoti kammajatihetukapaṭisandhipaññāya paññavā.",
  "atk-s0301a1:206_2": "Cittaṁ paññañca bhāvayanti samādhiñceva vipassanañca bhāvayamāno.",
  "atk-s0301a1:206_3": "Cittasīsena hettha aṭṭha samāpattiyo kathitā,",
  "atk-s0301a1:206_4": "paññānāmena vipassanā.",
  "atk-s0301a1:206_5": "Ātāpīti vīriyavā.",
  "atk-s0301a1:206_6": "Vīriyañhi kilesānaṁ ātāpanaparitāpanaṭṭhena ‘‘ātāpo’’ti vuccati,",
  "atk-s0301a1:206_7": "tadassa atthīti ātāpī.",
  "atk-s0301a1:206_8": "Nipakoti nepakkaṁ vuccati paññā,",
  "atk-s0301a1:206_9": "tāya samannāgatoti attho.",
  "atk-s0301a1:206_10": "Iminā padena pārihāriyapaññaṁ dasseti.",
  "atk-s0301a1:206_11": "Pārihāriyapaññā nāma ‘‘ayaṁ kālo uddesassa,",
  "atk-s0301a1:206_12": "ayaṁ kālo paripucchāyā’’tiādinā nayena sabbattha kārāpitā pariharitabbapaññā.",
  "atk-s0301a1:206_13": "Imasmiñhi pañhābyākaraṇe tikkhattuṁ paññā āgatā.",
  "atk-s0301a1:206_14": "Tattha paṭhamā jātipaññā,",
  "atk-s0301a1:206_15": "dutiyā vipassanāpaññā,",
  "atk-s0301a1:206_16": "tatiyā sabbakiccapariṇāyikā pārihāriyapaññā.",
  "atk-s0301a1:207_0": "Soimaṁ vijaṭaye jaṭanti so imehi sīlādīhi samannāgato bhikkhu.",
  "atk-s0301a1:207_1": "Yathā nāma puriso pathaviyaṁ patiṭṭhāya sunisitaṁ satthaṁ ukkhipitvā mahantaṁ veḷugumbaṁ vijaṭeyya,",
  "atk-s0301a1:207_2": "evamevaṁ sīle patiṭṭhāya samādhisilāyaṁ sunisitaṁ vipassanāpaññāsatthaṁ vīriyabalapaggahitena pārihāriyapaññāhatthena",
  "atk-s0301a1:207_3": "ukkhipitvā sabbampi taṁ attano santāne patitaṁ taṇhājaṭaṁ vijaṭeyya sañchindeyya sampadāleyyāti.",
  "atk-s0301a1:208_0": "Ettāvatā sekhabhūmiṁ kathetvā idāni jaṭaṁ vijaṭetvā ṭhitaṁ mahākhīṇāsavaṁ dassento yesantiādimāha.",
  "atk-s0301a1:208_1": "Evaṁ jaṭaṁ vijaṭetvā ṭhitaṁ khīṇāsavaṁ dassetvā puna jaṭāya vijaṭanokāsaṁ dassento yattha nāmañcātiādimāha.",
  "atk-s0301a1:208_2": "Tattha nāmanti cattāro arūpino khandhā.",
  "atk-s0301a1:208_3": "Paṭighaṁ rūpasaññā cāti ettha paṭighasaññāvasena kāmabhavo gahito,",
  "atk-s0301a1:208_4": "rūpasaññāvasena rūpabhavo.",
  "atk-s0301a1:208_5": "Tesu dvīsu gahitesu arūpabhavo gahitova hoti bhavasaṅkhepenāti.",
  "atk-s0301a1:208_6": "Etthesā chijjate jaṭāti ettha tebhūmakavaṭṭassa pariyādiyanaṭṭhāne esā jaṭā chijjati,",
  "atk-s0301a1:208_7": "nibbānaṁ āgamma chijjati nirujjhatīti ayaṁ attho dassito hoti. Tatiyaṁ.",
  "atk-s0301a1:209_0": "4. Manonivāraṇasuttavaṇṇanā",
  "atk-s0301a1:210_0": "24.",
  "atk-s0301a1:210_1": "Catutthe yato yatoti pāpato vā kalyāṇato vā.",
  "atk-s0301a1:210_2": "Ayaṁ kira devatā ‘‘yaṁkiñci kusalādibhedaṁ lokiyaṁ vā lokuttaraṁ vā mano,",
  "atk-s0301a1:210_3": "taṁ nivāretabbameva,",
  "atk-s0301a1:210_4": "na uppādetabba’’nti evaṁladdhikā .",
  "atk-s0301a1:210_5": "Sa sabbatoti so sabbato.",
  "atk-s0301a1:210_6": "Atha bhagavā –",
  "atk-s0301a1:210_7": "‘‘ayaṁ devatā aniyyānikakathaṁ katheti,",
  "atk-s0301a1:210_8": "mano nāma nivāretabbampi atthi bhāvetabbampi,",
  "atk-s0301a1:210_9": "vibhajitvā namassā dassessāmī’’ti cintetvā dutiyagāthaṁ āha.",
  "atk-s0301a1:210_10": "Tattha na mano saṁyatattamāgatanti,",
  "atk-s0301a1:210_11": "yaṁ vuttaṁ ‘‘na sabbato mano nivāraye’’ti,",
  "atk-s0301a1:210_12": "kataraṁ taṁ mano,",
  "atk-s0301a1:210_13": "yaṁ taṁ sabbato na nivāretabbanti ce.",
  "atk-s0301a1:210_14": "Mano saṁyatattaṁ āgataṁ,",
  "atk-s0301a1:210_15": "yaṁ mano yattha saṁyatabhāvaṁ āgataṁ,",
  "atk-s0301a1:210_16": "‘‘dānaṁ dassāmi,",
  "atk-s0301a1:210_17": "sīlaṁ rakkhissāmī’’tiādinā nayena uppannaṁ,",
  "atk-s0301a1:210_18": "etaṁ mano na nivāretabbaṁ,",
  "atk-s0301a1:210_19": "aññadatthu brūhetabbaṁ vaḍḍhetabbaṁ.",
  "atk-s0301a1:210_20": "Yato yato ca pāpakanti yato yato akusalaṁ uppajjati,",
  "atk-s0301a1:210_21": "tato tato ca taṁ nivāretabbanti.",
  "atk-s0301a1:210_22": "Catutthaṁ.",
  "atk-s0301a1:211_0": "5. Arahantasuttavaṇṇanā",
  "atk-s0301a1:212_0": "25.",
  "atk-s0301a1:212_1": "Pañcame katāvīti catūhi maggehi katakicco.",
  "atk-s0301a1:212_2": "Ahaṁ vadāmīti ayaṁ devatā vanasaṇḍavāsinī,",
  "atk-s0301a1:212_3": "sā āraññakānaṁ bhikkhūnaṁ ‘‘ahaṁ bhuñjāmi,",
  "atk-s0301a1:212_4": "ahaṁ nisīdāmi,",
  "atk-s0301a1:212_5": "mama patto,",
  "atk-s0301a1:212_6": "mama cīvara’’ntiādikathāvohāraṁ sutvā cintesi –",
  "atk-s0301a1:212_7": "‘‘ahaṁ ime bhikkhū ‘khīṇāsavā’ti maññāmi,",
  "atk-s0301a1:212_8": "khīṇāsavānañca nāma evarūpā attupaladdhinissitakathā hoti,",
  "atk-s0301a1:212_9": "na hoti nu kho’’ti jānanatthaṁ evaṁ pucchati.",
  "atk-s0301a1:213_0": "Sāmaññanti lokaniruttiṁ lokavohāraṁ.",
  "atk-s0301a1:213_1": "Kusaloti khandhādīsu kusalo.",
  "atk-s0301a1:213_2": "Vohāramattenāti upaladdhinissitakathaṁ hitvā vohārabhedaṁ akaronto ‘‘ahaṁ,",
  "atk-s0301a1:213_3": "mamā’’ti vadeyya.",
  "atk-s0301a1:213_4": "‘‘Khandhā bhuñjanti,",
  "atk-s0301a1:213_5": "khandhā nisīdanti,",
  "atk-s0301a1:213_6": "khandhānaṁ patto,",
  "atk-s0301a1:213_7": "khandhānaṁ cīvara’’nti hi vutte vohārabhedo hoti,",
  "atk-s0301a1:213_8": "na koci jānāti.",
  "atk-s0301a1:213_9": "Tasmā evaṁ avatvā lokavohārena voharatīti.",
  "atk-s0301a1:214_0": "Atha devatā –",
  "atk-s0301a1:214_1": "‘‘yadi diṭṭhiyā vasena na vadati,",
  "atk-s0301a1:214_2": "mānavasena nu kho vadatī’’ti cintetvā puna yo hotīti pucchi.",
  "atk-s0301a1:214_3": "Tattha mānaṁ nu khoti so bhikkhu mānaṁ upagantvā mānavasena vadeyya nu khoti.",
  "atk-s0301a1:214_4": "Atha bhagavā –",
  "atk-s0301a1:214_5": "‘‘ayaṁ devatā khīṇāsavaṁ samānaṁ viya karotī’’ti cintetvā,",
  "atk-s0301a1:214_6": "‘‘khīṇāsavassa navavidhopi māno pahīno’’ti dassento paṭigāthaṁ āha.",
  "atk-s0301a1:214_7": "Tattha vidhūpitāti vidhamitā.",
  "atk-s0301a1:214_8": "Mānaganthassāti mānā ca ganthā ca assa.",
  "atk-s0301a1:214_9": "Maññatanti maññanaṁ.",
  "atk-s0301a1:214_10": "Tividhampi taṇhā-diṭṭhi-māna-maññanaṁ so vītivatto,",
  "atk-s0301a1:214_11": "atikkantoti attho.",
  "atk-s0301a1:214_12": "Sesaṁ uttānatthamevāti. Pañcamaṁ.",
  "atk-s0301a1:215_0": "6. Pajjotasuttavaṇṇanā",
  "atk-s0301a1:216_0": "26.",
  "atk-s0301a1:216_1": "Chaṭṭhe puṭṭhunti pucchituṁ.",
  "atk-s0301a1:216_2": "Kathaṁ jānemūti kathaṁ jāneyyāma.",
  "atk-s0301a1:216_3": "Divārattinti divā ca rattiñca.",
  "atk-s0301a1:216_4": "Tattha tatthāti yattha yattheva pajjalito hoti,",
  "atk-s0301a1:216_5": "tattha tattha.",
  "atk-s0301a1:216_6": "Esā ābhāti esā buddhābhā.",
  "atk-s0301a1:216_7": "Katamā pana sāti?",
  "atk-s0301a1:216_8": "Ñāṇāloko vā hotu pītiāloko vā pasādāloko vā dhammakathāāloko vā,",
  "atk-s0301a1:216_9": "sabbopi buddhānaṁ pātubhāvā uppanno āloko buddhābhā nāma.",
  "atk-s0301a1:216_10": "Ayaṁ anuttarā sabbaseṭṭhā asadisāti. Chaṭṭhaṁ.",
  "atk-s0301a1:217_0": "7. Sarasuttavaṇṇanā",
  "atk-s0301a1:218_0": "27.",
  "atk-s0301a1:218_1": "Sattame kuto sarā nivattantīti ime saṁsārasarā kuto nivattanti,",
  "atk-s0301a1:218_2": "kiṁ āgamma nappavattantīti attho.",
  "atk-s0301a1:218_3": "Na gādhatīti na patiṭṭhāti.",
  "atk-s0301a1:218_4": "Atoti ato nibbānato.",
  "atk-s0301a1:218_5": "Sesaṁ uttānatthamevāti. Sattamaṁ.",
  "atk-s0301a1:219_0": "8. Mahaddhanasuttavaṇṇanā",
  "atk-s0301a1:220_0": "28.",
  "atk-s0301a1:220_1": "Aṭṭhame nidhānagataṁ muttasārādi mahantaṁ dhanametesanti mahaddhanā.",
  "atk-s0301a1:220_2": "Suvaṇṇarajatabhājanādi mahābhogo etesanti mahābhogā.",
  "atk-s0301a1:220_3": "Aññamaññābhigijjhantīti aññamaññaṁ abhigijjhanti patthenti pihenti.",
  "atk-s0301a1:220_4": "Analaṅkatāti atittā apariyattajātā.",
  "atk-s0301a1:220_5": "Ussukkajātesūti nānākiccajātesu anuppannānaṁ rūpādīnaṁ uppādanatthāya uppannānaṁ anubhavanatthāya ussukkesu.",
  "atk-s0301a1:220_6": "Bhavasotānusārīsūti vaṭṭasotaṁ anusarantesu.",
  "atk-s0301a1:220_7": "Anussukāti avāvaṭā.",
  "atk-s0301a1:220_8": "Agāranti mātugāmena saddhiṁ gehaṁ.",
  "atk-s0301a1:220_9": "Virājiyāti virājetvā.",
  "atk-s0301a1:220_10": "Sesaṁ uttānamevāti. Aṭṭhamaṁ.",
  "atk-s0301a1:221_0": "9. Catucakkasuttavaṇṇanā",
  "atk-s0301a1:222_0": "29.",
  "atk-s0301a1:222_1": "Navame catucakkanti catuiriyāpathaṁ.",
  "atk-s0301a1:222_2": "Iriyāpatho hi idha cakkanti adhippeto.",
  "atk-s0301a1:222_3": "Navadvāranti navahi vaṇamukhehi navadvāraṁ.",
  "atk-s0301a1:222_4": "Puṇṇanti asucipūraṁ.",
  "atk-s0301a1:222_5": "Lobhena saṁyutanti taṇhāya saṁyuttaṁ.",
  "atk-s0301a1:222_6": "Kathaṁ yātrā bhavissatīti etassa evarūpassa sarīrassa kathaṁ niggamanaṁ bhavissati,",
  "atk-s0301a1:222_7": "kathaṁ mutti parimutti samatikkamo bhavissatīti pucchati.",
  "atk-s0301a1:222_8": "Naddhinti upanāhaṁ,",
  "atk-s0301a1:222_9": "pubbakāle kodho,",
  "atk-s0301a1:222_10": "aparakāle upanāhoti evaṁ pavattaṁ balavakodhanti attho.",
  "atk-s0301a1:222_11": "Varattanti ‘‘chetvā naddhi varattañca,",
  "atk-s0301a1:222_12": "sandānaṁ sahanukkama’’nti gāthāya (dha. pa. 398; su. ni.",
  "atk-s0301a1:222_13": "627) taṇhā varattā,",
  "atk-s0301a1:222_14": "diṭṭhi sandānaṁ nāma jātaṁ.",
  "atk-s0301a1:222_15": "Idha pana pāḷiniddiṭṭhe kilese ṭhapetvā avasesā ‘‘varattā’’ti veditabbā,",
  "atk-s0301a1:222_16": "iti kilesavarattañca chetvāti attho.",
  "atk-s0301a1:222_17": "Icchā lobhanti ekoyeva dhammo icchanaṭṭhena icchā,",
  "atk-s0301a1:222_18": "lubbhanaṭṭhena lobhoti vutto.",
  "atk-s0301a1:222_19": "Paṭhamuppattikā vā dubbalā icchā,",
  "atk-s0301a1:222_20": "aparāparuppattiko balavā lobho.",
  "atk-s0301a1:222_21": "Aladdhapatthanā vā icchā,",
  "atk-s0301a1:222_22": "paṭiladdhavatthumhi lobho.",
  "atk-s0301a1:222_23": "Samūlaṁ taṇhanti avijjāmūlena samūlakaṁ taṇhaṁ.",
  "atk-s0301a1:222_24": "Abbuyhāti aggamaggena uppāṭetvā.",
  "atk-s0301a1:222_25": "Sesaṁ uttānamevāti. Navamaṁ.",
  "atk-s0301a1:223_0": "10. Eṇijaṅghasuttavaṇṇanā",
  "atk-s0301a1:224_0": "30.",
  "atk-s0301a1:224_1": "Dasame eṇijaṅghanti eṇimigassa viya suvaṭṭitajaṅghaṁ.",
  "atk-s0301a1:224_2": "Kisanti athūlaṁ samasarīraṁ.",
  "atk-s0301a1:224_3": "Atha vā ātapena milātaṁ mālāgandhavilepanehi anupabrūhitasarīrantipi attho.",
  "atk-s0301a1:224_4": "Vīranti vīriyavantaṁ.",
  "atk-s0301a1:224_5": "Appāhāranti bhojane mattaññutāya mitāhāraṁ,",
  "atk-s0301a1:224_6": "vikālabhojanapaṭikkhepavasena vā parittāhāraṁ.",
  "atk-s0301a1:224_7": "Alolupanti catūsu paccayesu loluppavirahitaṁ.",
  "atk-s0301a1:224_8": "Rasataṇhāpaṭikkhepo vā esa.",
  "atk-s0301a1:224_9": "Sīhaṁvekacaraṁ nāganti ekacaraṁ sīhaṁ viya,",
  "atk-s0301a1:224_10": "ekacaraṁ nāgaṁ viya.",
  "atk-s0301a1:224_11": "Gaṇavāsino hi pamattā honti,",
  "atk-s0301a1:224_12": "ekacarā appamattā,",
  "atk-s0301a1:224_13": "tasmā ekacarāva gahitāti.",
  "atk-s0301a1:224_14": "Paveditāti pakāsitā kathitā.",
  "atk-s0301a1:224_15": "Etthāti etasmiṁ nāmarūpe.",
  "atk-s0301a1:224_16": "Pañcakāmaguṇavasena hi rūpaṁ gahitaṁ,",
  "atk-s0301a1:224_17": "manena nāmaṁ,",
  "atk-s0301a1:224_18": "ubhayehi pana avinibhuttadhamme gahetvā pañcakkhandhādivasenapettha bhummaṁ yojetabbanti. Dasamaṁ.",
  "atk-s0301a1:225_0": "Sattivaggo tatiyo.",
  "atk-s0301a1:226_0": "4. Satullapakāyikavaggo",
  "atk-s0301a1:227_0": "1. Sabbhisuttavaṇṇanā",
  "atk-s0301a1:228_0": "31.",
  "atk-s0301a1:228_1": "Satullapakāyikavaggassa paṭhame satullapakāyikāti sataṁ dhammaṁ samādānavasena ullapetvā sagge nibbattāti satullapakāyikā.",
  "atk-s0301a1:228_2": "Tatridaṁ vatthu –",
  "atk-s0301a1:228_3": "sambahulā kira samuddavāṇijā nāvāya samuddaṁ pakkhandiṁsu.",
  "atk-s0301a1:228_4": "Tesaṁ khittasaravegena gacchantiyā nāvāya sattame divase samuddamajjhe mahantaṁ uppātikaṁ pātubhūtaṁ,",
  "atk-s0301a1:228_5": "mahāūmiyo uṭṭhahitvā nāvaṁ udakassa pūrenti.",
  "atk-s0301a1:228_6": "Nāvāya nimujjamānāya mahājano attano attano devatānaṁ nāmāni gahetvā āyācanādīni karonto paridevi.",
  "atk-s0301a1:228_7": "Tesaṁ majjhe eko puriso –",
  "atk-s0301a1:228_8": "‘‘atthi nu kho me evarūpe bhaye patiṭṭhā’’ti āvajjento attano parisuddhāni saraṇāni ceva sīlāni ca disvā yogī viya pallaṅkaṁ ābhujitvā nisīdi.",
  "atk-s0301a1:228_9": "Tamenaṁ itare sabhayakāraṇaṁ pucchiṁsu.",
  "atk-s0301a1:228_10": "So tesaṁ kathesi –",
  "atk-s0301a1:228_11": "‘‘ambho ahaṁ nāvaṁ abhirūhanadivase bhikkhusaṅghassa dānaṁ datvā saraṇāni ceva sīlāni ca aggahesiṁ,",
  "atk-s0301a1:228_12": "tena me bhayaṁ natthī’’ti.",
  "atk-s0301a1:228_13": "Kiṁ pana sāmi etāni aññesampi vattantīti?",
  "atk-s0301a1:228_14": "Āma vattantīti tena hi amhākampi dethāti.",
  "atk-s0301a1:228_15": "So te manusse sataṁ sataṁ katvā satta koṭṭhāse akāsi,",
  "atk-s0301a1:228_16": "tato pañcasīlāni adāsi.",
  "atk-s0301a1:228_17": "Tesu paṭhamaṁ jaṅghasataṁ gopphakamatte udake ṭhitaṁ aggahesi,",
  "atk-s0301a1:228_18": "dutiyaṁ jāṇumatte,",
  "atk-s0301a1:228_19": "tatiyaṁ kaṭimatte,",
  "atk-s0301a1:228_20": "catutthaṁ nābhimatte,",
  "atk-s0301a1:228_21": "pañcamaṁ thanamatte,",
  "atk-s0301a1:228_22": "chaṭṭhaṁ galappamāṇe,",
  "atk-s0301a1:228_23": "sattamaṁ mukhena loṇodake pavisante aggahesi.",
  "atk-s0301a1:228_24": "So tesaṁ sīlāni datvā –",
  "atk-s0301a1:228_25": "‘‘aññaṁ tumhākaṁ paṭisaraṇaṁ natthi,",
  "atk-s0301a1:228_26": "sīlameva āvajjethā’’ti ugghosesi.",
  "atk-s0301a1:228_27": "Tāni sattapi jaṅghasatāni tattha kālaṁ katvā āsannakāle gahitasīlaṁ nissāya tāvatiṁsabhavane nibbattiṁsu,",
  "atk-s0301a1:228_28": "tesaṁ ghaṭāvaseneva vimānāni nibbattiṁsu.",
  "atk-s0301a1:228_29": "Sabbesaṁ majjhe ācariyassa yojanasatikaṁ suvaṇṇavimānaṁ nibbatti,",
  "atk-s0301a1:228_30": "avasenāni tassa parivārāni hutvā sabbaheṭṭhimaṁ dvādasayojanikaṁ ahosi.",
  "atk-s0301a1:228_31": "Te nibbattakkhaṇeyeva kammaṁ āvajjentā ācariyaṁ nissāya sampattilābhaṁ ñatvā,",
  "atk-s0301a1:228_32": "‘‘gacchāma tāva,",
  "atk-s0301a1:228_33": "dasabalassa santike amhākaṁ ācariyassa vaṇṇaṁ katheyyāmā’’ti majjhimayāmasamanantare bhagavantaṁ upasaṅkamiṁsu,",
  "atk-s0301a1:228_34": "tā devatā ācariyassa vaṇṇabhaṇanatthaṁ ekekaṁ gāthaṁ abhāsiṁsu.",
  "atk-s0301a1:229_0": "Tattha sabbhirevāti paṇḍitehi,",
  "atk-s0301a1:229_1": "sappurisehi eva.",
  "atk-s0301a1:229_2": "Ra-kāro padasandhikaro.",
  "atk-s0301a1:229_3": "Samāsethāti saha nisīdeyya.",
  "atk-s0301a1:229_4": "Desanāsīsameva cetaṁ,",
  "atk-s0301a1:229_5": "sabbairiyāpathe sabbhireva saha kubbeyyāti attho.",
  "atk-s0301a1:229_6": "Kubbethāti kareyya.",
  "atk-s0301a1:229_7": "Santhavanti mittasanthavaṁ.",
  "atk-s0301a1:229_8": "Taṇhāsanthavo pana na kenaci saddhiṁ kātabbo,",
  "atk-s0301a1:229_9": "mittasanthavo buddha-paccekabuddha-buddhasāvakehi saha kātabbo.",
  "atk-s0301a1:229_10": "Idaṁ sandhāyetaṁ vuttaṁ.",
  "atk-s0301a1:229_11": "Satanti buddhādīnaṁ sappurisānaṁ.",
  "atk-s0301a1:229_12": "Saddhammanti pañcasīladasasīlacatusatipaṭṭhānādibhedaṁ saddhammaṁ,",
  "atk-s0301a1:229_13": "idha pana pañcasīlaṁ adhippetaṁ.",
  "atk-s0301a1:229_14": "Seyyo hotīti vaḍḍhi hoti.",
  "atk-s0301a1:229_15": "Na pāpiyoti lāmakaṁ kiñci na hoti.",
  "atk-s0301a1:229_16": "Nāññatoti vālikādīhi telādīni viya aññato andhabālato paññā nāma na labbhati,",
  "atk-s0301a1:229_17": "tilādīhi pana telādīni viya sataṁ dhammaṁ ñatvā paṇḍitameva sevanto bhajanto labhatīti.",
  "atk-s0301a1:229_18": "Sokamajjheti sokavatthūnaṁ sokānugatānaṁ vā sattānaṁ majjhagato na socati bandhulamallasenāpatissa upāsikā viya,",
  "atk-s0301a1:229_19": "pañcannaṁ corasatānaṁ majjhe dhammasenāpatissa saddhivihāriko saṁkiccasāmaṇero viya ca.",
  "atk-s0301a1:230_0": "Ñātimajjhe virocatīti ñātigaṇamajjhe saṁkiccatherassa saddhivihāriko adhimuttakasāmaṇero viya sobhati.",
  "atk-s0301a1:230_1": "So kira therassa bhāgineyyo hoti,",
  "atk-s0301a1:230_2": "atha naṁ thero āha –",
  "atk-s0301a1:230_3": "‘‘sāmaṇera,",
  "atk-s0301a1:230_4": "mahallakosi jāto, gaccha,",
  "atk-s0301a1:230_5": "vassāni pucchitvā ehi,",
  "atk-s0301a1:230_6": "upasampādessāmi ta’’nti.",
  "atk-s0301a1:230_7": "So ‘‘sādhū’’ti theraṁ vanditvā pattacīvaramādāya coraaṭaviyā orabhāge bhaginigāmaṁ gantvā piṇḍāya cari,",
  "atk-s0301a1:230_8": "taṁ bhaginī disvā vanditvā gehe nisīdāpetvā bhojesi.",
  "atk-s0301a1:230_9": "So katabhattakicco vassāni pucchi.",
  "atk-s0301a1:230_10": "Sā ‘‘ahaṁ na jānāmi,",
  "atk-s0301a1:230_11": "mātā me jānātī’’ti āha.",
  "atk-s0301a1:230_12": "Atha so ‘‘tiṭṭhatha tumhe,",
  "atk-s0301a1:230_13": "ahaṁ mātusantikaṁ gamissāmī’’ti aṭaviṁ otiṇṇo.",
  "atk-s0301a1:230_14": "Tamenaṁ dūratova corapuriso disvā corānaṁ ārocesi.",
  "atk-s0301a1:230_15": "Corā ‘‘sāmaṇero kireko aṭaviṁ otiṇṇo,",
  "atk-s0301a1:230_16": "gacchatha naṁ ānethā’’ti āṇāpetvā ekacce ‘‘mārema na’’nti āhaṁsu,",
  "atk-s0301a1:230_17": "ekacce vissajjemāti.",
  "atk-s0301a1:230_18": "Sāmaṇero cintesi –",
  "atk-s0301a1:230_19": "‘‘ahaṁ sekho sakaraṇīyo,",
  "atk-s0301a1:230_20": "imehi saddhiṁ mantetvā sotthimattānaṁ karissāmī’’ti corajeṭṭhakaṁ āmantetvā,",
  "atk-s0301a1:230_21": "‘‘upamaṁ te, āvuso,",
  "atk-s0301a1:230_22": "karissāmī’’ti imā gāthā abhāsi –",
  "atk-s0301a1:231_0": "‘‘Ahu atītamaddhānaṁ, araññasmiṁ brahāvane;",
  "atk-s0301a1:232_0": "Ceto kūṭāni oḍḍetvā, sasakaṁ avadhī tadā.",
  "atk-s0301a1:233_0": "‘‘Sasakañca mataṁ disvā, ubbiggā migapakkhino;",
  "atk-s0301a1:234_0": "Ekarattiṁ apakkāmuṁ, ‘akiccaṁ vattate idha’.",
  "atk-s0301a1:235_0": "‘‘Tatheva samaṇaṁ hantvā, adhimuttaṁ akiñcanaṁ;",
  "atk-s0301a1:236_0": "Addhikā nāgamissanti, dhanajāni bhavissatī’’ti.",
  "atk-s0301a1:237_0": "‘‘Saccaṁ kho samaṇo āha, adhimutto akiñcano;",
  "atk-s0301a1:238_0": "Addhikā nāgamissanti, dhanajāni bhavissati.",
  "atk-s0301a1:239_0": "‘‘Sace paṭipathe disvā, nārocessasi kassaci;",
  "atk-s0301a1:240_0": "Tava saccamanurakkhanto, gaccha bhante yathāsukha’’nti.",
  "atk-s0301a1:241_0": "So tehi corehi vissajjito gacchanto ñātayopi disvā tesampi na ārocesi.",
  "atk-s0301a1:241_1": "Atha te anuppatte corā gahetvā viheṭhayiṁsu,",
  "atk-s0301a1:241_2": "uraṁ paharitvā paridevamānañcassa mātaraṁ corā etadavocuṁ –",
  "atk-s0301a1:242_0": "‘‘Kiṁ te hoti adhimutto, udare vasiko asi;",
  "atk-s0301a1:243_0": "Puṭṭhā me amma akkhāhi, kathaṁ jānemu taṁ maya’’nti.",
  "atk-s0301a1:244_0": "‘‘Adhimuttassa ahaṁ mātā, ayañca janako pitā;",
  "atk-s0301a1:245_0": "Bhaginī bhātaro cāpi, sabbeva idha ñātayo.",
  "atk-s0301a1:246_0": "‘‘Akiccakārī adhimutto, yaṁ disvā na nivāraye;",
  "atk-s0301a1:247_0": "Etaṁ kho vattaṁ samaṇānaṁ, ariyānaṁ dhammajīvinaṁ.",
  "atk-s0301a1:248_0": "‘‘Saccavādī adhimutto, yaṁ disvā na nivāraye;",
  "atk-s0301a1:249_0": "Adhimuttassa suciṇṇena, saccavādissa bhikkhuno;",
  "atk-s0301a1:250_0": "Sabbeva abhayaṁ pattā, sotthiṁ gacchantu ñātayo’’ti.",
  "atk-s0301a1:251_0": "Evaṁ te corehi vissajjitā gantvā adhimuttaṁ āhaṁsu –",
  "atk-s0301a1:252_0": "‘‘Tava tāta suciṇṇena, saccavādissa bhikkhuno;",
  "atk-s0301a1:253_0": "Sabbeva abhayaṁ pattā, sotthiṁ paccāgamamhase’’ti.",
  "atk-s0301a1:254_0": "Tepi pañcasatā corā pasādaṁ āpajjitvā adhimuttassa sāmaṇerassa santike pabbajiṁsu.",
  "atk-s0301a1:254_1": "So te ādāya upajjhāyassa santikaṁ gantvā paṭhamaṁ attanā upasampanno pacchā te pañcasate attano antevāsike katvā upasampādesi.",
  "atk-s0301a1:254_2": "Te adhimuttatherassa ovāde ṭhitā sabbe aggaphalaṁ arahattaṁ pāpuṇiṁsu.",
  "atk-s0301a1:254_3": "Imamatthaṁ gahetvā devatā ‘‘sataṁ saddhammamaññāya ñātimajjhe virocatī’’ti āha.",
  "atk-s0301a1:255_0": "Sātatanti satataṁ sukhaṁ vā ciraṁ tiṭṭhantīti vadati.",
  "atk-s0301a1:255_1": "Sabbāsaṁ voti sabbāsaṁ tumhākaṁ.",
  "atk-s0301a1:255_2": "Pariyāyenāti kāraṇena.",
  "atk-s0301a1:255_3": "Sabbadukkhā pamuccatīti,",
  "atk-s0301a1:255_4": "na kevalaṁ seyyova hoti,",
  "atk-s0301a1:255_5": "na ca kevalaṁ paññaṁ labhati,",
  "atk-s0301a1:255_6": "sokamajjhe na socati,",
  "atk-s0301a1:255_7": "ñātimajjhe virocati,",
  "atk-s0301a1:255_8": "sugatiyaṁ nibbattati,",
  "atk-s0301a1:255_9": "ciraṁ sukhaṁ tiṭṭhati,",
  "atk-s0301a1:255_10": "sakalasmā pana vaṭṭadukkhāpi muccatīti. Paṭhamaṁ.",
  "atk-s0301a1:256_0": "2. Maccharisuttavaṇṇanā",
  "atk-s0301a1:257_0": "32.",
  "atk-s0301a1:257_1": "Dutiye maccherā ca pamādā cāti attasampattinigūhanalakkhaṇena maccherena ceva sativippavāsalakkhaṇena pamādena ca.",
  "atk-s0301a1:257_2": "Ekacco hi ‘idaṁ me dentassa parikkhayaṁ gamissati,",
  "atk-s0301a1:257_3": "mayhaṁ vā gharamānusakānaṁ vā na bhavissatī’’ti macchariyena dānaṁ na deti.",
  "atk-s0301a1:257_4": "Ekacco khiḍḍādipasutattā ‘dānaṁ dātabba’’nti cittampi na uppādeti.",
  "atk-s0301a1:257_5": "Evaṁ dānaṁ na dīyatīti evametaṁ yasadāyakaṁ sirīdāyakaṁ sampattidāyakaṁ sukhadāyakaṁ dānaṁ nāma na dīyatītiādinā kāraṇaṁ kathesi.",
  "atk-s0301a1:257_6": "Puññaṁ ākaṅkhamānenāti pubbacetanādibhedaṁ puññaṁ icchamānena.",
  "atk-s0301a1:257_7": "Deyyaṁ hoti vijānatāti atthi dānassa phalanti jānantena dātabbamevāti vadati.",
  "atk-s0301a1:258_0": "Tameva bālaṁ phusatīti taṁyeva bālaṁ idhalokaparalokesu jighacchā ca pipāsā ca phusati anubandhati na vijahati.",
  "atk-s0301a1:258_1": "Tasmāti yasmā tameva phusati, tasmā.",
  "atk-s0301a1:258_2": "Vineyya maccheranti maccheramalaṁ vinetvā.",
  "atk-s0301a1:258_3": "Dajjā dānaṁ malābhibhūti malābhibhū hutvā taṁ maccheramalaṁ abhibhavitvā dānaṁ dadeyya.",
  "atk-s0301a1:259_0": "Te matesu na mīyantīti adānasīlatāya maraṇena matesu na mīyanti.",
  "atk-s0301a1:259_1": "Yathā hi mato samparivāretvā ṭhapite bahumhipi annapānādimhi ‘‘idaṁ imassa hotu,",
  "atk-s0301a1:259_2": "idaṁ imassā’’ti uṭṭhahitvā saṁvibhāgaṁ na karoti,",
  "atk-s0301a1:259_3": "evaṁ adānasīlopīti matakassa ca adānasīlassa ca bhogā samasamā nāma honti.",
  "atk-s0301a1:259_4": "Tena dānasīlā evarūpesu matesu na mīyantīti attho.",
  "atk-s0301a1:259_5": "Panthānaṁva saha vajaṁ,",
  "atk-s0301a1:259_6": "appasmiṁ ye pavecchantīti yathā addhānaṁ kantāramaggaṁ saha vajantā pathikā saha vajantānaṁ pathikānaṁ",
  "atk-s0301a1:259_7": "appasmiṁ pātheyye saṁvibhāgaṁ katvā pavecchanti dadantiyeva,",
  "atk-s0301a1:259_8": "evamevaṁ ye pana anamataggaṁ saṁsārakantāraṁ saha vajantā saha vajantānaṁ appasmimpi deyyadhamme saṁvibhāgaṁ katvā dadantiyeva,",
  "atk-s0301a1:259_9": "te matesu na mīyanti.",
  "atk-s0301a1:260_0": "Esa dhammo sanantanoti esa porāṇako dhammo,",
  "atk-s0301a1:260_1": "sanantanānaṁ vā paṇḍitānaṁ esa dhammoti.",
  "atk-s0301a1:260_2": "Appasmeketi appasmiṁ deyyadhamme eke.",
  "atk-s0301a1:260_3": "Pavecchantīti dadanti.",
  "atk-s0301a1:260_4": "Bahuneke na dicchareti bahunāpi bhogena samannāgatā ekacce na dadanti.",
  "atk-s0301a1:260_5": "Sahassena samaṁ mitāti sahassena saddhiṁ mitā,",
  "atk-s0301a1:260_6": "sahassa dānasadisā hoti.",
  "atk-s0301a1:261_0": "Duranvayoti duranugamano,",
  "atk-s0301a1:261_1": "duppūroti attho.",
  "atk-s0301a1:261_2": "Dhammaṁ careti dasakusalakammapathadhammaṁ carati.",
  "atk-s0301a1:261_3": "Yopi samuñjakañcareti yo api khalamaṇḍalādisodhanapalālapoṭhanādivasena samuñjakañcarati.",
  "atk-s0301a1:261_4": "Dārañca posanti dārañca posanto.",
  "atk-s0301a1:261_5": "Dadaṁ appakasminti appakasmiṁ paṇṇasākamattasmimpi saṁvibhāgaṁ katvā dadantova so dhammaṁ carati.",
  "atk-s0301a1:261_6": "Sataṁ sahassānanti sahassaṁ sahassaṁ katvā gaṇitānaṁ purisānaṁ sataṁ,",
  "atk-s0301a1:261_7": "satasahassanti attho.",
  "atk-s0301a1:261_8": "Sahassayāginanti bhikkhusahassassa vā yāgo kahāpaṇasahassena vā nibbattito yāgopi sahassayāgo.",
  "atk-s0301a1:261_9": "So etesaṁ atthīti sahassayāgino,",
  "atk-s0301a1:261_10": "tesaṁ sahassayāginaṁ.",
  "atk-s0301a1:261_11": "Etena dasannaṁ vā bhikkhukoṭīnaṁ dasannaṁ vā kahāpaṇakoṭīnaṁ piṇḍapāto dassito hoti.",
  "atk-s0301a1:261_12": "Ye ettakaṁ dadanti,",
  "atk-s0301a1:261_13": "te kalampi nagghanti tathāvidhassāti āha.",
  "atk-s0301a1:261_14": "Yvāyaṁ samuñjakaṁ carantopi dhammaṁ carati,",
  "atk-s0301a1:261_15": "dāraṁ posentopi,",
  "atk-s0301a1:261_16": "appakasmiṁ dadantopi,",
  "atk-s0301a1:261_17": "tathāvidhassa ete sahassayāgino kalampi nagghanti.",
  "atk-s0301a1:261_18": "Yaṁ tena daliddena ekapaṭivīsakamattampi salākabhattamattampi vā dinnaṁ,",
  "atk-s0301a1:261_19": "tassa dānassa sabbesampi tesaṁ dānaṁ kalaṁ nagghatīti.",
  "atk-s0301a1:261_20": "Kalaṁ nāma soḷasabhāgopi satabhāgopi sahassabhāgopi.",
  "atk-s0301a1:261_21": "Idha satabhāgo gahito.",
  "atk-s0301a1:261_22": "Yaṁ tena dānaṁ dinnaṁ,",
  "atk-s0301a1:261_23": "tasmiṁ satadhā vibhatte itaresaṁ dasakoṭisahassadānaṁ tato ekakoṭṭhāsampi nagghatīti āha.",
  "atk-s0301a1:262_0": "Evaṁ tathāgate dānassa agghaṁ karonte samīpe ṭhitā devatā cintesi –",
  "atk-s0301a1:262_1": "‘‘evaṁ bhagavā mahantaṁ dānaṁ pādena pavaṭṭetvā ratanasatike viya narake pakkhipanto idaṁ evaṁ parittakaṁ",
  "atk-s0301a1:262_2": "dānaṁ candamaṇḍale paharanto viya ukkhipati,",
  "atk-s0301a1:262_3": "kathaṁ nu kho etaṁ mahapphalatara’’nti jānanatthaṁ gāthāya ajjhabhāsi.",
  "atk-s0301a1:262_4": "Tattha kenāti kena kāraṇena.",
  "atk-s0301a1:262_5": "Mahaggatoti mahattaṁ gato,",
  "atk-s0301a1:262_6": "vipulassetaṁ vevacanaṁ.",
  "atk-s0301a1:262_7": "Samena dinnassāti samena dinnassa dānassa.",
  "atk-s0301a1:262_8": "Athassā bhagavā dānaṁ vibhajitvā dassento dadanti heketiādimāha.",
  "atk-s0301a1:262_9": "Tattha visame niviṭṭhāti visame kāyavacīmanokamme patiṭṭhitā hutvā.",
  "atk-s0301a1:262_10": "Chetvāti pothetvā.",
  "atk-s0301a1:262_11": "Vadhitvāti māretvā.",
  "atk-s0301a1:262_12": "Socayitvāti paraṁ sokasamappitaṁ katvā.",
  "atk-s0301a1:262_13": "Assumukhāti assumukhasammissā.",
  "atk-s0301a1:262_14": "Paraṁ rodāpetvā dinnadānañhi assumukhadānanti vuccati.",
  "atk-s0301a1:262_15": "Sadaṇḍāti daṇḍena tajjetvā paharitvā dinnadakkhiṇā sadaṇḍāti vuccati.",
  "atk-s0301a1:262_16": "Evanti nāhaṁ sammāsambuddhatāya mahādānaṁ gahetvā appaphalaṁ nāma kātuṁ sakkomi parittakadānaṁ vā mahapphalaṁ nāma.",
  "atk-s0301a1:262_17": "Idaṁ pana mahādānaṁ attano uppattiyā aparisuddhatāya evaṁ appaphalaṁ nāma hoti,",
  "atk-s0301a1:262_18": "itaraṁ parittadānaṁ attano uppattiyā parisuddhatāya evaṁ mahapphalaṁ nāmāti imamatthaṁ dassento evantiādimāhāti. Dutiyaṁ.",
  "atk-s0301a1:263_0": "3. Sādhusuttavaṇṇanā",
  "atk-s0301a1:264_0": "33.",
  "atk-s0301a1:264_1": "Tatiye udānaṁ udānesīti udāhāraṁ udāhari.",
  "atk-s0301a1:264_2": "Yathā hi yaṁ telaṁ mānaṁ gahetuṁ na sakkoti vissanditvā gacchati,",
  "atk-s0301a1:264_3": "taṁ avasesakoti vuccati.",
  "atk-s0301a1:264_4": "Yañca jalaṁ taḷākaṁ gahetuṁ na sakkoti,",
  "atk-s0301a1:264_5": "ajjhottharitvā gacchati,",
  "atk-s0301a1:264_6": "taṁ oghoti vuccati,",
  "atk-s0301a1:264_7": "evamevaṁ yaṁ pītivacanaṁ hadayaṁ gahetuṁ na sakkoti,",
  "atk-s0301a1:264_8": "adhikaṁ hutvā anto asaṇṭhahitvā bahi nikkhamati,",
  "atk-s0301a1:264_9": "taṁ udānanti vuccati.",
  "atk-s0301a1:264_10": "Evarūpaṁ pītimayaṁ vacanaṁ nicchāresīti attho.",
  "atk-s0301a1:264_11": "Saddhāyapi sāhu dānanti kammañca kammaphalañca saddahitvāpi dinnadānaṁ sāhu laddhakaṁ bhaddakameva.",
  "atk-s0301a1:264_12": "Āhūti kathenti.",
  "atk-s0301a1:264_13": "Kathaṁ panetaṁ ubhayaṁ samaṁ nāma hotīti?",
  "atk-s0301a1:264_14": "Jīvitabhīruko hi yujjhituṁ na sakkoti,",
  "atk-s0301a1:264_15": "khayabhīruko dātuṁ na sakkoti.",
  "atk-s0301a1:264_16": "‘‘Jīvitañca rakkhissāmi yujjhissāmi cā’’ti hi vadanto na yujjhati.",
  "atk-s0301a1:264_17": "Jīvite pana ālayaṁ vissajjetvā,",
  "atk-s0301a1:264_18": "‘‘chejjaṁ vā hotu maraṇaṁ vā,",
  "atk-s0301a1:264_19": "gaṇhissāmetaṁ issariya’’nti ussahantova yujjhati.",
  "atk-s0301a1:264_20": "‘‘Bhoge ca rakkhissāmi,",
  "atk-s0301a1:264_21": "dānañca dassāmī’’ti vadanto na dadāti.",
  "atk-s0301a1:264_22": "Bhogesu pana ālayaṁ vissajjetvā mahādānaṁ dassāmīti ussahantova deti.",
  "atk-s0301a1:264_23": "Evaṁ dānañca yuddhañca samaṁ hoti.",
  "atk-s0301a1:264_24": "Kiñca bhiyyo?",
  "atk-s0301a1:264_25": "Appāpi santā bahuke jinantīti yathā ca yuddhe appakāpi vīrapurisā bahuke bhīrupurise jinanti,",
  "atk-s0301a1:264_26": "evaṁ saddhādisampanno appakampi dānaṁ dadanto bahumaccheraṁ maddati,",
  "atk-s0301a1:264_27": "bahuñca dānavipākaṁ adhigacchati.",
  "atk-s0301a1:264_28": "Evampi dānañca yuddhañca samānaṁ.",
  "atk-s0301a1:264_29": "Tenevāha –",
  "atk-s0301a1:265_0": "‘‘Appampi ce saddahāno dadāti,",
  "atk-s0301a1:266_0": "Teneva so hoti sukhī paratthā’’ti.",
  "atk-s0301a1:267_0": "Imassa ca panatthassa pakāsanatthaṁ ekasāṭakabrāhmaṇavatthu ca aṅkuravatthu ca vitthāretabbaṁ.",
  "atk-s0301a1:268_0": "Dhammaladdhassāti dhammena samena laddhassa bhogassa dhammaladdhassa ca puggalassa.",
  "atk-s0301a1:268_1": "Ettha puggalo laddhadhammo nāma adhigatadhammo ariyapuggalo.",
  "atk-s0301a1:268_2": "Iti yaṁ dhammaladdhassa bhogassa dānaṁ dhammaladdhassa ariyapuggalassa dīyati,",
  "atk-s0301a1:268_3": "tampi sādhūti attho.",
  "atk-s0301a1:268_4": "Yo dhammaladdhassāti imasmimpi gāthāpade ayameva attho.",
  "atk-s0301a1:268_5": "Uṭṭhānavīriyādhigatassāti uṭṭhānena ca vīriyena ca adhigatassa bhogassa.",
  "atk-s0301a1:268_6": "Vetaraṇinti desanāsīsamattametaṁ.",
  "atk-s0301a1:268_7": "Yamassa pana vetaraṇimpi sañjīvakāḷasuttādayopi ekatiṁsamahānirayepi sabbasova atikkamitvāti attho.",
  "atk-s0301a1:269_0": "Viceyya dānanti vicinitvā dinnadānaṁ.",
  "atk-s0301a1:269_1": "Tattha dve vicinanā dakkhiṇāvicinanaṁ dakkhiṇeyyavicinanañca.",
  "atk-s0301a1:269_2": "Tesu lāmakalāmake paccaye apanetvā paṇītapaṇīte vicinitvā tesaṁ dānaṁ dakkhiṇāvicinanaṁ nāma.",
  "atk-s0301a1:269_3": "Vipannasīle ito bahiddhā pañcanavutipāsaṇḍabhede vā dakkhiṇeyye pahāya sīlādiguṇasampannānaṁ sāsane pabbajitānaṁ dānaṁ dakkhiṇeyyavicinanaṁ nāma.",
  "atk-s0301a1:269_4": "Evaṁ dvīhākārehi viceyya dānaṁ.",
  "atk-s0301a1:269_5": "Sugatappasatthanti sugatena vaṇṇitaṁ.",
  "atk-s0301a1:269_6": "Tattha dakkhiṇeyyavicinanaṁ dassento ye dakkhiṇeyyātiādimāha.",
  "atk-s0301a1:269_7": "Bījāni vuttāni yathāti iminā pana dakkhiṇāvicinanaṁ āha.",
  "atk-s0301a1:269_8": "Avipannabījasadisā hi vicinitvā gahitā paṇītapaṇītā deyyadhammāti.",
  "atk-s0301a1:270_0": "Pāṇesupi sādhu saṁyamoti pāṇesu saṁyatabhāvopi bhaddako.",
  "atk-s0301a1:270_1": "Ayaṁ devatā itarāhi kathitaṁ dānānisaṁsaṁ atikkamitvā sīlānisaṁsaṁ kathetumāraddhā.",
  "atk-s0301a1:270_2": "Aheṭhayaṁ caranti avihiṁsanto caramāno.",
  "atk-s0301a1:270_3": "Parūpavādāti parassa upavādabhayena.",
  "atk-s0301a1:270_4": "Bhayāti upavādabhayā.",
  "atk-s0301a1:270_5": "Dānā ca kho dhammapadaṁva seyyoti dānato nibbānasaṅkhātaṁ dhammapadameva seyyo.",
  "atk-s0301a1:270_6": "Pubbe ca hi pubbatare ca santoti pubbe ca kassapabuddhādikāle pubbatare ca koṇāgamanabuddhādikāle,",
  "atk-s0301a1:270_7": "sabbepi vā ete pubbe ca pubbatare ca santo nāmāti. Tatiyaṁ.",
  "atk-s0301a1:271_0": "4. Nasantisuttavaṇṇanā",
  "atk-s0301a1:272_0": "34.",
  "atk-s0301a1:272_1": "Catutthe kamanīyānīti rūpādīni iṭṭhārammaṇāni.",
  "atk-s0301a1:272_2": "Apunāgamanaṁ anāgantā puriso maccudheyyāti tebhūmakavaṭṭasaṅkhātā maccudheyyā apunāgamanasaṅkhātaṁ nibbānaṁ anāgantā.",
  "atk-s0301a1:272_3": "Nibbānañhi sattā na punāgacchanti,",
  "atk-s0301a1:272_4": "tasmā taṁ apunāgamananti vuccati.",
  "atk-s0301a1:272_5": "Taṁ kāmesu baddho ca pamatto ca anāgantā nāma hoti,",
  "atk-s0301a1:272_6": "so taṁ pāpuṇituṁ na sakkoti,",
  "atk-s0301a1:272_7": "tasmā evamāha.",
  "atk-s0301a1:272_8": "Chandajanti taṇhāchandato jātaṁ.",
  "atk-s0301a1:272_9": "Aghanti pañcakkhandhadukkhaṁ.",
  "atk-s0301a1:272_10": "Dutiyapadaṁ tasseva vevacanaṁ.",
  "atk-s0301a1:272_11": "Chandavinayā aghavinayoti taṇhāvinayena pañcakkhandhavinayo .",
  "atk-s0301a1:272_12": "Aghavinayā dukkhavinayoti pañcakkhandhavinayena vaṭṭadukkhaṁ vinītameva hoti.",
  "atk-s0301a1:272_13": "Citrānīti ārammaṇacittāni.",
  "atk-s0301a1:272_14": "Saṅkapparāgoti saṅkappitarāgo.",
  "atk-s0301a1:272_15": "Evamettha vatthukāmaṁ paṭikkhipitvā kilesakāmo kāmoti vutto.",
  "atk-s0301a1:272_16": "Ayaṁ panattho pasūrasuttena (su. ni.",
  "atk-s0301a1:272_17": "830 ādayo) vibhāvetabbo.",
  "atk-s0301a1:272_18": "Pasūraparibbājako hi therena ‘‘saṅkapparāgo purisassa kāmo’’ti vutte –",
  "atk-s0301a1:273_0": "‘‘Na te kāmā yāni citrāni loke,",
  "atk-s0301a1:274_0": "Saṅkapparāgañca vadesi kāmaṁ;",
  "atk-s0301a1:275_0": "Saṅkappayaṁ akusale vitakke,",
  "atk-s0301a1:276_0": "Bhikkhūpi te hehinti kāmabhogī’’ti. –",
  "atk-s0301a1:277_0": "Āha. Atha naṁ thero avoca –",
  "atk-s0301a1:278_0": "‘‘Te ce kāmā yāni citrāni loke,",
  "atk-s0301a1:279_0": "Saṅkapparāgaṁ na vadesi kāmaṁ;",
  "atk-s0301a1:280_0": "Passanto rūpāni manoramāni,",
  "atk-s0301a1:281_0": "Satthāpi te hehiti kāmabhogī.",
  "atk-s0301a1:282_0": "Suṇanto saddāni, ghāyanto gandhāni;",
  "atk-s0301a1:283_0": "Sāyanto rasāni, phusanto phassāni manoramāni;",
  "atk-s0301a1:284_0": "Satthāpi te hehiti kāmabhogī’’ti.",
  "atk-s0301a1:285_0": "Athettha dhīrāti atha etesu ārammaṇesu paṇḍitā chandarāgaṁ vinayanti.",
  "atk-s0301a1:285_1": "Saṁyojanaṁ sabbanti dasavidhampi saṁyojanaṁ.",
  "atk-s0301a1:285_2": "Akiñcananti rāgakiñcanādivirahitaṁ.",
  "atk-s0301a1:285_3": "Nānupatanti dukkhāti vaṭṭadukkhā pana tassa upari na patanti.",
  "atk-s0301a1:285_4": "Iccāyasmāmogharājāti,",
  "atk-s0301a1:285_5": "‘‘pahāsi saṅkha’’nti gāthaṁ sutvā tassaṁ parisati anusandhikusalo mogharājā nāma thero ‘‘imissā gāthāya",
  "atk-s0301a1:285_6": "attho na yathānusandhiṁ gato’’ti cintetvā yathānusandhiṁ ghaṭento evamāha.",
  "atk-s0301a1:285_7": "Tattha idha vā huraṁ vāti idhaloke vā paraloke vā.",
  "atk-s0301a1:285_8": "Naruttamaṁ atthacaraṁ narānanti kiñcāpi sabbe khīṇāsavā naruttamā ceva atthacarā ca narānaṁ,",
  "atk-s0301a1:285_9": "thero pana dasabalaṁ sandhāyevamāha.",
  "atk-s0301a1:285_10": "Ye taṁ namassanti pasaṁsiyā teti yadi tathāvimuttaṁ devamanussā namassanti,",
  "atk-s0301a1:285_11": "atha ye taṁ bhagavantaṁ kāyena vā vācāya vā anupaṭipattiyā vā namassanti,",
  "atk-s0301a1:285_12": "te kiṁ pasaṁsiyā,",
  "atk-s0301a1:285_13": "udāhu apasaṁsiyāti.",
  "atk-s0301a1:285_14": "Bhikkhūti mogharājattheraṁ ālapati.",
  "atk-s0301a1:285_15": "Aññāya dhammanti catusaccadhammaṁ jānitvā.",
  "atk-s0301a1:285_16": "Saṅgātigā tepi bhavantīti ye taṁ kāyena vā vācāya vā anupaṭipattiyā vā namassanti.",
  "atk-s0301a1:285_17": "Te catusaccadhammaṁ aññāya vicikicchaṁ pahāya saṅgātigāpi honti,",
  "atk-s0301a1:285_18": "pasaṁsiyāpi hontīti.",
  "atk-s0301a1:285_19": "Catutthaṁ.",
  "atk-s0301a1:286_0": "5. Ujjhānasaññisuttavaṇṇanā",
  "atk-s0301a1:287_0": "35.",
  "atk-s0301a1:287_1": "Pañcame ujjhānasaññikāti ujjhānasaññī devaloko nāma pāṭiyekko natthi,",
  "atk-s0301a1:287_2": "imā pana devatā tathāgatassa catupaccayaparibhogaṁ nissāya ujjhāyamānā āgatā.",
  "atk-s0301a1:287_3": "Tāsaṁ kira evaṁ ahosi –",
  "atk-s0301a1:287_4": "‘‘samaṇo gotamo bhikkhūnaṁ paṁsukūlacīvara-piṇḍiyālopa-rukkhamūlasenāsanapūtimuttabhesajjehi santosasseva pariyantakāritaṁ vaṇṇeti,",
  "atk-s0301a1:287_5": "sayaṁ pana pattuṇṇadukūla khomādīni paṇītacīvarāni dhāreti,",
  "atk-s0301a1:287_6": "rājārahaṁ uttamaṁ bhojanaṁ bhuñjati,",
  "atk-s0301a1:287_7": "devavimānakappāya gandhakuṭiyā varasayane sayati,",
  "atk-s0301a1:287_8": "sappinavanītādīni bhesajjāni paṭisevati,",
  "atk-s0301a1:287_9": "divasaṁ mahājanassa dhammaṁ deseti,",
  "atk-s0301a1:287_10": "vacanamassa aññato gacchati,",
  "atk-s0301a1:287_11": "kiriyā aññato’’ti ujjhāyamānā āgamiṁsu.",
  "atk-s0301a1:287_12": "Tena tāsaṁ dhammasaṅgāhakattherehi ‘‘ujjhānasaññikā’’ti nāmaṁ gahitaṁ.",
  "atk-s0301a1:288_0": "Aññathā santanti aññenākārena bhūtaṁ.",
  "atk-s0301a1:288_1": "Nikaccāti nikatiyā vañcanāya,",
  "atk-s0301a1:288_2": "vañcetvāti attho.",
  "atk-s0301a1:288_3": "Kitavassevāti kitavo vuccati sākuṇiko.",
  "atk-s0301a1:288_4": "So hi agumbova samāno sākhapaṇṇādipaṭicchādanena gumbavaṇṇaṁ dassetvā upagate moratittirādayo sakuṇe māretvā dārabharaṇaṁ karoti.",
  "atk-s0301a1:288_5": "Iti tassa kitavassa imāya vañcanāya evaṁ vañcetvā sakuṇamaṁsabhojanaṁ viya kuhakassāpi paṁsukūlena attānaṁ",
  "atk-s0301a1:288_6": "paṭicchādetvā kathāchekatāya mahājanaṁ vañcetvā khādamānassa vicarato.",
  "atk-s0301a1:288_7": "Bhuttaṁ theyyena tassa tanti sabbopi tassa catupaccayaparibhogo theyyena paribhutto nāma hotīti devatā bhagavantaṁ sandhāya vadati.",
  "atk-s0301a1:288_8": "Parijānanti paṇḍitāti ayaṁ kārako vā akārako vāti paṇḍitā jānanti.",
  "atk-s0301a1:288_9": "Iti tā devatā ‘‘tathāgatāpi mayameva paṇḍitā’’ti maññamānā evamāhaṁsu.",
  "atk-s0301a1:289_0": "Atha bhagavā nayidantiādimāha.",
  "atk-s0301a1:289_1": "Tattha yāyaṁ paṭipadā daḷhāti ayaṁ dhammānudhammapaṭipadā daḷhā thirā.",
  "atk-s0301a1:289_2": "Yāya paṭipadāya dhīrā paṇḍitā ārammaṇūpanijjhānena lakkhaṇūpanijjhānena cāti dvīhi jhānehi jhāyino mārabandhanā pamuccanti,",
  "atk-s0301a1:289_3": "taṁ paṭipadaṁ bhāsitamattena vā savanamattena vā okkamituṁ paṭipajjituṁ na sakkāti attho.",
  "atk-s0301a1:289_4": "Na ve dhīrā pakubbantīti dhīrā paṇḍitā viditvā lokapariyāyaṁ saṅkhāralokassa udayabbayaṁ ñatvā catusaccadhammañca",
  "atk-s0301a1:289_5": "aññāya kilesanibbānena nibbutā loke visattikaṁ tiṇṇā evaṁ na kubbanti,",
  "atk-s0301a1:289_6": "mayaṁ evarūpāni na kathemāti attho.",
  "atk-s0301a1:290_0": "Pathaviyaṁ patiṭṭhahitvāti ‘‘ayuttaṁ amhehi kataṁ,",
  "atk-s0301a1:290_1": "akārakameva mayaṁ kārakavādena samudācarimhā’’ti lajjamānā mahābrahmani viya bhagavati gāravaṁ paccupaṭṭhapetvā",
  "atk-s0301a1:290_2": "aggikkhandhaṁ viya bhagavantaṁ durāsadaṁ katvā passamānā ākāsato otaritvā bhūmiyaṁ ṭhatvāti attho.",
  "atk-s0301a1:290_3": "Accayoti aparādho. No, bhante,",
  "atk-s0301a1:290_4": "accāgamāti amhe atikkamma abhibhavitvā pavatto.",
  "atk-s0301a1:290_5": "Āsādetabbanti ghaṭṭayitabbaṁ.",
  "atk-s0301a1:290_6": "Tā kira devatā bhagavantaṁ kāyena vācāyāti dvīhipi ghaṭṭayiṁsu.",
  "atk-s0301a1:290_7": "Tathāgataṁ avanditvā ākāse patiṭṭhamānā kāyena ghaṭṭayiṁsu,",
  "atk-s0301a1:290_8": "kitavopamaṁ āharitvā nānappakārakaṁ asabbhivādaṁ vadamānā vācāya ghaṭṭayiṁsu.",
  "atk-s0301a1:290_9": "Tasmā āsādetabbaṁ amaññimhāti āhaṁsu.",
  "atk-s0301a1:290_10": "Paṭiggaṇhātūti khamatu.",
  "atk-s0301a1:290_11": "Āyatiṁ saṁvarāyāti anāgate saṁvaraṇatthāya,",
  "atk-s0301a1:290_12": "puna evarūpassa aparādhassa dosassa akaraṇatthāya.",
  "atk-s0301a1:291_0": "Sitaṁpātvākāsīti aggadante dassento pahaṭṭhākāraṁ dassesi. Kasmā?",
  "atk-s0301a1:291_1": "Tā kira devatā na sabhāvena khamāpenti,",
  "atk-s0301a1:291_2": "lokiyamahājanañca sadevake loke aggapuggalaṁ tathāgatañca ekasadisaṁ karonti.",
  "atk-s0301a1:291_3": "Atha bhagavā ‘‘parato kathāya uppannāya buddhabalaṁ dīpetvā pacchā khamissāmī’’ti sitaṁ pātvākāsi.",
  "atk-s0301a1:291_4": "Bhiyyoso mattāyāti atirekappamāṇena.",
  "atk-s0301a1:291_5": "Imaṁ gāthaṁ abhāsīti kupito esa amhākanti maññamānā abhāsi.",
  "atk-s0301a1:292_0": "Na paṭigaṇhatīti na khamati nādhivāseti.",
  "atk-s0301a1:292_1": "Kopantaroti abbhantare uppannakopo.",
  "atk-s0301a1:292_2": "Dosagarūti dosaṁ garuṁ katvā ādāya viharanto.",
  "atk-s0301a1:292_3": "Sa veraṁ paṭimuñcatīti so evarūpo gaṇṭhikaṁ paṭimuñcanto viya taṁ veraṁ attani paṭimuñcati ṭhapeti,",
  "atk-s0301a1:292_4": "na paṭinissajjatīti attho.",
  "atk-s0301a1:292_5": "Accayo ce na vijjethāti sace accāyikakammaṁ na bhaveyya.",
  "atk-s0301a1:292_6": "No cidhāpagataṁ siyāti yadi aparādho nāma na bhāveyya.",
  "atk-s0301a1:292_7": "Kenīdha kusalo siyāti yadi verāni na sammeyyuṁ,",
  "atk-s0301a1:292_8": "kena kāraṇena kusalo bhaveyya.",
  "atk-s0301a1:293_0": "Kassaccayāti gāthāya kassa atikkamo natthi?",
  "atk-s0301a1:293_1": "Kassa aparādho natthi?",
  "atk-s0301a1:293_2": "Ko sammohaṁ nāpajjati?",
  "atk-s0301a1:293_3": "Ko niccameva paṇḍito nāmāti attho?",
  "atk-s0301a1:293_4": "Imaṁ kira gāthaṁ bhaṇāpanatthaṁ bhagavato sitapātukammaṁ.",
  "atk-s0301a1:293_5": "Tasmā idāni devatānaṁ buddhabalaṁ dīpetvā khamissāmīti tathāgatassa buddhassātiādimāha.",
  "atk-s0301a1:293_6": "Tattha tathāgatassāti tathā āgatoti evamādīhi kāraṇehi tathāgatassa.",
  "atk-s0301a1:293_7": "Buddhassāti catunnaṁ saccānaṁ buddhattādīhi kāraṇehi vimokkhantikapaṇṇattivasena evaṁ laddhanāmassa.",
  "atk-s0301a1:293_8": "Accayaṁ desayantīnanti yaṁ vuttaṁ tumhehi ‘‘accayaṁ desayantīnaṁ…pe…",
  "atk-s0301a1:293_9": "sa veraṁ paṭimuñcatī’’ti,",
  "atk-s0301a1:293_10": "taṁ sādhu vuttaṁ,",
  "atk-s0301a1:293_11": "ahaṁ pana taṁ veraṁ nābhinandāmi na patthayāmīti attho.",
  "atk-s0301a1:293_12": "Paṭiggaṇhāmi voccayanti tumhākaṁ aparādhaṁ khamāmīti. Pañcamaṁ.",
  "atk-s0301a1:294_0": "6. Saddhāsuttavaṇṇanā",
  "atk-s0301a1:295_0": "36.",
  "atk-s0301a1:295_1": "Chaṭṭhe saddhā dutiyā purisassa hotīti purisassa devaloke manussaloke ceva nibbānañca gacchantassa saddhā dutiyā hoti,",
  "atk-s0301a1:295_2": "sahāyakiccaṁ sādheti.",
  "atk-s0301a1:295_3": "No ce assaddhiyaṁ avatiṭṭhatīti yadi assaddhiyaṁ na tiṭṭhati.",
  "atk-s0301a1:295_4": "Yasoti parivāro.",
  "atk-s0301a1:295_5": "Kittīti vaṇṇabhaṇanaṁ.",
  "atk-s0301a1:295_6": "Tatvassa hotīti tato assa hoti.",
  "atk-s0301a1:295_7": "Nānupatanti saṅgāti rāgasaṅgādayo pañca saṅgā na anupatanti.",
  "atk-s0301a1:295_8": "Pamādamanuyuñjantīti ye pamādaṁ karonti nibbattenti,",
  "atk-s0301a1:295_9": "te taṁ anuyuñjanti nāma.",
  "atk-s0301a1:295_10": "Dhanaṁ seṭṭhaṁva rakkhatīti muttāmaṇisārādiuttamadhanaṁ viya rakkhati.",
  "atk-s0301a1:295_11": "Jhāyantoti lakkhaṇūpanijjhānena ca ārammaṇūpanijjhānena ca jhāyanto.",
  "atk-s0301a1:295_12": "Tattha lakkhaṇūpanijjhānaṁ nāma vipassanāmaggaphalāni.",
  "atk-s0301a1:295_13": "Vipassanā hi tīṇi lakkhaṇāni upanijjhāyatīti lakkhaṇūpanijjhānaṁ.",
  "atk-s0301a1:295_14": "Maggo vipassanāya āgatakiccaṁ sādhetīti lakkhaṇūpanijjhānaṁ.",
  "atk-s0301a1:295_15": "Phalaṁ tathalakkhaṇaṁ nirodhasaccaṁ upanijjhāyatīti lakkhaṇūpanijjhānaṁ.",
  "atk-s0301a1:295_16": "Aṭṭha samāpattiyo pana kasiṇārammaṇassa upanijjhāyanato ārammaṇūpanijjhānanti veditabbā.",
  "atk-s0301a1:295_17": "Paramaṁ nāma arahattasukhaṁ adhippetanti. Chaṭṭhaṁ.",
  "atk-s0301a1:296_0": "7. Samayasuttavaṇṇanā",
  "atk-s0301a1:297_0": "37.",
  "atk-s0301a1:297_1": "Sattame sakkesūti ‘‘sakyā vata,",
  "atk-s0301a1:297_2": "bho kumārā’’ti (dī. ni.",
  "atk-s0301a1:297_3": "1.267) udānaṁ paṭicca sakkāti laddhanāmānaṁ rājakumārānaṁ nivāso ekopi janapado rūḷhīsaddena sakkāti vuccati .",
  "atk-s0301a1:297_4": "Tasmiṁ sakkesu janapade.",
  "atk-s0301a1:297_5": "Mahāvaneti sayaṁjāte aropime himavantena saddhiṁ ekābaddhe mahati vane.",
  "atk-s0301a1:297_6": "Sabbeheva arahantehīti imaṁ suttaṁ kathitadivaseyeva pattaarahantehi.",
  "atk-s0301a1:298_0": "Tatrāyaṁ anupubbikathā –",
  "atk-s0301a1:298_1": "sākiyakoliyā hi kira kapilavatthunagarassa ca koliyanagarassa ca antare rohiṇiṁ nāma nadiṁ ekeneva āvaraṇena bandhāpetvā sassāni kārenti.",
  "atk-s0301a1:298_2": "Atha jeṭṭhamūlamāse sassesu milāyantesu ubhayanagaravāsīnampi kammakārā sannipatiṁsu.",
  "atk-s0301a1:298_3": "Tattha koliyanagaravāsino āhaṁsu –",
  "atk-s0301a1:298_4": "‘‘idaṁ udakaṁ ubhayato āhariyamānaṁ na tumhākaṁ,",
  "atk-s0301a1:298_5": "na amhākaṁ pahossati ,",
  "atk-s0301a1:298_6": "amhākaṁ pana sassaṁ ekena udakeneva nipphajjissati,",
  "atk-s0301a1:298_7": "idaṁ udakaṁ amhākaṁ dethā’’ti.",
  "atk-s0301a1:298_8": "Kapilavatthuvāsino āhaṁsu –",
  "atk-s0301a1:298_9": "‘‘tumhesu koṭṭhe pūretvā ṭhitesu mayaṁ rattasuvaṇṇanīlamaṇikāḷakahāpaṇe ca gahetvā pacchipasibbakādihatthā",
  "atk-s0301a1:298_10": "na sakkhissāma tumhākaṁ gharadvāre vicarituṁ,",
  "atk-s0301a1:298_11": "amhākampi sassaṁ ekeneva udakena nipphajjissati,",
  "atk-s0301a1:298_12": "idaṁ udakaṁ amhākaṁ dethā’’ti.",
  "atk-s0301a1:298_13": "‘‘Na mayaṁ dassāmā’’ti.",
  "atk-s0301a1:298_14": "‘‘Mayampi na dassāmā’’ti.",
  "atk-s0301a1:298_15": "Evaṁ kathaṁ vaḍḍhetvā eko uṭṭhāya ekassa pahāraṁ adāsi,",
  "atk-s0301a1:298_16": "sopi aññassāti evaṁ aññamaññaṁ paharitvā rājakulānaṁ jātiṁ ghaṭṭetvā kalahaṁ vaḍḍhayiṁsu.",
  "atk-s0301a1:299_0": "Koliyakammakārā vadanti –",
  "atk-s0301a1:299_1": "‘‘tumhe kapilavatthuvāsike gahetvā gajjatha,",
  "atk-s0301a1:299_2": "ye soṇasiṅgālādayo viya attano bhaginīhi saddhiṁ saṁvasiṁsu,",
  "atk-s0301a1:299_3": "etesaṁ hatthino ca assā ca phalakāvudhāni ca amhākaṁ kiṁ karissantī’’ti?",
  "atk-s0301a1:299_4": "Sākiyakammakārā vadanti –",
  "atk-s0301a1:299_5": "‘‘tumhe dāni kuṭṭhino dārake gahetvā gajjatha,",
  "atk-s0301a1:299_6": "ye anāthā niggatikā tiracchānā viya kolarukkhe vasiṁsu,",
  "atk-s0301a1:299_7": "etesaṁ hatthino ca assā ca phalakāvudhāni ca amhākaṁ kiṁ karissantī’’ti?",
  "atk-s0301a1:299_8": "Te gantvā tasmiṁ kamme niyuttaamaccānaṁ kathesuṁ,",
  "atk-s0301a1:299_9": "amaccā rājakulānaṁ kathesuṁ.",
  "atk-s0301a1:299_10": "Tato sākiyā –",
  "atk-s0301a1:299_11": "‘‘bhaginīhi saddhiṁ saṁvasitakānaṁ thāmañca balañca dassessāmā’’ti yuddhasajjā nikkhamiṁsu.",
  "atk-s0301a1:299_12": "Koliyāpi –",
  "atk-s0301a1:299_13": "‘‘kolarukkhavāsīnaṁ thāmañca balañca dassessāmā’’ti yuddhasajjā nikkhamiṁsu.",
  "atk-s0301a1:300_0": "Bhagavāpi rattiyā paccūsasamayeva mahākaruṇāsamāpattito uṭṭhāya lokaṁ volokento ime evaṁ yuddhasajje nikkhamante addasa. Disvā –",
  "atk-s0301a1:300_1": "‘‘mayi gate ayaṁ kalaho vūpasammissati nu kho udāhu no’’ti upadhārento –",
  "atk-s0301a1:300_2": "‘‘ahamettha gantvā kalahavūpasamanatthaṁ tīṇi jātakāni kathessāmi,",
  "atk-s0301a1:300_3": "tato kalaho vūpasammissati.",
  "atk-s0301a1:300_4": "Atha sāmaggidīpanatthāya dve jātakāni kathetvā attadaṇḍasuttaṁ desessāmi.",
  "atk-s0301a1:300_5": "Desanaṁ sutvā ubhayanagaravāsinopi aḍḍhatiyāni aḍḍhatiyāni kumārasatāni dassanti,",
  "atk-s0301a1:300_6": "ahaṁ te pabbājessāmi,",
  "atk-s0301a1:300_7": "tadā mahāsamāgamo bhavissatī’’ti sanniṭṭhānaṁ akāsi.",
  "atk-s0301a1:300_8": "Tasmā imesu yuddhasajjesu nikkhamantesu kassaci anārocetvā sayameva pattacīvaramādāya gantvā dvinnaṁ",
  "atk-s0301a1:300_9": "senānaṁ antare ākāse pallaṅkaṁ ābhujitvā chabbaṇṇarasmiyo vissajjetvā nisīdi.",
  "atk-s0301a1:301_0": "Kapilavatthuvāsino bhagavantaṁ disvāva,",
  "atk-s0301a1:301_1": "‘‘amhākaṁ ñātiseṭṭho satthā āgato.",
  "atk-s0301a1:301_2": "Diṭṭho nu kho tena amhākaṁ kalahakaraṇabhāvo’’ti cintetvā,",
  "atk-s0301a1:301_3": "‘‘na kho pana sakkā bhagavati āgate amhehi parassa sarīre satthaṁ pātetuṁ.",
  "atk-s0301a1:301_4": "Koliyanagaravāsino amhe hanantu vā bajjhantu vā’’ti.",
  "atk-s0301a1:301_5": "Āvudhāni chaḍḍetvā,",
  "atk-s0301a1:301_6": "bhagavantaṁ vanditvā,",
  "atk-s0301a1:301_7": "nisīdiṁsu.",
  "atk-s0301a1:301_8": "Koliyanagaravāsinopi tatheva cintetvā āvudhāni chaḍḍetvā,",
  "atk-s0301a1:301_9": "bhagavantaṁ vanditvā,",
  "atk-s0301a1:301_10": "nisīdiṁsu.",
  "atk-s0301a1:302_0": "Bhagavā jānantova,",
  "atk-s0301a1:302_1": "‘‘kasmā āgatattha,",
  "atk-s0301a1:302_2": "mahārājā’’ti pucchi? ‘‘Na, bhagavā,",
  "atk-s0301a1:302_3": "titthakīḷāya na pabbatakīḷāya,",
  "atk-s0301a1:302_4": "na nadīkīḷāya,",
  "atk-s0301a1:302_5": "na giridassanatthaṁ,",
  "atk-s0301a1:302_6": "imasmiṁ pana ṭhāne saṅgāmaṁ paccupaṭṭhapetvā āgatamhā’’ti.",
  "atk-s0301a1:302_7": "‘‘Kiṁ nissāya vo kalaho,",
  "atk-s0301a1:302_8": "mahārājāti? Udakaṁ, bhanteti.",
  "atk-s0301a1:302_9": "Udakaṁ kiṁ agghati,",
  "atk-s0301a1:302_10": "mahārājāti? Appaṁ, bhanteti.",
  "atk-s0301a1:302_11": "Pathavī nāma kiṁ agghati,",
  "atk-s0301a1:302_12": "mahārājāti? Anagghā, bhanteti.",
  "atk-s0301a1:302_13": "Khattiyā kiṁ agghantīti?",
  "atk-s0301a1:302_14": "Khattiyā nāma anagghā, bhanteti.",
  "atk-s0301a1:302_15": "Appamūlaṁ udakaṁ nissāya kimatthaṁ anagghe khattiye nāsetha, mahārāja,",
  "atk-s0301a1:302_16": "kalahe assādo nāma natthi,",
  "atk-s0301a1:302_17": "kalahavasena, mahārāja,",
  "atk-s0301a1:302_18": "aṭṭhāne veraṁ katvā ekāya rukkhadevatāya kāḷasīhena saddhiṁ baddhāghāto sakalampi imaṁ kappaṁ anuppattoyevāti vatvā phandanajātakaṁ (jā.",
  "atk-s0301a1:302_19": "1.13.14 ādayo) kathesi’’.",
  "atk-s0301a1:302_20": "Tato ‘‘parapattiyena nāma, mahārāja,",
  "atk-s0301a1:302_21": "na bhavitabbaṁ.",
  "atk-s0301a1:302_22": "Parapattiyā hutvā hi ekassa sasakassa kathāya tiyojanasahassavitthate himavante catuppadagaṇā mahāsamuddaṁ pakkhandino ahesuṁ.",
  "atk-s0301a1:302_23": "Tasmā parapattiyena na bhavitabba’’nti vatvā,",
  "atk-s0301a1:302_24": "pathavīundriyajātakaṁ kathesi.",
  "atk-s0301a1:302_25": "Tato ‘‘kadāci, mahārāja,",
  "atk-s0301a1:302_26": "dubbalopi mahābalassa randhaṁ vivaraṁ passati,",
  "atk-s0301a1:302_27": "kadāci mahābalo dubbalassa.",
  "atk-s0301a1:302_28": "Laṭukikāpi hi sakuṇikā hatthināgaṁ ghātesī’’ti laṭukikajātakaṁ (jā.",
  "atk-s0301a1:302_29": "1.5.39 ādayo) kathesi.",
  "atk-s0301a1:302_30": "Evaṁ kalahavūpasamanatthāya tīṇi jātakāni kathetvā sāmaggiparidīpanatthāya dve jātakāni kathesi. Kathaṁ?",
  "atk-s0301a1:302_31": "‘‘Samaggānañhi, mahārāja,",
  "atk-s0301a1:302_32": "koci otāraṁ nāma passituṁ na sakkotīti vatvā,",
  "atk-s0301a1:302_33": "rukkhadhammajātakaṁ (jā.",
  "atk-s0301a1:302_34": "1.1.74) kathesi .",
  "atk-s0301a1:302_35": "Tato ‘‘samaggānaṁ, mahārāja,",
  "atk-s0301a1:302_36": "koci vivaraṁ dassituṁ na sakkhi.",
  "atk-s0301a1:302_37": "Yadā pana aññamaññaṁ vivādamakaṁsu,",
  "atk-s0301a1:302_38": "atha te nesādaputto jīvitā voropetvā ādāya gatoti vivāde assādo nāma natthī’’ti vatvā,",
  "atk-s0301a1:302_39": "vaṭṭakajātakaṁ (jā.",
  "atk-s0301a1:302_40": "1.1.118) kathesi.",
  "atk-s0301a1:302_41": "Evaṁ imāni pañca jātakāni kathetvā avasāne attadaṇḍasuttaṁ (su. ni.",
  "atk-s0301a1:302_42": "941 ādayo) kathesi.",
  "atk-s0301a1:303_0": "Rājāno pasannā –",
  "atk-s0301a1:303_1": "‘‘sace satthā nāgamissa,",
  "atk-s0301a1:303_2": "mayaṁ sahatthā aññamaññaṁ vadhitvā lohitanadiṁ pavattayissāma.",
  "atk-s0301a1:303_3": "Amhākaṁ puttabhātaro ca gehadvāre na passeyyāma,",
  "atk-s0301a1:303_4": "sāsanapaṭisāsanampi no āharaṇako nābhavissa.",
  "atk-s0301a1:303_5": "Satthāraṁ nissāya no jīvitaṁ laddhaṁ.",
  "atk-s0301a1:303_6": "Sace pana satthā āgāraṁ ajjhāvasissa dīpasahassadvayaparivāraṁ catumahādīparajjamassa hatthagataṁ abhavissa,",
  "atk-s0301a1:303_7": "atirekasahassaṁ kho panassa puttā abhavissaṁsu,",
  "atk-s0301a1:303_8": "tato khattiyaparivāro avicarissa.",
  "atk-s0301a1:303_9": "Taṁ kho panesa sampattiṁ pahāya nikkhamitvā sambodhiṁ patto.",
  "atk-s0301a1:303_10": "Idānipi khattiyaparivāroyeva vicaratū’’ti ubhayanagaravāsino aḍḍhatiyāni aḍḍhatiyāni kumārasatāni adaṁsu.",
  "atk-s0301a1:303_11": "Bhagavāpi te pabbājetvā mahāvanaṁ agamāsi.",
  "atk-s0301a1:303_12": "Tesaṁ garugāravena na attano ruciyā pabbajitānaṁ anabhirati uppajji.",
  "atk-s0301a1:303_13": "Purāṇadutiyikāyopi tesaṁ –",
  "atk-s0301a1:303_14": "‘‘ayyaputtā ukkaṇṭhantu,",
  "atk-s0301a1:303_15": "gharāvāso na saṇṭhātī’’tiādīni vatvā sāsanaṁ pesenti.",
  "atk-s0301a1:303_16": "Te ca atirekataraṁ ukkaṇṭhiṁsu.",
  "atk-s0301a1:304_0": "Bhagavā āvajjento tesaṁ anabhiratibhāvaṁ ñatvā –",
  "atk-s0301a1:304_1": "‘‘ime bhikkhū mādisena buddhena saddhiṁ ekato vasantā ukkaṇṭhanti,",
  "atk-s0301a1:304_2": "handa nesaṁ kuṇāladahassa vaṇṇaṁ kathetvā tattha netvā anabhiratiṁ vinodemī’’ti kuṇāladahassa vaṇṇaṁ kathesi.",
  "atk-s0301a1:304_3": "Te taṁ daṭṭhukāmā ahesuṁ.",
  "atk-s0301a1:304_4": "Daṭṭhukāmattha,",
  "atk-s0301a1:304_5": "bhikkhave,",
  "atk-s0301a1:304_6": "kuṇāladahanti?",
  "atk-s0301a1:304_7": "Āma bhagavāti.",
  "atk-s0301a1:304_8": "Yadi evaṁ etha gacchāmāti.",
  "atk-s0301a1:304_9": "Iddhimantānaṁ bhagavā gamanaṭṭhānaṁ mayaṁ kathaṁ gamissāmāti.",
  "atk-s0301a1:304_10": "Tumhe gantukāmā hotha,",
  "atk-s0301a1:304_11": "ahaṁ mamānubhāvena gahetvā gamissāmīti. Sādhu, bhanteti.",
  "atk-s0301a1:304_12": "Bhagavā pañca bhikkhusatāni gahetvā ākāse uppatitvā kuṇāladahe patiṭṭhāya te bhikkhū āha –",
  "atk-s0301a1:304_13": "‘‘bhikkhave,",
  "atk-s0301a1:304_14": "imasmiṁ kuṇāladahe yesaṁ macchānaṁ nāmaṁ na jānātha mamaṁ pucchathā’’ti.",
  "atk-s0301a1:305_0": "Te pucchiṁsu.",
  "atk-s0301a1:305_1": "Bhagavā pucchitaṁ pucchitaṁ kathesi.",
  "atk-s0301a1:305_2": "Na kevalañca,",
  "atk-s0301a1:305_3": "macchānaṁyeva,",
  "atk-s0301a1:305_4": "tasmiṁ vanasaṇḍe rukkhānampi pabbatapāde dvipadacatuppadasakuṇānampi nāmāni pucchāpetvā kathesi.",
  "atk-s0301a1:305_5": "Atha dvīhi sakuṇehi mukhatuṇḍakena ḍaṁsitvā gahitadaṇḍake nisinno kuṇālasakuṇarājā purato pacchato ubhosu ca passesu sakuṇasaṅghaparivuto āgacchati.",
  "atk-s0301a1:305_6": "Bhikkhū taṁ disvā – ‘‘esa, bhante,",
  "atk-s0301a1:305_7": "imesaṁ sakuṇānaṁ rājā bhavissati,",
  "atk-s0301a1:305_8": "parivārā ete etassā’’ti maññāmāti. Evametaṁ,",
  "atk-s0301a1:305_9": "bhikkhave,",
  "atk-s0301a1:305_10": "ayampi mameva vaṁso mama paveṇīti.",
  "atk-s0301a1:305_11": "Idāni tāva mayaṁ, bhante,",
  "atk-s0301a1:305_12": "ete sakuṇe passāma.",
  "atk-s0301a1:305_13": "Yaṁ pana bhagavā ‘‘ayampi mameva vaṁso mama paveṇī’’ti āha,",
  "atk-s0301a1:305_14": "taṁ sotukāmamhāti.",
  "atk-s0301a1:305_15": "Sotukāmattha,",
  "atk-s0301a1:305_16": "bhikkhaveti?",
  "atk-s0301a1:305_17": "Āma bhagavāti.",
  "atk-s0301a1:305_18": "Tena hi suṇāthāti tīhi gāthāsatehi maṇḍetvā kuṇālajātakaṁ (jā.",
  "atk-s0301a1:305_19": "2.21.kuṇālajātaka) kathento anabhiratiṁ vinodesi.",
  "atk-s0301a1:305_20": "Desanāpariyosāne sabbepi sotāpattiphale patiṭṭhahiṁsu,",
  "atk-s0301a1:305_21": "maggeneva ca nesaṁ iddhipi āgatā.",
  "atk-s0301a1:305_22": "Bhagavā ‘‘hotu tāva ettakaṁ tesaṁ bhikkhūna’’nti ākāse uppatitvā mahāvanameva agamāsi.",
  "atk-s0301a1:305_23": "Tepi bhikkhū gamanakāle dasabalassa ānubhāvena gantvā āgamanakāle attano ānubhāvena bhagavantaṁ parivāretvā mahāvane otariṁsu.",
  "atk-s0301a1:306_0": "Bhagavā paññattāsane nisīditvā te bhikkhū āmantetvā – ‘‘etha,",
  "atk-s0301a1:306_1": "bhikkhave,",
  "atk-s0301a1:306_2": "nisīdatha.",
  "atk-s0301a1:306_3": "Uparimaggattayavajjhānaṁ vo kilesānaṁ kammaṭṭhānaṁ kathessāmī’’ti kammaṭṭhānaṁ kathesi.",
  "atk-s0301a1:306_4": "Bhikkhū cintayiṁsu –",
  "atk-s0301a1:306_5": "‘‘bhagavā amhākaṁ anabhiratabhāvaṁ ñatvā kuṇāladahaṁ netvā anabhiratiṁ vinodesi,",
  "atk-s0301a1:306_6": "tattha sotāpattiphalaṁ pattānaṁ no idāni idha tiṇṇaṁ maggānaṁ kammaṭṭhānaṁ adāsi,",
  "atk-s0301a1:306_7": "na kho pana amhehi ‘sotāpannā maya’nti vītināmetuṁ vaṭṭati,",
  "atk-s0301a1:306_8": "purisapurisehi no bhavituṁ vaṭṭatī’’ti te dasabalassa pāde vanditvā uṭṭhāya nisīdanaṁ papphoṭetvā visuṁ visuṁ pabbhārarukkhamūlesu nisīdiṁsu.",
  "atk-s0301a1:307_0": "Bhagavā cintesi –",
  "atk-s0301a1:307_1": "‘‘ime bhikkhū pakatiyāpi avissaṭṭhakammaṭṭhānā,",
  "atk-s0301a1:307_2": "laddhupāyassa pana bhikkhuno kilamanakāraṇaṁ nāma natthi.",
  "atk-s0301a1:307_3": "Gacchantā gacchantā ca vipassanaṁ vaḍḍhetvā arahattaṁ patvā ‘attanā paṭividdhaguṇaṁ ārocessāmā’ti mama santikaṁ āgamissanti.",
  "atk-s0301a1:307_4": "Etesu āgatesu dasasahassacakkavāḷadevatā ekacakkavāḷe sannipatissanti,",
  "atk-s0301a1:307_5": "mahāsamayo bhavissati,",
  "atk-s0301a1:307_6": "vivitte okāse mayā nisīdituṁ vaṭṭatī’’ti tato vivitte okāse buddhāsanaṁ paññāpetvā nisīdi.",
  "atk-s0301a1:308_0": "Sabbapaṭhamaṁ kammaṭṭhānaṁ gahetvā gatatthero saha paṭisambhidāhi arahattaṁ pāpuṇi.",
  "atk-s0301a1:308_1": "Tato aparo tato aparoti pañcasatāpi paduminiyaṁ padumāni viya vikasiṁsu.",
  "atk-s0301a1:308_2": "Sabbapaṭhamaṁ arahattaṁ pattabhikkhu ‘‘bhagavato ārocessāmī’’ti pallaṅkaṁ vinibbhujitvā nisīdanaṁ papphoṭetvā uṭṭhāya dasabalābhimukho ahosi.",
  "atk-s0301a1:308_3": "Evaṁ aparopi aparopīti pañcasatā bhattasālaṁ pavisantā viya paṭipāṭiyāva āgamiṁsu.",
  "atk-s0301a1:308_4": "Paṭhamaṁ āgato vanditvā nisīdanaṁ paññāpetvā,",
  "atk-s0301a1:308_5": "ekamantaṁ nisīditvā,",
  "atk-s0301a1:308_6": "paṭividdhaguṇaṁ ārocetukāmo ‘‘atthi nu kho añño koci?",
  "atk-s0301a1:308_7": "Natthī’’ti nivattitvā āgatamaggaṁ olokento aparampi addasa aparampi addasayevāti sabbepi te āgantvā ekamantaṁ nisīditvā,",
  "atk-s0301a1:308_8": "ayaṁ imassa harāyamāno na kathesi,",
  "atk-s0301a1:308_9": "ayaṁ imassa harāyamāno na kathesi.",
  "atk-s0301a1:308_10": "Khīṇāsavānaṁ kira dve ākārā honti –",
  "atk-s0301a1:308_11": "‘‘aho vata mayā paṭividdhaguṇaṁ sadevako loko khippameva paṭivijjheyyā’’ti cittaṁ uppajjati.",
  "atk-s0301a1:308_12": "Paṭividdhabhāvaṁ pana nidhiladdhapuriso viya na aññassa ārocetukāmā honti.",
  "atk-s0301a1:309_0": "Evaṁ osaṭamatte pana tasmiṁ ariyamaṇḍale pācīnayugandharaparikkhepato abbhā mahikā dhūmo rajo rāhūti,",
  "atk-s0301a1:309_1": "imehi upakkilesehi vippamuttaṁ buddhuppādapaṭimaṇḍitassa lokassa rāmaṇeyyakadassanatthaṁ pācīnadisāya ukkhittarajatamayamahāādāsamaṇḍalaṁ viya,",
  "atk-s0301a1:309_2": "nemivaṭṭiyaṁ gahetvā,",
  "atk-s0301a1:309_3": "parivattiyamānarajatacakkasassirikaṁ puṇṇacandamaṇḍalaṁ ullaṅghitvā,",
  "atk-s0301a1:309_4": "anilapathaṁ paṭipajjittha.",
  "atk-s0301a1:309_5": "Iti evarūpe khaṇe laye muhutte bhagavā sakkesu viharati kapilavatthusmiṁ mahāvane mahatā bhikkhusaṅghena",
  "atk-s0301a1:309_6": "saddhiṁ pañcamattehi bhikkhusatehi sabbeheva arahantehi.",
  "atk-s0301a1:310_0": "Tattha bhagavāpi mahāsammatassa vaṁse uppanno,",
  "atk-s0301a1:310_1": "tepi pañcasatā bhikkhū mahāsammatassa kule uppannā.",
  "atk-s0301a1:310_2": "Bhagavāpi khattiyagabbhe jāto,",
  "atk-s0301a1:310_3": "tepi khattiyagabbhe jātā.",
  "atk-s0301a1:310_4": "Bhagavāpi rājapabbajito,",
  "atk-s0301a1:310_5": "tepi rājapabbajitā.",
  "atk-s0301a1:310_6": "Bhagavāpi setacchattaṁ pahāya hatthagataṁ cakkavattirajjaṁ nissajjitvā pabbajito,",
  "atk-s0301a1:310_7": "tepi setacchattaṁ pahāya hatthagatāni rajjāni vissajjitvā pabbajitā.",
  "atk-s0301a1:310_8": "Iti bhagavā parisuddhe okāse,",
  "atk-s0301a1:310_9": "parisuddhe rattibhāge,",
  "atk-s0301a1:310_10": "sayaṁ parisuddho parisuddhaparivāro,",
  "atk-s0301a1:310_11": "vītarāgo vītarāgaparivāro,",
  "atk-s0301a1:310_12": "vītadoso vītadosaparivāro,",
  "atk-s0301a1:310_13": "vītamoho vītamohaparivāro,",
  "atk-s0301a1:310_14": "nittaṇho nittaṇhaparivāro,",
  "atk-s0301a1:310_15": "nikkileso nikkilesaparivāro,",
  "atk-s0301a1:310_16": "santo santaparivāro,",
  "atk-s0301a1:310_17": "danto dantaparivāro,",
  "atk-s0301a1:310_18": "mutto muttaparivāro,",
  "atk-s0301a1:310_19": "ativiya virocatīti.",
  "atk-s0301a1:310_20": "Vaṇṇabhūmi nāmesā,",
  "atk-s0301a1:310_21": "yattakaṁ sakkoti,",
  "atk-s0301a1:310_22": "tattakaṁ vattabbaṁ.",
  "atk-s0301a1:310_23": "Iti ime bhikkhū sandhāya vuttaṁ,",
  "atk-s0301a1:310_24": "‘‘pañcamattehi bhikkhusatehi sabbeheva arahantehī’’ti.",
  "atk-s0301a1:311_0": "Yebhuyyenāti bahutarā sannipatitā,",
  "atk-s0301a1:311_1": "mandā na sannipatitā asaññī arūpāvacaradevatā samāpannadevatāyo ca.",
  "atk-s0301a1:311_2": "Tatrāyaṁ sannipātakkamo –",
  "atk-s0301a1:311_3": "mahāvanassa kira sāmantā devatā caliṁsu,",
  "atk-s0301a1:311_4": "‘‘āyāma bho! Buddhadassanaṁ nāma bahūpakāraṁ,",
  "atk-s0301a1:311_5": "dhammassavanaṁ bahūpakāraṁ,",
  "atk-s0301a1:311_6": "bhikkhusaṅghadassanaṁ bahūpakāraṁ.",
  "atk-s0301a1:311_7": "Āyāma āyāmā’’ti! Mahāsaddaṁ kurumānā āgantvā bhagavantañca taṁmuhuttaṁ arahattappattakhīṇāsave ca vanditvā ekamantaṁ aṭṭhaṁsu.",
  "atk-s0301a1:311_8": "Eteneva upāyena tāsaṁ tāsaṁ saddaṁ sutvā saddantaraaḍḍhagāvutagāvutaaḍḍhayojanayojanādivasena tiyojanasahassavitthate himavante,",
  "atk-s0301a1:311_9": "tikkhattuṁ tesaṭṭhiyā nagarasahassesu,",
  "atk-s0301a1:311_10": "navanavutiyā doṇamukhasatasahassesu,",
  "atk-s0301a1:311_11": "chanavutiyā paṭṭanakoṭisatasahassesu,",
  "atk-s0301a1:311_12": "chapaṇṇāsāya ratanākaresūti sakalajambudīpe,",
  "atk-s0301a1:311_13": "pubbavidehe,",
  "atk-s0301a1:311_14": "aparagoyāne,",
  "atk-s0301a1:311_15": "uttarakurumhi,",
  "atk-s0301a1:311_16": "dvīsu parittadīpasahassesūti sakalacakkavāḷe,",
  "atk-s0301a1:311_17": "tato dutiyatatiyacakkavāḷeti evaṁ dasasahassacakkavāḷesu devatā sannipatitāti veditabbā.",
  "atk-s0301a1:311_18": "Dasasahassacakkavāḷañhi idha dasalokadhātuyoti adhippetaṁ.",
  "atk-s0301a1:311_19": "Tena vuttaṁ –",
  "atk-s0301a1:311_20": "‘‘dasahi ca lokadhātūhi devatā yebhuyyena sannipatitā hontī’’ti.",
  "atk-s0301a1:312_0": "Evaṁ sannipatitāhi devatāhi sakalacakkavāḷagabbhaṁ yāva brahmalokā sūcighare nirantaraṁ pakkhittasūcīhi viya paripuṇṇaṁ hoti.",
  "atk-s0301a1:312_1": "Tattha brahmalokassa evaṁ uccattanaṁ veditabbaṁ –",
  "atk-s0301a1:312_2": "lohapāsāde kira sattakūṭāgārasamo pāsāṇo brahmaloke ṭhatvā adho khitto catūhi māsehi pathaviṁ pāpuṇāti.",
  "atk-s0301a1:312_3": "Evaṁ mahante okāse yathā heṭṭhā ṭhatvā khittāni pupphāni vā dhūmo vā upari gantuṁ,",
  "atk-s0301a1:312_4": "upari vā ṭhatvā khittasāsapā heṭṭhā otarituṁ antaraṁ na labhanti,",
  "atk-s0301a1:312_5": "evaṁ nirantarā devatā ahesuṁ.",
  "atk-s0301a1:312_6": "Yathā kho pana cakkavattirañño nisinnaṭṭhānaṁ asambādhaṁ hoti,",
  "atk-s0301a1:312_7": "āgatāgatā mahesakkhā khattiyā okāsaṁ labhantiyeva,",
  "atk-s0301a1:312_8": "parato parato pana atisambādhaṁ hoti.",
  "atk-s0301a1:312_9": "Evameva bhagavato nisinnaṭṭhānaṁ asambādhaṁ,",
  "atk-s0301a1:312_10": "āgatāgatā mahesakkhā devā ca brahmāno ca okāsaṁ labhantiyeva.",
  "atk-s0301a1:312_11": "Api sudaṁ bhagavato āsannāsannaṭṭhāne vālagganittudanamatte padese dasapi vīsatipi devā sukhume attabhāve māpetvā aṭṭhaṁsu.",
  "atk-s0301a1:312_12": "Sabbaparato saṭṭhi saṭṭhi devatā aṭṭhaṁsu.",
  "atk-s0301a1:313_0": "Suddhāvāsakāyikānanti suddhāvāsavāsīnaṁ.",
  "atk-s0301a1:313_1": "Suddhāvāsā nāma suddhānaṁ anāgāmikhīṇāsavānaṁ āvāsā pañca brahmalokā.",
  "atk-s0301a1:313_2": "Etadahosīti kasmā ahosi?",
  "atk-s0301a1:313_3": "Te kira brahmāno samāpattiṁ samāpajjitvā yathā paricchedena vuṭṭhitā brahmabhavanaṁ olokentā pacchābhatte bhattagehaṁ viya suññataṁ addasaṁsu.",
  "atk-s0301a1:313_4": "Tato ‘‘kuhiṁ brahmāno gatā’’ti āvajjantā mahāsamāgamaṁ ñatvā –",
  "atk-s0301a1:313_5": "‘‘ayaṁ samāgamo mahā,",
  "atk-s0301a1:313_6": "mayaṁ ohīnā,",
  "atk-s0301a1:313_7": "ohīnakānaṁ pana okāso dullabho hoti,",
  "atk-s0301a1:313_8": "tasmā gacchantā atucchahatthā hutvā ekekaṁ gāthaṁ abhisaṅkharitvā gacchāma.",
  "atk-s0301a1:313_9": "Tāya mahāsamāgame ca attano āgatabhāvaṁ jānāpessāma,",
  "atk-s0301a1:313_10": "dasabalassa ca vaṇṇaṁ bhāsissāmā’’ti.",
  "atk-s0301a1:313_11": "Iti tesaṁ samāpattito uṭṭhāya āvajjitattā etadahosi.",
  "atk-s0301a1:314_0": "Bhagavato purato pāturahesunti pāḷiyaṁ bhagavato santike abhimukhaṭṭhāneyeva otiṇṇā viya katvā vuttā,",
  "atk-s0301a1:314_1": "na kho panettha evaṁ attho veditabbo.",
  "atk-s0301a1:314_2": "Te pana brahmaloke ṭhitāyeva gāthā abhisaṅkharitvā eko puratthimacakkavāḷamukhavaṭṭiyaṁ otari,",
  "atk-s0301a1:314_3": "eko dakkhiṇacakkavāḷamukhavaṭṭiyaṁ,",
  "atk-s0301a1:314_4": "eko pacchimacakkavāḷamukhavaṭṭiyaṁ,",
  "atk-s0301a1:314_5": "eko uttaracakkavāḷamukhavaṭṭiyaṁ otari.",
  "atk-s0301a1:314_6": "Tato puratthimacakkavāḷamukhavaṭṭiyaṁ otiṇṇabrahmā nīlakasiṇaṁ samāpajjitvā nīlarasmiyo vissajjetvā dasasahassacakkavāḷadevatānaṁ",
  "atk-s0301a1:314_7": "maṇivammaṁ paṭimuñcanto viya attano āgatabhāvaṁ jānāpetvā buddhavīthi nāma kenaci uttarituṁ na sakkā,",
  "atk-s0301a1:314_8": "tasmā mahatiyā buddhavīthiyāva āgantvā bhagavantaṁ abhivādetvā ekamantaṁ aṭṭhāsi.",
  "atk-s0301a1:314_9": "Ekamantaṁ ṭhito kho attanā abhisaṅkhataṁ gāthaṁ abhāsi.",
  "atk-s0301a1:315_0": "Dakkhiṇacakkavāḷamukhavaṭṭiyaṁ otiṇṇabrahmā pītakasiṇaṁ samāpajjitvā suvaṇṇapabhaṁ muñcitvā dasasahassacakkavāḷadevatānaṁ",
  "atk-s0301a1:315_1": "suvaṇṇapaṭaṁ pārupanto viya attano āgatabhāvaṁ jānāpetvā tatheva akāsi.",
  "atk-s0301a1:315_2": "Pacchimacakkavāḷamukhavaṭṭiyaṁ otiṇṇabrahmā lohitakasiṇaṁ samāpajjitvā lohitakarasmiyo muñcitvā dasasahassacakkavāḷadevatānaṁ",
  "atk-s0301a1:315_3": "rattavarakambalena parikkhipanto viya attano āgatabhāvaṁ jānāpetvā tatheva akāsi.",
  "atk-s0301a1:315_4": "Uttaracakkavāḷamukhavaṭṭiyaṁ otiṇṇabrahmā odātakasiṇaṁ samāpajjitvā odātarasmiyo vissajjetvā dasasahassacakkavāḷadevatānaṁ",
  "atk-s0301a1:315_5": "sumanakusumapaṭaṁ pārupanto viya attano āgatabhāvaṁ jānāpetvā tatheva akāsi.",
  "atk-s0301a1:316_0": "Pāḷiyaṁ pana bhagavato purato pāturahesuṁ.",
  "atk-s0301a1:316_1": "Atha kho tā devatā bhagavantaṁ abhivādetvā ekamantaṁ aṭṭhaṁsūti evaṁ ekakkhaṇe viya purato pātubhāvo ca abhivādetvā ekamantaṁ ṭhitabhāvo ca vutto,",
  "atk-s0301a1:316_2": "so iminā anukkamena ahosi,",
  "atk-s0301a1:316_3": "ekato katvā pana dassito.",
  "atk-s0301a1:316_4": "Gāthābhāsanaṁ pana pāḷiyampi visuṁ visuṁyeva vuttaṁ.",
  "atk-s0301a1:317_0": "Tattha mahāsamayoti mahāsamūho.",
  "atk-s0301a1:317_1": "Pavanaṁ vuccati vanasaṇḍo.",
  "atk-s0301a1:317_2": "Ubhayenapi bhagavā ‘‘imasmiṁ pana vanasaṇḍe ajja mahāsamūho sannipāto’’ti āha.",
  "atk-s0301a1:317_3": "Tato yesaṁ so sannipāto,",
  "atk-s0301a1:317_4": "te dassetuṁ devakāyā samāgatāti āha.",
  "atk-s0301a1:317_5": "Tattha devakāyāti devaghaṭā.",
  "atk-s0301a1:317_6": "Āgatamha imaṁ dhammasamayanti evaṁ samāgate devakāye disvā mayampi imaṁ dhammasamūhaṁ āgatā.",
  "atk-s0301a1:317_7": "Kiṁ kāraṇā?",
  "atk-s0301a1:317_8": "Dakkhitāye aparājitasaṅghanti kenaci aparājitaṁ ajjeva tayo māre madditvā vijitasaṅgāmaṁ imaṁ aparājitasaṅghaṁ dassanatthāya āgatamhāti attho. So pana, brahmā,",
  "atk-s0301a1:317_9": "imaṁ gāthaṁ bhāsitvā,",
  "atk-s0301a1:317_10": "bhagavantaṁ abhivādetvā,",
  "atk-s0301a1:317_11": "puratthimacakkavāḷamukhavaṭṭiyaṁyeva aṭṭhāsi.",
  "atk-s0301a1:318_0": "Atha dutiyo vuttanayeneva āgantvā abhāsi.",
  "atk-s0301a1:318_1": "Tattha tatra bhikkhavoti tasmiṁ sannipātaṭṭhāne bhikkhū.",
  "atk-s0301a1:318_2": "Samādahaṁsūti samādhinā yojesuṁ.",
  "atk-s0301a1:318_3": "Cittamattano ujukaṁ akaṁsūti attano citte sabbe vaṅkakuṭilajimhabhāve haritvā ujukaṁ akariṁsu.",
  "atk-s0301a1:318_4": "Sārathīva nettāni gahetvāti yathā samappavattesu sindhavesu odhastapatodo sārathī sabbayottāni gahetvā acodento avārento tiṭṭhati,",
  "atk-s0301a1:318_5": "evaṁ chaḷaṅgupekkhāya samannāgatā guttadvārā sabbepete pañcasatā bhikkhū indriyāni rakkhanti paṇḍitā,",
  "atk-s0301a1:318_6": "ete daṭṭhuṁ idhāgatamhā bhagavāti,",
  "atk-s0301a1:318_7": "sopi gantvā yathāṭhāneyeva aṭṭhāsi.",
  "atk-s0301a1:319_0": "Atha tatiyo vuttanayeneva āgantvā abhāsi.",
  "atk-s0301a1:319_1": "Tattha chetvā khīlanti rāgadosamohakhīlaṁ chinditvā.",
  "atk-s0301a1:319_2": "Palighanti rāgadosamohapalighameva.",
  "atk-s0301a1:319_3": "Indakhīlanti rāgadosamohaindakhīlameva .",
  "atk-s0301a1:319_4": "Ūhacca manejāti ete taṇhāejāya anejā bhikkhū indakhīlaṁ ūhacca samūhanitvā catūsu disāsu appaṭihatacārikaṁ caranti.",
  "atk-s0301a1:319_5": "Suddhāti nirupakkilesā.",
  "atk-s0301a1:319_6": "Vimalāti nimmalā.",
  "atk-s0301a1:319_7": "Idaṁ tasseva vevacanaṁ.",
  "atk-s0301a1:319_8": "Cakkhumatāti pañcahi cakkhūhi cakkhumantena.",
  "atk-s0301a1:319_9": "Sudantāti cakkhutopi dantā sotatopi ghānatopi jivhātopi kāyatopi manatopi dantā.",
  "atk-s0301a1:319_10": "Susunāgāti taruṇanāgā.",
  "atk-s0301a1:319_11": "Tatrāyaṁ vacanattho –",
  "atk-s0301a1:319_12": "chandādīhi na gacchantīti nāgā,",
  "atk-s0301a1:319_13": "tena tena maggena pahīne kilese na āgacchantīti nāgā,",
  "atk-s0301a1:319_14": "nānappakāraṁ āguṁ na karontīti nāgā.",
  "atk-s0301a1:319_15": "Ayamettha saṅkhepo,",
  "atk-s0301a1:319_16": "vitthāro pana mahāniddese (mahāni.",
  "atk-s0301a1:319_17": "80) vuttanayeneva veditabbo.",
  "atk-s0301a1:320_0": "Apica –",
  "atk-s0301a1:321_0": "‘‘Āguṁ na karoti kiñci loke,",
  "atk-s0301a1:322_0": "Sabbasaṁyoga visajja bandhanāni;",
  "atk-s0301a1:323_0": "Sabbattha na sajjatī vimutto,",
  "atk-s0301a1:324_0": "Nāgo tādi pavuccate tathattā’’ti. –",
  "atk-s0301a1:325_0": "Evamettha attho veditabbo.",
  "atk-s0301a1:325_1": "Susunāgāti susū nāgā,",
  "atk-s0301a1:325_2": "susunāgabhāvasampattiṁ pattāti attho.",
  "atk-s0301a1:325_3": "Te evarūpe anuttarena yoggācariyena damite taruṇanāge dassanāya āgatamha bhagavāti.",
  "atk-s0301a1:325_4": "Sopi gantvā yathāṭhāneyeva aṭṭhāsi.",
  "atk-s0301a1:326_0": "Atha catuttho vuttanayeneva āgantvā abhāsi.",
  "atk-s0301a1:326_1": "Tattha gatāseti nibbematikasaraṇagamanena gatā.",
  "atk-s0301a1:326_2": "Sopi gantvā yathāṭhāneyeva aṭṭhāsīti. Sattamaṁ.",
  "atk-s0301a1:327_0": "8. Sakalikasuttavaṇṇanā",
  "atk-s0301a1:328_0": "38.",
  "atk-s0301a1:328_1": "Aṭṭhame maddakucchisminti evaṁnāmake uyyāne.",
  "atk-s0301a1:328_2": "Tañhi ajātasattumhi kucchigate tassa mātarā –",
  "atk-s0301a1:328_3": "‘‘ayaṁ mayhaṁ kucchigato gabbho rañño sattu bhavissati.",
  "atk-s0301a1:328_4": "Kiṁ me iminā’’ti?",
  "atk-s0301a1:328_5": "Gabbhapātanatthaṁ kucchi maddāpitā.",
  "atk-s0301a1:328_6": "Tasmā ‘‘maddakucchī’’ti saṅkhaṁ gataṁ.",
  "atk-s0301a1:328_7": "Migānaṁ pana abhayavāsatthāya dinnattā migadāyoti vuccati.",
  "atk-s0301a1:329_0": "Tena kho pana samayenāti ettha ayaṁ anupubbikathā –",
  "atk-s0301a1:329_1": "devadatto hi ajātasattuṁ nissāya dhanuggahe ca dhanapālakañca payojetvāpi tathāgatassa jīvitantarāyaṁ",
  "atk-s0301a1:329_2": "kātuṁ asakkonto ‘‘sahattheneva māressāmī’’ti gijjhakūṭapabbataṁ abhiruhitvā mahantaṁ kūṭāgārappamāṇaṁ",
  "atk-s0301a1:329_3": "silaṁ ukkhipitvā,",
  "atk-s0301a1:329_4": "‘‘samaṇo gotamo cuṇṇavicuṇṇo hotū’’ti pavijjhi.",
  "atk-s0301a1:329_5": "Mahāthāmavā kiresa pañcannaṁ hatthīnaṁ balaṁ dhāreti.",
  "atk-s0301a1:329_6": "Aṭṭhānaṁ kho panetaṁ,",
  "atk-s0301a1:329_7": "yaṁ buddhānaṁ parūpakkamena jīvitantarāyo bhaveyyāti taṁ tathāgatassa sarīrābhimukhaṁ āgacchantaṁ ākāse aññā silā uṭṭhahitvā sampaṭicchi.",
  "atk-s0301a1:329_8": "Dvinnaṁ silānaṁ sampahārena mahanto pāsāṇassa sakalikā uṭṭhahitvā bhagavato piṭṭhipādapariyantaṁ abhihani,",
  "atk-s0301a1:329_9": "pādo mahāpharasunā pahato viya samuggatalohitena lākhārasamakkhito viya ahosi.",
  "atk-s0301a1:329_10": "Bhagavā uddhaṁ ulloketvā devadattaṁ etadavoca –",
  "atk-s0301a1:329_11": "‘‘bahu tayā moghapurisa,",
  "atk-s0301a1:329_12": "apuññaṁ pasutaṁ,",
  "atk-s0301a1:329_13": "yo tvaṁ paduṭṭhacitto vadhakacitto tathāgatassa lohitaṁ uppādesī’’ti.",
  "atk-s0301a1:329_14": "Tato paṭṭhāya bhagavato aphāsu jātaṁ.",
  "atk-s0301a1:329_15": "Bhikkhū cintayiṁsu –",
  "atk-s0301a1:329_16": "‘‘ayaṁ vihāro ujjaṅgalo visamo,",
  "atk-s0301a1:329_17": "bahūnaṁ khattiyādīnañceva pabbajitānañca anokāso’’ti.",
  "atk-s0301a1:329_18": "Te tathāgataṁ mañcasivikāya ādāya maddakucchiṁ nayiṁsu.",
  "atk-s0301a1:329_19": "Tena vuttaṁ –",
  "atk-s0301a1:329_20": "‘‘tena kho pana samayena bhagavato pādo sakalikāya khato hotī’’ti.",
  "atk-s0301a1:330_0": "Bhusāti balavatiyo.",
  "atk-s0301a1:330_1": "Sudanti nipātamattaṁ.",
  "atk-s0301a1:330_2": "Dukkhanti sukhapaṭikkhepo.",
  "atk-s0301a1:330_3": "Tibbāti bahalā.",
  "atk-s0301a1:330_4": "Kharāti pharusā.",
  "atk-s0301a1:330_5": "Kaṭukāti tikhiṇā.",
  "atk-s0301a1:330_6": "Asātāti amadhurā.",
  "atk-s0301a1:330_7": "Na tāsu mano appeti,",
  "atk-s0301a1:330_8": "na tā manaṁ appāyanti vaḍḍhentīti amanāpā.",
  "atk-s0301a1:330_9": "Sato sampajānoti vedanādhivāsanasatisampajaññena samannāgato hutvā.",
  "atk-s0301a1:330_10": "Avihaññamānoti apīḷiyamāno,",
  "atk-s0301a1:330_11": "samparivattasāyitāya vedanānaṁ vasaṁ agacchanto.",
  "atk-s0301a1:331_0": "Sīhaseyyanti ettha kāmabhogiseyyā,",
  "atk-s0301a1:331_1": "petaseyyā,",
  "atk-s0301a1:331_2": "sīhaseyyā,",
  "atk-s0301a1:331_3": "tathāgataseyyāti catasso seyyā.",
  "atk-s0301a1:331_4": "Tattha ‘‘yebhuyyena,",
  "atk-s0301a1:331_5": "bhikkhave,",
  "atk-s0301a1:331_6": "kāmabhogī sattā vāmena passena sentī’’ti ayaṁ kāmabhogiseyyā.",
  "atk-s0301a1:331_7": "Tesu hi yebhuyyena dakkhiṇapassena sayāno nāma natthi.",
  "atk-s0301a1:331_8": "‘‘Yebhuyyena,",
  "atk-s0301a1:331_9": "bhikkhave,",
  "atk-s0301a1:331_10": "petā uttānā sentī’’ti ayaṁ petaseyyā.",
  "atk-s0301a1:331_11": "Appamaṁsalohitattā hi aṭṭhisaṅghāṭajaṭitā ekena passena sayituṁ na sakkonti,",
  "atk-s0301a1:331_12": "uttānāva senti.",
  "atk-s0301a1:331_13": "‘‘Yebhuyyena,",
  "atk-s0301a1:331_14": "bhikkhave,",
  "atk-s0301a1:331_15": "sīho migarājā naṅguṭṭhaṁ antarasatthimhi anupakkhipitvā dakkhiṇena passena setī’’ti ayaṁ sīhaseyyā.",
  "atk-s0301a1:331_16": "Tejussadattā hi sīho migarājā dve purimapāde ekasmiṁ,",
  "atk-s0301a1:331_17": "‘pacchimapāde ekasmiṁ ṭhāne ṭhapetvā naṅguṭṭhaṁ antarasatthimhi pakkhipitvā purimapādapacchimapādanaṅguṭṭhānaṁ",
  "atk-s0301a1:331_18": "ṭhitokāsaṁ sallakkhetvā dvinnaṁ purimapādānaṁ matthake sīsaṁ ṭhapetvā sayati,",
  "atk-s0301a1:331_19": "divasampi sayitvā pabujjhamāno na utrasanto pabujjhati,",
  "atk-s0301a1:331_20": "sīsaṁ pana ukkhipitvā purimapādādīnaṁ ṭhitokāsaṁ sallakkheti’.",
  "atk-s0301a1:331_21": "Sace kiñci ṭhānaṁ vijahitvā ṭhitaṁ hoti,",
  "atk-s0301a1:331_22": "‘‘nayidaṁ tuyhaṁ jātiyā,",
  "atk-s0301a1:331_23": "na sūrabhāvassa anurūpa’’nti anattamano hutvā tattheva sayati,",
  "atk-s0301a1:331_24": "na gocarāya pakkamati.",
  "atk-s0301a1:331_25": "Avijahitvā ṭhite pana ‘‘tuyhaṁ jātiyā ca sūrabhāvassa ca anurūpamida’’nti haṭṭhatuṭṭho uṭṭhāya sīhavijambhitaṁ",
  "atk-s0301a1:331_26": "vijambhitvā kesarabhāraṁ vidhunitvā tikkhattuṁ sīhanādaṁ naditvā gocarāya pakkamati.",
  "atk-s0301a1:331_27": "Catutthajjhānaseyyā pana ‘‘tathāgataseyyā’’ti vuccati.",
  "atk-s0301a1:331_28": "Tāsu idha sīhaseyyā āgatā.",
  "atk-s0301a1:331_29": "Ayañhi tejussadairiyāpathattā uttamaseyyā nāma.",
  "atk-s0301a1:332_0": "Pāde pādanti dakkhiṇapāde vāmapādaṁ.",
  "atk-s0301a1:332_1": "Accādhāyāti atiādhāya,",
  "atk-s0301a1:332_2": "īsakaṁ atikkamma ṭhapetvā .",
  "atk-s0301a1:332_3": "Gopphakena hi gopphake jāṇunā vā jāṇumhi saṅghaṭṭiyamāne abhiṇhaṁ vedanā uppajjati,",
  "atk-s0301a1:332_4": "cittaṁ ekaggaṁ na hoti,",
  "atk-s0301a1:332_5": "seyyā aphāsukā hoti.",
  "atk-s0301a1:332_6": "Yathā na saṅghaṭṭeti,",
  "atk-s0301a1:332_7": "evaṁ atikkamma ṭhapite vedanā nuppajjati,",
  "atk-s0301a1:332_8": "cittaṁ ekaggaṁ hoti,",
  "atk-s0301a1:332_9": "seyyā phāsu hoti.",
  "atk-s0301a1:332_10": "Tasmā evaṁ nipajji.",
  "atk-s0301a1:332_11": "Sato sampajānoti sayanapariggāhakasatisampajaññena samannāgato.",
  "atk-s0301a1:332_12": "‘‘Uṭṭhānasañña’’nti panettha na vuttaṁ,",
  "atk-s0301a1:332_13": "gilānaseyyā hesā tathāgatassa.",
  "atk-s0301a1:333_0": "Sattasatāti imasmiṁ sutte sabbāpi tā devatā gilānaseyyaṭṭhānaṁ āgatā.",
  "atk-s0301a1:333_1": "Udānaṁ udānesīti gilānaseyyaṁ āgatānaṁ domanassena bhavitabbaṁ siyā.",
  "atk-s0301a1:333_2": "Imāsaṁ pana tathāgatassa vedanādhivāsanaṁ disvā,",
  "atk-s0301a1:333_3": "‘‘aho buddhānaṁ mahānubhāvatā! Evarūpāsu nāma vedanāsu vattamānāsu vikāramattampi natthi,",
  "atk-s0301a1:333_4": "sirīsayane alaṅkaritvā ṭhapitasuvaṇṇarūpakaṁ viya aniñjamānena kāyena nipanno,",
  "atk-s0301a1:333_5": "idānissa adhikataraṁ mukhavaṇṇo virocati,",
  "atk-s0301a1:333_6": "ābhāsampanno puṇṇacando viya sampati vikasitaṁ viya ca aravindaṁ assa mukhaṁ sobhati,",
  "atk-s0301a1:333_7": "kāyepi vaṇṇāyatanaṁ idāni susammaṭṭhakañcanaṁ viya vippasīdatī’’ti udānaṁ udapādi.",
  "atk-s0301a1:334_0": "Nāgovata bhoti,",
  "atk-s0301a1:334_1": "ettha bhoti dhammālapanaṁ.",
  "atk-s0301a1:334_2": "Balavantaṭṭhena nāgo.",
  "atk-s0301a1:334_3": "Nāgavatāti nāgabhāvena.",
  "atk-s0301a1:334_4": "Sīho vatātiādīsu asantāsanaṭṭhena sīho.",
  "atk-s0301a1:334_5": "Byattaparicayaṭṭhena kāraṇākāraṇajānanena vā ājānīyo.",
  "atk-s0301a1:334_6": "Appaṭisamaṭṭhena nisabho.",
  "atk-s0301a1:334_7": "Gavasatajeṭṭhako hi usabho,",
  "atk-s0301a1:334_8": "gavasahassajeṭṭhako vasabho,",
  "atk-s0301a1:334_9": "gavasatasahassajeṭṭhako nisabhoti vuccati.",
  "atk-s0301a1:334_10": "Bhagavā pana appaṭisamaṭṭhena āsabhaṁ ṭhānaṁ paṭijānāti.",
  "atk-s0301a1:334_11": "Tenevatthena idha ‘‘nisabho’’ti vutto.",
  "atk-s0301a1:334_12": "Dhuravāhaṭṭhena dhorayho.",
  "atk-s0301a1:334_13": "Nibbisevanaṭṭhena danto.",
  "atk-s0301a1:335_0": "Passāti aniyamitāṇatti.",
  "atk-s0301a1:335_1": "Samādhinti arahattaphalasamādhiṁ.",
  "atk-s0301a1:335_2": "Suvimuttanti phalavimuttiyā suvimuttaṁ.",
  "atk-s0301a1:335_3": "Rāgānugataṁ pana cittaṁ abhinataṁ nāma hoti,",
  "atk-s0301a1:335_4": "dosānugataṁ apanataṁ.",
  "atk-s0301a1:335_5": "Tadubhayapaṭikkhepena na cābhinataṁ na cāpanatanti āha.",
  "atk-s0301a1:335_6": "Na ca sasaṅkhāraniggayhavāritagatanti na sasaṅkhārena sappayogena kilese niggahetvā vāritavataṁ,",
  "atk-s0301a1:335_7": "kilesānaṁ pana chinnattā vataṁ phalasamādhinā samāhitanti attho.",
  "atk-s0301a1:335_8": "Atikkamitabbanti viheṭhetabbaṁ ghaṭṭetabbaṁ.",
  "atk-s0301a1:335_9": "Adassanāti aññāṇā.",
  "atk-s0301a1:335_10": "Aññāṇī hi andhabālova evarūpe satthari aparajjheyyāti devadattaṁ ghaṭṭayamānā vadanti.",
  "atk-s0301a1:336_0": "Pañcavedāti itihāsapañcamānaṁ vedānaṁ dhārakā.",
  "atk-s0301a1:336_1": "Sataṁ samanti vassasataṁ.",
  "atk-s0301a1:336_2": "Tapassīti tapanissitakā hutvā.",
  "atk-s0301a1:336_3": "Caranti carantā.",
  "atk-s0301a1:336_4": "Na sammāvimuttanti sacepi evarūpā brāhmaṇā vassasataṁ caranti,",
  "atk-s0301a1:336_5": "cittañca nesaṁ sammā vimuttaṁ na hoti.",
  "atk-s0301a1:336_6": "Hīnattarūpā na pāraṁ gamā teti hīnattasabhāvā te nibbānaṅgamā na honti.",
  "atk-s0301a1:336_7": "‘‘Hīnattharūpā’’tipi pāṭho,",
  "atk-s0301a1:336_8": "hīnatthajātikā parihīnatthāti attho.",
  "atk-s0301a1:336_9": "Taṇhādhipannāti taṇhāya ajjhotthaṭā.",
  "atk-s0301a1:336_10": "Vatasīlabaddhāti ajavatakukkuravatādīhi ca vatehi tādiseheva ca sīlehi baddhā.",
  "atk-s0301a1:336_11": "Lūkhaṁ tapanti pañcātapatāpanaṁ kaṇṭakaseyyādikaṁ tapaṁ.",
  "atk-s0301a1:336_12": "Idāni sā devatā sāsanassa niyyānikabhāvaṁ kathentī na mānakāmassātiādimāha.",
  "atk-s0301a1:336_13": "Taṁ vuttatthamevāti. Aṭṭhamaṁ.",
  "atk-s0301a1:337_0": "9. Paṭhamapajjunnadhītusuttavaṇṇanā",
  "atk-s0301a1:338_0": "39.",
  "atk-s0301a1:338_1": "Navame pajjunnassa dhītāti pajjunnassa nāma vassavalāhakadevarañño cātumahārājikassa dhītā.",
  "atk-s0301a1:338_2": "Abhivandeti bhagavā tumhākaṁ pāde vandāmi.",
  "atk-s0301a1:338_3": "Cakkhumatāti pañcahi cakkhūhi cakkhumantena tathāgatena.",
  "atk-s0301a1:338_4": "Dhammo anubuddhoti,",
  "atk-s0301a1:338_5": "‘‘idaṁ mayā pubbe paresaṁ santike kevalaṁ sutaṁyeva āsī’’ti vadati.",
  "atk-s0301a1:338_6": "Sāhaṁ dānīti,",
  "atk-s0301a1:338_7": "sā ahaṁ idāni.",
  "atk-s0301a1:338_8": "Sakkhi jānāmīti,",
  "atk-s0301a1:338_9": "paṭivedhavasena paccakkhameva jānāmi.",
  "atk-s0301a1:338_10": "Vigarahantāti,",
  "atk-s0301a1:338_11": "‘‘hīnakkharapadabyañjano’’ti vā ‘‘aniyyāniko’’ti vā evaṁ garahantā.",
  "atk-s0301a1:338_12": "Roruvanti,",
  "atk-s0301a1:338_13": "dve roruvā –",
  "atk-s0301a1:338_14": "dhūmaroruvo ca jālaroruvo ca.",
  "atk-s0301a1:338_15": "Tattha dhūmaroruvo visuṁ hoti,",
  "atk-s0301a1:338_16": "jālaroruvoti pana avīcimahānirayassevetaṁ nāmaṁ.",
  "atk-s0301a1:338_17": "Tattha hi sattā aggimhi jalante jalante punappunaṁ ravaṁ ravanti,",
  "atk-s0301a1:338_18": "tasmā so ‘‘roruvo’’ti vuccati.",
  "atk-s0301a1:338_19": "Ghoranti dāruṇaṁ.",
  "atk-s0301a1:338_20": "Khantiyā upasamena upetāti ruccitvā khamāpetvā gahaṇakhantiyā ca rāgādiupasamena ca upetāti. Navamaṁ.",
  "atk-s0301a1:339_0": "10. Dutiyapajjunnadhītusuttavaṇṇanā",
  "atk-s0301a1:340_0": "40.",
  "atk-s0301a1:340_1": "Dasame dhammañcāti ca saddena saṅghañca,",
  "atk-s0301a1:340_2": "iti tīṇi ratanāni namassamānā idhāgatāti vadati.",
  "atk-s0301a1:340_3": "Atthavatīti,",
  "atk-s0301a1:340_4": "atthavatiyo.",
  "atk-s0301a1:340_5": "Bahunāpi kho tanti yaṁ dhammaṁ sā abhāsi,",
  "atk-s0301a1:340_6": "taṁ dhammaṁ bahunāpi pariyāyena ahaṁ vibhajeyyaṁ.",
  "atk-s0301a1:340_7": "Tādiso dhammoti,",
  "atk-s0301a1:340_8": "tādiso hi ayaṁ bhagavā dhammo,",
  "atk-s0301a1:340_9": "taṁsaṇṭhito tappaṭibhāgo bahūhi pariyāyehi vibhajitabbayuttakoti dasseti.",
  "atk-s0301a1:340_10": "Lapayissāmīti,",
  "atk-s0301a1:340_11": "kathayissāmi.",
  "atk-s0301a1:340_12": "Yāvatā me manasā pariyattanti yattakaṁ mayā manasā pariyāpuṭaṁ,",
  "atk-s0301a1:340_13": "tassatthaṁ divasaṁ avatvā madhupaṭalaṁ pīḷentī viya muhutteneva saṁkhittena kathessāmi.",
  "atk-s0301a1:340_14": "Sesaṁ uttānamevāti. Dasamaṁ.",
  "atk-s0301a1:341_0": "Satullapakāyikavaggo catuttho.",
  "atk-s0301a1:342_0": "5. Ādittavaggo",
  "atk-s0301a1:343_0": "1. Ādittasuttavaṇṇanā",
  "atk-s0301a1:344_0": "41.",
  "atk-s0301a1:344_1": "Ādittavaggassa paṭhame jarāya maraṇena cāti desanāsīsametaṁ,",
  "atk-s0301a1:344_2": "rāgādīhi pana ekādasahi aggīhi loko ādittova.",
  "atk-s0301a1:344_3": "Dānenāti dānacetanāya.",
  "atk-s0301a1:344_4": "Dinnaṁ hoti sunīhatanti dānapuññacetanāhi dāyakasseva hoti gharasāmikassa viya nīhatabhaṇḍakaṁ,",
  "atk-s0301a1:344_5": "tenetaṁ vuttaṁ.",
  "atk-s0301a1:344_6": "Corā harantīti adinne bhoge corāpi haranti rājānopi,",
  "atk-s0301a1:344_7": "aggipi ḍahati,",
  "atk-s0301a1:344_8": "ṭhapitaṭṭhānepi nassanti.",
  "atk-s0301a1:344_9": "Antenāti maraṇena.",
  "atk-s0301a1:344_10": "Sarīraṁ sapariggahanti sarīrañceva corādīnaṁ vasena avinaṭṭhabhoge ca.",
  "atk-s0301a1:344_11": "Saggamupetīti vessantaramahārājādayo viya sagge nibbattatīti. Paṭhamaṁ.",
  "atk-s0301a1:345_0": "2. Kiṁdadasuttavaṇṇanā",
  "atk-s0301a1:346_0": "42.",
  "atk-s0301a1:346_1": "Dutiye annadoti yasmā atibalavāpi dve tīṇi bhattāni abhutvā uṭṭhātuṁ na sakkoti,",
  "atk-s0301a1:346_2": "bhutvā pana dubbalopi hutvā balasampanno hoti,",
  "atk-s0301a1:346_3": "tasmā ‘‘annado balado’’ti āha.",
  "atk-s0301a1:346_4": "Vatthadoti yasmā surūpopi duccoḷo vā acoḷo vā virūpo hoti ohīḷito duddasiko,",
  "atk-s0301a1:346_5": "vatthacchanno devaputto viya sobhati ,",
  "atk-s0301a1:346_6": "tasmā ‘‘vatthado hoti vaṇṇado’’ti āha.",
  "atk-s0301a1:346_7": "Yānadoti hatthiyānādīnaṁ dāyako.",
  "atk-s0301a1:346_8": "Tesu pana –",
  "atk-s0301a1:347_0": "‘‘Na hatthiyānaṁ samaṇassa kappati,",
  "atk-s0301a1:348_0": "Na assayānaṁ, na rathena yātuṁ;",
  "atk-s0301a1:349_0": "Idañca yānaṁ samaṇassa kappati,",
  "atk-s0301a1:350_0": "Upāhanā rakkhato sīlakhandha’’nti.",
  "atk-s0301a1:351_0": "Tasmā chattupāhanakattarayaṭṭhimañcapīṭhānaṁ dāyako,",
  "atk-s0301a1:351_1": "yo ca maggaṁ sodheti,",
  "atk-s0301a1:351_2": "nisseṇiṁ karoti,",
  "atk-s0301a1:351_3": "setuṁ karoti,",
  "atk-s0301a1:351_4": "nāvaṁ paṭiyādeti,",
  "atk-s0301a1:351_5": "sabbopi yānadova hoti.",
  "atk-s0301a1:351_6": "Sukhado hotīti yānassa sukhāvahanato sukhado nāma hoti.",
  "atk-s0301a1:351_7": "Cakkhudoti andhakāre cakkhumantānampi rūpadassanābhāvato dīpado cakkhudo nāma hoti,",
  "atk-s0301a1:351_8": "anuruddhatthero viya dibbacakkhu sampadampi labhati.",
  "atk-s0301a1:352_0": "Sabbadado hotīti sabbesaṁyeva balādīnaṁ dāyako hoti.",
  "atk-s0301a1:352_1": "Dve tayo gāme piṇḍāya caritvā kiñci aladdhā āgatassāpi sītalāya pokkharaṇiyā nhāyitvā patissayaṁ pavisitvā",
  "atk-s0301a1:352_2": "muhuttaṁ mañce nipajjitvā uṭṭhāya nisinnassa hi kāye balaṁ āharitvā pakkhittaṁ viya hoti.",
  "atk-s0301a1:352_3": "Bahi vicarantassa ca kāye vaṇṇāyatanaṁ vātātapehi jhāyati,",
  "atk-s0301a1:352_4": "patissayaṁ pavisitvā dvāraṁ pidhāya muhuttaṁ nipannassa ca visabhāgasantati vūpasammati,",
  "atk-s0301a1:352_5": "sabhāgasantati okkamati,",
  "atk-s0301a1:352_6": "vaṇṇāyatanaṁ āharitvā pakkhittaṁ viya hoti.",
  "atk-s0301a1:352_7": "Bahi vicarantassa pāde kaṇṭako vijjhati,",
  "atk-s0301a1:352_8": "khāṇu paharati,",
  "atk-s0301a1:352_9": "sarīsapādiparissayo ceva corabhayañca uppajjati,",
  "atk-s0301a1:352_10": "patissayaṁ pavisitvā dvāraṁ pidhāya nipannassa sabbete parissayā na honti,",
  "atk-s0301a1:352_11": "dhammaṁ sajjhāyantassa dhammapītisukhaṁ,",
  "atk-s0301a1:352_12": "kammaṭṭhānaṁ manasikarontassa upasamasukhaṁ uppajjati.",
  "atk-s0301a1:352_13": "Tathā bahi vicarantassa ca sedā muccanti,",
  "atk-s0301a1:352_14": "akkhīni phandanti,",
  "atk-s0301a1:352_15": "senāsanaṁ pavisanakkhaṇe kūpe otiṇṇo viya hoti,",
  "atk-s0301a1:352_16": "mañcapīṭhādīni na paññāyanti.",
  "atk-s0301a1:352_17": "Muhuttaṁ nisinnassa pana akkhipasādo āharitvā pakkhitto viya hoti,",
  "atk-s0301a1:352_18": "dvārakavāṭavātapānamañcapīṭhādīni paññāyanti.",
  "atk-s0301a1:352_19": "Tena vuttaṁ –",
  "atk-s0301a1:352_20": "‘‘so ca sabbadado hoti,",
  "atk-s0301a1:352_21": "yo dadāti upassaya’’nti.",
  "atk-s0301a1:353_0": "Amataṁdado ca so hotīti paṇītabhojanassa pattaṁ pūrento viya amaraṇadānaṁ nāma deti.",
  "atk-s0301a1:353_1": "Yo dhammamanusāsatīti yo dhammaṁ anusāsati,",
  "atk-s0301a1:353_2": "aṭṭhakathaṁ katheti,",
  "atk-s0301a1:353_3": "pāḷiṁ vāceti,",
  "atk-s0301a1:353_4": "pucchitapañhaṁ vissajjeti,",
  "atk-s0301a1:353_5": "kammaṭṭhānaṁ ācikkhati,",
  "atk-s0301a1:353_6": "dhammassavanaṁ karoti,",
  "atk-s0301a1:353_7": "sabbopesa dhammaṁ anusāsati nāma.",
  "atk-s0301a1:353_8": "Sabbadānānañca idaṁ dhammadānameva agganti veditabbaṁ.",
  "atk-s0301a1:353_9": "Vuttampi cetaṁ –",
  "atk-s0301a1:354_0": "‘‘Sabbadānaṁ dhammadānaṁ jināti,",
  "atk-s0301a1:355_0": "Sabbarasaṁ dhammaraso jināti;",
  "atk-s0301a1:356_0": "Sabbaratiṁ dhammarati jināti,",
  "atk-s0301a1:357_0": "Taṇhakkhayo sabbadukkhaṁ jinātī’’ti. (dha. pa. 354); Dutiyaṁ;",
  "atk-s0301a1:358_0": "3. Annasuttavaṇṇanā",
  "atk-s0301a1:359_0": "43.",
  "atk-s0301a1:359_1": "Tatiye abhinandantīti patthenti.",
  "atk-s0301a1:359_2": "Bhajatīti upagacchati,",
  "atk-s0301a1:359_3": "cittagahapatisīvalittherādike viya pacchato anubandhati.",
  "atk-s0301a1:359_4": "Tasmāti yasmā idhaloke paraloke ca annadāyakameva anugacchati, tasmā.",
  "atk-s0301a1:359_5": "Sesaṁ uttānamevāti. Tatiyaṁ.",
  "atk-s0301a1:360_0": "4. Ekamūlasuttavaṇṇanā",
  "atk-s0301a1:361_0": "44.",
  "atk-s0301a1:361_1": "Catutthe ekamūlanti avijjā taṇhāya mūlaṁ,",
  "atk-s0301a1:361_2": "taṇhā avijjāya.",
  "atk-s0301a1:361_3": "Idha pana taṇhā adhippetā.",
  "atk-s0301a1:361_4": "Dvīhi sassatucchedadiṭṭhīhi āvaṭṭatīti dvirāvaṭṭā.",
  "atk-s0301a1:361_5": "Sā ca rāgādīhi tīhi malehi timalā.",
  "atk-s0301a1:361_6": "Tatrāssā moho sahajātakoṭiyā malaṁ hoti,",
  "atk-s0301a1:361_7": "rāgadosā upanissayakoṭiyā.",
  "atk-s0301a1:361_8": "Pañca pana kāmaguṇā assā pattharaṇaṭṭhānā,",
  "atk-s0301a1:361_9": "tesu sā pattharatīti pañcapattharā.",
  "atk-s0301a1:361_10": "Sā ca apūraṇīyaṭṭhena samuddo.",
  "atk-s0301a1:361_11": "Ajjhattikabāhiresu panesā dvādasāyatanesu āvaṭṭati parivaṭṭatīti dvādasāvaṭṭā.",
  "atk-s0301a1:361_12": "Apatiṭṭhaṭṭhena pana pātāloti vuccatīti.",
  "atk-s0301a1:361_13": "Ekamūlaṁ…pe… pātālaṁ,",
  "atk-s0301a1:361_14": "atari isi,",
  "atk-s0301a1:361_15": "uttari samatikkamīti attho.",
  "atk-s0301a1:361_16": "Catutthaṁ.",
  "atk-s0301a1:362_0": "5. Anomasuttavaṇṇanā",
  "atk-s0301a1:363_0": "45.",
  "atk-s0301a1:363_1": "Pañcame anomanāmanti sabbaguṇasamannāgatattā avekallanāmaṁ,",
  "atk-s0301a1:363_2": "paripūranāmanti attho.",
  "atk-s0301a1:363_3": "Nipuṇatthadassinti bhagavā saṇhasukhume khandhantarādayo atthe passatīti nipuṇatthadassī.",
  "atk-s0301a1:363_4": "Paññādadanti anvayapaññādhigamāya paṭipadaṁ kathanavasena paññāya dāyakaṁ.",
  "atk-s0301a1:363_5": "Kāmālaye asattanti pañcakāmaguṇālaye alaggaṁ.",
  "atk-s0301a1:363_6": "Kamamānanti bhagavā mahābodhimaṇḍeyeva ariyamaggena gato,",
  "atk-s0301a1:363_7": "na idāni gacchati,",
  "atk-s0301a1:363_8": "atītaṁ pana upādāya idaṁ vuttaṁ.",
  "atk-s0301a1:363_9": "Mahesinti mahantānaṁ sīlakkhandhādīnaṁ esitāraṁ pariyesitāranti. Pañcamaṁ.",
  "atk-s0301a1:364_0": "6. Accharāsuttavaṇṇanā",
  "atk-s0301a1:365_0": "46.",
  "atk-s0301a1:365_1": "Chaṭṭhe accharāgaṇasaṅghuṭṭhanti ayaṁ kira devaputto satthusāsane pabbajitvā vattapaṭipattiṁ pūrayamāno",
  "atk-s0301a1:365_2": "pañcavassakāle pavāretvā dvemātikaṁ paguṇaṁ katvā kammākammaṁ uggahetvā cittarucitaṁ kammaṭṭhānaṁ uggaṇhitvā",
  "atk-s0301a1:365_3": "sallahukavuttiko araññaṁ pavisitvā yo bhagavatā majjhimayāmo sayanassa koṭṭhāsoti anuññāto.",
  "atk-s0301a1:365_4": "Tasmimpi sampatte ‘‘pamādassa bhāyāmī’’ti mañcakaṁ ukkhipitvā rattiñca divā ca nirāhāro kammaṭṭhānameva manasākāsi.",
  "atk-s0301a1:366_0": "Athassa abbhantare satthakavātā uppajjitvā jīvitaṁ pariyādiyiṁsu.",
  "atk-s0301a1:366_1": "So dhurasmiṁyeva kālamakāsi.",
  "atk-s0301a1:366_2": "Yo hi koci bhikkhu caṅkame caṅkamamāno vā ālambanatthambhaṁ nissāya ṭhito vā caṅkamakoṭiyaṁ cīvaraṁ sīse",
  "atk-s0301a1:366_3": "ṭhapetvā nisinno vā nipanno vā parisamajjhe alaṅkatadhammāsane dhammaṁ desento vā kālaṁ karoti,",
  "atk-s0301a1:366_4": "sabbo so dhurasmiṁ kālaṁ karoti nāma.",
  "atk-s0301a1:366_5": "Iti ayaṁ caṅkamane kālaṁ katvā upanissayamandatāya āsavakkhayaṁ appatto tāvatiṁsabhavane mahāvimānadvāre",
  "atk-s0301a1:366_6": "niddāyitvā pabujjhanto viya paṭisandhiṁ aggahesi.",
  "atk-s0301a1:366_7": "Tāvadevassa suvaṇṇatoraṇaṁ viya tigāvuto attabhāvo nibbatti.",
  "atk-s0301a1:367_0": "Antovimāne sahassamattā accharā taṁ disvā,",
  "atk-s0301a1:367_1": "‘‘vimānasāmiko devaputto āgato,",
  "atk-s0301a1:367_2": "ramayissāma na’’nti tūriyāni gahetvā parivārayiṁsu.",
  "atk-s0301a1:367_3": "Devaputto na tāva cutabhāvaṁ jānāti,",
  "atk-s0301a1:367_4": "pabbajitasaññīyeva accharā oloketvā vihāracārikaṁ āgataṁ mātugāmaṁ disvā lajjī.",
  "atk-s0301a1:367_5": "Paṁsukūliko viya upari ṭhitaṁ ghanadukūlaṁ ekaṁsaṁ karonto aṁsakūṭaṁ paṭicchādetvā indriyāni okkhipitvā adhomukho aṭṭhāsi.",
  "atk-s0301a1:367_6": "Tassa kāyavikāreneva tā devatā ‘‘samaṇadevaputto aya’’nti ñatvā evamāhaṁsu – ‘‘ayya,",
  "atk-s0301a1:367_7": "devaputta,",
  "atk-s0301a1:367_8": "devaloko nāmāyaṁ,",
  "atk-s0301a1:367_9": "na samaṇadhammassa karaṇokāso,",
  "atk-s0301a1:367_10": "sampattiṁ anubhavanokāso’’ti.",
  "atk-s0301a1:367_11": "So tatheva aṭṭhāsi.",
  "atk-s0301a1:367_12": "Devatā ‘‘na tāvāyaṁ sallakkhetī’’ti tūriyāni paggaṇhiṁsu.",
  "atk-s0301a1:367_13": "So tathāpi anolokentova aṭṭhāsi.",
  "atk-s0301a1:368_0": "Athassa sabbakāyikaṁ ādāsaṁ purato ṭhapayiṁsu.",
  "atk-s0301a1:368_1": "So chāyaṁ disvā cutabhāvaṁ ñatvā,",
  "atk-s0301a1:368_2": "‘‘na mayā imaṁ ṭhānaṁ patthetvā samaṇadhammo kato,",
  "atk-s0301a1:368_3": "uttamatthaṁ arahattaṁ patthetvā kato’’ti sampattiyā vippaṭisārī ahosi,",
  "atk-s0301a1:368_4": "‘‘suvaṇṇapaṭaṁ paṭilabhissāmī’’ti takkayitvā yuddhaṭṭhānaṁ otiṇṇamallo mūlakamuṭṭhiṁ labhitvā viya. So –",
  "atk-s0301a1:368_5": "‘‘ayaṁ saggasampatti nāma sulabhā,",
  "atk-s0301a1:368_6": "buddhānaṁ pātubhāvo dullabho’’ti cintetvā vimānaṁ apavisitvāva asambhinneneva sīlena accharāsaṅghaparivuto",
  "atk-s0301a1:368_7": "dasabalassa santikaṁ āgamma abhivādetvā ekamantaṁ ṭhito imaṁ gāthaṁ abhāsi.",
  "atk-s0301a1:369_0": "Tattha accharāgaṇasaṅghuṭṭhanti accharāgaṇena gītavāditasaddehi saṅghositaṁ.",
  "atk-s0301a1:369_1": "Pisācagaṇasevitanti tameva accharāgaṇaṁ pisācagaṇaṁ katvā vadati.",
  "atk-s0301a1:369_2": "Vananti nandanavanaṁ sandhāya vadati.",
  "atk-s0301a1:369_3": "Ayañhi niyāmacittatāya attano garubhāvena devagaṇaṁ ‘‘devagaṇo’’ti vattuṁ na roceti.",
  "atk-s0301a1:369_4": "‘‘Pisācagaṇo’’ti vadati.",
  "atk-s0301a1:369_5": "Nandanavanañca ‘‘nandana’’nti avatvā ‘‘mohana’’nti vadati .",
  "atk-s0301a1:369_6": "Kathaṁ yātrā bhavissatīti kathaṁ niggamanaṁ bhavissati,",
  "atk-s0301a1:369_7": "kathaṁ atikkamo bhavissati,",
  "atk-s0301a1:369_8": "arahattassa me padaṭṭhānabhūtaṁ vipassanaṁ ācikkhatha bhagavāti vadati.",
  "atk-s0301a1:370_0": "Atha bhagavā ‘‘atisallikhateva ayaṁ devaputto,",
  "atk-s0301a1:370_1": "kiṁ nu kho ida’’nti?",
  "atk-s0301a1:370_2": "Āvajjento attano sāsane pabbajitabhāvaṁ ñatvā –",
  "atk-s0301a1:370_3": "‘‘ayaṁ accāraddhavīriyatāya kālaṁ katvā devaloke nibbatto,",
  "atk-s0301a1:370_4": "ajjāpissa caṅkamanasmiṁyeva attabhāvo asambhinnena sīlena āgato’’ti cintesi.",
  "atk-s0301a1:370_5": "Buddhā ca akatābhinivesassa ādikammikassa akataparikammassa antevāsino cittakāro bhittiparikammaṁ viya –",
  "atk-s0301a1:370_6": "‘‘sīlaṁ tāva sodhehi,",
  "atk-s0301a1:370_7": "samādhiṁ bhāvehi,",
  "atk-s0301a1:370_8": "kammassakatapaññaṁ ujuṁ karohī’’ti paṭhamaṁ pubbabhāgappaṭipadaṁ ācikkhanti,",
  "atk-s0301a1:370_9": "kārakassa pana yuttapayuttassa arahattamaggapadaṭṭhānabhūtaṁ saṇhasukhumaṁ suññatāvipassanaṁyeva ācikkhanti,",
  "atk-s0301a1:370_10": "ayañca devaputto kārako abhinnasīlo,",
  "atk-s0301a1:370_11": "eko maggo assa anāgatoti suññatāvipassanaṁ ācikkhanto ujuko nāmātiādimāha.",
  "atk-s0301a1:371_0": "Tattha ujukoti kāyavaṅkādīnaṁ abhāvato aṭṭhaṅgiko maggo ujuko nāma.",
  "atk-s0301a1:371_1": "Abhayā nāma sā disāti nibbānaṁ sandhāyāha.",
  "atk-s0301a1:371_2": "Tasmiṁ hi kiñci bhayaṁ natthi,",
  "atk-s0301a1:371_3": "taṁ vā pattassa bhayaṁ natthīti ‘‘abhayā nāma sā disā’’ti vuttaṁ.",
  "atk-s0301a1:371_4": "Ratho akūjanoti aṭṭhaṅgiko maggova adhippeto.",
  "atk-s0301a1:371_5": "Yathā hi pākatikaratho akkhe vā anabbhañjite atirekesu vā manussesu abhiruḷhesu kūjati viravati,",
  "atk-s0301a1:371_6": "na evaṁ ariyamaggo.",
  "atk-s0301a1:371_7": "So hi ekappahārena caturāsītiyāpi pāṇasahassesu abhiruhantesu na kūjati na viravati.",
  "atk-s0301a1:371_8": "Tasmā ‘‘akūjano’’ti vutto.",
  "atk-s0301a1:371_9": "Dhammacakkehi saṁyutoti kāyikacetasikavīriyasaṅkhātehi dhammacakkehi saṁyutto.",
  "atk-s0301a1:372_0": "Hirīti ettha hiriggahaṇena ottappampi gahitameva hoti.",
  "atk-s0301a1:372_1": "Tassa apālamboti yathā bāhirakarathassa rathe ṭhitānaṁ yodhānaṁ apatanatthāya dārumayaṁ apālambanaṁ hoti,",
  "atk-s0301a1:372_2": "evaṁ imassa maggarathassa ajjhattabahiddhāsamuṭṭhānaṁ hirottappaṁ apālambanaṁ.",
  "atk-s0301a1:372_3": "Satyassaparivāraṇanti rathassa sīhacammādiparivāro viya imassāpi maggarathassa sampayuttā sati parivāraṇaṁ.",
  "atk-s0301a1:372_4": "Dhammanti lokuttaramaggaṁ .",
  "atk-s0301a1:372_5": "Sammādiṭṭhipurejavanti vipassanāsammādiṭṭhipurejavā assa pubbayāyikāti sammādiṭṭhipurejavo,",
  "atk-s0301a1:372_6": "taṁ sammādiṭṭhipurejavaṁ.",
  "atk-s0301a1:372_7": "Yathā hi paṭhamataraṁ rājapurisehi kāṇakuṇiādīnaṁnīharaṇena magge sodhite pacchā rājā nikkhamati,",
  "atk-s0301a1:372_8": "evamevaṁ vipassanā sammādiṭṭhiyā aniccādivasena khandhādīsu sodhitesu pacchā bhūmiladdhavaṭṭaṁ parijānamānā maggasammādiṭṭhi uppajjati.",
  "atk-s0301a1:372_9": "Tena vuttaṁ ‘‘dhammāhaṁ sārathiṁ brūmi,",
  "atk-s0301a1:372_10": "sammādiṭṭhipurejava’’nti.",
  "atk-s0301a1:373_0": "Iti bhagavā desanaṁ niṭṭhāpetvā avasāne cattāri saccāni dīpesi.",
  "atk-s0301a1:373_1": "Desanāpariyosāne devaputto sotāpattiphale patiṭṭhāsi.",
  "atk-s0301a1:373_2": "Yathā hi rañño bhojanakāle attano mukhappamāṇe kabaḷe ukkhitte aṅke nisinno putto attano mukhappamāṇeneva tato kabaḷaṁ karoti,",
  "atk-s0301a1:373_3": "evamevaṁ bhagavati arahattanikūṭena desanaṁ desentepi sattā attano upanissayānurūpena sotāpattiphalādīni pāpuṇanti.",
  "atk-s0301a1:373_4": "Ayampi devaputto sotāpattiphalaṁ patvā bhagavantaṁ gandhādīhi pūjetvā pakkāmīti. Chaṭṭhaṁ.",
  "atk-s0301a1:374_0": "7. Vanaropasuttavaṇṇanā",
  "atk-s0301a1:375_0": "47.",
  "atk-s0301a1:375_1": "Sattame dhammaṭṭhā sīlasampannāti ke dhammaṭṭhā,",
  "atk-s0301a1:375_2": "ke sīlasampannāti pucchati.",
  "atk-s0301a1:375_3": "Bhagavā imaṁ pañhaṁ thāvaravatthunā dīpento ārāmaropātiādimāha.",
  "atk-s0301a1:375_4": "Tattha ārāmaropāti pupphārāmaphalārāmaropakā.",
  "atk-s0301a1:375_5": "Vanaropāti sayaṁjāte aropimavane sīmaṁ parikkhipitvā cetiyabodhicaṅkamanamaṇḍapakuṭileṇarattiṭṭhānadivāṭṭhānānaṁ",
  "atk-s0301a1:375_6": "kārakā chāyūpage rukkhe ropetvā dadamānāpi vanaropāyeva nāma.",
  "atk-s0301a1:375_7": "Setukārakāti visame setuṁ karonti,",
  "atk-s0301a1:375_8": "udake nāvaṁ paṭiyādenti .",
  "atk-s0301a1:375_9": "Papanti pānīyadānasālaṁ.",
  "atk-s0301a1:375_10": "Udapānanti yaṁkiñci pokkharaṇītaḷākādiṁ.",
  "atk-s0301a1:375_11": "Upassayanti vāsāgāraṁ.",
  "atk-s0301a1:375_12": "‘‘Upāsaya’’ntipi pāṭho.",
  "atk-s0301a1:376_0": "Sadā puññaṁ pavaḍḍhatīti na akusalavitakkaṁ vā vitakkentassa niddāyantassa vā pavaḍḍhati.",
  "atk-s0301a1:376_1": "Yadā yadā pana anussarati,",
  "atk-s0301a1:376_2": "tadā tadā tassa vaḍḍhati.",
  "atk-s0301a1:376_3": "Imamatthaṁ sandhāya ‘‘sadā puññaṁ pavaḍḍhatī’’ti vuttaṁ.",
  "atk-s0301a1:376_4": "Dhammaṭṭhā sīlasampannāti tasmiṁ dhamme ṭhitattā tenapi sīlena sampannattā dhammaṭṭhā sīlasampannā.",
  "atk-s0301a1:376_5": "Atha vā evarūpāni puññāni karontānaṁ dasa kusalā dhammā pūrenti,",
  "atk-s0301a1:376_6": "tesu ṭhitattā dhammaṭṭhā.",
  "atk-s0301a1:376_7": "Teneva ca sīlena sampannattā sīlasampannāti. Sattamaṁ.",
  "atk-s0301a1:377_0": "8. Jetavanasuttavaṇṇanā",
  "atk-s0301a1:378_0": "48.",
  "atk-s0301a1:378_1": "Aṭṭhame idaṁ hi taṁ jetavananti anāthapiṇḍiko devaputto jetavanassa ceva buddhādīnañca vaṇṇabhaṇanatthaṁ āgato evamāha.",
  "atk-s0301a1:378_2": "Isisaṅghanisevitanti bhikkhusaṅghanisevitaṁ.",
  "atk-s0301a1:379_0": "Evaṁ paṭhamagāthāya jetavanassa vaṇṇaṁ kathetvā idāni ariyamaggassa kathento kammaṁ vijjātiādimāha.",
  "atk-s0301a1:379_1": "Tattha kammanti maggacetanā.",
  "atk-s0301a1:379_2": "Vijjāti maggapaññā.",
  "atk-s0301a1:379_3": "Dhammoti samādhipakkhikā dhammā.",
  "atk-s0301a1:379_4": "Sīlaṁ jīvitamuttamanti sīle patiṭṭhitassa jīvitaṁ uttamanti dasseti.",
  "atk-s0301a1:379_5": "Atha vā vijjāti diṭṭhisaṅkappā.",
  "atk-s0301a1:379_6": "Dhammoti vāyāmasatisamādhayo.",
  "atk-s0301a1:379_7": "Sīlanti vācākammantājīvā.",
  "atk-s0301a1:379_8": "Jīvitamuttamanti etasmiṁ sīle ṭhitassa jīvitaṁ nāma uttamaṁ.",
  "atk-s0301a1:379_9": "Etena maccā sujjhantīti etena aṭṭhaṅgikamaggena sattā visujjhanti.",
  "atk-s0301a1:380_0": "Tasmāti yasmā maggena sujjhanti,",
  "atk-s0301a1:380_1": "na gottadhanehi, tasmā.",
  "atk-s0301a1:380_2": "Yoniso vicine dhammanti upāyena samādhipakkhiyadhammaṁ vicineyya.",
  "atk-s0301a1:380_3": "Evaṁ tattha visujjhatīti evaṁ tasmiṁ ariyamagge visujjhati.",
  "atk-s0301a1:380_4": "Atha vā yoniso vicine dhammanti upāyena pañcakkhandhadhammaṁ vicineyya.",
  "atk-s0301a1:380_5": "Evaṁ tattha visujjhatīti evaṁ tesu catūsu saccesu visujjhati.",
  "atk-s0301a1:381_0": "Idāni sāriputtattherassa vaṇṇaṁ kathento sāriputtovātiādimāha.",
  "atk-s0301a1:381_1": "Tattha sāriputtovāti avadhāraṇavacanaṁ,",
  "atk-s0301a1:381_2": "etehi paññādīhi sāriputtova seyyoti vadati.",
  "atk-s0301a1:381_3": "Upasamenāti kilesaupasamena .",
  "atk-s0301a1:381_4": "Pāraṁ gatoti nibbānaṁ gato.",
  "atk-s0301a1:381_5": "Yo koci nibbānaṁ patto bhikkhu,",
  "atk-s0301a1:381_6": "so etāvaparamo siyā,",
  "atk-s0301a1:381_7": "na therena uttaritaro nāma atthīti vadati.",
  "atk-s0301a1:381_8": "Sesaṁ uttānamevāti. Aṭṭhamaṁ.",
  "atk-s0301a1:382_0": "9. Maccharisuttavaṇṇanā",
  "atk-s0301a1:383_0": "49.",
  "atk-s0301a1:383_1": "Navame maccharinoti maccherena samannāgatā.",
  "atk-s0301a1:383_2": "Ekacco hi attano vasanaṭṭhāne bhikkhuṁ hatthaṁ pasāretvāpi na vandati,",
  "atk-s0301a1:383_3": "aññattha gato vihāraṁ pavisitvā sakkaccaṁ vanditvā madhurapaṭisanthāraṁ karoti – ‘‘bhante,",
  "atk-s0301a1:383_4": "amhākaṁ vasanaṭṭhānaṁ nāgacchatha,",
  "atk-s0301a1:383_5": "sampanno padeso,",
  "atk-s0301a1:383_6": "paṭibalā mayaṁ ayyānaṁ yāgubhattādīhi upaṭṭhānaṁ kātu’’nti.",
  "atk-s0301a1:383_7": "Bhikkhū ‘‘saddho ayaṁ upāsako’’ti yāgubhattādīhi saṅgaṇhanti.",
  "atk-s0301a1:383_8": "Atheko thero tassa gāmaṁ gantvā piṇḍāya carati.",
  "atk-s0301a1:383_9": "So taṁ disvā aññena vā gacchati,",
  "atk-s0301a1:383_10": "gharaṁ vā pavisati.",
  "atk-s0301a1:383_11": "Sacepi sammukhībhāvaṁ āgacchati,",
  "atk-s0301a1:383_12": "hatthena vanditvā –",
  "atk-s0301a1:383_13": "‘‘ayyassa bhikkhaṁ detha,",
  "atk-s0301a1:383_14": "ahaṁ ekena kammena gacchāmī’’ti pakkamati.",
  "atk-s0301a1:383_15": "Thero sakalagāmaṁ caritvā tucchapattova nikkhamati.",
  "atk-s0301a1:383_16": "Idaṁ tāva mudumacchariyaṁ nāma,",
  "atk-s0301a1:383_17": "yena samannāgato adāyakopi dāyako viya paññāyati.",
  "atk-s0301a1:383_18": "Idha pana thaddhamacchariyaṁ adhippetaṁ,",
  "atk-s0301a1:383_19": "yena samannāgato bhikkhūsu piṇḍāya paviṭṭhesu,",
  "atk-s0301a1:383_20": "‘‘therā ṭhitā’’ti vutte,",
  "atk-s0301a1:383_21": "‘‘kiṁ mayhaṁ pādā rujjantī’’tiādīni vatvā silāthambho viya khāṇuko viya ca thaddho hutvā tiṭṭhati,",
  "atk-s0301a1:383_22": "sāmīcimpi na karoti.",
  "atk-s0301a1:383_23": "Kadariyāti idaṁ maccharinoti padasseva vevacanaṁ.",
  "atk-s0301a1:383_24": "Mudukampi hi macchariyaṁ ‘‘macchariya’’nteva vuccati,",
  "atk-s0301a1:383_25": "thaddhaṁ pana kadariyaṁ nāma.",
  "atk-s0301a1:383_26": "Paribhāsakāti bhikkhū gharadvāre ṭhite disvā,",
  "atk-s0301a1:383_27": "‘‘kiṁ tumhe kasitvā āgatā, vapitvā, lāyitvā?",
  "atk-s0301a1:383_28": "Mayaṁ attanopi na labhāma,",
  "atk-s0301a1:383_29": "kuto tumhākaṁ,",
  "atk-s0301a1:383_30": "sīghaṁ nikkhamathā’’tiādīhi saṁtajjakā.",
  "atk-s0301a1:383_31": "Antarāyakarāti dāyakassa saggantarāyo,",
  "atk-s0301a1:383_32": "paṭiggāhakānaṁ lābhantarāyo,",
  "atk-s0301a1:383_33": "attano upaghātoti imesaṁ antarāyānaṁ kārakā.",
  "atk-s0301a1:384_0": "Samparāyoti paraloko.",
  "atk-s0301a1:384_1": "Ratīti pañcakāmaguṇarati.",
  "atk-s0301a1:384_2": "Khiḍḍāti kāyikakhiḍḍādikā tividhā khiḍḍā.",
  "atk-s0301a1:384_3": "Diṭṭhe dhammesa vipākoti tasmiṁ nibbattabhavane diṭṭhe dhamme esa vipāko.",
  "atk-s0301a1:384_4": "Samparāye ca duggatīti ‘‘yamalokaṁ upapajjare’’ti vutte samparāye ca duggati.",
  "atk-s0301a1:385_0": "Vadaññūti bhikkhū gharadvāre ṭhitā kiñcāpi tuṇhīva honti,",
  "atk-s0301a1:385_1": "atthato pana –",
  "atk-s0301a1:385_2": "‘‘bhikkhaṁ dethā’’ti vadanti nāma.",
  "atk-s0301a1:385_3": "Tatra ye ‘‘mayaṁ pacāma,",
  "atk-s0301a1:385_4": "ime pana na pacanti,",
  "atk-s0301a1:385_5": "pacamāne patvā alabhantā kuhiṁ labhissantī’’ti?",
  "atk-s0301a1:385_6": "Deyyadhammaṁ saṁvibhajanti,",
  "atk-s0301a1:385_7": "te vadaññū nāma.",
  "atk-s0301a1:385_8": "Pakāsantīti vimānappabhāya jotanti.",
  "atk-s0301a1:385_9": "Parasambhatesūti parehi sampiṇḍitesu.",
  "atk-s0301a1:385_10": "Samparāye ca suggatīti,",
  "atk-s0301a1:385_11": "‘‘ete saggā’’ti evaṁ vuttasamparāye sugati.",
  "atk-s0301a1:385_12": "Ubhinnampi vā etesaṁ tato cavitvā puna samparāyepi duggatisugatiyeva hotīti. Navamaṁ.",
  "atk-s0301a1:386_0": "10. Ghaṭīkārasuttavaṇṇanā",
  "atk-s0301a1:387_0": "50.",
  "atk-s0301a1:387_1": "Dasame upapannāseti nibbattivasena upagatā.",
  "atk-s0301a1:387_2": "Vimuttāti avihābrahmalokasmiṁ upapattisamanantarameva arahattaphalavimuttiyā vimuttā.",
  "atk-s0301a1:387_3": "Mānusaṁ dehanti idha pañcorambhāgiyasaṁyojanāni eva vuttāni.",
  "atk-s0301a1:387_4": "Dibbayoganti pañca uddhambhāgiyasaṁyojanāni.",
  "atk-s0301a1:387_5": "Upaccagunti atikkamiṁsu.",
  "atk-s0301a1:387_6": "Upakotiādīni tesaṁ therānaṁ nāmāni.",
  "atk-s0301a1:387_7": "Kusalī bhāsasī tesanti,",
  "atk-s0301a1:387_8": "‘‘kusala’’nti idaṁ vacanaṁ imassa atthīti kusalī,",
  "atk-s0301a1:387_9": "tesaṁ therānaṁ tvaṁ kusalaṁ anavajjaṁ bhāsasi,",
  "atk-s0301a1:387_10": "thomesi pasaṁsasi ,",
  "atk-s0301a1:387_11": "paṇḍitosi devaputtāti vadati.",
  "atk-s0301a1:387_12": "Taṁ te dhammaṁ idhaññāyāti te therā taṁ dhammaṁ idha tumhākaṁ sāsane jānitvā.",
  "atk-s0301a1:387_13": "Gambhīranti gambhīratthaṁ.",
  "atk-s0301a1:387_14": "Brahmacārī nirāmisoti nirāmisabrahmacārī nāma anāgāmī,",
  "atk-s0301a1:387_15": "anāgāmī ahosinti attho.",
  "atk-s0301a1:387_16": "Ahuvāti ahosi.",
  "atk-s0301a1:387_17": "Sagāmeyyoti ekagāmavāsī.",
  "atk-s0301a1:387_18": "Pariyosānagāthā saṅgītikārehi ṭhapitāti. Dasamaṁ.",
  "atk-s0301a1:388_0": "Ādittavaggo pañcamo.",
  "atk-s0301a1:389_0": "6. Jarāvaggo",
  "atk-s0301a1:390_0": "1. Jarāsuttavaṇṇanā",
  "atk-s0301a1:391_0": "51.",
  "atk-s0301a1:391_1": "Jarāvaggassa paṭhame sādhūti laddhakaṁ bhaddakaṁ.",
  "atk-s0301a1:391_2": "Sīlaṁ yāva jarāti iminā idaṁ dasseti –",
  "atk-s0301a1:391_3": "yathā muttāmaṇirattavatthādīni ābharaṇāni taruṇakāleyeva sobhanti,",
  "atk-s0301a1:391_4": "jarājiṇṇakāle tāni dhārento ‘‘ayaṁ ajjāpi bālabhāvaṁ pattheti,",
  "atk-s0301a1:391_5": "ummattako maññe’’ti vattabbataṁ āpajjati ,",
  "atk-s0301a1:391_6": "na evaṁ sīlaṁ.",
  "atk-s0301a1:391_7": "Sīlañhi niccakālaṁ sobhati.",
  "atk-s0301a1:391_8": "Bālakālepi hi sīlaṁ rakkhantaṁ ‘‘kiṁ imassa sīlenā’’ti?",
  "atk-s0301a1:391_9": "Vattāro natthi.",
  "atk-s0301a1:391_10": "Majjhimakālepi mahallakakālepīti.",
  "atk-s0301a1:392_0": "Saddhāsādhu patiṭṭhitāti hatthāḷavakacittagahapatiādīnaṁ viya maggena āgatā patiṭṭhitasaddhā nāma sādhu.",
  "atk-s0301a1:392_1": "Paññā narānaṁ ratananti ettha cittīkataṭṭhādīhi ratanaṁ veditabbaṁ.",
  "atk-s0301a1:392_2": "Vuttañhetaṁ –",
  "atk-s0301a1:393_0": "‘‘Yadi cittīkatanti ratanaṁ,",
  "atk-s0301a1:393_1": "nanu bhagavā cittīkato purisasīho,",
  "atk-s0301a1:393_2": "ye ca loke cittīkatā,",
  "atk-s0301a1:393_3": "tesaṁ cittīkato bhagavā.",
  "atk-s0301a1:393_4": "Yadi ratikaranti ratanaṁ,",
  "atk-s0301a1:393_5": "nanu bhagavā ratikaro purisasīho,",
  "atk-s0301a1:393_6": "tassa vacanena carantā jhānaratisukhena abhiramanti.",
  "atk-s0301a1:393_7": "Yadi atulyanti ratanaṁ,",
  "atk-s0301a1:393_8": "nanu bhagavā atulo purisasīho.",
  "atk-s0301a1:393_9": "Na hi sakkā tuletuṁ guṇehi guṇapāramiṁ gato.",
  "atk-s0301a1:393_10": "Yadi dullabhanti ratanaṁ,",
  "atk-s0301a1:393_11": "nanu bhagavā dullabho purisasīho.",
  "atk-s0301a1:393_12": "Yadi anomasattaparibhoganti ratanaṁ,",
  "atk-s0301a1:393_13": "nanu bhagavā anomo sīlena samādhinā paññāya vimuttiyā vimuttiñāṇadassanenā’’ti.",
  "atk-s0301a1:394_0": "Idha pana dullabhapātubhāvaṭṭhena paññā ‘‘ratana’’nti vuttaṁ.",
  "atk-s0301a1:394_1": "Puññanti puññacetanā,",
  "atk-s0301a1:394_2": "sā hi arūpattā pariharituṁ na sakkāti. Paṭhamaṁ.",
  "atk-s0301a1:395_0": "2. Ajarasāsuttavaṇṇanā",
  "atk-s0301a1:396_0": "52.",
  "atk-s0301a1:396_1": "Dutiye ajarasāti ajīraṇena,",
  "atk-s0301a1:396_2": "avipattiyāti attho.",
  "atk-s0301a1:396_3": "Sīlañhi avipannameva sādhu hoti,",
  "atk-s0301a1:396_4": "vipannasīlaṁ ācariyupajjhāyādayopi na saṅgaṇhanti,",
  "atk-s0301a1:396_5": "gatagataṭṭhāne niddhamitabbova hotīti. Dutiyaṁ.",
  "atk-s0301a1:397_0": "3. Mittasuttavaṇṇanā",
  "atk-s0301a1:398_0": "53.",
  "atk-s0301a1:398_1": "Tatiye satthoti saddhiṁcaro,",
  "atk-s0301a1:398_2": "jaṅghasattho vā sakaṭasattho vā.",
  "atk-s0301a1:398_3": "Mittanti roge uppanne pāṭaṅkiyā vā aññena vā yānena haritvā khemantasampāpanena mittaṁ.",
  "atk-s0301a1:398_4": "Sake ghareti attano gehe .",
  "atk-s0301a1:398_5": "Tathārūpe roge jāte puttabhariyādayo jigucchanti,",
  "atk-s0301a1:398_6": "mātā pana asucimpi candanaṁ viya maññati.",
  "atk-s0301a1:398_7": "Tasmā sā sake ghare mittaṁ.",
  "atk-s0301a1:398_8": "Sahāyo atthajātassāti uppannakiccassa yo taṁ kiccaṁ vahati nittharati,",
  "atk-s0301a1:398_9": "so kiccesu saha ayanabhāvena sahāyo mittaṁ,",
  "atk-s0301a1:398_10": "surāpānādisahāyā pana na mittā.",
  "atk-s0301a1:398_11": "Samparāyikanti samparāyahitaṁ. Tatiyaṁ.",
  "atk-s0301a1:399_0": "4. Vatthusuttavaṇṇanā",
  "atk-s0301a1:400_0": "54.",
  "atk-s0301a1:400_1": "Catutthe puttā vatthūti mahallakakāle paṭijagganaṭṭhena puttā patiṭṭhā.",
  "atk-s0301a1:400_2": "Paramoti aññesaṁ akathetabbassapi guyhassa kathetabbayuttatāya bhariyā paramo sakhā nāma.",
  "atk-s0301a1:400_3": "Catutthaṁ.",
  "atk-s0301a1:401_0": "5-7. Paṭhamajanasuttādivaṇṇanā",
  "atk-s0301a1:402_0": "55. Pañcame vidhāvatīti parasamuddādigamanavasena ito cito ca vidhāvati. Pañcamaṁ.",
  "atk-s0301a1:403_0": "56. Chaṭṭhe dukkhāti vaṭṭadukkhato. Chaṭṭhaṁ.",
  "atk-s0301a1:404_0": "57. Sattame parāyaṇanti nipphatti avassayo. Sattamaṁ.",
  "atk-s0301a1:405_0": "8. Uppathasuttavaṇṇanā",
  "atk-s0301a1:406_0": "58.",
  "atk-s0301a1:406_1": "Aṭṭhame rāgo uppathoti sugatiñca nibbānañca gacchantassa amaggo.",
  "atk-s0301a1:406_2": "Rattindivakkhayoti rattidivehi,",
  "atk-s0301a1:406_3": "rattidivesu vā khīyati.",
  "atk-s0301a1:406_4": "Itthī malanti sesaṁ bāhiramalaṁ bhasmakhārādīhi dhovitvā sakkā sodhetuṁ,",
  "atk-s0301a1:406_5": "mātugāmamalena duṭṭho pana na sakkā suddho nāma kātunti itthī ‘‘mala’’nti vuttā.",
  "atk-s0301a1:406_6": "Etthāti ettha itthiyaṁ pajā sajjati.",
  "atk-s0301a1:406_7": "Tapoti indriyasaṁvaradhutaṅgaguṇavīriyadukkarakārikānaṁ nāmaṁ,",
  "atk-s0301a1:406_8": "idha pana ṭhapetvā dukkarakārikaṁ sabbāpi kilesasantāpikā paṭipadā vaṭṭati.",
  "atk-s0301a1:406_9": "Brahmacariyanti methunavirati. Aṭṭhamaṁ.",
  "atk-s0301a1:407_0": "9. Dutiyasuttavaṇṇanā",
  "atk-s0301a1:408_0": "59.",
  "atk-s0301a1:408_1": "Navame kissa cābhiratoti kismiṁ abhirato.",
  "atk-s0301a1:408_2": "Dutiyāti sugatiñceva nibbānañca gacchantassa dutiyikā.",
  "atk-s0301a1:408_3": "Paññā cenaṁ pasāsatīti paññā etaṁ purisaṁ ‘‘idaṁ karohi,",
  "atk-s0301a1:408_4": "idaṁ mākarī’’ti anusāsati. Navamaṁ.",
  "atk-s0301a1:409_0": "10. Kavisuttavaṇṇanā",
  "atk-s0301a1:410_0": "60.",
  "atk-s0301a1:410_1": "Dasame chando nidānanti gāyattiādiko chando gāthānaṁ nidānaṁ.",
  "atk-s0301a1:410_2": "Pubbapaṭṭhāpanagāthā ārabhanto hi ‘‘kataracchandena hotū’’ti ārabhati .",
  "atk-s0301a1:410_3": "Viyañjananti jananaṁ.",
  "atk-s0301a1:410_4": "Akkharaṁ hi padaṁ janeti,",
  "atk-s0301a1:410_5": "padaṁ gāthaṁ janeti,",
  "atk-s0301a1:410_6": "gāthā atthaṁ pakāsetīti.",
  "atk-s0301a1:410_7": "Nāmasannissitāti samuddādipaṇṇattinissitā.",
  "atk-s0301a1:410_8": "Gāthā ārabhanto hi samuddaṁ vā pathaviṁ vā yaṁ kiñci nāmaṁ nissayitvāva ārabhati.",
  "atk-s0301a1:410_9": "Āsayoti patiṭṭhā.",
  "atk-s0301a1:410_10": "Kavito hi gāthā pavattanti.",
  "atk-s0301a1:410_11": "So tāsaṁ patiṭṭhā hotīti. Dasamaṁ.",
  "atk-s0301a1:411_0": "Jarāvaggo chaṭṭho.",
  "atk-s0301a1:412_0": "7. Addhavaggo",
  "atk-s0301a1:413_0": "1. Nāmasuttavaṇṇanā",
  "atk-s0301a1:414_0": "61.",
  "atk-s0301a1:414_1": "Addhavaggassa paṭhame nāmaṁ sabbaṁ addhabhavīti nāmaṁ sabbaṁ abhibhavati anupatati.",
  "atk-s0301a1:414_2": "Opapātikena vā hi kittimena vā nāmena mutto satto vā saṅkhāro vā natthi.",
  "atk-s0301a1:414_3": "Yassapi hi rukkhassa vā pāsāṇassa vā ‘‘idaṁ nāma nāma’’nti na jānanti,",
  "atk-s0301a1:414_4": "anāmakotveva tassa nāmaṁ hoti. Paṭhamaṁ.",
  "atk-s0301a1:415_0": "2-3. Cittasuttādivaṇṇanā",
  "atk-s0301a1:416_0": "62.",
  "atk-s0301a1:416_1": "Dutiye sabbeva vasamanvagūti ye cittassa vasaṁ gacchanti,",
  "atk-s0301a1:416_2": "tesaṁyeva anavasesapariyādānametaṁ. Dutiyaṁ.",
  "atk-s0301a1:417_0": "63. Tatiyepi eseva nayo. Tatiyaṁ.",
  "atk-s0301a1:418_0": "4-5. Saṁyojanasuttādivaṇṇanā",
  "atk-s0301a1:419_0": "64.",
  "atk-s0301a1:419_1": "Catutthe kiṁ su saṁyojanoti kiṁ saṁyojano kiṁ bandhano?",
  "atk-s0301a1:419_2": "Vicāraṇanti vicaraṇā pādāni.",
  "atk-s0301a1:419_3": "Bahuvacane ekavacanaṁ kataṁ.",
  "atk-s0301a1:419_4": "Vitakkassa vicāraṇanti vitakko tassa pādā.",
  "atk-s0301a1:419_5": "Catutthaṁ.",
  "atk-s0301a1:420_0": "65. Pañcamepi eseva nayo. Pañcamaṁ.",
  "atk-s0301a1:421_0": "6. Attahatasuttavaṇṇanā",
  "atk-s0301a1:422_0": "66.",
  "atk-s0301a1:422_1": "Chaṭṭhe kenassubbhāhatoti kena abbhāhato.",
  "atk-s0301a1:422_2": "Su-kāro nipātamattaṁ.",
  "atk-s0301a1:422_3": "Icchādhūpāyitoti icchāya āditto. Chaṭṭhaṁ.",
  "atk-s0301a1:423_0": "7-9. Uḍḍitasuttādivaṇṇanā",
  "atk-s0301a1:424_0": "67.",
  "atk-s0301a1:424_1": "Sattame taṇhāya uḍḍitoti taṇhāya ullaṅghito.",
  "atk-s0301a1:424_2": "Cakkhuñhi taṇhārajjunā āvunitvā rūpanāgadante uḍḍitaṁ,",
  "atk-s0301a1:424_3": "sotādīni saddādīsūti taṇhāya uḍḍito loko.",
  "atk-s0301a1:424_4": "Maccunā pihitoti anantare attabhāve kataṁ kammaṁ na dūraṁ ekacittantaraṁ,",
  "atk-s0301a1:424_5": "balavatiyā pana māraṇantikavedanāya pabbatena viya otthaṭattā sattā taṁ na bujjhantīti ‘‘maccunā pihito loko’’ti vuttaṁ. Sattamaṁ.",
  "atk-s0301a1:425_0": "68. Aṭṭhame sveva pañho devatāya heṭṭhupariyāyavasena pucchito. Aṭṭhamaṁ.",
  "atk-s0301a1:426_0": "69. Navame sabbaṁ uttānameva. Navamaṁ.",
  "atk-s0301a1:427_0": "10. Lokasuttavaṇṇanā",
  "atk-s0301a1:428_0": "70.",
  "atk-s0301a1:428_1": "Dasame kismiṁ loko samuppannoti kismiṁ uppanne loko uppannoti pucchati.",
  "atk-s0301a1:428_2": "Chasūti chasu ajjhattikesu āyatanesu uppannesu uppannoti vuccati.",
  "atk-s0301a1:428_3": "Chasu kubbatīti tesuyeva chasu santhavaṁ karoti.",
  "atk-s0301a1:428_4": "Upādāyāti tāniyeva ca upādāya āgamma paṭicca pavattati.",
  "atk-s0301a1:428_5": "Vihaññatīti tesuyeva chasu vihaññati pīḷiyati.",
  "atk-s0301a1:428_6": "Iti ajjhattikāyatanavasena ayaṁ pañho āgato,",
  "atk-s0301a1:428_7": "ajjhattikabāhirānaṁ pana vasena āharituṁ vaṭṭati.",
  "atk-s0301a1:428_8": "Chasu hi ajjhattikāyatanesu uppannesu ayaṁ uppanno nāma hoti,",
  "atk-s0301a1:428_9": "chasu bāhiresu santhavaṁ karoti,",
  "atk-s0301a1:428_10": "channaṁ ajjhattikānaṁ upādāya chasu bāhiresu vihaññatīti. Dasamaṁ.",
  "atk-s0301a1:429_0": "Addhavaggo sattamo.",
  "atk-s0301a1:430_0": "8. Chetvāvaggo",
  "atk-s0301a1:431_0": "1. Chetvāsuttavaṇṇanā",
  "atk-s0301a1:432_0": "71.",
  "atk-s0301a1:432_1": "Chetvāvaggassa paṭhame chetvāti vadhitvā.",
  "atk-s0301a1:432_2": "Sukhaṁ setīti kodhapariḷāhena aparidayhamānattā sukhaṁ sayati.",
  "atk-s0301a1:432_3": "Na socatīti kodhavināsena vinaṭṭhadomanassattā na socati.",
  "atk-s0301a1:432_4": "Visamūlassāti dukkhavipākassa .",
  "atk-s0301a1:432_5": "Madhuraggassāti kuddhassa paṭikujjhitvā,",
  "atk-s0301a1:432_6": "akkuṭṭhassa paccakkositvā,",
  "atk-s0301a1:432_7": "pahaṭassa ca paṭipaharitvā sukhaṁ uppajjati,",
  "atk-s0301a1:432_8": "taṁ sandhāya madhuraggoti vutto.",
  "atk-s0301a1:432_9": "Imasmiṁ hi ṭhāne pariyosānaṁ agganti vuttaṁ.",
  "atk-s0301a1:432_10": "Ariyāti buddhādayo. Paṭhamaṁ.",
  "atk-s0301a1:433_0": "2. Rathasuttavaṇṇanā",
  "atk-s0301a1:434_0": "72.",
  "atk-s0301a1:434_1": "Dutiye paññāyati etenāti paññāṇaṁ.",
  "atk-s0301a1:434_2": "Dhajo rathassāti mahantasmiṁ hi saṅgāmasīse dūratova dhajaṁ disvā ‘‘asukarañño nāma ayaṁ ratho’’ti ratho pākaṭo hoti.",
  "atk-s0301a1:434_3": "Tena vuttaṁ ‘‘dhajo rathassa paññāṇa’’nti.",
  "atk-s0301a1:434_4": "Aggipi dūratova dhūmena paññāyati.",
  "atk-s0301a1:434_5": "Coḷaraṭṭhaṁ paṇḍuraṭṭhanti evaṁ raṭṭhampi raññā paññāyati.",
  "atk-s0301a1:434_6": "Cakkavattirañño dhītāpi pana itthī ‘‘asukassa nāma bhariyā’’ti bhattāraṁ patvāva paññāyati.",
  "atk-s0301a1:434_7": "Tasmā dhūmo paññāṇamagginotiādi vuttaṁ. Dutiyaṁ.",
  "atk-s0301a1:435_0": "3. Vittasuttavaṇṇanā",
  "atk-s0301a1:436_0": "73.",
  "atk-s0301a1:436_1": "Tatiye saddhīdha vittanti yasmā saddho saddhāya muttamaṇiādīnipi vittāni labhati,",
  "atk-s0301a1:436_2": "tissopi kulasampadā,",
  "atk-s0301a1:436_3": "cha kāmasaggāni,",
  "atk-s0301a1:436_4": "nava brahmaloke patvā pariyosāne amatamahānibbānadassanampi labhati,",
  "atk-s0301a1:436_5": "tasmā maṇimuttādīhi vittehi saddhāvittameva seṭṭhaṁ.",
  "atk-s0301a1:436_6": "Dhammoti dasakusalakammapatho.",
  "atk-s0301a1:436_7": "Sukhamāvahatīti sabbampi sāsavānāsavaṁ asaṁkiliṭṭhasukhaṁ āvahati.",
  "atk-s0301a1:436_8": "Sādutaranti lokasmiṁ loṇambilādīnaṁ sabbarasānaṁ saccameva madhurataraṁ.",
  "atk-s0301a1:436_9": "Saccasmiṁ hi ṭhitā sīghavegaṁ nadimpi nivattenti,",
  "atk-s0301a1:436_10": "visampi nimmaddenti,",
  "atk-s0301a1:436_11": "aggimpi paṭibāhanti,",
  "atk-s0301a1:436_12": "devampi vassāpenti,",
  "atk-s0301a1:436_13": "tasmā taṁ sabbarasānaṁ madhurataranti vuttaṁ.",
  "atk-s0301a1:436_14": "Paññājīviṁ jīvitamāhu seṭṭhanti yo paññājīvī gahaṭṭho samāno pañcasu sīlesu patiṭṭhāya salākabhattādīni paṭṭhapetvā paññāya jīvati,",
  "atk-s0301a1:436_15": "pabbajito vā pana dhammena uppanne paccaye ‘‘idamattha’’nti paccavekkhitvā paribhuñjanto kammaṭṭhānaṁ",
  "atk-s0301a1:436_16": "ādāya vipassanaṁ paṭṭhapetvā ariyaphalādhigamavasena paññāya jīvati,",
  "atk-s0301a1:436_17": "taṁ paññājīviṁ puggalaṁ seṭṭhaṁ jīvitaṁ jīvatīti āhu. Tatiyaṁ.",
  "atk-s0301a1:437_0": "4. Vuṭṭhisuttavaṇṇanā",
  "atk-s0301a1:438_0": "74.",
  "atk-s0301a1:438_1": "Catutthe bījanti uppatantānaṁ sattavidhaṁ dhaññabījaṁ seṭṭhaṁ.",
  "atk-s0301a1:438_2": "Tasmiñhi uggate janapado khemo hoti subhikkho.",
  "atk-s0301a1:438_3": "Nipatatanti nipatantānaṁ meghavuṭṭhi seṭṭhā.",
  "atk-s0301a1:438_4": "Meghavuṭṭhiyañhi sati vividhāni sassāni uppajjanti,",
  "atk-s0301a1:438_5": "janapadā phītā honti khemā subhikkhā.",
  "atk-s0301a1:438_6": "Pavajamānānanti jaṅgamānaṁ padasā caramānānaṁ gāvo seṭṭhā.",
  "atk-s0301a1:438_7": "Tā nissāya hi sattā pañca gorase paribhuñjamānā sukhaṁ viharanti.",
  "atk-s0301a1:438_8": "Pavadatanti rājakulamajjhādīsu vadantānaṁ putto varo.",
  "atk-s0301a1:438_9": "So hi mātāpitūnaṁ anatthāvahaṁ na vadati.",
  "atk-s0301a1:439_0": "Vijjāuppatataṁ seṭṭhāti purimapañhe kira sutvā samīpe ṭhitā ekā devatā ‘‘devate,",
  "atk-s0301a1:439_1": "kasmā tvaṁ etaṁ pañhaṁ dasabalaṁ pucchasi?",
  "atk-s0301a1:439_2": "Ahaṁ te kathessāmī’’ti attano khantiyā laddhiyā pañhaṁ kathesi.",
  "atk-s0301a1:439_3": "Atha naṁ itarā devatā āha –",
  "atk-s0301a1:439_4": "‘‘yāva padhaṁsī vadesi devate yāva pagabbhā mukharā,",
  "atk-s0301a1:439_5": "ahaṁ buddhaṁ bhagavantaṁ pucchāmi.",
  "atk-s0301a1:439_6": "Tvaṁ mayhaṁ kasmā kathesī’’ti?",
  "atk-s0301a1:439_7": "Nivattetvā tadeva pañhaṁ dasabalaṁ pucchi.",
  "atk-s0301a1:439_8": "Athassā satthā vissajjento vijjā uppatatantiādimāha.",
  "atk-s0301a1:439_9": "Tattha vijjāti catumaggavijjā.",
  "atk-s0301a1:439_10": "Sā hi uppatamānā sabbākusaladhamme samugghāteti.",
  "atk-s0301a1:439_11": "Tasmā ‘‘uppatataṁ seṭṭhā’’ti vuttā.",
  "atk-s0301a1:439_12": "Avijjāti vaṭṭamūlakamahāavijjā.",
  "atk-s0301a1:439_13": "Sā hi nipatantānaṁ osīdantānaṁ varā.",
  "atk-s0301a1:439_14": "Pavajamānānanti padasā caramānānaṁ jaṅgamānaṁ anomapuññakkhettabhūto saṅgho varo.",
  "atk-s0301a1:439_15": "Tañhi tattha tattha disvā pasannacittā sattā sotthiṁ pāpuṇanti.",
  "atk-s0301a1:439_16": "Buddhoti yādiso putto vā hotu añño vā,",
  "atk-s0301a1:439_17": "yesaṁ kesañci vadamānānaṁ buddho varo.",
  "atk-s0301a1:439_18": "Tassa hi dhammadesanaṁ āgamma anekasatasahassānaṁ pāṇānaṁ bandhanamokkho hotīti.",
  "atk-s0301a1:439_19": "Catutthaṁ.",
  "atk-s0301a1:440_0": "5. Bhītāsuttavaṇṇanā",
  "atk-s0301a1:441_0": "75.",
  "atk-s0301a1:441_1": "Pañcame kiṁsūdha bhītāti kiṁ bhītā?",
  "atk-s0301a1:441_2": "Maggo canekāyatanappavuttoti aṭṭhatiṁsārammaṇavasena anekehi kāraṇehi kathito.",
  "atk-s0301a1:441_3": "Evaṁ sante kissa bhītā hutvā ayaṁ janatā dvāsaṭṭhi diṭṭhiyo aggahesīti vadati.",
  "atk-s0301a1:441_4": "Bhūripaññāti bahupañña ussannapañña.",
  "atk-s0301a1:441_5": "Paralokaṁ na bhāyeti imasmā lokā paraṁ lokaṁ gacchanto na bhāyeyya.",
  "atk-s0301a1:441_6": "Paṇidhāyāti ṭhapetvā.",
  "atk-s0301a1:441_7": "Bahvannapānaṁ gharamāvasantoti anāthapiṇḍikādayo viya bahvannapāne ghare vasanto.",
  "atk-s0301a1:441_8": "Saṁvibhāgīti accharāya gahitampi nakhena phāletvā parassa datvāva bhuñjanasīlo.",
  "atk-s0301a1:441_9": "Vadaññūti vuttatthameva.",
  "atk-s0301a1:442_0": "Idāni gāthāya aṅgāni uddharitvā dassetabbāni –",
  "atk-s0301a1:442_1": "‘‘vāca’’nti hi iminā cattāri vacīsucaritāni gahitāni,",
  "atk-s0301a1:442_2": "‘‘manenā’’tipadena tīṇi manosucaritāni,",
  "atk-s0301a1:442_3": "‘‘kāyenā’’ti padena tīṇi kāyasucaritāni.",
  "atk-s0301a1:442_4": "Iti ime dasa kusalakammapathā pubbasuddhiaṅgaṁ nāma.",
  "atk-s0301a1:442_5": "Bahvannapānaṁ gharamāvasantoti iminā yaññaupakkharo gahito.",
  "atk-s0301a1:442_6": "Saddhoti ekamaṅgaṁ,",
  "atk-s0301a1:442_7": "mudūti ekaṁ,",
  "atk-s0301a1:442_8": "saṁvibhāgīti ekaṁ,",
  "atk-s0301a1:442_9": "vadaññūti ekaṁ.",
  "atk-s0301a1:442_10": "Iti imāni cattāri aṅgāni sandhāya ‘‘etesu dhammesu ṭhito catūsū’’ti āha.",
  "atk-s0301a1:443_0": "Aparopi pariyāyo –",
  "atk-s0301a1:443_1": "vācantiādīni tīṇi aṅgāni,",
  "atk-s0301a1:443_2": "bahvannapānanti iminā yaññaupakkharova gahito,",
  "atk-s0301a1:443_3": "saddho mudū saṁvibhāgī vadaññūti ekaṁ aṅgaṁ.",
  "atk-s0301a1:443_4": "Aparo dukanayo nāma hoti.",
  "atk-s0301a1:443_5": "‘‘Vācaṁ manañcā’’ti idamekaṁ aṅgaṁ,",
  "atk-s0301a1:443_6": "‘‘kāyena pāpāni akubbamāno,",
  "atk-s0301a1:443_7": "bahvannapānaṁ gharamāvasanto’’ti ekaṁ,",
  "atk-s0301a1:443_8": "‘‘saddho mudū’’ti ekaṁ,",
  "atk-s0301a1:443_9": "‘‘saṁvibhāgī vadaññū’’ti ekaṁ.",
  "atk-s0301a1:443_10": "Etesu catūsu dhammesu ṭhito dhamme ṭhito nāma hoti.",
  "atk-s0301a1:443_11": "So ito paralokaṁ gacchanto na bhāyati. Pañcamaṁ.",
  "atk-s0301a1:444_0": "6. Najīratisuttavaṇṇanā",
  "atk-s0301a1:445_0": "76.",
  "atk-s0301a1:445_1": "Chaṭṭhe nāmagottaṁ na jīratīti atītabuddhānaṁ yāvajjadivasā nāmagottaṁ kathiyati,",
  "atk-s0301a1:445_2": "tasmā na jīratīti vuccati.",
  "atk-s0301a1:445_3": "Porāṇā pana ‘‘addhāne gacchante na paññāyissati,",
  "atk-s0301a1:445_4": "jīraṇasabhāvo pana na hotiyevā’’ti vadanti.",
  "atk-s0301a1:445_5": "Ālasyanti ālasiyaṁ,",
  "atk-s0301a1:445_6": "yena ṭhitaṭṭhāne ṭhitova,",
  "atk-s0301a1:445_7": "nisinnaṭṭhāne nisinnova hoti,",
  "atk-s0301a1:445_8": "telepi uttarante ṭhitiṁ na karoti.",
  "atk-s0301a1:445_9": "Pamādoti niddāya vā kilesavasena vā pamādo.",
  "atk-s0301a1:445_10": "Anuṭṭhānanti kammasamaye kammakaraṇavīriyābhāvo.",
  "atk-s0301a1:445_11": "Asaṁyamoti sīlasaññamābhāvo vissaṭṭhācāratā.",
  "atk-s0301a1:445_12": "Niddāti soppabahulatā.",
  "atk-s0301a1:445_13": "Tāya gacchantopi ṭhitopi nisinnopi niddāyati,",
  "atk-s0301a1:445_14": "pageva nipanno.",
  "atk-s0301a1:445_15": "Tandīti aticchātādivasena āgantukālasiyaṁ.",
  "atk-s0301a1:445_16": "Te chiddeti tāni cha chiddāni vivarāni.",
  "atk-s0301a1:445_17": "Sabbasoti sabbākārena.",
  "atk-s0301a1:445_18": "Tanti nipātamattaṁ.",
  "atk-s0301a1:445_19": "Vivajjayeti vajjeyya jaheyya. Chaṭṭhaṁ.",
  "atk-s0301a1:446_0": "7. Issariyasuttavaṇṇanā",
  "atk-s0301a1:447_0": "77.",
  "atk-s0301a1:447_1": "Sattame satthamalanti malaggahitasatthaṁ.",
  "atk-s0301a1:447_2": "Kiṁ su harantaṁ vārentīti kaṁ harantaṁ nisedhenti.",
  "atk-s0301a1:447_3": "Vasoti āṇāpavattanaṁ.",
  "atk-s0301a1:447_4": "Itthīti avissajjanīyabhaṇḍattā ‘‘itthī bhaṇḍānamuttamaṁ,",
  "atk-s0301a1:447_5": "varabhaṇḍa’’nti āha.",
  "atk-s0301a1:447_6": "Atha vā sabbepi bodhisattā ca cakkavattino ca mātukucchiyaṁyeva nibbattantīti ‘‘itthī bhaṇḍānamuttama’’nti āha.",
  "atk-s0301a1:447_7": "Kodho satthamalanti kodho malaggahitasatthasadiso,",
  "atk-s0301a1:447_8": "paññāsatthassa vā malanti satthamalaṁ.",
  "atk-s0301a1:447_9": "Abbudanti vināsakāraṇaṁ,",
  "atk-s0301a1:447_10": "corā lokasmiṁ vināsakāti attho.",
  "atk-s0301a1:447_11": "Harantoti salākabhattādīni gahetvā gacchanto.",
  "atk-s0301a1:447_12": "Salākabhattādīni hi paṭṭhapitakāleyeva manussehi pariccattāni.",
  "atk-s0301a1:447_13": "Tesaṁ tāni haranto samaṇo piyo hoti,",
  "atk-s0301a1:447_14": "anāharante puññahāniṁ nissāya vippaṭisārino honti. Sattamaṁ.",
  "atk-s0301a1:448_0": "8. Kāmasuttavaṇṇanā",
  "atk-s0301a1:449_0": "78.",
  "atk-s0301a1:449_1": "Aṭṭhame attānaṁ na dadeti parassa dāsaṁ katvā attānaṁ na dadeyya ṭhapetvā sabbabodhisatteti vuttaṁ.",
  "atk-s0301a1:449_2": "Na pariccajeti sīhabyagghādīnaṁ na pariccajeyya sabbabodhisatte ṭhapetvāyevāti vuttaṁ.",
  "atk-s0301a1:449_3": "Kalyāṇanti saṇhaṁ mudukaṁ.",
  "atk-s0301a1:449_4": "Pāpikanti pharusaṁ vācaṁ. Aṭṭhamaṁ.",
  "atk-s0301a1:450_0": "9. Pātheyyasuttavaṇṇanā",
  "atk-s0301a1:451_0": "79.",
  "atk-s0301a1:451_1": "Navame saddhā bandhati pātheyyanti saddhaṁ uppādetvā dānaṁ deti,",
  "atk-s0301a1:451_2": "sīlaṁ rakkhati,",
  "atk-s0301a1:451_3": "uposathakammaṁ karoti,",
  "atk-s0301a1:451_4": "tenetaṁ vuttaṁ.",
  "atk-s0301a1:451_5": "Sirīti issariyaṁ.",
  "atk-s0301a1:451_6": "Āsayoti vasanaṭṭhānaṁ.",
  "atk-s0301a1:451_7": "Issariye hi abhimukhībhūte thalatopi jalatopi bhogā āgacchantiyeva.",
  "atk-s0301a1:451_8": "Tenetaṁ vuttaṁ.",
  "atk-s0301a1:451_9": "Parikassatīti parikaḍḍhati. Navamaṁ.",
  "atk-s0301a1:452_0": "10. Pajjotasuttavaṇṇanā",
  "atk-s0301a1:453_0": "80.",
  "atk-s0301a1:453_1": "Dasame pajjototi padīpo viya hoti.",
  "atk-s0301a1:453_2": "Jāgaroti jāgarabrāhmaṇo viya hoti.",
  "atk-s0301a1:453_3": "Gāvo kamme sajīvānanti kammena saha jīvantānaṁ gāvova kamme kammasahāyā kammadutiyakā nāma honti.",
  "atk-s0301a1:453_4": "Gomaṇḍalehi saddhiṁ kasikammādīni nipphajjanti.",
  "atk-s0301a1:453_5": "Sītassa iriyāpathoti sītaṁ assa sattakāyassa iriyāpatho jīvitavutti.",
  "atk-s0301a1:453_6": "Sītanti naṅgalaṁ.",
  "atk-s0301a1:453_7": "Yassa hi naṅgalehi khettaṁ appamattakampi kaṭṭhaṁ na hoti,",
  "atk-s0301a1:453_8": "so kathaṁ jīvissatīti vadati. Dasamaṁ.",
  "atk-s0301a1:454_0": "11. Araṇasuttavaṇṇanā",
  "atk-s0301a1:455_0": "81.",
  "atk-s0301a1:455_1": "Ekādasame araṇāti nikkilesā.",
  "atk-s0301a1:455_2": "Vusitanti vusitavāso.",
  "atk-s0301a1:455_3": "Bhojissiyanti adāsabhāvo.",
  "atk-s0301a1:455_4": "Samaṇāti khīṇāsavasamaṇā.",
  "atk-s0301a1:455_5": "Te hi ekantena araṇā nāma.",
  "atk-s0301a1:455_6": "Vusitaṁ na nassatīti tesaṁ ariyamaggavāso na nassati.",
  "atk-s0301a1:455_7": "Parijānantīti puthujjanakalyāṇakato paṭṭhāya sekhā lokiyalokuttarāya pariññāya parijānanti.",
  "atk-s0301a1:455_8": "Bhojissiyanti khīṇāsavasamaṇānaṁyeva niccaṁ bhujissabhāvo nāma.",
  "atk-s0301a1:455_9": "Vandantīti pabbajitadivasato paṭṭhāya vandanti.",
  "atk-s0301a1:455_10": "Patiṭṭhitanti sīle patiṭṭhitaṁ .",
  "atk-s0301a1:455_11": "Samaṇīdhāti samaṇaṁ idha.",
  "atk-s0301a1:455_12": "Jātihīnanti api caṇḍālakulā pabbajitaṁ.",
  "atk-s0301a1:455_13": "Khattiyāti na kevalaṁ khattiyāva,",
  "atk-s0301a1:455_14": "devāpi sīlasampannaṁ samaṇaṁ vandantiyevāti.",
  "atk-s0301a1:455_15": "Ekādasamaṁ.",
  "atk-s0301a1:456_0": "Chetvāvaggo aṭṭhamo.",
  "atk-s0301a1:457_0": "Iti sāratthappakāsiniyā",
  "atk-s0301a1:458_0": "Saṁyuttanikāya-aṭṭhakathāya",
  "atk-s0301a1:459_0": "Devatāsaṁyuttavaṇṇanā niṭṭhitā."
}