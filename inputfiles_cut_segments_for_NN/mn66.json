{
  "mn66:0.1_0": "Majjhima Nikāya 66",
  "mn66:0.2_0": "Laṭukikopamasutta",
  "mn66:1.1_0": "Evaṁ me sutaṁ—",
  "mn66:1.2_0": "ekaṁ samayaṁ bhagavā aṅguttarāpesu viharati āpaṇaṁ nāma aṅguttarāpānaṁ nigamo.",
  "mn66:2.1_0": "Atha kho bhagavā pubbaṇhasamayaṁ nivāsetvā pattacīvaramādāya āpaṇaṁ piṇḍāya pāvisi.",
  "mn66:2.2_0": "Āpaṇe piṇḍāya caritvā pacchābhattaṁ piṇḍapātapaṭikkanto yenaññataro vanasaṇḍo tenupasaṅkami divāvihārāya.",
  "mn66:2.3_0": "Taṁ vanasaṇḍaṁ ajjhogāhetvā aññatarasmiṁ rukkhamūle divāvihāraṁ nisīdi.",
  "mn66:3.1_0": "Āyasmāpi kho udāyī pubbaṇhasamayaṁ nivāsetvā pattacīvaramādāya āpaṇaṁ piṇḍāya pāvisi.",
  "mn66:3.2_0": "Āpaṇe piṇḍāya caritvā pacchābhattaṁ piṇḍapātapaṭikkanto yena so vanasaṇḍo tenupasaṅkami divāvihārāya.",
  "mn66:3.3_0": "Taṁ vanasaṇḍaṁ ajjhogāhetvā aññatarasmiṁ rukkhamūle divāvihāraṁ nisīdi.",
  "mn66:3.4_0": "Atha kho āyasmato udāyissa rahogatassa paṭisallīnassa evaṁ cetaso parivitakko udapādi:",
  "mn66:4.1_0": "“bahūnaṁ vata no bhagavā dukkhadhammānaṁ apahattā, bahūnaṁ vata no bhagavā sukhadhammānaṁ upahattā;",
  "mn66:4.2_0": "bahūnaṁ vata no bhagavā akusalānaṁ dhammānaṁ apahattā,",
  "mn66:4.2_1": "bahūnaṁ vata no bhagavā kusalānaṁ dhammānaṁ upahattā”ti.",
  "mn66:5.1_0": "Atha kho āyasmā udāyī sāyanhasamayaṁ paṭisallānā vuṭṭhito yena bhagavā tenupasaṅkami;",
  "mn66:5.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn66:5.1_2": "Ekamantaṁ nisinno kho āyasmā udāyī bhagavantaṁ etadavoca:",
  "mn66:6.1_0": "“idha mayhaṁ, bhante, rahogatassa paṭisallīnassa evaṁ cetaso parivitakko udapādi:",
  "mn66:6.2_0": "‘bahūnaṁ vata no bhagavā dukkhadhammānaṁ apahattā, bahūnaṁ vata no bhagavā sukhadhammānaṁ upahattā;",
  "mn66:6.3_0": "bahūnaṁ vata no bhagavā akusalānaṁ dhammānaṁ apahattā,",
  "mn66:6.3_1": "bahūnaṁ vata no bhagavā kusalānaṁ dhammānaṁ upahattā’ti.",
  "mn66:6.4_0": "Mayañhi, bhante, pubbe sāyañceva bhuñjāma pāto ca divā ca vikāle.",
  "mn66:6.5_0": "Ahu kho so, bhante, samayo yaṁ bhagavā bhikkhū āmantesi:",
  "mn66:6.6_0": "‘iṅgha tumhe, bhikkhave, etaṁ divāvikālabhojanaṁ pajahathā’ti.",
  "mn66:6.7_0": "Tassa mayhaṁ, bhante, ahudeva aññathattaṁ, ahudeva domanassaṁ:",
  "mn66:6.8_0": "‘yampi no saddhā gahapatikā divā vikāle paṇītaṁ khādanīyaṁ bhojanīyaṁ denti tassapi no bhagavā pahānamāha,",
  "mn66:6.8_1": "tassapi no sugato paṭinissaggamāhā’ti.",
  "mn66:6.9_0": "Te mayaṁ, bhante,",
  "mn66:6.9_1": "bhagavati pemañca gāravañca hiriñca ottappañca sampassamānā evaṁ taṁ divāvikālabhojanaṁ pajahimhā.",
  "mn66:6.10_0": "Te mayaṁ, bhante, sāyañceva bhuñjāma pāto ca.",
  "mn66:6.11_0": "Ahu kho so, bhante, samayo yaṁ bhagavā bhikkhū āmantesi:",
  "mn66:6.12_0": "‘iṅgha tumhe, bhikkhave, etaṁ rattiṁvikālabhojanaṁ pajahathā’ti.",
  "mn66:6.13_0": "Tassa mayhaṁ, bhante, ahudeva aññathattaṁ ahudeva domanassaṁ:",
  "mn66:6.14_0": "‘yampi no imesaṁ dvinnaṁ bhattānaṁ paṇītasaṅkhātataraṁ tassapi no bhagavā pahānamāha,",
  "mn66:6.14_1": "tassapi no sugato paṭinissaggamāhā’ti.",
  "mn66:6.15_0": "Bhūtapubbaṁ, bhante, aññataro puriso divā sūpeyyaṁ labhitvā evamāha:",
  "mn66:6.16_0": "‘handa ca imaṁ nikkhipatha, sāyaṁ sabbeva samaggā bhuñjissāmā’ti.",
  "mn66:6.17_0": "Yā kāci, bhante, saṅkhatiyo sabbā tā rattiṁ, appā divā.",
  "mn66:6.18_0": "Te mayaṁ, bhante,",
  "mn66:6.18_1": "bhagavati pemañca gāravañca hiriñca ottappañca sampassamānā evaṁ taṁ rattiṁvikālabhojanaṁ pajahimhā.",
  "mn66:6.19_0": "Bhūtapubbaṁ, bhante,",
  "mn66:6.19_1": "bhikkhū rattandhakāratimisāyaṁ piṇḍāya carantā candanikampi pavisanti,",
  "mn66:6.19_2": "oligallepi papatanti,",
  "mn66:6.19_3": "kaṇṭakāvāṭampi ārohanti,",
  "mn66:6.19_4": "suttampi gāviṁ ārohanti,",
  "mn66:6.19_5": "māṇavehipi samāgacchanti katakammehipi akatakammehipi,",
  "mn66:6.19_6": "mātugāmopi te asaddhammena nimanteti.",
  "mn66:6.20_0": "Bhūtapubbāhaṁ, bhante, rattandhakāratimisāyaṁ piṇḍāya carāmi.",
  "mn66:6.21_0": "Addasā kho maṁ, bhante, aññatarā itthī vijjantarikāya bhājanaṁ dhovantī.",
  "mn66:6.22_0": "Disvā maṁ bhītā vissaramakāsi:",
  "mn66:6.23_0": "‘abhumme pisāco vata man’ti.",
  "mn66:6.24_0": "Evaṁ vutte, ahaṁ, bhante, taṁ itthiṁ etadavocaṁ:",
  "mn66:6.25_0": "‘nāhaṁ, bhagini, pisāco;",
  "mn66:6.26_0": "bhikkhu piṇḍāya ṭhito’ti.",
  "mn66:6.27_0": "‘Bhikkhussa ātumārī, bhikkhussa mātumārī.",
  "mn66:6.28_0": "Varaṁ te, bhikkhu,",
  "mn66:6.28_1": "tiṇhena govikantanena kucchi parikanto,",
  "mn66:6.28_2": "na tveva varaṁ yaṁ rattandhakāratimisāyaṁ kucchihetu piṇḍāya carasī’ti.",
  "mn66:6.29_0": "Tassa mayhaṁ, bhante, tadanussarato evaṁ hoti:",
  "mn66:6.30_0": "‘bahūnaṁ vata no bhagavā dukkhadhammānaṁ apahattā, bahūnaṁ vata no bhagavā sukhadhammānaṁ upahattā;",
  "mn66:6.31_0": "bahūnaṁ vata no bhagavā akusalānaṁ dhammānaṁ apahattā,",
  "mn66:6.31_1": "bahūnaṁ vata no bhagavā kusalānaṁ dhammānaṁ upahattā’”ti.",
  "mn66:7.1_0": "“Evameva panudāyi, idhekacce moghapurisā ‘idaṁ pajahathā’ti mayā vuccamānā te evamāhaṁsu:",
  "mn66:7.2_0": "‘kiṁ panimassa appamattakassa oramattakassa adhisallikhatevāyaṁ samaṇo’ti.",
  "mn66:7.3_0": "Te tañceva nappajahanti, mayi ca appaccayaṁ upaṭṭhāpenti.",
  "mn66:7.4_0": "Ye ca bhikkhū sikkhākāmā tesaṁ taṁ, udāyi,",
  "mn66:7.4_1": "hoti balavaṁ bandhanaṁ,",
  "mn66:7.4_2": "daḷhaṁ bandhanaṁ,",
  "mn66:7.4_3": "thiraṁ bandhanaṁ,",
  "mn66:7.4_4": "apūtikaṁ bandhanaṁ, thūlo,",
  "mn66:7.4_5": "kaliṅgaro—",
  "mn66:8.1_0": "seyyathāpi, udāyi,",
  "mn66:8.1_1": "laṭukikā sakuṇikā pūtilatāya bandhanena baddhā tattheva vadhaṁ vā bandhaṁ vā maraṇaṁ vā āgameti.",
  "mn66:8.2_0": "Yo nu kho, udāyi, evaṁ vadeyya:",
  "mn66:8.3_0": "‘yena sā laṭukikā sakuṇikā pūtilatāya bandhanena baddhā tattheva vadhaṁ vā bandhaṁ vā maraṇaṁ vā āgameti,",
  "mn66:8.3_1": "tañhi tassā abalaṁ bandhanaṁ,",
  "mn66:8.3_2": "dubbalaṁ bandhanaṁ,",
  "mn66:8.3_3": "pūtikaṁ bandhanaṁ,",
  "mn66:8.3_4": "asārakaṁ bandhanan’ti;",
  "mn66:8.4_0": "sammā nu kho so, udāyi, vadamāno vadeyyā”ti?",
  "mn66:8.5_0": "“No hetaṁ, bhante.",
  "mn66:8.6_0": "Yena sā, bhante,",
  "mn66:8.6_1": "laṭukikā sakuṇikā pūtilatāya bandhanena baddhā tattheva vadhaṁ vā bandhaṁ vā maraṇaṁ vā āgameti,",
  "mn66:8.6_2": "tañhi tassā balavaṁ bandhanaṁ,",
  "mn66:8.6_3": "daḷhaṁ bandhanaṁ,",
  "mn66:8.6_4": "thiraṁ bandhanaṁ apūtikaṁ bandhanaṁ, thūlo,",
  "mn66:8.6_5": "kaliṅgaro”ti.",
  "mn66:8.7_0": "“Evameva kho, udāyi, idhekacce moghapurisā ‘idaṁ pajahathā’ti mayā vuccamānā te evamāhaṁsu:",
  "mn66:8.8_0": "‘kiṁ panimassa appamattakassa oramattakassa adhisallikhatevāyaṁ samaṇo’ti?",
  "mn66:8.9_0": "Te tañceva nappajahanti, mayi ca appaccayaṁ upaṭṭhāpenti.",
  "mn66:8.10_0": "Ye ca bhikkhū sikkhākāmā tesaṁ taṁ, udāyi,",
  "mn66:8.10_1": "hoti balavaṁ bandhanaṁ,",
  "mn66:8.10_2": "daḷhaṁ bandhanaṁ,",
  "mn66:8.10_3": "thiraṁ bandhanaṁ,",
  "mn66:8.10_4": "apūtikaṁ bandhanaṁ, thūlo,",
  "mn66:8.10_5": "kaliṅgaro.",
  "mn66:9.1_0": "Idha panudāyi, ekacce kulaputtā ‘idaṁ pajahathā’ti mayā vuccamānā te evamāhaṁsu:",
  "mn66:9.2_0": "‘kiṁ panimassa appamattakassa oramattakassa pahātabbassa yassa no bhagavā pahānamāha,",
  "mn66:9.2_1": "yassa no sugato paṭinissaggamāhā’ti?",
  "mn66:9.3_0": "Te tañceva pajahanti, mayi ca na appaccayaṁ upaṭṭhāpenti.",
  "mn66:9.4_0": "Ye ca bhikkhū sikkhākāmā te taṁ pahāya appossukkā pannalomā paradattavuttā migabhūtena cetasā viharanti.",
  "mn66:9.5_0": "Tesaṁ taṁ, udāyi, hoti abalaṁ bandhanaṁ, dubbalaṁ bandhanaṁ, pūtikaṁ bandhanaṁ, asārakaṁ bandhanaṁ—",
  "mn66:10.1_0": "seyyathāpi, udāyi,",
  "mn66:10.1_1": "rañño nāgo īsādanto urūḷhavā abhijāto saṅgāmāvacaro daḷhehi varattehi bandhanehi baddho īsakaṁyeva kāyaṁ",
  "mn66:10.1_2": "sannāmetvā tāni bandhanāni saṁchinditvā sampadāletvā yena kāmaṁ pakkamati.",
  "mn66:10.2_0": "Yo nu kho, udāyi, evaṁ vadeyya:",
  "mn66:10.3_0": "‘yehi so rañño nāgo īsādanto urūḷhavā abhijāto saṅgāmāvacaro daḷhehi varattehi bandhanehi baddho īsakaṁyeva",
  "mn66:10.3_1": "kāyaṁ sannāmetvā tāni bandhanāni saṁchinditvā sampadāletvā yena kāmaṁ pakkamati,",
  "mn66:10.3_2": "tañhi tassa balavaṁ bandhanaṁ,",
  "mn66:10.3_3": "daḷhaṁ bandhanaṁ,",
  "mn66:10.3_4": "thiraṁ bandhanaṁ,",
  "mn66:10.3_5": "apūtikaṁ bandhanaṁ, thūlo,",
  "mn66:10.3_6": "kaliṅgaro’ti;",
  "mn66:10.4_0": "sammā nu kho so, udāyi, vadamāno vadeyyā”ti?",
  "mn66:10.5_0": "“No hetaṁ, bhante.",
  "mn66:10.6_0": "Yehi so, bhante,",
  "mn66:10.6_1": "rañño nāgo īsādanto urūḷhavā abhijāto saṅgāmāvacaro daḷhehi varattehi bandhanehi baddho īsakaṁyeva kāyaṁ",
  "mn66:10.6_2": "sannāmetvā tāni bandhanāni saṁchinditvā sampadāletvā yena kāmaṁ pakkamati,",
  "mn66:10.6_3": "tañhi tassa abalaṁ bandhanaṁ …pe…",
  "mn66:10.6_4": "asārakaṁ bandhanan”ti.",
  "mn66:10.7_0": "“Evameva kho, udāyi, idhekacce kulaputtā ‘idaṁ pajahathā’ti mayā vuccamānā te evamāhaṁsu:",
  "mn66:10.8_0": "‘kiṁ panimassa appamattakassa oramattakassa pahātabbassa yassa no bhagavā pahānamāha,",
  "mn66:10.8_1": "yassa no sugato paṭinissaggamāhā’ti?",
  "mn66:10.9_0": "Te tañceva pajahanti, mayi ca na appaccayaṁ upaṭṭhāpenti.",
  "mn66:10.10_0": "Ye ca bhikkhū sikkhākāmā te taṁ pahāya appossukkā pannalomā paradattavuttā migabhūtena cetasā viharanti.",
  "mn66:10.11_0": "Tesaṁ taṁ, udāyi, hoti abalaṁ bandhanaṁ, dubbalaṁ bandhanaṁ, pūtikaṁ bandhanaṁ, asārakaṁ bandhanaṁ.",
  "mn66:11.1_0": "Seyyathāpi, udāyi, puriso daliddo assako anāḷhiyo;",
  "mn66:11.2_0": "tassassa ekaṁ agārakaṁ oluggaviluggaṁ kākātidāyiṁ naparamarūpaṁ,",
  "mn66:11.2_1": "ekā khaṭopikā oluggaviluggā naparamarūpā,",
  "mn66:11.2_2": "ekissā kumbhiyā dhaññasamavāpakaṁ naparamarūpaṁ,",
  "mn66:11.2_3": "ekā jāyikā naparamarūpā.",
  "mn66:11.3_0": "So ārāmagataṁ bhikkhuṁ passeyya sudhotahatthapādaṁ manuññaṁ bhojanaṁ bhuttāviṁ sītāya chāyāya nisinnaṁ adhicitte yuttaṁ.",
  "mn66:11.4_0": "Tassa evamassa:",
  "mn66:11.5_0": "‘sukhaṁ vata bho sāmaññaṁ, ārogyaṁ vata bho sāmaññaṁ.",
  "mn66:11.6_0": "So vatassaṁ yohaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.",
  "mn66:11.7_0": "So na sakkuṇeyya ekaṁ agārakaṁ oluggaviluggaṁ kākātidāyiṁ naparamarūpaṁ pahāya,",
  "mn66:11.7_1": "ekaṁ khaṭopikaṁ oluggaviluggaṁ naparamarūpaṁ pahāya,",
  "mn66:11.7_2": "ekissā kumbhiyā dhaññasamavāpakaṁ naparamarūpaṁ pahāya,",
  "mn66:11.7_3": "ekaṁ jāyikaṁ naparamarūpaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ.",
  "mn66:11.8_0": "Yo nu kho, udāyi, evaṁ vadeyya:",
  "mn66:11.9_0": "‘yehi so puriso bandhanehi baddho na sakkoti ekaṁ agārakaṁ oluggaviluggaṁ kākātidāyiṁ naparamarūpaṁ pahāya,",
  "mn66:11.9_1": "ekaṁ khaṭopikaṁ oluggaviluggaṁ naparamarūpaṁ pahāya,",
  "mn66:11.9_2": "ekissā kumbhiyā dhaññasamavāpakaṁ naparamarūpaṁ pahāya,",
  "mn66:11.9_3": "ekaṁ jāyikaṁ naparamarūpaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ;",
  "mn66:11.10_0": "tañhi tassa abalaṁ bandhanaṁ, dubbalaṁ bandhanaṁ, pūtikaṁ bandhanaṁ, asārakaṁ bandhanan’ti;",
  "mn66:11.11_0": "sammā nu kho so, udāyi, vadamāno vadeyyā”ti?",
  "mn66:11.12_0": "“No hetaṁ, bhante.",
  "mn66:11.13_0": "Yehi so, bhante,",
  "mn66:11.13_1": "puriso bandhanehi baddho,",
  "mn66:11.13_2": "na sakkoti ekaṁ agārakaṁ oluggaviluggaṁ kākātidāyiṁ naparamarūpaṁ pahāya,",
  "mn66:11.13_3": "ekaṁ khaṭopikaṁ oluggaviluggaṁ naparamarūpaṁ pahāya,",
  "mn66:11.13_4": "ekissā kumbhiyā dhaññasamavāpakaṁ naparamarūpaṁ pahāya,",
  "mn66:11.13_5": "ekaṁ jāyikaṁ naparamarūpaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ;",
  "mn66:11.14_0": "tañhi tassa balavaṁ bandhanaṁ,",
  "mn66:11.14_1": "daḷhaṁ bandhanaṁ,",
  "mn66:11.14_2": "thiraṁ bandhanaṁ,",
  "mn66:11.14_3": "apūtikaṁ bandhanaṁ, thūlo,",
  "mn66:11.14_4": "kaliṅgaro”ti.",
  "mn66:11.15_0": "“Evameva kho, udāyi, idhekacce moghapurisā ‘idaṁ pajahathā’ti mayā vuccamānā te evamāhaṁsu:",
  "mn66:11.16_0": "‘kiṁ panimassa appamattakassa oramattakassa adhisallikhatevāyaṁ samaṇo’ti?",
  "mn66:11.17_0": "Te tañceva nappajahanti, mayi ca appaccayaṁ upaṭṭhāpenti.",
  "mn66:11.18_0": "Ye ca bhikkhū sikkhākāmā tesaṁ taṁ, udāyi,",
  "mn66:11.18_1": "hoti balavaṁ bandhanaṁ,",
  "mn66:11.18_2": "daḷhaṁ bandhanaṁ,",
  "mn66:11.18_3": "thiraṁ bandhanaṁ,",
  "mn66:11.18_4": "apūtikaṁ bandhanaṁ, thūlo,",
  "mn66:11.18_5": "kaliṅgaro.",
  "mn66:12.1_0": "Seyyathāpi, udāyi,",
  "mn66:12.1_1": "gahapati vā gahapatiputto vā aḍḍho mahaddhano mahābhogo,",
  "mn66:12.1_2": "nekānaṁ nikkhagaṇānaṁ cayo,",
  "mn66:12.1_3": "nekānaṁ dhaññagaṇānaṁ cayo,",
  "mn66:12.1_4": "nekānaṁ khettagaṇānaṁ cayo,",
  "mn66:12.1_5": "nekānaṁ vatthugaṇānaṁ cayo,",
  "mn66:12.1_6": "nekānaṁ bhariyagaṇānaṁ cayo,",
  "mn66:12.1_7": "nekānaṁ dāsagaṇānaṁ cayo,",
  "mn66:12.1_8": "nekānaṁ dāsigaṇānaṁ cayo;",
  "mn66:12.2_0": "so ārāmagataṁ bhikkhuṁ passeyya sudhotahatthapādaṁ manuññaṁ bhojanaṁ bhuttāviṁ sītāya chāyāya nisinnaṁ adhicitte yuttaṁ.",
  "mn66:12.3_0": "Tassa evamassa:",
  "mn66:12.4_0": "‘sukhaṁ vata bho sāmaññaṁ, ārogyaṁ vata bho sāmaññaṁ.",
  "mn66:12.5_0": "So vatassaṁ yohaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.",
  "mn66:12.6_0": "So sakkuṇeyya nekāni nikkhagaṇāni pahāya,",
  "mn66:12.6_1": "nekāni dhaññagaṇāni pahāya,",
  "mn66:12.6_2": "nekāni khettagaṇāni pahāya,",
  "mn66:12.6_3": "nekāni vatthugaṇāni pahāya,",
  "mn66:12.6_4": "nekāni bhariyagaṇāni pahāya,",
  "mn66:12.6_5": "nekāni dāsagaṇāni pahāya,",
  "mn66:12.6_6": "nekāni dāsigaṇāni pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ.",
  "mn66:12.7_0": "Yo nu kho, udāyi, evaṁ vadeyya:",
  "mn66:12.8_0": "‘yehi so gahapati vā gahapatiputto vā bandhanehi baddho,",
  "mn66:12.8_1": "sakkoti nekāni nikkhagaṇāni pahāya,",
  "mn66:12.8_2": "nekāni dhaññagaṇāni pahāya,",
  "mn66:12.8_3": "nekāni khettagaṇāni pahāya,",
  "mn66:12.8_4": "nekāni vatthugaṇāni pahāya,",
  "mn66:12.8_5": "nekāni bhariyagaṇāni pahāya,",
  "mn66:12.8_6": "nekāni dāsagaṇāni pahāya,",
  "mn66:12.8_7": "nekāni dāsigaṇāni pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ,",
  "mn66:12.8_8": "tañhi tassa balavaṁ bandhanaṁ,",
  "mn66:12.8_9": "daḷhaṁ bandhanaṁ,",
  "mn66:12.8_10": "thiraṁ bandhanaṁ,",
  "mn66:12.8_11": "apūtikaṁ bandhanaṁ, thūlo,",
  "mn66:12.8_12": "kaliṅgaro’ti;",
  "mn66:12.9_0": "sammā nu kho so, udāyi, vadamāno vadeyyā”ti?",
  "mn66:12.10_0": "“No hetaṁ, bhante.",
  "mn66:12.11_0": "Yehi so, bhante,",
  "mn66:12.11_1": "gahapati vā gahapatiputto vā bandhanehi baddho,",
  "mn66:12.11_2": "sakkoti nekāni nikkhagaṇāni pahāya,",
  "mn66:12.11_3": "nekāni dhaññagaṇāni pahāya,",
  "mn66:12.11_4": "nekāni khettagaṇāni pahāya,",
  "mn66:12.11_5": "nekāni vatthugaṇāni pahāya,",
  "mn66:12.11_6": "nekāni bhariyagaṇāni pahāya,",
  "mn66:12.11_7": "nekāni dāsagaṇāni pahāya,",
  "mn66:12.11_8": "nekāni dāsigaṇāni pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ;",
  "mn66:12.12_0": "tañhi tassa abalaṁ bandhanaṁ, dubbalaṁ bandhanaṁ, pūtikaṁ bandhanaṁ, asārakaṁ bandhanan”ti.",
  "mn66:12.13_0": "“Evameva kho, udāyi, idhekacce kulaputtā ‘idaṁ pajahathā’ti mayā vuccamānā te evamāhaṁsu:",
  "mn66:12.14_0": "‘kiṁ panimassa appamattakassa oramattakassa pahātabbassa yassa no bhagavā pahānamāha,",
  "mn66:12.14_1": "yassa no sugato paṭinissaggamāhā’ti?",
  "mn66:12.15_0": "Te tañceva pajahanti, mayi ca na appaccayaṁ upaṭṭhāpenti.",
  "mn66:12.16_0": "Ye ca bhikkhū sikkhākāmā te taṁ pahāya appossukkā pannalomā paradattavuttā migabhūtena cetasā viharanti.",
  "mn66:12.17_0": "Tesaṁ taṁ, udāyi, hoti abalaṁ bandhanaṁ, dubbalaṁ bandhanaṁ, pūtikaṁ bandhanaṁ, asārakaṁ bandhanaṁ.",
  "mn66:13.1_0": "Cattārome, udāyi, puggalā santo saṁvijjamānā lokasmiṁ.",
  "mn66:13.2_0": "Katame cattāro?",
  "mn66:14.1_0": "Idhudāyi, ekacco puggalo upadhipahānāya paṭipanno hoti upadhipaṭinissaggāya.",
  "mn66:14.2_0": "Tamenaṁ upadhipahānāya paṭipannaṁ upadhipaṭinissaggāya upadhipaṭisaṁyuttā sarasaṅkappā samudācaranti.",
  "mn66:14.3_0": "So te adhivāseti, nappajahati, na vinodeti, na byantīkaroti, na anabhāvaṁ gameti.",
  "mn66:14.4_0": "Imaṁ kho ahaṁ, udāyi, puggalaṁ ‘saṁyutto’ti vadāmi no ‘visaṁyutto’.",
  "mn66:14.5_0": "Taṁ kissa hetu?",
  "mn66:14.6_0": "Indriyavemattatā hi me, udāyi, imasmiṁ puggale viditā.",
  "mn66:15.1_0": "Idha panudāyi, ekacco puggalo upadhipahānāya paṭipanno hoti upadhipaṭinissaggāya.",
  "mn66:15.2_0": "Tamenaṁ upadhipahānāya paṭipannaṁ upadhipaṭinissaggāya upadhipaṭisaṁyuttā sarasaṅkappā samudācaranti.",
  "mn66:15.3_0": "So te nādhivāseti, pajahati, vinodeti, byantīkaroti, anabhāvaṁ gameti.",
  "mn66:15.4_0": "Imampi kho ahaṁ, udāyi, puggalaṁ ‘saṁyutto’ti vadāmi no ‘visaṁyutto’.",
  "mn66:15.5_0": "Taṁ kissa hetu?",
  "mn66:15.6_0": "Indriyavemattatā hi me, udāyi, imasmiṁ puggale viditā.",
  "mn66:16.1_0": "Idha panudāyi, ekacco puggalo upadhipahānāya paṭipanno hoti upadhipaṭinissaggāya.",
  "mn66:16.2_0": "Tamenaṁ upadhipahānāya paṭipannaṁ upadhipaṭinissaggāya kadāci karahaci satisammosā upadhipaṭisaṁyuttā sarasaṅkappā samudācaranti;",
  "mn66:16.3_0": "dandho, udāyi, satuppādo.",
  "mn66:16.4_0": "Atha kho naṁ khippameva pajahati, vinodeti, byantīkaroti, anabhāvaṁ gameti.",
  "mn66:16.5_0": "Seyyathāpi, udāyi, puriso divasaṁsantatte ayokaṭāhe dve vā tīṇi vā udakaphusitāni nipāteyya;",
  "mn66:16.6_0": "dandho, udāyi, udakaphusitānaṁ nipāto. Atha kho naṁ khippameva parikkhayaṁ pariyādānaṁ gaccheyya.",
  "mn66:16.7_0": "Evameva kho, udāyi, idhekacco puggalo upadhipahānāya paṭipanno hoti upadhipaṭinissaggāya.",
  "mn66:16.8_0": "Tamenaṁ upadhipahānāya paṭipannaṁ upadhipaṭinissaggāya kadāci karahaci satisammosā upadhipaṭisaṁyuttā sarasaṅkappā samudācaranti;",
  "mn66:16.9_0": "dandho, udāyi, satuppādo.",
  "mn66:16.10_0": "Atha kho naṁ khippameva pajahati, vinodeti, byantīkaroti, anabhāvaṁ gameti.",
  "mn66:16.11_0": "Imampi kho ahaṁ, udāyi, puggalaṁ ‘saṁyutto’ti vadāmi no ‘visaṁyutto’.",
  "mn66:16.12_0": "Taṁ kissa hetu?",
  "mn66:16.13_0": "Indriyavemattatā hi me, udāyi, imasmiṁ puggale viditā.",
  "mn66:17.1_0": "Idha panudāyi, ekacco puggalo ‘upadhi dukkhassa mūlan’ti—",
  "mn66:17.2_0": "iti viditvā nirupadhi hoti, upadhisaṅkhaye vimutto.",
  "mn66:17.3_0": "Imaṁ kho ahaṁ, udāyi, puggalaṁ ‘visaṁyutto’ti vadāmi no ‘saṁyutto’ti.",
  "mn66:17.4_0": "Taṁ kissa hetu?",
  "mn66:17.5_0": "Indriyavemattatā hi me, udāyi, imasmiṁ puggale viditā.",
  "mn66:17.6_0": "Ime kho, udāyi, cattāro puggalā santo saṁvijjamānā lokasmiṁ.",
  "mn66:18.1_0": "Pañca kho ime, udāyi, kāmaguṇā.",
  "mn66:18.2_0": "Katame pañca?",
  "mn66:18.3_0": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā,",
  "mn66:18.4_0": "sotaviññeyyā saddā …pe…",
  "mn66:18.5_0": "ghānaviññeyyā gandhā …",
  "mn66:18.6_0": "jivhāviññeyyā rasā …",
  "mn66:18.7_0": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā.",
  "mn66:18.8_0": "Ime kho, udāyi, pañca kāmaguṇā.",
  "mn66:19.1_0": "Yaṁ kho, udāyi,",
  "mn66:19.1_1": "ime pañca kāmaguṇe paṭicca uppajjati sukhaṁ somanassaṁ idaṁ vuccati kāmasukhaṁ miḷhasukhaṁ puthujjanasukhaṁ anariyasukhaṁ,",
  "mn66:19.1_2": "na sevitabbaṁ,",
  "mn66:19.1_3": "na bhāvetabbaṁ,",
  "mn66:19.1_4": "na bahulīkātabbaṁ;",
  "mn66:19.1_5": "‘bhāyitabbaṁ etassa sukhassā’ti vadāmi.",
  "mn66:20.1_0": "Idhudāyi, bhikkhu vivicceva kāmehi …pe… paṭhamaṁ jhānaṁ upasampajja viharati",
  "mn66:20.2_0": "vitakkavicārānaṁ vūpasamā …pe… dutiyaṁ jhānaṁ upasampajja viharati,",
  "mn66:20.3_0": "pītiyā ca virāgā …pe… tatiyaṁ jhānaṁ upasampajja viharati,",
  "mn66:20.4_0": "sukhassa ca pahānā …pe… catutthaṁ jhānaṁ upasampajja viharati.",
  "mn66:21.1_0": "Idaṁ vuccati nekkhammasukhaṁ pavivekasukhaṁ upasamasukhaṁ sambodhasukhaṁ,",
  "mn66:21.1_1": "āsevitabbaṁ,",
  "mn66:21.1_2": "bhāvetabbaṁ,",
  "mn66:21.1_3": "bahulīkātabbaṁ;",
  "mn66:21.1_4": "‘na bhāyitabbaṁ etassa sukhassā’ti vadāmi.",
  "mn66:22.1_0": "Idhudāyi, bhikkhu vivicceva kāmehi …pe… paṭhamaṁ jhānaṁ upasampajja viharati;",
  "mn66:22.2_0": "idaṁ kho ahaṁ, udāyi, iñjitasmiṁ vadāmi.",
  "mn66:22.3_0": "Kiñca tattha iñjitasmiṁ?",
  "mn66:22.4_0": "Yadeva tattha vitakkavicārā aniruddhā honti idaṁ tattha iñjitasmiṁ.",
  "mn66:23.1_0": "Idhudāyi, bhikkhu vitakkavicārānaṁ vūpasamā …pe… dutiyaṁ jhānaṁ upasampajja viharati;",
  "mn66:23.2_0": "idampi kho ahaṁ, udāyi, iñjitasmiṁ vadāmi.",
  "mn66:23.3_0": "Kiñca tattha iñjitasmiṁ?",
  "mn66:23.4_0": "Yadeva tattha pītisukhaṁ aniruddhaṁ hoti idaṁ tattha iñjitasmiṁ.",
  "mn66:24.1_0": "Idhudāyi, bhikkhu pītiyā ca virāgā …pe… tatiyaṁ jhānaṁ upasampajja viharati;",
  "mn66:24.2_0": "idampi kho ahaṁ, udāyi, iñjitasmiṁ vadāmi.",
  "mn66:24.3_0": "Kiñca tattha iñjitasmiṁ?",
  "mn66:24.4_0": "Yadeva tattha upekkhāsukhaṁ aniruddhaṁ hoti idaṁ tattha iñjitasmiṁ.",
  "mn66:25.1_0": "Idhudāyi, bhikkhu sukhassa ca pahānā …pe… catutthaṁ jhānaṁ upasampajja viharati;",
  "mn66:25.2_0": "idaṁ kho ahaṁ, udāyi, aniñjitasmiṁ vadāmi.",
  "mn66:26.1_0": "Idhudāyi, bhikkhu vivicceva kāmehi …pe… paṭhamaṁ jhānaṁ upasampajja viharati;",
  "mn66:26.2_0": "idaṁ kho ahaṁ, udāyi, ‘analan’ti vadāmi, ‘pajahathā’ti vadāmi, ‘samatikkamathā’ti vadāmi.",
  "mn66:26.3_0": "Ko ca tassa samatikkamo?",
  "mn66:27.1_0": "Idhudāyi,",
  "mn66:27.1_1": "bhikkhu vitakkavicārānaṁ vūpasamā …pe…",
  "mn66:27.1_2": "dutiyaṁ jhānaṁ upasampajja viharati,",
  "mn66:27.1_3": "ayaṁ tassa samatikkamo;",
  "mn66:27.2_0": "idampi kho ahaṁ, udāyi, ‘analan’ti vadāmi, ‘pajahathā’ti vadāmi, ‘samatikkamathā’ti vadāmi.",
  "mn66:27.3_0": "Ko ca tassa samatikkamo?",
  "mn66:28.1_0": "Idhudāyi, bhikkhu pītiyā ca virāgā …pe… tatiyaṁ jhānaṁ upasampajja viharati, ayaṁ tassa samatikkamo;",
  "mn66:28.2_0": "idampi kho ahaṁ, udāyi, ‘analan’ti vadāmi, ‘pajahathā’ti vadāmi, ‘samatikkamathā’ti vadāmi.",
  "mn66:28.3_0": "Ko ca tassa samatikkamo?",
  "mn66:29.1_0": "Idhudāyi,",
  "mn66:29.1_1": "bhikkhu sukhassa ca pahānā …pe…",
  "mn66:29.1_2": "catutthaṁ jhānaṁ upasampajja viharati,",
  "mn66:29.1_3": "ayaṁ tassa samatikkamo;",
  "mn66:29.2_0": "idampi kho ahaṁ, udāyi, ‘analan’ti vadāmi, ‘pajahathā’ti vadāmi, ‘samatikkamathā’ti vadāmi.",
  "mn66:29.3_0": "Ko ca tassa samatikkamo?",
  "mn66:30.1_0": "Idhudāyi,",
  "mn66:30.1_1": "bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto",
  "mn66:30.1_2": "ākāso’ti ākāsānañcāyatanaṁ upasampajja viharati,",
  "mn66:30.1_3": "ayaṁ tassa samatikkamo;",
  "mn66:30.2_0": "idampi kho ahaṁ, udāyi, ‘analan’ti vadāmi, ‘pajahathā’ti vadāmi, ‘samatikkamathā’ti vadāmi.",
  "mn66:30.3_0": "Ko ca tassa samatikkamo?",
  "mn66:31.1_0": "Idhudāyi,",
  "mn66:31.1_1": "bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati,",
  "mn66:31.1_2": "ayaṁ tassa samatikkamo;",
  "mn66:31.2_0": "idampi kho ahaṁ, udāyi, ‘analan’ti vadāmi, ‘pajahathā’ti vadāmi, ‘samatikkamathā’ti vadāmi.",
  "mn66:31.3_0": "Ko ca tassa samatikkamo?",
  "mn66:32.1_0": "Idhudāyi,",
  "mn66:32.1_1": "bhikkhu sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati,",
  "mn66:32.1_2": "ayaṁ tassa samatikkamo;",
  "mn66:32.2_0": "idampi kho ahaṁ, udāyi, ‘analan’ti vadāmi, ‘pajahathā’ti vadāmi, ‘samatikkamathā’ti vadāmi.",
  "mn66:32.3_0": "Ko ca tassa samatikkamo?",
  "mn66:33.1_0": "Idhudāyi,",
  "mn66:33.1_1": "bhikkhu sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati,",
  "mn66:33.1_2": "ayaṁ tassa samatikkamo;",
  "mn66:33.2_0": "idampi kho ahaṁ, udāyi, ‘analan’ti vadāmi, ‘pajahathā’ti vadāmi, ‘samatikkamathā’ti vadāmi.",
  "mn66:33.3_0": "Ko ca tassa samatikkamo?",
  "mn66:34.1_0": "Idhudāyi,",
  "mn66:34.1_1": "bhikkhu sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati,",
  "mn66:34.1_2": "ayaṁ tassa samatikkamo;",
  "mn66:34.2_0": "iti kho ahaṁ, udāyi, nevasaññānāsaññāyatanassapi pahānaṁ vadāmi.",
  "mn66:34.3_0": "Passasi no tvaṁ, udāyi, taṁ saṁyojanaṁ aṇuṁ vā thūlaṁ vā yassāhaṁ no pahānaṁ vadāmī”ti?",
  "mn66:34.4_0": "“No hetaṁ, bhante”ti.",
  "mn66:34.5_0": "Idamavoca bhagavā.",
  "mn66:34.6_0": "Attamano āyasmā udāyī bhagavato bhāsitaṁ abhinandīti.",
  "mn66:34.7_0": "Laṭukikopamasuttaṁ niṭṭhitaṁ chaṭṭhaṁ."
}