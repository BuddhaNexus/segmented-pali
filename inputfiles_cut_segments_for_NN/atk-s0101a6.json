{
  "atk-s0101a6:0_0": "6. Mahālisuttavaṇṇanā",
  "atk-s0101a6:1_0": "Brāhmaṇadūtavatthuvaṇṇanā",
  "atk-s0101a6:2_0": "359.Evaṁme sutaṁ –",
  "atk-s0101a6:2_1": "ekaṁ samayaṁ bhagavā vesāliyanti mahālisuttaṁ.",
  "atk-s0101a6:2_2": "Tatrāyaṁ apubbapadavaṇṇanā.",
  "atk-s0101a6:2_3": "Vesāliyanti punappunaṁ visālabhāvūpagamanato vesālīti laddhanāmake nagare.",
  "atk-s0101a6:2_4": "Mahāvaneti bahinagare himavantena saddhiṁ ekābaddhaṁ hutvā ṭhitaṁ sayaṁ jātavanaṁ atthi,",
  "atk-s0101a6:2_5": "yaṁ mahantabhāveneva mahāvananti vuccati,",
  "atk-s0101a6:2_6": "tasmiṁ mahāvane.",
  "atk-s0101a6:2_7": "Kūṭāgārasālāyanti tasmiṁ vanasaṇḍe saṅghārāmaṁ patiṭṭhapesuṁ.",
  "atk-s0101a6:2_8": "Tattha kaṇṇikaṁ yojetvā thambhānaṁ upari kūṭāgārasālāsaṅkhepena devavimānasadisaṁ pāsādaṁ akaṁsu,",
  "atk-s0101a6:2_9": "taṁ upādāya sakalopi saṅghārāmo ‘‘kūṭāgārasālā’’ti paññāyittha.",
  "atk-s0101a6:2_10": "Bhagavā taṁ vesāliṁ upanissāya tasmiṁ saṅghārāme viharati.",
  "atk-s0101a6:2_11": "Tena vuttaṁ –",
  "atk-s0101a6:2_12": "‘‘vesāliyaṁ viharati mahāvane kūṭāgārasālāya’’nti.",
  "atk-s0101a6:2_13": "Kosalakāti kosalaraṭṭhavāsino.",
  "atk-s0101a6:2_14": "Māgadhakāti magadharaṭṭhavāsino.",
  "atk-s0101a6:2_15": "Karaṇīyenāti avassaṁ kattabbakammena.",
  "atk-s0101a6:2_16": "Yañhi akātumpi vaṭṭati,",
  "atk-s0101a6:2_17": "taṁ kiccanti vuccati,",
  "atk-s0101a6:2_18": "yaṁ avassaṁ kātabbameva,",
  "atk-s0101a6:2_19": "taṁ karaṇīyaṁ nāma.",
  "atk-s0101a6:3_0": "360.Paṭisallīno bhagavāti nānārammaṇacārato paṭikkamma sallīno nilīno,",
  "atk-s0101a6:3_1": "ekībhāvaṁ upagamma ekattārammaṇe jhānaratiṁ anubhavatīti attho.",
  "atk-s0101a6:3_2": "Tatthevāti tasmiññeva vihāre.",
  "atk-s0101a6:3_3": "Ekamantanti tasmā ṭhānā apakkamma tāsu tāsu rukkhacchāyāsu nisīdiṁsu.",
  "atk-s0101a6:4_0": "Oṭṭhaddhalicchavīvatthuvaṇṇanā",
  "atk-s0101a6:5_0": "361.Oṭṭhaddhoti addhoṭṭhatāya evaṁladdhanāmo.",
  "atk-s0101a6:5_1": "Mahatiyā licchavīparisāyāti purebhattaṁ buddhappamukhassa bhikkhusaṅghassa dānaṁ datvā bhagavato santike",
  "atk-s0101a6:5_2": "uposathaṅgāni adhiṭṭhahitvā gandhamālādīni gāhāpetvā ugghosanāya mahatiṁ licchavirājaparisaṁ sannipātāpetvā",
  "atk-s0101a6:5_3": "tāya nīlapītādivaṇṇavatthābharaṇavilepanapaṭimaṇḍitāya tāvatiṁsaparisasappaṭibhāgāya mahatiyā licchaviparisāya",
  "atk-s0101a6:5_4": "saddhiṁ upasaṅkami.",
  "atk-s0101a6:5_5": "Akālo kho mahālīti tassa oṭṭhaddhassa mahālīti mūlanāmaṁ,",
  "atk-s0101a6:5_6": "tena mūlanāmamattena naṁ thero mahālīti ālapati.",
  "atk-s0101a6:5_7": "Ekamantaṁ nisīdīti patirūpāsu rukkhacchāyāsu tāya licchaviparisāya saddhiṁ ratanattayassa vaṇṇaṁ kathayanto nisīdi.",
  "atk-s0101a6:6_0": "362.Sīho samaṇuddesoti āyasmato nāgitassa bhāgineyyo sattavassakāle pabbajitvā sāsane yuttapayutto ‘‘sīho’’ti evaṁnāmako sāmaṇero,",
  "atk-s0101a6:6_1": "so kira taṁ mahāparisaṁ disvā –",
  "atk-s0101a6:6_2": "‘‘ayaṁ parisā mahatī,",
  "atk-s0101a6:6_3": "sakalaṁ vihāraṁ pūretvā nisinnā,",
  "atk-s0101a6:6_4": "addhā bhagavā ajja imissā parisāya mahantena ussāhena dhammaṁ desessati,",
  "atk-s0101a6:6_5": "yaṁnūnāhaṁ upajjhāyassācikkhitvā bhagavato mahāparisāya sannipatitabhāvaṁ ārocāpeyya’’nti cintetvā yenāyasmā nāgito tenupasaṅkami.",
  "atk-s0101a6:6_6": "Bhante kassapāti theraṁ gottena ālapati.",
  "atk-s0101a6:6_7": "Esā janatāti eso janasamūho.",
  "atk-s0101a6:7_0": "Tvaññeva bhagavato ārocehīti sīho kira bhagavato vissāsiko,",
  "atk-s0101a6:7_1": "ayañhi thero thūlasarīro,",
  "atk-s0101a6:7_2": "tenassa sarīragarutāya uṭṭhānanisajjādīsu ālasiyabhāvo īsakaṁ appahīno viya hoti.",
  "atk-s0101a6:7_3": "Athāyaṁ sāmaṇero bhagavato kālena kālaṁ vattaṁ karoti.",
  "atk-s0101a6:7_4": "Tena naṁ thero ‘‘tvampi dasabalassa vissāsiko’’ti vatvā gaccha tvaññevārocehīti āha.",
  "atk-s0101a6:7_5": "Vihārapacchāyāyanti vihārachāyāyaṁ,",
  "atk-s0101a6:7_6": "kūṭāgāramahāgehacchāyāya pharitokāseti attho.",
  "atk-s0101a6:7_7": "Sā kira kūṭāgārasālā dakkhiṇuttarato dīghā pācīnamukhā,",
  "atk-s0101a6:7_8": "tenassā purato mahatī chāyā patthaṭā hoti,",
  "atk-s0101a6:7_9": "sīho tattha bhagavato āsanaṁ paññapesi.",
  "atk-s0101a6:8_0": "363.",
  "atk-s0101a6:8_1": "Atha kho bhagavā dvārantarehi ceva vātapānantarehi ca nikkhamitvā vidhāvantāhi vippharantīhi chabbaṇṇāhi",
  "atk-s0101a6:8_2": "buddharasmīhi saṁsūcitanikkhamano valāhakantarato puṇṇacando viya kūṭāgārasālato nikkhamitvā paññattavarabuddhāsane nisīdi.",
  "atk-s0101a6:8_3": "Tena vuttaṁ –",
  "atk-s0101a6:8_4": "‘‘atha kho bhagavā vihārā nikkhamma vihārapacchāyāya paññatte āsane nisīdī’’ti.",
  "atk-s0101a6:9_0": "364-365.Purimāni, bhante,",
  "atk-s0101a6:9_1": "divasāni purimatarānīti ettha hiyyo divasaṁ purimaṁ nāma,",
  "atk-s0101a6:9_2": "tato paraṁ purimataraṁ.",
  "atk-s0101a6:9_3": "Tato paṭṭhāya pana sabbāni purimāni ceva purimatarāni ca honti.",
  "atk-s0101a6:9_4": "Yadaggeti mūladivasato paṭṭhāya yaṁ divasaṁ aggaṁ parakoṭiṁ katvā viharāmīti attho,",
  "atk-s0101a6:9_5": "yāva vihāsinti vuttaṁ hoti.",
  "atk-s0101a6:9_6": "Idāni tassa parimāṇaṁ dassento ‘‘naciraṁ tīṇi vassānī’’ti āha.",
  "atk-s0101a6:9_7": "Atha vā yadaggeti yaṁ divasaṁ aggaṁ katvā naciraṁ tīṇi vassāni viharāmītipi attho .",
  "atk-s0101a6:9_8": "Yaṁ divasaṁ ādiṁ katvā naciraṁ vihāsiṁ tīṇiyeva vassānīti vuttaṁ hoti.",
  "atk-s0101a6:9_9": "Ayaṁ kira bhagavato pattacīvaraṁ gaṇhanto tīṇi saṁvaccharāni bhagavantaṁ upaṭṭhāsi,",
  "atk-s0101a6:9_10": "taṁ sandhāya evaṁ vadati.",
  "atk-s0101a6:9_11": "Piyarūpānīti piyajātikāni sātajātikāni.",
  "atk-s0101a6:9_12": "Kāmūpasaṁhitānīti kāmassādayuttāni.",
  "atk-s0101a6:9_13": "Rajanīyānīti rāgajanakāni.",
  "atk-s0101a6:9_14": "No ca kho dibbāni saddānīti kasmā sunakkhatto tāni na suṇāti?",
  "atk-s0101a6:9_15": "So kira bhagavantaṁ upasaṅkamitvā dibbacakkhuparikammaṁ yāci,",
  "atk-s0101a6:9_16": "tassa bhagavā ācikkhi,",
  "atk-s0101a6:9_17": "so yathānusiṭṭhaṁ paṭipanno dibbacakkhuṁ uppādetvā devatānaṁ rūpāni disvā cintesi ‘‘imasmiṁ sarīrasaṇṭhāne saddena madhurena bhavitabbaṁ,",
  "atk-s0101a6:9_18": "kathaṁ nu kho naṁ suṇeyya’’nti bhagavantaṁ upasaṅkamitvā dibbasotaparikammaṁ pucchi.",
  "atk-s0101a6:9_19": "Ayañca atīte ekaṁ sīlavantaṁ bhikkhuṁ kaṇṇasakkhaliyaṁ paharitvā badhiramakāsi.",
  "atk-s0101a6:9_20": "Tasmā parikammaṁ karontopi abhabbo dibbasotādhigamāya.",
  "atk-s0101a6:9_21": "Tenassa na bhagavā parikammaṁ kathesi.",
  "atk-s0101a6:9_22": "So ettāvatā bhagavati āghātaṁ bandhitvā cintesi –",
  "atk-s0101a6:9_23": "‘‘addhā samaṇassa gotamassa evaṁ hoti –",
  "atk-s0101a6:9_24": "‘ahampi khattiyo ayampi khattiyo,",
  "atk-s0101a6:9_25": "sacassa ñāṇaṁ vaḍḍhissati,",
  "atk-s0101a6:9_26": "ayampi sabbaññū bhavissatī’ti usūyāya mayhaṁ na kathesī’’ti.",
  "atk-s0101a6:9_27": "So anukkamena gihibhāvaṁ patvā tamatthaṁ mahālilicchavino kathento evamāha.",
  "atk-s0101a6:10_0": "366-371.Ekaṁsabhāvitoti ekaṁsāya ekakoṭṭhāsāya bhāvito,",
  "atk-s0101a6:10_1": "dibbānaṁ vā rūpānaṁ dassanatthāya dibbānaṁ vā saddānaṁ savanatthāya bhāvitoti attho.",
  "atk-s0101a6:10_2": "Tiriyanti anudisāya.",
  "atk-s0101a6:10_3": "Ubhayaṁsabhāvitoti ubhayaṁsāya ubhayakoṭṭhāsāya bhāvitoti attho.",
  "atk-s0101a6:10_4": "Ayaṁ kho mahāli hetūti ayaṁ dibbānaṁyeva rūpānaṁ dassanāya ekaṁsabhāvito samādhi hetu.",
  "atk-s0101a6:10_5": "Imamatthaṁ sutvā so licchavī cintesi –",
  "atk-s0101a6:10_6": "‘‘idaṁ dibbasotena saddasuṇanaṁ imasmiṁ sāsane uttamatthabhūtaṁ maññe imassa nūna atthāya ete bhikkhū",
  "atk-s0101a6:10_7": "paññāsampi saṭṭhipi vassāni apaṇṇakaṁ brahmacariyaṁ caranti,",
  "atk-s0101a6:10_8": "yaṁnūnāhaṁ dasabalaṁ etamatthaṁ puccheyya’’nti.",
  "atk-s0101a6:11_0": "372.",
  "atk-s0101a6:11_1": "Tato tamatthaṁ pucchanto ‘‘etāsaṁ nūna,",
  "atk-s0101a6:11_2": "bhante’’tiādimāha.",
  "atk-s0101a6:11_3": "Samādhibhāvanānanti ettha samādhiyeva samādhibhāvanā,",
  "atk-s0101a6:11_4": "ubhayaṁsabhāvitānaṁ samādhīnanti attho.",
  "atk-s0101a6:11_5": "Atha yasmā sāsanato bāhirā etā samādhibhāvanā,",
  "atk-s0101a6:11_6": "na ajjhattikā.",
  "atk-s0101a6:11_7": "Tasmā tā paṭikkhipitvā yadatthaṁ bhikkhū brahmacariyaṁ caranti,",
  "atk-s0101a6:11_8": "taṁ dassento bhagavā ‘‘na kho mahālī’’tiādimāha.",
  "atk-s0101a6:12_0": "Catuariyaphalavaṇṇanā",
  "atk-s0101a6:13_0": "373.Tiṇṇaṁsaṁyojanānanti sakkāyadiṭṭhiādīnaṁ tiṇṇaṁ bandhanānaṁ.",
  "atk-s0101a6:13_1": "Tāni hi vaṭṭadukkhamaye rathe satte saṁyojenti,",
  "atk-s0101a6:13_2": "tasmā saṁyojanānīti vuccanti.",
  "atk-s0101a6:13_3": "Sotāpannohotīti maggasotaṁ āpanno hoti.",
  "atk-s0101a6:13_4": "Avinipātadhammoti catūsu apāyesu apatanadhammo.",
  "atk-s0101a6:13_5": "Niyatoti dhammaniyāmena niyato.",
  "atk-s0101a6:13_6": "Sambodhiparāyaṇoti uparimaggattayasaṅkhātā sambodhi paraṁ ayanaṁ assa,",
  "atk-s0101a6:13_7": "anena vā pattabbāti sambodhiparāyaṇo.",
  "atk-s0101a6:14_0": "Tanuttāti pariyuṭṭhānamandatāya ca kadāci karahaci uppattiyā ca tanubhāvā.",
  "atk-s0101a6:14_1": "Orambhāgiyānanti heṭṭhābhāgiyānaṁ,",
  "atk-s0101a6:14_2": "ye hi baddho upari suddhāvāsabhūmiyaṁ nibbattituṁ na sakkoti.",
  "atk-s0101a6:14_3": "Opapātikoti sesayonipaṭikkhepavacanametaṁ.",
  "atk-s0101a6:14_4": "Tattha parinibbāyīti tasmiṁ uparibhaveyeva parinibbānadhammo.",
  "atk-s0101a6:14_5": "Anāvattidhammoti tato brahmalokā puna paṭisandhivasena anāvattanadhammo.",
  "atk-s0101a6:14_6": "Cetovimuttinti cittavisuddhiṁ,",
  "atk-s0101a6:14_7": "sabbakilesabandhanavimuttassa arahattaphalacittassetaṁ adhivacanaṁ.",
  "atk-s0101a6:14_8": "Paññāvimuttinti etthāpi sabbakilesabandhanavimuttā arahattaphalapaññāva paññāvimuttīti veditabbā.",
  "atk-s0101a6:14_9": "Diṭṭheva dhammeti imasmiṁyeva attabhāve.",
  "atk-s0101a6:14_10": "Sayanti sāmaṁ.",
  "atk-s0101a6:14_11": "Abhiññāti abhijānitvā.",
  "atk-s0101a6:14_12": "Sacchikatvāti paccakkhaṁ katvā.",
  "atk-s0101a6:14_13": "Atha vā abhiññā sacchikatvāti abhiññāya abhivisiṭṭhena ñāṇena sacchikaritvātipi attho.",
  "atk-s0101a6:14_14": "Upasampajjāti patvā paṭilabhitvā.",
  "atk-s0101a6:14_15": "Idaṁ sutvā licchavirājā cintesi –",
  "atk-s0101a6:14_16": "‘‘ayaṁ pana dhammo na sakuṇena viya uppatitvā,",
  "atk-s0101a6:14_17": "nāpi godhāya viya urena gantvā sakkā paṭivijjhituṁ ,",
  "atk-s0101a6:14_18": "addhā pana imaṁ paṭivijjhantassa pubbabhāgappaṭipadāya bhavitabbaṁ,",
  "atk-s0101a6:14_19": "pucchāmi tāva na’’nti.",
  "atk-s0101a6:15_0": "Ariyaaṭṭhaṅgikamaggavaṇṇanā",
  "atk-s0101a6:16_0": "374-375.",
  "atk-s0101a6:16_1": "Tato bhagavantaṁ pucchanto ‘‘atthi pana bhante’’tiādimāha.",
  "atk-s0101a6:16_2": "Aṭṭhaṅgikoti pañcaṅgikaṁ turiyaṁ viya aṭṭhaṅgiko gāmo viya ca aṭṭhaṅgamattoyeva hutvā aṭṭhaṅgiko,",
  "atk-s0101a6:16_3": "na aṅgato añño maggo nāma atthi.",
  "atk-s0101a6:16_4": "Tenevāha –",
  "atk-s0101a6:16_5": "‘‘seyyathidaṁ,",
  "atk-s0101a6:16_6": "sammādiṭṭhi…pe…",
  "atk-s0101a6:16_7": "sammāsamādhī’’ti.",
  "atk-s0101a6:16_8": "Tattha sammādassanalakkhaṇā sammādiṭṭhi.",
  "atk-s0101a6:16_9": "Sammā abhiniropanalakkhaṇo sammāsaṅkappo.",
  "atk-s0101a6:16_10": "Sammā pariggahaṇalakkhaṇā sammāvācā.",
  "atk-s0101a6:16_11": "Sammā samuṭṭhāpanalakkhaṇo sammākammanto.",
  "atk-s0101a6:16_12": "Sammā vodāpanalakkhaṇo sammāājīvo.",
  "atk-s0101a6:16_13": "Sammā paggahalakkhaṇo sammāvāyāmo.",
  "atk-s0101a6:16_14": "Sammā upaṭṭhānalakkhaṇā sammāsati.",
  "atk-s0101a6:16_15": "Sammā samādhānalakkhaṇo sammāsamādhi.",
  "atk-s0101a6:16_16": "Etesu ekekassa tīṇi tīṇi kiccāni honti.",
  "atk-s0101a6:16_17": "Seyyathidaṁ,",
  "atk-s0101a6:16_18": "sammādiṭṭhi tāva aññehipi attano paccanīkakilesehi saddhiṁ micchādiṭṭhiṁ pajahati,",
  "atk-s0101a6:16_19": "nirodhaṁ ārammaṇaṁ karoti,",
  "atk-s0101a6:16_20": "sampayuttadhamme ca passati tappaṭicchādakamohavidhamanavasena asammohato.",
  "atk-s0101a6:16_21": "Sammāsaṅkappādayopi tatheva micchāsaṅkappādīni pajahanti,",
  "atk-s0101a6:16_22": "nirodhañca ārammaṇaṁ karonti,",
  "atk-s0101a6:16_23": "visesato panettha sammāsaṅkappo sahajātadhamme abhiniropeti.",
  "atk-s0101a6:16_24": "Sammāvācā sammā pariggaṇhati.",
  "atk-s0101a6:16_25": "Sammākammanto sammā samuṭṭhāpeti.",
  "atk-s0101a6:16_26": "Sammāājīvo sammā vodāpeti.",
  "atk-s0101a6:16_27": "Sammāvāyāmo sammā paggaṇhati.",
  "atk-s0101a6:16_28": "Sammāsati sammā upaṭṭhāpeti.",
  "atk-s0101a6:16_29": "Sammāsamādhi sammā padahati.",
  "atk-s0101a6:17_0": "Api cesā sammādiṭṭhi nāma pubbabhāge nānākkhaṇā nānārammaṇā hoti,",
  "atk-s0101a6:17_1": "maggakkhaṇe ekakkhaṇā ekārammaṇā.",
  "atk-s0101a6:17_2": "Kiccato pana ‘‘dukkhe ñāṇa’’ntiādīni cattāri nāmāni labhati.",
  "atk-s0101a6:17_3": "Sammāsaṅkappādayopi pubbabhāge nānākkhaṇā nānārammaṇā honti.",
  "atk-s0101a6:17_4": "Maggakkhaṇe ekakkhaṇā ekārammaṇā.",
  "atk-s0101a6:17_5": "Tesu sammāsaṅkappo kiccato ‘‘nekkhammasaṅkappo’’tiādīni tīṇi nāmāni labhati.",
  "atk-s0101a6:17_6": "Sammā vācādayo tisso viratiyopi honti,",
  "atk-s0101a6:17_7": "cetanādayopi honti,",
  "atk-s0101a6:17_8": "maggakkhaṇe pana viratiyeva.",
  "atk-s0101a6:17_9": "Sammāvāyāmo sammāsatīti idampi dvayaṁ kiccato sammappadhānasatipaṭṭhānavasena cattāri nāmāni labhati.",
  "atk-s0101a6:17_10": "Sammāsamādhi pana pubbabhāgepi maggakkhaṇepi sammāsamādhiyeva.",
  "atk-s0101a6:18_0": "Iti imesu aṭṭhasu dhammesu bhagavatā nibbānādhigamāya paṭipannassa yogino bahukārattā paṭhamaṁ sammādiṭṭhi desitā.",
  "atk-s0101a6:18_1": "Ayañhi ‘‘paññāpajjoto paññāsattha’’nti (dha. sa.",
  "atk-s0101a6:18_2": "20) ca vuttā.",
  "atk-s0101a6:18_3": "Tasmā etāya pubbabhāge vipassanāñāṇasaṅkhātāya sammādiṭṭhiyā avijjandhakāraṁ vidhamitvā kilesacore ghātento khemena yogāvacaro nibbānaṁ pāpuṇāti.",
  "atk-s0101a6:18_4": "Tena vuttaṁ –",
  "atk-s0101a6:18_5": "‘‘nibbānādhigamāya paṭipannassa yogino bahukārattā paṭhamaṁ sammādiṭṭhi desitā’’ti.",
  "atk-s0101a6:19_0": "Sammāsaṅkappo pana tassā bahukāro,",
  "atk-s0101a6:19_1": "tasmā tadanantaraṁ vutto.",
  "atk-s0101a6:19_2": "Yathā hi heraññiko hatthena parivaṭṭetvā parivaṭṭetvā cakkhunā kahāpaṇaṁ olokento –",
  "atk-s0101a6:19_3": "‘‘ayaṁ cheko,",
  "atk-s0101a6:19_4": "ayaṁ kūṭo’’ti jānāti.",
  "atk-s0101a6:19_5": "Evaṁ yogāvacaropi pubbabhāge vitakkena vitakketvā vipassanāpaññāya olokayamāno –",
  "atk-s0101a6:19_6": "‘‘ime dhammā kāmāvacarā,",
  "atk-s0101a6:19_7": "ime dhammā rūpāvacarādayo’’ti pajānāti.",
  "atk-s0101a6:19_8": "Yathā vā pana purisena koṭiyaṁ gahetvā parivaṭṭetvā parivaṭṭetvā dinnaṁ mahārukkhaṁ tacchako vāsiyā tacchetvā kamme upaneti,",
  "atk-s0101a6:19_9": "evaṁ vitakkena vitakketvā vitakketvā dinne dhamme yogāvacaro paññāya –",
  "atk-s0101a6:19_10": "‘‘ime kāmāvacarā,",
  "atk-s0101a6:19_11": "ime rūpāvacarā’’tiādinā nayena paricchinditvā kamme upaneti .",
  "atk-s0101a6:19_12": "Tena vuttaṁ –",
  "atk-s0101a6:19_13": "‘‘sammāsaṅkappo pana tassā bahukāro,",
  "atk-s0101a6:19_14": "tasmā tadanantaraṁ vutto’’ti.",
  "atk-s0101a6:19_15": "Svāyaṁ yathā sammādiṭṭhiyā evaṁ sammāvācāyapi upakārako. Yathāha –",
  "atk-s0101a6:19_16": "‘‘pubbe kho, visākha,",
  "atk-s0101a6:19_17": "vitakketvā vicāretvā pacchā vācaṁ bhindatī’’ti, (ma. ni.",
  "atk-s0101a6:19_18": "1.463) tasmā tadanantaraṁ sammāvācā vuttā.",
  "atk-s0101a6:20_0": "Yasmā pana –",
  "atk-s0101a6:20_1": "‘‘idañcidañca karissāmā’’ti paṭhamaṁ vācāya saṁvidahitvā loke kammante payojenti;",
  "atk-s0101a6:20_2": "tasmā vācā kāyakammassa upakārikāti sammāvācāya anantaraṁ sammākammanto vutto.",
  "atk-s0101a6:20_3": "Catubbidhaṁ pana vacīduccaritaṁ,",
  "atk-s0101a6:20_4": "tividhañca kāyaduccaritaṁ pahāya ubhayaṁ sucaritaṁ pūrentasseva yasmā ājīvaṭṭhamakaṁ sīlaṁ pūreti,",
  "atk-s0101a6:20_5": "na itarassa,",
  "atk-s0101a6:20_6": "tasmā tadubhayānantaraṁ sammāājīvo vutto.",
  "atk-s0101a6:20_7": "Evaṁ visuddhājīvena pana ‘‘parisuddho me ājīvo’’ti ettāvatā ca paritosaṁ katvā suttapamattena viharituṁ na yuttaṁ,",
  "atk-s0101a6:20_8": "atha kho ‘‘sabbiriyāpathesu idaṁ vīriyaṁ samārabhitabba’’nti dassetuṁ tadanantaraṁ sammāvāyāmo vutto.",
  "atk-s0101a6:20_9": "Tato ‘‘āraddhavīriyenapi kāyādīsu catūsu vatthūsu sati sūpaṭṭhitā kātabbā’’ti dassanatthaṁ tadanantaraṁ sammāsati desitā.",
  "atk-s0101a6:20_10": "Yasmā panevaṁ sūpaṭṭhitā sati samādhissupakārānupakārānaṁ dhammānaṁ gatiyo samannesitvā pahoti ekattārammaṇe cittaṁ samādhātuṁ,",
  "atk-s0101a6:20_11": "tasmā sammāsatiyā anantaraṁ sammāsamādhi desitoti veditabbo.",
  "atk-s0101a6:20_12": "Etesaṁ dhammānaṁ sacchikiriyāyāti etesaṁ sotāpattiphalādīnaṁ paccakkhakiriyatthāya.",
  "atk-s0101a6:21_0": "Dve pabbajitavatthuvaṇṇanā",
  "atk-s0101a6:22_0": "376-377.Ekamidāhanti idaṁ kasmā āraddhaṁ?",
  "atk-s0101a6:22_1": "Ayaṁ kira rājā –",
  "atk-s0101a6:22_2": "‘‘rūpaṁ attā’’ti evaṁladdhiko,",
  "atk-s0101a6:22_3": "tenassa desanāya cittaṁ nādhimuccati.",
  "atk-s0101a6:22_4": "Atha bhagavatā tassa laddhiyā āvikaraṇatthaṁ ekaṁ kāraṇaṁ āharituṁ idamāraddhaṁ.",
  "atk-s0101a6:22_5": "Tatrāyaṁ saṅkhepattho –",
  "atk-s0101a6:22_6": "‘‘ahaṁ ekaṁ samayaṁ ghositārāme viharāmi,",
  "atk-s0101a6:22_7": "tatra vasantaṁ maṁ te dve pabbajitā evaṁ pucchiṁsu.",
  "atk-s0101a6:22_8": "Athāhaṁ tesaṁ buddhuppādaṁ dassetvā tantidhammaṁ nāma kathento idamavocaṁ – ‘‘āvuso,",
  "atk-s0101a6:22_9": "saddhāsampanno nāma kulaputto evarūpassa satthu sāsane pabbajito,",
  "atk-s0101a6:22_10": "evaṁ tividhaṁ sīlaṁ pūretvā paṭhamajjhānādīni patvā ṭhito ‘taṁ jīva’ntiādīni vadeyya,",
  "atk-s0101a6:22_11": "yuttaṁ nu kho etamassā’’ti?",
  "atk-s0101a6:22_12": "Tato tehi ‘‘yutta’’nti vutte ‘‘ahaṁ kho panetaṁ, āvuso,",
  "atk-s0101a6:22_13": "evaṁ jānāmi,",
  "atk-s0101a6:22_14": "evaṁ passāmi,",
  "atk-s0101a6:22_15": "atha ca panāhaṁ na vadāmī’’ti taṁ vādaṁ paṭikkhipitvā uttari khīṇāsavaṁ dassetvā ‘‘imassa evaṁ vattuṁ na yutta’’nti avocaṁ.",
  "atk-s0101a6:22_16": "Te mama vacanaṁ sutvā attamanā ahesunti.",
  "atk-s0101a6:22_17": "Evaṁ vutte sopi attamano ahosi . Tenāha –",
  "atk-s0101a6:22_18": "‘‘idamavoca bhagavā.",
  "atk-s0101a6:22_19": "Attamano oṭṭhaddho licchavī bhagavato bhāsitaṁ abhinandī’’ti.",
  "atk-s0101a6:23_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a6:24_0": "Mahālisuttavaṇṇanā niṭṭhitā."
}