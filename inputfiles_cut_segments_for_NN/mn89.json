{
  "mn89:0.1_0": "Majjhima Nikāya 89",
  "mn89:0.2_0": "Dhammacetiyasutta",
  "mn89:1.1_0": "Evaṁ me sutaṁ—",
  "mn89:1.2_0": "ekaṁ samayaṁ bhagavā sakkesu viharati medāḷupaṁ nāma sakyānaṁ nigamo.",
  "mn89:2.1_0": "Tena kho pana samayena rājā pasenadi kosalo nagarakaṁ anuppatto hoti kenacideva karaṇīyena.",
  "mn89:2.2_0": "Atha kho rājā pasenadi kosalo dīghaṁ kārāyanaṁ āmantesi:",
  "mn89:2.3_0": "“yojehi, samma kārāyana, bhadrāni bhadrāni yānāni, uyyānabhūmiṁ gacchāma subhūmiṁ dassanāyā”ti.",
  "mn89:2.4_0": "“Evaṁ,",
  "mn89:2.4_1": "devā”ti kho dīgho kārāyano rañño pasenadissa kosalassa paṭissutvā bhadrāni bhadrāni yānāni yojāpetvā rañño pasenadissa kosalassa paṭivedesi:",
  "mn89:2.5_0": "“yuttāni kho te, deva, bhadrāni bhadrāni yānāni.",
  "mn89:2.6_0": "Yassadāni kālaṁ maññasī”ti.",
  "mn89:3.1_0": "Atha kho rājā pasenadi kosalo bhadraṁ yānaṁ abhiruhitvā bhadrehi bhadrehi yānehi nagarakamhā niyyāsi mahaccā rājānubhāvena.",
  "mn89:3.2_0": "Yena ārāmo tena pāyāsi.",
  "mn89:3.3_0": "Yāvatikā yānassa bhūmi, yānena gantvā yānā paccorohitvā pattikova ārāmaṁ pāvisi.",
  "mn89:4.1_0": "Addasā kho rājā pasenadi kosalo ārāme jaṅghāvihāraṁ anucaṅkamamāno anuvicaramāno rukkhamūlāni pāsādikāni",
  "mn89:4.1_1": "pasādanīyāni appasaddāni appanigghosāni vijanavātāni manussarāhasseyyakāni paṭisallānasāruppāni.",
  "mn89:4.2_0": "Disvāna bhagavantaṁyeva ārabbha sati udapādi:",
  "mn89:4.3_0": "“imāni kho tāni rukkhamūlāni pāsādikāni pasādanīyāni appasaddāni appanigghosāni vijanavātāni manussarāhasseyyakāni paṭisallānasāruppāni,",
  "mn89:4.3_1": "yattha sudaṁ mayaṁ taṁ bhagavantaṁ payirupāsāma arahantaṁ sammāsambuddhan”ti.",
  "mn89:4.4_0": "Atha kho rājā pasenadi kosalo dīghaṁ kārāyanaṁ āmantesi:",
  "mn89:4.5_0": "“imāni kho,",
  "mn89:4.5_1": "samma kārāyana,",
  "mn89:4.5_2": "tāni rukkhamūlāni pāsādikāni pasādanīyāni appasaddāni appanigghosāni vijanavātāni manussarāhasseyyakāni paṭisallānasāruppāni,",
  "mn89:4.5_3": "yattha sudaṁ mayaṁ taṁ bhagavantaṁ payirupāsāma arahantaṁ sammāsambuddhaṁ.",
  "mn89:4.6_0": "Kahaṁ nu kho, samma kārāyana, etarahi so bhagavā viharati arahaṁ sammāsambuddho”ti?",
  "mn89:5.1_0": "“Atthi, mahārāja, medāḷupaṁ nāma sakyānaṁ nigamo.",
  "mn89:5.2_0": "Tattha so bhagavā etarahi viharati arahaṁ sammāsambuddho”ti.",
  "mn89:5.3_0": "“Kīvadūre pana, samma kārāyana, nagarakamhā medāḷupaṁ nāma sakyānaṁ nigamo hotī”ti?",
  "mn89:5.4_0": "“Na dūre, mahārāja;",
  "mn89:5.5_0": "tīṇi yojanāni;",
  "mn89:5.6_0": "sakkā divasāvasesena gantun”ti.",
  "mn89:5.7_0": "“Tena hi,",
  "mn89:5.7_1": "samma kārāyana,",
  "mn89:5.7_2": "yojehi bhadrāni bhadrāni yānāni,",
  "mn89:5.7_3": "gamissāma mayaṁ taṁ bhagavantaṁ dassanāya arahantaṁ sammāsambuddhan”ti.",
  "mn89:5.8_0": "“Evaṁ,",
  "mn89:5.8_1": "devā”ti kho dīgho kārāyano rañño pasenadissa kosalassa paṭissutvā bhadrāni bhadrāni yānāni yojāpetvā rañño pasenadissa kosalassa paṭivedesi:",
  "mn89:5.9_0": "“yuttāni kho te, deva, bhadrāni bhadrāni yānāni.",
  "mn89:5.10_0": "Yassadāni kālaṁ maññasī”ti.",
  "mn89:6.1_0": "Atha kho rājā pasenadi kosalo bhadraṁ yānaṁ abhiruhitvā bhadrehi bhadrehi yānehi nagarakamhā yena medāḷupaṁ nāma sakyānaṁ nigamo tena pāyāsi.",
  "mn89:6.2_0": "Teneva divasāvasesena medāḷupaṁ nāma sakyānaṁ nigamaṁ sampāpuṇi.",
  "mn89:6.3_0": "Yena ārāmo tena pāyāsi.",
  "mn89:6.4_0": "Yāvatikā yānassa bhūmi, yānena gantvā yānā paccorohitvā pattikova ārāmaṁ pāvisi.",
  "mn89:7.1_0": "Tena kho pana samayena sambahulā bhikkhū abbhokāse caṅkamanti.",
  "mn89:7.2_0": "Atha kho rājā pasenadi kosalo yena te bhikkhū tenupasaṅkami; upasaṅkamitvā te bhikkhū etadavoca:",
  "mn89:7.3_0": "“kahaṁ nu kho, bhante, etarahi so bhagavā viharati arahaṁ sammāsambuddho?",
  "mn89:7.4_0": "Dassanakāmā hi mayaṁ taṁ bhagavantaṁ arahantaṁ sammāsambuddhan”ti.",
  "mn89:8.1_0": "“Eso, mahārāja,",
  "mn89:8.1_1": "vihāro saṁvutadvāro.",
  "mn89:8.1_2": "Tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭehi.",
  "mn89:8.1_3": "Vivarissati bhagavā te dvāran”ti.",
  "mn89:8.2_0": "Atha kho rājā pasenadi kosalo tattheva khaggañca uṇhīsañca dīghassa kārāyanassa pādāsi.",
  "mn89:8.3_0": "Atha kho dīghassa kārāyanassa etadahosi:",
  "mn89:8.4_0": "“rahāyati kho dāni rājā, idheva dāni mayā ṭhātabban”ti.",
  "mn89:8.5_0": "Atha kho rājā pasenadi kosalo yena so vihāro saṁvutadvāro tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭesi.",
  "mn89:8.5_1": "Vivari bhagavā dvāraṁ.",
  "mn89:9.1_0": "Atha kho rājā pasenadi kosalo vihāraṁ pavisitvā bhagavato pādesu sirasā nipatitvā bhagavato pādāni mukhena ca paricumbati,",
  "mn89:9.1_1": "pāṇīhi ca parisambāhati,",
  "mn89:9.1_2": "nāmañca sāveti:",
  "mn89:9.2_0": "“rājāhaṁ, bhante, pasenadi kosalo;",
  "mn89:9.3_0": "rājāhaṁ, bhante, pasenadi kosalo”ti.",
  "mn89:9.4_0": "“Kiṁ pana tvaṁ, mahārāja,",
  "mn89:9.4_1": "atthavasaṁ sampassamāno imasmiṁ sarīre evarūpaṁ paramanipaccakāraṁ karosi,",
  "mn89:9.4_2": "mittūpahāraṁ upadaṁsesī”ti?",
  "mn89:10.1_0": "“Atthi kho me, bhante, bhagavati dhammanvayo hoti:",
  "mn89:10.2_0": "‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.",
  "mn89:10.3_0": "Idhāhaṁ, bhante,",
  "mn89:10.3_1": "passāmi eke samaṇabrāhmaṇe pariyantakataṁ brahmacariyaṁ carante dasapi vassāni,",
  "mn89:10.3_2": "vīsampi vassāni,",
  "mn89:10.3_3": "tiṁsampi vassāni,",
  "mn89:10.3_4": "cattārīsampi vassāni.",
  "mn89:10.4_0": "Te aparena samayena sunhātā suvilittā kappitakesamassū pañcahi kāmaguṇehi samappitā samaṅgībhūtā paricārenti.",
  "mn89:10.5_0": "Idha panāhaṁ, bhante,",
  "mn89:10.5_1": "bhikkhū passāmi yāvajīvaṁ āpāṇakoṭikaṁ paripuṇṇaṁ parisuddhaṁ brahmacariyaṁ carante.",
  "mn89:10.6_0": "Na kho panāhaṁ, bhante, ito bahiddhā aññaṁ evaṁ paripuṇṇaṁ parisuddhaṁ brahmacariyaṁ samanupassāmi.",
  "mn89:10.7_0": "Ayampi kho me, bhante, bhagavati dhammanvayo hoti:",
  "mn89:10.8_0": "‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.",
  "mn89:11.1_0": "Puna caparaṁ, bhante,",
  "mn89:11.1_1": "rājānopi rājūhi vivadanti,",
  "mn89:11.1_2": "khattiyāpi khattiyehi vivadanti,",
  "mn89:11.1_3": "brāhmaṇāpi brāhmaṇehi vivadanti,",
  "mn89:11.1_4": "gahapatayopi gahapatīhi vivadanti,",
  "mn89:11.1_5": "mātāpi puttena vivadati,",
  "mn89:11.1_6": "puttopi mātarā vivadati,",
  "mn89:11.1_7": "pitāpi puttena vivadati,",
  "mn89:11.1_8": "puttopi pitarā vivadati,",
  "mn89:11.1_9": "bhātāpi bhaginiyā vivadati,",
  "mn89:11.1_10": "bhaginīpi bhātarā vivadati,",
  "mn89:11.1_11": "sahāyopi sahāyena vivadati.",
  "mn89:11.2_0": "Idha panāhaṁ, bhante,",
  "mn89:11.2_1": "bhikkhū passāmi samagge sammodamāne avivadamāne khīrodakībhūte aññamaññaṁ piyacakkhūhi sampassante viharante.",
  "mn89:11.3_0": "Na kho panāhaṁ, bhante, ito bahiddhā aññaṁ evaṁ samaggaṁ parisaṁ samanupassāmi.",
  "mn89:11.4_0": "Ayampi kho me, bhante, bhagavati dhammanvayo hoti:",
  "mn89:11.5_0": "‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.",
  "mn89:12.1_0": "Puna caparāhaṁ, bhante, ārāmena ārāmaṁ, uyyānena uyyānaṁ anucaṅkamāmi anuvicarāmi.",
  "mn89:12.2_0": "Sohaṁ tattha passāmi eke samaṇabrāhmaṇe kise lūkhe dubbaṇṇe uppaṇḍuppaṇḍukajāte dhamanisanthatagatte,",
  "mn89:12.2_1": "na viya maññe cakkhuṁ bandhante janassa dassanāya.",
  "mn89:12.3_0": "Tassa mayhaṁ, bhante, etadahosi:",
  "mn89:12.4_0": "‘addhā ime āyasmanto anabhiratā vā brahmacariyaṁ caranti,",
  "mn89:12.4_1": "atthi vā tesaṁ kiñci pāpaṁ kammaṁ kataṁ paṭicchannaṁ;",
  "mn89:12.5_0": "tathā hi ime āyasmanto kisā lūkhā dubbaṇṇā uppaṇḍuppaṇḍukajātā dhamanisanthatagattā,",
  "mn89:12.5_1": "na viya maññe cakkhuṁ bandhanti janassa dassanāyā’ti.",
  "mn89:12.6_0": "Tyāhaṁ upasaṅkamitvā evaṁ vadāmi:",
  "mn89:12.7_0": "‘kiṁ nu kho tumhe āyasmanto kisā lūkhā dubbaṇṇā uppaṇḍuppaṇḍukajātā dhamanisanthatagattā,",
  "mn89:12.7_1": "na viya maññe cakkhuṁ bandhatha janassa dassanāyā’ti?",
  "mn89:12.8_0": "Te evamāhaṁsu:",
  "mn89:12.9_0": "‘bandhukarogo no, mahārājā’ti.",
  "mn89:12.10_0": "Idha panāhaṁ, bhante,",
  "mn89:12.10_1": "bhikkhū passāmi haṭṭhapahaṭṭhe udaggudagge abhiratarūpe pīṇindriye appossukke pannalome paradattavutte migabhūtena cetasā viharante.",
  "mn89:12.11_0": "Tassa mayhaṁ, bhante, etadahosi:",
  "mn89:12.12_0": "‘addhā ime āyasmanto tassa bhagavato sāsane uḷāraṁ pubbenāparaṁ visesaṁ jānanti;",
  "mn89:12.13_0": "tathā hi ime āyasmanto haṭṭhapahaṭṭhā udaggudaggā abhiratarūpā pīṇindriyā appossukkā pannalomā paradattavuttā migabhūtena cetasā viharantī’ti.",
  "mn89:12.14_0": "Ayampi kho me, bhante, bhagavati dhammanvayo hoti:",
  "mn89:12.15_0": "‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.",
  "mn89:13.1_0": "Puna caparāhaṁ, bhante, rājā khattiyo muddhāvasitto;",
  "mn89:13.2_0": "pahomi ghātetāyaṁ vā ghātetuṁ, jāpetāyaṁ vā jāpetuṁ, pabbājetāyaṁ vā pabbājetuṁ.",
  "mn89:13.3_0": "Tassa mayhaṁ, bhante, aḍḍakaraṇe nisinnassa antarantarā kathaṁ opātenti.",
  "mn89:13.4_0": "Sohaṁ na labhāmi:",
  "mn89:13.5_0": "‘mā me bhonto aḍḍakaraṇe nisinnassa antarantarā kathaṁ opātetha,",
  "mn89:13.5_1": "kathāpariyosānaṁ me bhonto āgamentū’ti.",
  "mn89:13.6_0": "Tassa mayhaṁ, bhante, antarantarā kathaṁ opātenti.",
  "mn89:13.7_0": "Idha panāhaṁ, bhante, bhikkhū passāmi;",
  "mn89:13.8_0": "yasmiṁ samaye bhagavā anekasatāya parisāya dhammaṁ deseti,",
  "mn89:13.8_1": "neva tasmiṁ samaye bhagavato sāvakānaṁ khipitasaddo vā hoti ukkāsitasaddo vā.",
  "mn89:13.9_0": "Bhūtapubbaṁ, bhante, bhagavā anekasatāya parisāya dhammaṁ deseti.",
  "mn89:13.10_0": "Tatraññataro bhagavato sāvako ukkāsi.",
  "mn89:13.11_0": "Tamenaṁ aññataro sabrahmacārī jaṇṇukena ghaṭṭesi:",
  "mn89:13.12_0": "‘appasaddo āyasmā hotu, māyasmā saddamakāsi; satthā no bhagavā dhammaṁ desetī’ti.",
  "mn89:13.13_0": "Tassa mayhaṁ, bhante, etadahosi:",
  "mn89:13.14_0": "‘acchariyaṁ vata bho, abbhutaṁ vata bho.",
  "mn89:13.15_0": "Adaṇḍena vata kira, bho, asatthena evaṁ suvinītā parisā bhavissatī’ti.",
  "mn89:13.16_0": "Na kho panāhaṁ, bhante, ito bahiddhā aññaṁ evaṁ suvinītaṁ parisaṁ samanupassāmi.",
  "mn89:13.17_0": "Ayampi kho me, bhante, bhagavati dhammanvayo hoti:",
  "mn89:13.18_0": "‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.",
  "mn89:14.1_0": "Puna caparāhaṁ, bhante,",
  "mn89:14.1_1": "passāmi idhekacce khattiyapaṇḍite nipuṇe kataparappavāde vālavedhirūpe.",
  "mn89:14.1_2": "Te bhindantā maññe caranti paññāgatena diṭṭhigatāni.",
  "mn89:14.2_0": "Te suṇanti:",
  "mn89:14.3_0": "‘samaṇo khalu, bho, gotamo amukaṁ nāma gāmaṁ vā nigamaṁ vā osarissatī’ti.",
  "mn89:14.4_0": "Te pañhaṁ abhisaṅkharonti:",
  "mn89:14.5_0": "‘imaṁ mayaṁ pañhaṁ samaṇaṁ gotamaṁ upasaṅkamitvā pucchissāma.",
  "mn89:14.6_0": "Evañce no puṭṭho evaṁ byākarissati, evamassa mayaṁ vādaṁ āropessāma;",
  "mn89:14.7_0": "evañcepi no puṭṭho evaṁ byākarissati, evampissa mayaṁ vādaṁ āropessāmā’ti.",
  "mn89:14.8_0": "Te suṇanti:",
  "mn89:14.9_0": "‘samaṇo khalu, bho, gotamo amukaṁ nāma gāmaṁ vā nigamaṁ vā osaṭo’ti.",
  "mn89:14.10_0": "Te yena bhagavā tenupasaṅkamanti.",
  "mn89:14.11_0": "Te bhagavā dhammiyā kathāya sandasseti samādapeti samuttejeti sampahaṁseti.",
  "mn89:14.12_0": "Te bhagavatā dhammiyā kathāya sandassitā samādapitā samuttejitā sampahaṁsitā na ceva bhagavantaṁ pañhaṁ pucchanti,",
  "mn89:14.12_1": "kuto vādaṁ āropessanti?",
  "mn89:14.13_0": "Aññadatthu bhagavato sāvakā sampajjanti.",
  "mn89:14.14_0": "Ayampi kho me, bhante, bhagavati dhammanvayo hoti:",
  "mn89:14.15_0": "‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.",
  "mn89:15.1_0": "Puna caparāhaṁ, bhante, passāmi idhekacce brāhmaṇapaṇḍite …pe…",
  "mn89:16.1_0": "gahapatipaṇḍite …pe…",
  "mn89:17.1_0": "samaṇapaṇḍite nipuṇe kataparappavāde vālavedhirūpe.",
  "mn89:17.1_1": "Te bhindantā maññe caranti paññāgatena diṭṭhigatāni.",
  "mn89:17.2_0": "Te suṇanti:",
  "mn89:17.3_0": "‘samaṇo khalu, bho, gotamo amukaṁ nāma gāmaṁ vā nigamaṁ vā osarissatī’ti.",
  "mn89:17.4_0": "Te pañhaṁ abhisaṅkharonti:",
  "mn89:17.5_0": "‘imaṁ mayaṁ pañhaṁ samaṇaṁ gotamaṁ upasaṅkamitvā pucchissāma.",
  "mn89:17.6_0": "Evañce no puṭṭho evaṁ byākarissati, evamassa mayaṁ vādaṁ āropessāma;",
  "mn89:17.7_0": "evañcepi no puṭṭho evaṁ byākarissati, evampissa mayaṁ vādaṁ āropessāmā’ti.",
  "mn89:17.8_0": "Te suṇanti:",
  "mn89:17.9_0": "‘samaṇo khalu, bho, gotamo amukaṁ nāma gāmaṁ vā nigamaṁ vā osaṭo’ti.",
  "mn89:17.10_0": "Te yena bhagavā tenupasaṅkamanti.",
  "mn89:17.11_0": "Te bhagavā dhammiyā kathāya sandasseti samādapeti samuttejeti sampahaṁseti.",
  "mn89:17.12_0": "Te bhagavatā dhammiyā kathāya sandassitā samādapitā samuttejitā sampahaṁsitā na ceva bhagavantaṁ pañhaṁ pucchanti,",
  "mn89:17.12_1": "kuto vādaṁ āropessanti?",
  "mn89:17.13_0": "Aññadatthu bhagavantaṁyeva okāsaṁ yācanti agārasmā anagāriyaṁ pabbajjāya.",
  "mn89:17.14_0": "Te bhagavā pabbājeti.",
  "mn89:17.15_0": "Te tathāpabbajitā samānā ekā vūpakaṭṭhā appamattā ātāpino pahitattā viharantā nacirasseva—yassatthāya",
  "mn89:17.15_1": "kulaputtā sammadeva agārasmā anagāriyaṁ pabbajanti,",
  "mn89:17.15_2": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharanti.",
  "mn89:17.16_0": "Te evamāhaṁsu:",
  "mn89:17.17_0": "‘manaṁ vata, bho, anassāma; manaṁ vata, bho, panassāma’.",
  "mn89:17.18_0": "Mayañhi pubbe assamaṇāva samānā samaṇāmhāti paṭijānimhā,",
  "mn89:17.18_1": "abrāhmaṇāva samānā brāhmaṇāmhāti paṭijānimhā,",
  "mn89:17.18_2": "anarahantova samānā arahantāmhāti paṭijānimhā.",
  "mn89:17.19_0": "‘Idāni khomha samaṇā, idāni khomha brāhmaṇā, idāni khomha arahanto’ti.",
  "mn89:17.20_0": "Ayampi kho me, bhante, bhagavati dhammanvayo hoti:",
  "mn89:17.21_0": "‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.",
  "mn89:18.1_0": "Puna caparāhaṁ, bhante,",
  "mn89:18.1_1": "ime isidattapurāṇā thapatayo mamabhattā mamayānā,",
  "mn89:18.1_2": "ahaṁ nesaṁ jīvikāya dātā,",
  "mn89:18.1_3": "yasassa āhattā;",
  "mn89:18.2_0": "atha ca pana no tathā mayi nipaccakāraṁ karonti yathā bhagavati.",
  "mn89:18.3_0": "Bhūtapubbāhaṁ, bhante,",
  "mn89:18.3_1": "senaṁ abbhuyyāto samāno ime ca isidattapurāṇā thapatayo vīmaṁsamāno aññatarasmiṁ sambādhe āvasathe vāsaṁ upagacchiṁ.",
  "mn89:18.4_0": "Atha kho, bhante,",
  "mn89:18.4_1": "ime isidattapurāṇā thapatayo bahudeva rattiṁ dhammiyā kathāya vītināmetvā,",
  "mn89:18.4_2": "yato ahosi bhagavā tato sīsaṁ katvā maṁ pādato karitvā nipajjiṁsu.",
  "mn89:18.5_0": "Tassa mayhaṁ, bhante, etadahosi:",
  "mn89:18.6_0": "‘acchariyaṁ vata bho, abbhutaṁ vata bho.",
  "mn89:18.7_0": "Ime isidattapurāṇā thapatayo mamabhattā mamayānā, ahaṁ nesaṁ jīvikāya dātā, yasassa āhattā;",
  "mn89:18.8_0": "atha ca pana no tathā mayi nipaccakāraṁ karonti yathā bhagavati.",
  "mn89:18.9_0": "Addhā ime āyasmanto tassa bhagavato sāsane uḷāraṁ pubbenāparaṁ visesaṁ jānantī’ti.",
  "mn89:18.10_0": "Ayampi kho me, bhante, bhagavati dhammanvayo hoti:",
  "mn89:18.11_0": "‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.",
  "mn89:19.1_0": "Puna caparaṁ, bhante, bhagavāpi khattiyo, ahampi khattiyo;",
  "mn89:19.2_0": "bhagavāpi kosalo, ahampi kosalo;",
  "mn89:19.3_0": "bhagavāpi āsītiko, ahampi āsītiko.",
  "mn89:19.4_0": "Yampi, bhante,",
  "mn89:19.4_1": "bhagavāpi khattiyo ahampi khattiyo,",
  "mn89:19.4_2": "bhagavāpi kosalo ahampi kosalo,",
  "mn89:19.4_3": "bhagavāpi āsītiko ahampi āsītiko;",
  "mn89:19.5_0": "imināvārahāmevāhaṁ, bhante, bhagavati paramanipaccakāraṁ kātuṁ, mittūpahāraṁ upadaṁsetuṁ.",
  "mn89:20.1_0": "Handa ca dāni mayaṁ, bhante, gacchāma;",
  "mn89:20.2_0": "bahukiccā mayaṁ bahukaraṇīyā”ti.",
  "mn89:20.3_0": "“Yassadāni tvaṁ, mahārāja, kālaṁ maññasī”ti.",
  "mn89:20.4_0": "Atha kho rājā pasenadi kosalo uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "mn89:21.1_0": "Atha kho bhagavā acirapakkantassa rañño pasenadissa kosalassa bhikkhū āmantesi:",
  "mn89:21.2_0": "“eso, bhikkhave, rājā pasenadi kosalo dhammacetiyāni bhāsitvā uṭṭhāyāsanā pakkanto.",
  "mn89:21.3_0": "Uggaṇhatha, bhikkhave, dhammacetiyāni;",
  "mn89:21.4_0": "pariyāpuṇātha, bhikkhave, dhammacetiyāni;",
  "mn89:21.5_0": "dhāretha, bhikkhave, dhammacetiyāni.",
  "mn89:21.6_0": "Atthasaṁhitāni, bhikkhave, dhammacetiyāni ādibrahmacariyakānī”ti.",
  "mn89:21.7_0": "Idamavoca bhagavā.",
  "mn89:21.8_0": "Attamanā te bhikkhū bhagavato bhāsitaṁ abhinandunti.",
  "mn89:21.9_0": "Dhammacetiyasuttaṁ niṭṭhitaṁ navamaṁ."
}