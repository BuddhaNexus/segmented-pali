{
  "mil6.1.3:0.1_0": "Milindapañha",
  "mil6.1.3:0.2_0": "Anumānapañha",
  "mil6.1.3:0.3_0": "Buddhavagga",
  "mil6.1.3:0.4_0": "3. Gihipabbajitasammāpaṭipattipañha",
  "mil6.1.3:1.1_0": "“Bhante nāgasena, bhāsitampetaṁ bhagavatā—",
  "mil6.1.3:1.2_0": "‘gihino vāhaṁ, bhikkhave,",
  "mil6.1.3:1.2_1": "pabbajitassa vā sammāpaṭipattiṁ vaṇṇemi, gihī vā, bhikkhave,",
  "mil6.1.3:1.2_2": "pabbajito vā sammāpaṭipanno sammāpaṭipattādhikaraṇahetu ārādhako hoti ñāyaṁ dhammaṁ kusalan’ti.",
  "mil6.1.3:1.3_0": "Yadi, bhante nāgasena,",
  "mil6.1.3:1.3_1": "gihī odātavasano kāmabhogī puttadārasambādhasayanaṁ ajjhāvasanto kāsikacandanaṁ paccanubhonto mālāgandhavilepanaṁ dhārento jātarūparajataṁ sādiyanto maṇikuṇḍalavicittamoḷibaddho sammāpaṭipanno ārādhako hoti ñāyaṁ dhammaṁ kusalaṁ,",
  "mil6.1.3:1.3_2": "pabbajitopi bhaṇḍukāsāvavatthavasano parapiṇḍamajjhupagato catūsu sīlakkhandhesu sammāparipūrakārī diyaḍḍhesu sikkhāpadasatesu samādāya vattanto terasasu dhutaguṇesu anavasesaṁ vattanto sammāpaṭipanno ārādhako hoti ñāyaṁ dhammaṁ kusalaṁ.",
  "mil6.1.3:1.4_0": "Tattha, bhante,",
  "mil6.1.3:1.4_1": "ko viseso gihino vā pabbajitassa vā?",
  "mil6.1.3:1.5_0": "Aphalaṁ hoti tapokammaṁ, niratthakā pabbajjā.",
  "mil6.1.3:1.6_0": "Vañjhā sikkhāpadagopanā, moghaṁ dhutaguṇasamādānaṁ,",
  "mil6.1.3:1.6_1": "kiṁ tattha dukkhamanuciṇṇena,",
  "mil6.1.3:1.6_2": "nanu nāma sukheneva sukhaṁ adhigantabban”ti.",
  "mil6.1.3:2.1_0": "“Bhāsitampetaṁ, mahārāja, bhagavatā—",
  "mil6.1.3:2.2_0": "‘gihino vāhaṁ, bhikkhave,",
  "mil6.1.3:2.2_1": "pabbajitassa vā sammāpaṭipattiṁ vaṇṇemi, gihī vā, bhikkhave,",
  "mil6.1.3:2.2_2": "pabbajito vā sammāpaṭipanno sammāpaṭipattādhikaraṇahetu ārādhako hoti ñāyaṁ dhammaṁ kusalan’ti.",
  "mil6.1.3:2.3_0": "Evametaṁ, mahārāja, sammāpaṭipannova seṭṭho, pabbajitopi, mahārāja,",
  "mil6.1.3:2.3_1": "‘pabbajitomhī’ti na sammā paṭipajjeyya, atha kho so ārakāva sāmaññā, ārakāva brahmaññā, pageva gihī odātavasano.",
  "mil6.1.3:2.4_0": "Gihīpi, mahārāja,",
  "mil6.1.3:2.4_1": "sammāpaṭipanno ārādhako hoti ñāyaṁ dhammaṁ kusalaṁ, pabbajitopi, mahārāja,",
  "mil6.1.3:2.4_2": "sammāpaṭipanno ārādhako hoti ñāyaṁ dhammaṁ kusalaṁ.",
  "mil6.1.3:3.1_0": "Api ca kho, mahārāja,",
  "mil6.1.3:3.1_1": "pabbajitova sāmaññassa issaro adhipati;",
  "mil6.1.3:3.2_0": "pabbajjā, mahārāja,",
  "mil6.1.3:3.2_1": "bahuguṇā anekaguṇā appamāṇaguṇā,",
  "mil6.1.3:3.2_2": "na sakkā pabbajjāya guṇaṁ parimāṇaṁ kātuṁ.",
  "mil6.1.3:4.1_0": "Yathā, mahārāja,",
  "mil6.1.3:4.1_1": "kāmadadassa maṇiratanassa na sakkā dhanena aggho parimāṇaṁ kātuṁ ‘ettakaṁ maṇiratanassa mūlan’ti;",
  "mil6.1.3:4.2_0": "evameva kho, mahārāja,",
  "mil6.1.3:4.2_1": "pabbajjā bahuguṇā anekaguṇā appamāṇaguṇā,",
  "mil6.1.3:4.2_2": "na sakkā pabbajjāya guṇaṁ parimāṇaṁ kātuṁ.",
  "mil6.1.3:5.1_0": "Yathā vā pana, mahārāja,",
  "mil6.1.3:5.1_1": "mahāsamudde ūmiyo na sakkā parimāṇaṁ kātuṁ ‘ettakā mahāsamudde ūmiyo’ti;",
  "mil6.1.3:5.2_0": "evameva kho, mahārāja,",
  "mil6.1.3:5.2_1": "pabbajjā bahuguṇā anekaguṇā appamāṇaguṇā,",
  "mil6.1.3:5.2_2": "na sakkā pabbajjāya guṇaṁ parimāṇaṁ kātuṁ.",
  "mil6.1.3:6.1_0": "Pabbajitassa, mahārāja, yaṁ kiñci karaṇīyaṁ,",
  "mil6.1.3:6.1_1": "sabbaṁ taṁ khippameva samijjhati no cirarattāya.",
  "mil6.1.3:6.2_0": "Kiṁ kāraṇā?",
  "mil6.1.3:6.3_0": "Pabbajito, mahārāja,",
  "mil6.1.3:6.3_1": "appiccho hoti santuṭṭho pavivitto asaṁsaṭṭho āraddhavīriyo nirālayo aniketo paripuṇṇasīlo sallekhitācāro dhutappaṭipattikusalo hoti,",
  "mil6.1.3:6.3_2": "taṁ kāraṇā pabbajitassa yaṁ kiñci karaṇīyaṁ,",
  "mil6.1.3:6.3_3": "sabbaṁ taṁ khippameva samijjhati no cirarattāya.",
  "mil6.1.3:6.4_0": "Yathā, mahārāja,",
  "mil6.1.3:6.4_1": "niggaṇṭhisamasudhotaujuvimalanārāco susajjito sammā vahati;",
  "mil6.1.3:6.5_0": "evameva kho, mahārāja,",
  "mil6.1.3:6.5_1": "pabbajitassa yaṁ kiñci karaṇīyaṁ,",
  "mil6.1.3:6.5_2": "sabbaṁ taṁ khippameva samijjhati no cirarattāyā”ti.",
  "mil6.1.3:6.6_0": "“Sādhu, bhante nāgasena,",
  "mil6.1.3:6.6_1": "evametaṁ tathā sampaṭicchāmī”ti.",
  "mil6.1.3:7.1_0": "Gihipabbajitasammāpaṭipattipañho tatiyo."
}