{
  "mil5.5.8:0.1_0": "Milindapañha",
  "mil5.5.8:0.2_0": "Meṇḍakapañha",
  "mil5.5.8:0.3_0": "Santhavavagga",
  "mil5.5.8:0.4_0": "8. Brāhmaṇarājavādapañha",
  "mil5.5.8:1.1_0": "“Bhante nāgasena, bhāsitampetaṁ tathāgatena ‘ahamasmi, bhikkhave, brāhmaṇo yācayogo’ti.",
  "mil5.5.8:1.2_0": "Puna ca bhaṇitaṁ—",
  "mil5.5.8:1.3_0": "‘rājāhamasmi selā’ti.",
  "mil5.5.8:1.4_0": "Yadi, bhante nāgasena, bhagavatā bhaṇitaṁ—",
  "mil5.5.8:1.5_0": "‘ahamasmi, bhikkhave, brāhmaṇo yācayogo’ti, tena hi ‘rājāhamasmi selā’ti yaṁ vacanaṁ, taṁ micchā.",
  "mil5.5.8:1.6_0": "Yadi tathāgatena bhaṇitaṁ—",
  "mil5.5.8:1.7_0": "‘rājāhamasmi selā’ti, tena hi ‘ahamasmi, bhikkhave, brāhmaṇo yācayogo’ti tampi vacanaṁ micchā.",
  "mil5.5.8:1.8_0": "Khattiyo vā hi bhaveyya brāhmaṇo vā,",
  "mil5.5.8:1.8_1": "natthi ekāya jātiyā dve vaṇṇā nāma,",
  "mil5.5.8:1.8_2": "ayampi ubhato koṭiko pañho tavānuppatto,",
  "mil5.5.8:1.8_3": "so tayā nibbāhitabbo”ti.",
  "mil5.5.8:2.1_0": "“Bhāsitampetaṁ, mahārāja, bhagavatā—",
  "mil5.5.8:2.2_0": "‘ahamasmi, bhikkhave, brāhmaṇo yācayogo’ti, puna ca bhaṇitaṁ—",
  "mil5.5.8:2.3_0": "‘rājāhamasmi selā’ti, tattha kāraṇaṁ atthi, yena kāraṇena tathāgato brāhmaṇo ca rājā ca hotī”ti.",
  "mil5.5.8:3.1_0": "“Kiṁ pana taṁ, bhante nāgasena, kāraṇaṁ, yena kāraṇena tathāgato brāhmaṇo ca rājā ca hoti”?",
  "mil5.5.8:3.2_0": "“Sabbe, mahārāja,",
  "mil5.5.8:3.2_1": "pāpakā akusalā dhammā tathāgatassa bāhitā pahīnā apagatā byapagatā ucchinnā khīṇā khayaṁ pattā nibbutā upasantā,",
  "mil5.5.8:3.2_2": "tasmā tathāgato ‘brāhmaṇo’ti vuccati.",
  "mil5.5.8:4.1_0": "Brāhmaṇo nāma saṁsayamanekaṁsaṁ vimatipathaṁ vītivatto,",
  "mil5.5.8:4.1_1": "bhagavāpi, mahārāja,",
  "mil5.5.8:4.1_2": "saṁsayamanekaṁsaṁ vimatipathaṁ vītivatto,",
  "mil5.5.8:4.1_3": "tena kāraṇena tathāgato ‘brāhmaṇo’ti vuccati.",
  "mil5.5.8:5.1_0": "Brāhmaṇo nāma sabbabhavagatiyoninissaṭo malarajagatavippamutto asahāyo,",
  "mil5.5.8:5.1_1": "bhagavāpi, mahārāja,",
  "mil5.5.8:5.1_2": "sabbabhavagatiyoninissaṭo malarajagatavippamutto asahāyo,",
  "mil5.5.8:5.1_3": "tena kāraṇena tathāgato ‘brāhmaṇo’ti vuccati.",
  "mil5.5.8:6.1_0": "Brāhmaṇo nāma aggaseṭṭhavarapavaradibbavihārabahulo,",
  "mil5.5.8:6.1_1": "bhagavāpi, mahārāja,",
  "mil5.5.8:6.1_2": "aggaseṭṭhavarapavaradibbavihārabahulo,",
  "mil5.5.8:6.1_3": "tenāpi kāraṇena tathāgato ‘brāhmaṇo’ti vuccati.",
  "mil5.5.8:7.1_0": "Brāhmaṇo nāma ajjhayanaajjhāpanadānappaṭiggahaṇadamasaṁyamaniyamapubbamanusiṭṭhipaveṇivaṁsadharaṇo,",
  "mil5.5.8:7.1_1": "bhagavāpi, mahārāja,",
  "mil5.5.8:7.1_2": "ajjhayanaajjhāpanadānappaṭiggahaṇadamasaṁyamaniyamapubbajināciṇṇaanusiṭṭhipaveṇivaṁsadharaṇo,",
  "mil5.5.8:7.1_3": "tenāpi kāraṇena tathāgato ‘brāhmaṇo’ti vuccati.",
  "mil5.5.8:8.1_0": "Brāhmaṇo nāma brahāsukhavihārajjhānajhāyī;",
  "mil5.5.8:8.2_0": "bhagavāpi, mahārāja, brahāsukhavihārajjhānajhāyī, tenāpi kāraṇena tathāgato ‘brāhmaṇo’ti vuccati.",
  "mil5.5.8:9.1_0": "Brāhmaṇo nāma sabbabhavābhavagatīsu abhijātivattitamanucaritaṁ jānāti,",
  "mil5.5.8:9.1_1": "bhagavāpi, mahārāja,",
  "mil5.5.8:9.1_2": "sabbabhavābhavagatīsu abhijātivattitamanucaritaṁ jānāti,",
  "mil5.5.8:9.1_3": "tenāpi kāraṇena tathāgato ‘brāhmaṇo’ti vuccati.",
  "mil5.5.8:10.1_0": "Brāhmaṇoti, mahārāja,",
  "mil5.5.8:10.1_1": "bhagavato netaṁ nāmaṁ mātarā kataṁ,",
  "mil5.5.8:10.1_2": "na pitarā kataṁ,",
  "mil5.5.8:10.1_3": "na bhātarā kataṁ,",
  "mil5.5.8:10.1_4": "na bhaginiyā kataṁ,",
  "mil5.5.8:10.1_5": "na mittāmaccehi kataṁ,",
  "mil5.5.8:10.1_6": "na ñātisālohitehi kataṁ,",
  "mil5.5.8:10.1_7": "na samaṇabrāhmaṇehi kataṁ,",
  "mil5.5.8:10.1_8": "na devatāhi kataṁ,",
  "mil5.5.8:10.1_9": "vimokkhantikametaṁ buddhānaṁ bhagavantānaṁ nāmaṁ bodhiyāyeva mūle mārasenaṁ vidhamitvā atītānāgatapaccuppanne",
  "mil5.5.8:10.1_10": "pāpake akusale dhamme bāhetvā saha sabbaññutañāṇassa paṭilābhā paṭiladdhapātubhūtasamuppannamatte sacchikā",
  "mil5.5.8:10.1_11": "paññatti yadidaṁ brāhmaṇoti,",
  "mil5.5.8:10.1_12": "tena kāraṇena tathāgato vuccati ‘brāhmaṇo’”ti.",
  "mil5.5.8:11.1_0": "“Kena pana, bhante nāgasena, kāraṇena tathāgato vuccati ‘rājā’”ti?",
  "mil5.5.8:11.2_0": "“Rājā nāma, mahārāja,",
  "mil5.5.8:11.2_1": "yo koci rajjaṁ kāreti lokamanusāsati,",
  "mil5.5.8:11.2_2": "bhagavāpi, mahārāja,",
  "mil5.5.8:11.2_3": "dasasahassiyā lokadhātuyā dhammena rajjaṁ kāreti,",
  "mil5.5.8:11.2_4": "sadevakaṁ lokaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ anusāsati,",
  "mil5.5.8:11.2_5": "tenāpi kāraṇena tathāgato vuccati ‘rājā’ti.",
  "mil5.5.8:12.1_0": "Rājā nāma, mahārāja,",
  "mil5.5.8:12.1_1": "sabbajanamanusse abhibhavitvā nandayanto ñātisaṅghaṁ,",
  "mil5.5.8:12.1_2": "socayanto amittasaṅghaṁ,",
  "mil5.5.8:12.1_3": "mahatimahāyasasiriharaṁ thirasāradaṇḍaṁ anūnasatasalākālaṅkataṁ ussāpeti paṇḍaravimalasetacchattaṁ,",
  "mil5.5.8:12.1_4": "bhagavāpi, mahārāja,",
  "mil5.5.8:12.1_5": "socayanto mārasenaṁ micchāpaṭipannaṁ,",
  "mil5.5.8:12.1_6": "nandayanto devamanusse sammāpaṭipanne dasasahassiyā lokadhātuyā mahatimahāyasasiriharaṁ khantithirasāradaṇḍaṁ",
  "mil5.5.8:12.1_7": "ñāṇavarasatasalākālaṅkataṁ ussāpeti aggavaravimuttipaṇḍaravimalasetacchattaṁ,",
  "mil5.5.8:12.1_8": "tenāpi kāraṇena tathāgato vuccati ‘rājā’ti.",
  "mil5.5.8:13.1_0": "Rājā nāma upagatasampattajanānaṁ bahūnamabhivandanīyo bhavati,",
  "mil5.5.8:13.1_1": "bhagavāpi, mahārāja,",
  "mil5.5.8:13.1_2": "upagatasampattadevamanussānaṁ bahūnamabhivandanīyo,",
  "mil5.5.8:13.1_3": "tenāpi kāraṇena tathāgato vuccati ‘rājā’ti.",
  "mil5.5.8:14.1_0": "Rājā nāma yassa kassaci ārādhakassa pasīditvā varitaṁ varaṁ datvā kāmena tappayati,",
  "mil5.5.8:14.1_1": "bhagavāpi, mahārāja,",
  "mil5.5.8:14.1_2": "yassa kassaci kāyena vācāya manasā ārādhakassa pasīditvā varitaṁ varamanuttaraṁ sabbadukkhaparimuttiṁ datvā asesakāmavarena ca tappayati,",
  "mil5.5.8:14.1_3": "tenāpi kāraṇena tathāgato vuccati ‘rājā’ti.",
  "mil5.5.8:15.1_0": "Rājā nāma āṇaṁ vītikkamantaṁ vigarahati jhāpeti dhaṁseti,",
  "mil5.5.8:15.1_1": "bhagavatopi, mahārāja,",
  "mil5.5.8:15.1_2": "sāsanavare āṇaṁ atikkamanto alajjī maṅkubhāvena oññāto hīḷito garahito bhavitvā vajjati jinasāsanavaramhā,",
  "mil5.5.8:15.1_3": "tenāpi kāraṇena tathāgato vuccati ‘rājā’ti.",
  "mil5.5.8:16.1_0": "Rājā nāma pubbakānaṁ dhammikānaṁ rājūnaṁ paveṇimanusiṭṭhiyā dhammādhammamanudīpayitvā dhammena rajjaṁ",
  "mil5.5.8:16.1_1": "kārayamāno pihayito piyo patthito bhavati janamanussānaṁ,",
  "mil5.5.8:16.1_2": "ciraṁ rājakulavaṁsaṁ ṭhapayati dhammaguṇabalena,",
  "mil5.5.8:16.1_3": "bhagavāpi, mahārāja,",
  "mil5.5.8:16.1_4": "pubbakānaṁ sayambhūnaṁ paveṇimanusiṭṭhiyā dhammādhammamanudīpayitvā dhammena lokamanusāsamāno pihayito",
  "mil5.5.8:16.1_5": "piyo patthito devamanussānaṁ ciraṁ sāsanaṁ pavatteti dhammaguṇabalena,",
  "mil5.5.8:16.1_6": "tenāpi kāraṇena tathāgato vuccati ‘rājā’ti.",
  "mil5.5.8:16.2_0": "Evamanekavidhaṁ, mahārāja, kāraṇaṁ,",
  "mil5.5.8:16.2_1": "yena kāraṇena tathāgato brāhmaṇopi bhaveyya rājāpi bhaveyya,",
  "mil5.5.8:16.2_2": "sunipuṇo bhikkhu kappampi no naṁ sampādeyya,",
  "mil5.5.8:16.2_3": "kiṁ atibahuṁ bhaṇitena,",
  "mil5.5.8:16.2_4": "saṅkhittaṁ sampaṭicchitabban”ti.",
  "mil5.5.8:16.3_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.5.8:17.1_0": "Brāhmaṇarājavādapañho aṭṭhamo."
}