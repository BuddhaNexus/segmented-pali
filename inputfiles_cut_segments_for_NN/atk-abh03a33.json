{
  "atk-abh03a33:0_0": "18. Aṭṭhārasamavaggo",
  "atk-abh03a33:1_0": "1. Manussalokakathāvaṇṇanā",
  "atk-abh03a33:2_0": "802-803.",
  "atk-abh03a33:2_1": "Idāni manussalokakathā nāma hoti. Tattha ‘‘tathāgato loke, jāto loke saṁvaḍḍho,",
  "atk-abh03a33:2_2": "lokaṁ abhibhuyya viharati anupalitto lokenā’’ti (saṁ. ni.",
  "atk-abh03a33:2_3": "3.94) suttaṁ ayoniso gahetvā ‘‘bhagavā tusitabhavane nibbatto tattheva vasati, na manussalokaṁ āgacchati,",
  "atk-abh03a33:2_4": "nimmitarūpamattakaṁ panettha dassetī’’ti yesaṁ laddhi,",
  "atk-abh03a33:2_5": "seyyathāpi etarahi vetullakānaṁyeva,",
  "atk-abh03a33:2_6": "te sandhāya pucchā sakavādissa, paṭiññā itarassa.",
  "atk-abh03a33:2_7": "Atha naṁ puṭṭhokāsena ceva suttasādhanena ca saññāpetuṁ nanu atthītiādimāha.",
  "atk-abh03a33:2_8": "Loke jātoti paravādī tusitapuraṁ sandhāya vadati.",
  "atk-abh03a33:2_9": "Satthārā panetaṁ manussalokaññeva sandhāya lokaṁ vuttaṁ.",
  "atk-abh03a33:2_10": "Lokaṁ abhibhuyyāti paravādī manussalokaṁ abhibhavitvāti diṭṭhiyā vadati,",
  "atk-abh03a33:2_11": "satthā pana ārammaṇalokaṁ abhibhavitvā vihāsi.",
  "atk-abh03a33:2_12": "Anupalitto lokenāti paravādī manussalokena anupalittataṁva sandhāya vadati,",
  "atk-abh03a33:2_13": "satthā pana lokadhammesu kilesehi anupalitto vihāsi. Tasmā asādhakametanti.",
  "atk-abh03a33:3_0": "Manussalokakathāvaṇṇanā.",
  "atk-abh03a33:4_0": "2. Dhammadesanākathāvaṇṇanā",
  "atk-abh03a33:5_0": "804-806.",
  "atk-abh03a33:5_1": "Idāni dhammadesanākathā nāma hoti.",
  "atk-abh03a33:5_2": "Tattha ‘‘tusitapure ṭhito bhagavā dhammadesanatthāya abhinimmitaṁ pesesi,",
  "atk-abh03a33:5_3": "tena ceva tassa ca desanaṁ sampaṭicchitvā āyasmatā ānandena dhammo desito,",
  "atk-abh03a33:5_4": "na buddhena bhagavatā’’ti yesaṁ laddhi, seyyathāpi vetullakānaññeva;",
  "atk-abh03a33:5_5": "te sandhāya pucchā sakavādissa, paṭiññā itarassa.",
  "atk-abh03a33:5_6": "Atha naṁ ‘‘yadi tena dhammo desito,",
  "atk-abh03a33:5_7": "sveva satthā bhaveyyā’’ti codetuṁ abhinimmito jinotiādimāha.",
  "atk-abh03a33:5_8": "Itaro tathā asampaṭicchanto paṭikkhipati. Sesamettha uttānatthamevāti.",
  "atk-abh03a33:6_0": "Dhammadesanākathāvaṇṇanā.",
  "atk-abh03a33:7_0": "3. Karuṇākathāvaṇṇanā",
  "atk-abh03a33:8_0": "807-808. Idāni karuṇākathā nāma hoti.",
  "atk-abh03a33:8_1": "Tattha piyāyitānaṁ vatthūnaṁ vipattiyā sarāgānaṁ rāgavasena karuṇāpatirūpikaṁ pavattiṁ disvā ‘‘rāgova karuṇā nāma, so ca bhagavato natthi,",
  "atk-abh03a33:8_2": "tasmā natthi buddhassa bhagavato karuṇā’’ti yesaṁ laddhi, seyyathāpi uttarāpathakānaṁ;",
  "atk-abh03a33:8_3": "te sandhāya pucchā sakavādissa, paṭiññā itarassa.",
  "atk-abh03a33:8_4": "Atha naṁ ‘‘karuṇā nāmesā nikkilesatāya ceva sattārammaṇatāya ca cetovimuttitāya ca ekādasānisaṁsatāya ca mettādīhi samānajātikā,",
  "atk-abh03a33:8_5": "tasmā yadi bhagavato karuṇā natthi,",
  "atk-abh03a33:8_6": "mettādayopissa na siyu’’nti codanatthaṁ natthi buddhassa bhagavato mettātiādimāha.",
  "atk-abh03a33:8_7": "Ākāruṇikoti pañhe tathārūpaṁ vohāraṁ apassanto paṭikkhipati. Sesamettha uttānatthamevāti.",
  "atk-abh03a33:9_0": "Karuṇākathāvaṇṇanā.",
  "atk-abh03a33:10_0": "4. Gandhajātakathāvaṇṇanā",
  "atk-abh03a33:11_0": "809.",
  "atk-abh03a33:11_1": "Idāni gandhajātakathā nāma hoti.",
  "atk-abh03a33:11_2": "Tattha yesaṁ buddhe bhagavati ayoniso pemavasena ‘‘bhagavato uccārapassāvo aññe gandhajāte ativiya adhigaṇhāti,",
  "atk-abh03a33:11_3": "natthi tato ca sugandhataraṁ gandhajāta’’nti laddhi,",
  "atk-abh03a33:11_4": "seyyathāpi ekaccānaṁ andhakānañceva uttarāpathakānañca;",
  "atk-abh03a33:11_5": "te sandhāya pucchā sakavādissa, paṭiññā itarassa.",
  "atk-abh03a33:11_6": "Sesamettha yathāpāḷimeva niyyātīti.",
  "atk-abh03a33:12_0": "Gandhajātakathāvaṇṇanā.",
  "atk-abh03a33:13_0": "5. Ekamaggakathāvaṇṇanā",
  "atk-abh03a33:14_0": "810-811.",
  "atk-abh03a33:14_1": "Idāni ekamaggakathā nāma hoti.",
  "atk-abh03a33:14_2": "Tattha yesaṁ buddhe bhagavati ayoniso pemavaseneva ‘‘bhagavā sotāpanno hutvā sakadāgāmī, sakadāgāmī hutvā anāgāmī,",
  "atk-abh03a33:14_3": "anāgāmī hutvā arahattaṁ sacchākāsi,",
  "atk-abh03a33:14_4": "ekeneva pana ariyamaggena cattāri phalāni sacchākāsī’’ti laddhi, seyyathāpi tesaññeva;",
  "atk-abh03a33:14_5": "te sandhāya pucchā sakavādissa, paṭiññā itarassa.",
  "atk-abh03a33:14_6": "Atha naṁ catūhi phalehi saddhiṁ uppannānaṁ catunnaṁ phassādīnaṁ ekato samodhānavasena codetuṁ catunnaṁ phassānantiādimāha.",
  "atk-abh03a33:14_7": "Sotāpattimaggenātiādi ‘‘kataramaggena sacchikarotī’’ti pucchanatthaṁ vuttaṁ.",
  "atk-abh03a33:14_8": "Arahattamaggenāti ca vutte tena sakkāyadiṭṭhiādīnaṁ pahānābhāvavasena codeti.",
  "atk-abh03a33:14_9": "Bhagavā sotāpannoti buddhabhūtassa sotāpannabhāvo natthīti paṭikkhipati.",
  "atk-abh03a33:14_10": "Parato pañhadvayepi eseva nayo.",
  "atk-abh03a33:14_11": "Sesamettha yathāpāḷimeva niyyātīti.",
  "atk-abh03a33:15_0": "Ekamaggakathāvaṇṇanā.",
  "atk-abh03a33:16_0": "6. Jhānasaṅkantikathāvaṇṇanā",
  "atk-abh03a33:17_0": "813-816.",
  "atk-abh03a33:17_1": "Idāni jhānasaṅkantikathā nāma hoti. Tattha yesaṁ ‘‘idha, bhikkhave,",
  "atk-abh03a33:17_2": "bhikkhu vivicceva kāmehi paṭhamaṁ jhānaṁ upasampajja viharati,",
  "atk-abh03a33:17_3": "vitakkavicārānaṁ vūpasamā dutiyaṁ jhānaṁ, tatiyaṁ jhānaṁ,",
  "atk-abh03a33:17_4": "catutthaṁ jhānaṁ upasampajja viharatī’’ti (saṁ. ni.",
  "atk-abh03a33:17_5": "5.923-934) imaṁ paṭipāṭidesanaṁ nissāya ‘‘tassa tassa jhānassa upacārappavattiṁ vināva jhānā jhānaṁ saṅkamatī’’ti laddhi,",
  "atk-abh03a33:17_6": "seyyathāpi mahisāsakānañceva ekaccānañca andhakānaṁ;",
  "atk-abh03a33:17_7": "te sandhāya pucchā sakavādissa, paṭiññā itarassa.",
  "atk-abh03a33:17_8": "Atha naṁ ‘‘yadi te dutiyajjhānūpacāraṁ appatvā uppaṭipāṭiyā paṭhamajjhānā dutiyajjhānameva saṅkamati, paṭhamato tatiyaṁ,",
  "atk-abh03a33:17_9": "dutiyato catutthampi saṅkameyyā’’ti codetuṁ paṭhamā jhānātiādimāha.",
  "atk-abh03a33:17_10": "Yā paṭhamassātiādi ‘‘yadi paṭhamato anantaraṁ dutiyaṁ,",
  "atk-abh03a33:17_11": "dutiyādīhi vā tatiyādīni samāpajjati,",
  "atk-abh03a33:17_12": "ekāvajjanena samāpajjeyyā’’ti codanatthaṁ vuttaṁ.",
  "atk-abh03a33:17_13": "Kāme ādīnavatoti paṭhamaṁ kāme ādīnavato manasi karoto pacchā uppajjati.",
  "atk-abh03a33:17_14": "Jhānakkhaṇe panesa nimittameva manasi karoti.",
  "atk-abh03a33:17_15": "Taññeva paṭhamanti ‘‘yadi purimajavanato pacchimajavanaṁ viya anantaraṁ uppajjeyya,",
  "atk-abh03a33:17_16": "ṭhapetvā purimapacchimabhāvaṁ lakkhaṇato taññeva taṁ bhaveyyā’’ti codetuṁ pucchati.",
  "atk-abh03a33:17_17": "Iminā upāyena sabbattha attho veditabbo.",
  "atk-abh03a33:17_18": "Vivicceva kāmehītiādīhi paṭipāṭiyā jhānānaṁ desitabhāvaṁ dīpeti, na anantaruppattiṁ, tasmā asādhakanti.",
  "atk-abh03a33:18_0": "Jhānasaṅkantikathāvaṇṇanā.",
  "atk-abh03a33:19_0": "7. Jhānantarikakathāvaṇṇanā",
  "atk-abh03a33:20_0": "817-818.",
  "atk-abh03a33:20_1": "Idāni jhānantarikakathā nāma hoti.",
  "atk-abh03a33:20_2": "Tattha yesaṁ samaye ‘‘pañcakanaye pañca jhānāni vibhattāni,",
  "atk-abh03a33:20_3": "kevalaṁ tayo samādhī uddiṭṭhā’’ti avitakkavicāramattassa samādhino okāsaṁ ajānantānaṁ ‘‘paṭhamassa ca dutiyassa ca jhānassa antare jhānantarikā nāma esā’’ti laddhi,",
  "atk-abh03a33:20_4": "seyyathāpi sammitiyānañceva ekaccānañca andhakānaṁ;",
  "atk-abh03a33:20_5": "te sandhāya pucchā sakavādissa, paṭiññā itarassa.",
  "atk-abh03a33:20_6": "Atha naṁ ‘‘jhānampi cetasikā dhammā, phassādayopi,",
  "atk-abh03a33:20_7": "tasmā yadi jhānantarikā nāma bhaveyya,",
  "atk-abh03a33:20_8": "phassantarikādīhipi bhavitabba’’nti codanatthaṁ atthi phassantarikātiādimāha .",
  "atk-abh03a33:21_0": "Dutiyassa ca jhānassāti ‘‘yadi jhānantarikā nāma bhaveyya,",
  "atk-abh03a33:21_1": "dutiyatatiyādīnipi jhānāneva,",
  "atk-abh03a33:21_2": "tesampi antarikāya bhavitabba’’nti codanatthaṁ vuttaṁ.",
  "atk-abh03a33:21_3": "So kevalaṁ laddhiyā abhāvena paṭikkhipati ceva paṭijānāti ca.",
  "atk-abh03a33:21_4": "Paṭhamassa cāti puṭṭho laddhivasena paṭijānāti.",
  "atk-abh03a33:22_0": "819.Savitakko savicārotiādi ‘‘tiṇṇampi samādhīnaṁ samādhibhāve samāne avitakko vicāramattova samādhi jhānantariko,",
  "atk-abh03a33:22_1": "na itaroti ko ettha visesahetū’’ti codanatthaṁ vuttaṁ.",
  "atk-abh03a33:23_0": "820-822.Dvinnaṁ jhānānaṁ paṭuppannānanti paṭhamadutiyāni sandhāya pucchati.",
  "atk-abh03a33:23_1": "Itaro ‘‘tesaṁ paccuppannānaṁyeva antare avitakko vicāramatto samādhi jhānantariko nāma hotī’’ti laddhiyā paṭijānāti.",
  "atk-abh03a33:23_2": "Paṭhamaṁ jhānaṁ niruddhanti puṭṭho tiṇṇaṁ ekakkhaṇe pavatti na yuttāti paṭijānāti .",
  "atk-abh03a33:23_3": "Avitakko vicāramatto samādhi paṭhamaṁ jhānanti catukkanayavasena pucchati.",
  "atk-abh03a33:23_4": "Sakavādī tasmiṁ naye tassa abhāvā paṭikkhipati.",
  "atk-abh03a33:23_5": "Nanu tayo samādhīti etthāyamadhippāyo – yathā tesu tīsu samādhīsu dve samādhī jhānāneva, na jhānantarikā,",
  "atk-abh03a33:23_6": "evaṁ itarenapi jhāneneva bhavitabbaṁ, na jhānantarikāyāti.",
  "atk-abh03a33:24_0": "Jhānantarikakathāvaṇṇanā.",
  "atk-abh03a33:25_0": "8. Samāpanno saddaṁ suṇātītikathāvaṇṇanā",
  "atk-abh03a33:26_0": "823-825.",
  "atk-abh03a33:26_1": "Idāni samāpanno saddaṁ suṇātītikathā nāma hoti.",
  "atk-abh03a33:26_2": "Tattha ‘‘yasmā paṭhamassa jhānassa saddo kaṇḍako vutto bhagavatā,",
  "atk-abh03a33:26_3": "yadi ca samāpanno taṁ na suṇeyya, kathaṁ kaṇḍako siyā. Tasmā samāpanno saddaṁ, suṇātī’’ti yesaṁ laddhi, seyyathāpi pubbaseliyānaṁ;",
  "atk-abh03a33:26_4": "te sandhāya pucchā sakavādissa, paṭiññā itarassa.",
  "atk-abh03a33:26_5": "Cakkhunā rūpaṁ passatītiādi ‘‘samāpannassa tāva pañcadvārappavattaṁ natthi,",
  "atk-abh03a33:26_6": "tasmiṁ asati yadi so saddaṁ suṇeyya,",
  "atk-abh03a33:26_7": "rūpampi passeyyā’’ti codanatthaṁ vuttaṁ.",
  "atk-abh03a33:26_8": "Saddo kaṇḍakoti vikkhepakarattā vuttaṁ.",
  "atk-abh03a33:26_9": "Oḷārikena hi saddena sote ghaṭṭite paṭhamajjhānato vuṭṭhānaṁ hoti, tenetaṁ vuttaṁ, tasmā asādhakaṁ.",
  "atk-abh03a33:26_10": "Dutiyassa jhānassātiādi ‘‘yathā aññopi kaṇḍako antosamāpattiyaṁ natthi,",
  "atk-abh03a33:26_11": "evaṁ saddassavanampī’’ti bodhanatthaṁ vuttaṁ, taṁ sabbaṁ uttānatthamevāti.",
  "atk-abh03a33:27_0": "Samāpanno saddaṁ suṇātītikathāvaṇṇanā.",
  "atk-abh03a33:28_0": "9. Cakkhunārūpaṁpassatītikathāvaṇṇanā",
  "atk-abh03a33:29_0": "826-827.",
  "atk-abh03a33:29_1": "Idāni cakkhunā rūpaṁ passatītikathā nāma hoti.",
  "atk-abh03a33:29_2": "Tattha ‘‘cakkhunā rūpaṁ disvā’’ti vacanaṁ nissāya ‘‘pasādacakkhumeva rūpaṁ passatī’’ti yesaṁ laddhi, seyyathāpi mahāsaṅghikānaṁ ,",
  "atk-abh03a33:29_3": "te sandhāya pucchā sakavādissa, paṭiññā itarassa.",
  "atk-abh03a33:29_4": "Atha naṁ ‘‘yadi cakkhunā rūpaṁ passeyya,",
  "atk-abh03a33:29_5": "rūpena rūpaṁ passeyyātī’’ti codetuṁ rūpena rūpaṁ passatīti āha.",
  "atk-abh03a33:29_6": "Itaro rūpāyatanaṁ sandhāya paṭikkhipitvā puna puṭṭho cakkhumeva sandhāya paṭijānāti.",
  "atk-abh03a33:29_7": "Paṭivijānātīti ettha ayamadhippāyo – passatīti hi mayaṁ paṭijānanaṁ sandhāya pucchāma, na cakkhūpasaṁhāramattaṁ.",
  "atk-abh03a33:29_8": "Tasmā vadehi tāva ‘‘kiṁ te cakkhumā rūpena rūpaṁ paṭivijānātī’’ti.",
  "atk-abh03a33:29_9": "Itaro purimanayeneva paṭikkhipati ceva paṭijānāti ca.",
  "atk-abh03a33:29_10": "Atha naṁ ‘‘evaṁ sante rūpaṁ manoviññāṇaṁ āpajjati,",
  "atk-abh03a33:29_11": "tañhi paṭivijānāti nāmā’’ti codetuṁ rūpaṁ manoviññāṇanti āha.",
  "atk-abh03a33:29_12": "Itaro lesaṁ alabhanto paṭikkhipateva.",
  "atk-abh03a33:29_13": "Atthi cakkhussa āvaṭṭanātiādi ‘‘yadi cakkhu paṭivijānanaṭṭhena passati,",
  "atk-abh03a33:29_14": "cakkhuviññāṇassa viya tassāpi āvajjanāya bhavitabba’’nti codetuṁ pucchati.",
  "atk-abh03a33:29_15": "Itaro yasmā na āvajjanapaṭibaddhaṁ cakkhu,",
  "atk-abh03a33:29_16": "na taṁ āvajjanānantaraṁ uppajjati,",
  "atk-abh03a33:29_17": "tasmā na hevanti paṭikkhipati.",
  "atk-abh03a33:29_18": "Sotena saddantiādīsupi eseva nayo. Idha, bhikkhave,",
  "atk-abh03a33:29_19": "bhikkhu cakkhunā rūpaṁ passatīti sasambhārakathānayena vuttaṁ.",
  "atk-abh03a33:29_20": "Yathā hi usunā vijjhantopi ‘‘dhanunā vijjhatī’’ti vuccati,",
  "atk-abh03a33:29_21": "evaṁ cakkhuviññāṇena passantopi ‘‘cakkhunā passatī’’ti vutto, tasmā asādhakametaṁ. Sesesupi eseva nayopi.",
  "atk-abh03a33:30_0": "Cakkhunā rūpaṁ passatītikathāvaṇṇanā.",
  "atk-abh03a33:31_0": "Aṭṭhārasamo vaggo."
}