{
  "mil7.5.7:0.1_0": "Milindapañha",
  "mil7.5.7:0.2_0": "Opammakathāpañha",
  "mil7.5.7:0.3_0": "Upacikāvagga",
  "mil7.5.7:0.4_0": "7. Migaṅgapañha",
  "mil7.5.7:1.1_0": "“Bhante nāgasena,",
  "mil7.5.7:1.1_1": "‘migassa tīṇi aṅgāni gahetabbānī’ti yaṁ vadesi,",
  "mil7.5.7:1.1_2": "katamāni tāni tīṇi aṅgāni gahetabbānī”ti?",
  "mil7.5.7:1.2_0": "“Yathā, mahārāja, migo divā araññe carati, rattiṁ abbhokāse;",
  "mil7.5.7:1.3_0": "evameva kho, mahārāja,",
  "mil7.5.7:1.3_1": "yoginā yogāvacarena divā araññe viharitabbaṁ, rattiṁ abbhokāse.",
  "mil7.5.7:1.4_0": "Idaṁ, mahārāja, migassa paṭhamaṁ aṅgaṁ gahetabbaṁ.",
  "mil7.5.7:2.1_0": "Bhāsitampetaṁ, mahārāja,",
  "mil7.5.7:2.1_1": "bhagavatā devātidevena lomahaṁsanapariyāye—",
  "mil7.5.7:3.1_0": "‘So kho ahaṁ, sāriputta,",
  "mil7.5.7:3.1_1": "yā tā rattiyo sītā hemantikā antaraṭṭhakā himapātasamayā,",
  "mil7.5.7:3.1_2": "tathārūpāsu rattīsu rattiṁ abbhokāse viharāmi, divā vanasaṇḍe.",
  "mil7.5.7:3.2_0": "Gimhānaṁ pacchime māse divā abbhokāse viharāmi, rattiṁ vanasaṇḍe’ti.",
  "mil7.5.7:4.1_0": "Puna caparaṁ, mahārāja,",
  "mil7.5.7:4.1_1": "migo sattimhi vā sare vā opatante vañceti palāyati, na kāyamupaneti;",
  "mil7.5.7:4.2_0": "evameva kho, mahārāja,",
  "mil7.5.7:4.2_1": "yoginā yogāvacarena kilesesu opatantesu vañcayitabbaṁ palāyitabbaṁ, na cittamupanetabbaṁ.",
  "mil7.5.7:4.3_0": "Idaṁ, mahārāja, migassa dutiyaṁ aṅgaṁ gahetabbaṁ.",
  "mil7.5.7:5.1_0": "Puna caparaṁ, mahārāja,",
  "mil7.5.7:5.1_1": "migo manusse disvā yena vā tena vā palāyati ‘mā maṁ te addasaṁsū’ti;",
  "mil7.5.7:5.2_0": "evameva kho, mahārāja,",
  "mil7.5.7:5.2_1": "yoginā yogāvacarena bhaṇḍanakalahaviggahavivādasīle dussīle kusīte saṅgaṇikārāme disvā yena vā tena vā palāyitabbaṁ ‘mā maṁ te addasaṁsu, ahañca te mā addasan’ti.",
  "mil7.5.7:5.3_0": "Idaṁ, mahārāja, migassa tatiyaṁ aṅgaṁ gahetabbaṁ.",
  "mil7.5.7:5.4_0": "Bhāsitampetaṁ, mahārāja,",
  "mil7.5.7:5.4_1": "therena sāriputtena dhammasenāpatinā—",
  "mil7.5.7:6.1_0": "‘Mā me kadāci pāpiccho,",
  "mil7.5.7:6.2_0": "kusīto hīnavīriyo;",
  "mil7.5.7:6.3_0": "Appassuto anācāro,",
  "mil7.5.7:6.4_0": "sammato ahu katthacī’”ti.",
  "mil7.5.7:7.1_0": "Migaṅgapañho sattamo."
}