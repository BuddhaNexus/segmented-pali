{
  "atk-s0502a16:0_0": "16. Piyavaggo",
  "atk-s0502a16:1_0": "1. Tayojanapabbajitavatthu",
  "atk-s0502a16:2_0": "Ayogeti imaṁ dhammadesanaṁ satthā jetavane viharanto tayo pabbajite ārabbha kathesi.",
  "atk-s0502a16:3_0": "Sāvatthiyaṁ kira ekasmiṁ kule mātāpitūnaṁ ekaputtako ahosi piyo manāpo.",
  "atk-s0502a16:3_1": "So ekadivasaṁ gehe nimantitānaṁ bhikkhūnaṁ anumodanaṁ karontānaṁ dhammakathaṁ sutvā pabbajitukāmo hutvā mātāpitaro pabbajjaṁ yāci.",
  "atk-s0502a16:3_2": "Te nānujāniṁsu.",
  "atk-s0502a16:3_3": "Tassa etadahosi –",
  "atk-s0502a16:3_4": "‘‘ahaṁ mātāpitūnaṁ apassantānaṁyeva bahi gantvā pabbajissāmī’’ti.",
  "atk-s0502a16:3_5": "Athassa pitā bahi nikkhamanto ‘‘imaṁ rakkheyyāsī’’ti mātaraṁ paṭicchāpesi,",
  "atk-s0502a16:3_6": "mātā bahi nikkhamantī pitaraṁ paṭicchāpesi.",
  "atk-s0502a16:3_7": "Athassa ekadivasaṁ pitari bahi gate mātā ‘‘puttaṁ rakkhissāmī’’ti ekaṁ dvārabāhaṁ nissāya ekaṁ pādehi uppīḷetvā chamāya nisinnā suttaṁ kantati.",
  "atk-s0502a16:3_8": "So ‘‘imaṁ vañcetvā gamissāmī’’ti cintetvā, ‘‘amma,",
  "atk-s0502a16:3_9": "thokaṁ tāva apehi,",
  "atk-s0502a16:3_10": "sarīravalañjaṁ karissāmī’’ti vatvā tāya pāde samiñjite nikkhamitvā vegena vihāraṁ gantvā bhikkhū upasaṅkamitvā ‘‘pabbājetha maṁ,",
  "atk-s0502a16:3_11": "bhante’’ti yācitvā tesaṁ santike pabbaji.",
  "atk-s0502a16:4_0": "Athassa pitā āgantvā mātaraṁ pucchi –",
  "atk-s0502a16:4_1": "‘‘kahaṁ me putto’’ti? ‘‘Sāmi,",
  "atk-s0502a16:4_2": "imasmiṁ padese ahosī’’ti.",
  "atk-s0502a16:4_3": "So ‘‘kahaṁ nu kho me putto’’ti olokento taṁ adisvā ‘‘vihāraṁ gato bhavissatī’’ti vihāraṁ gantvā puttaṁ pabbajitaṁ disvā kanditvā roditvā, ‘‘tāta,",
  "atk-s0502a16:4_4": "kiṁ maṁ nāsesī’’ti vatvā ‘‘mama putte pabbajite ahaṁ idāni gehe kiṁ karissāmī’’ti sayampi bhikkhū yācitvā pabbaji.",
  "atk-s0502a16:4_5": "Athassa mātāpi ‘‘kiṁ nu kho me putto ca pati ca cirāyanti,",
  "atk-s0502a16:4_6": "kacci vihāraṁ gantvā pabbajitā’’ti te olokentī vihāraṁ gantvā ubhopi pabbajite disvā ‘‘imesaṁ pabbajitakāle",
  "atk-s0502a16:4_7": "mama gehena ko attho’’ti sayampi bhikkhuniupassayaṁ gantvā pabbaji.",
  "atk-s0502a16:4_8": "Te pabbajitvāpi vinā bhavituṁ na sakkonti,",
  "atk-s0502a16:4_9": "vihārepi bhikkhuniupassayepi ekatova nisīditvā sallapantā divasaṁ vītināmenti.",
  "atk-s0502a16:4_10": "Tena bhikkhūpi bhikkhūniyopi ubbāḷhā honti.",
  "atk-s0502a16:5_0": "Athekadivasaṁ bhikkhū nesaṁ kiriyaṁ satthuṁ ārocesuṁ.",
  "atk-s0502a16:5_1": "Satthā te pakkosāpetvā ‘‘saccaṁ kira tumhe evaṁ karothā’’ti pucchitvā ‘‘sacca’’nti vutte ‘‘kasmā evaṁ karotha?",
  "atk-s0502a16:5_2": "Na hi esa pabbajitānaṁ yogo’’ti. ‘‘Bhante,",
  "atk-s0502a16:5_3": "vinā bhavituṁ na sakkomā’’ti.",
  "atk-s0502a16:5_4": "‘‘Pabbajitakālato paṭṭhāya evaṁ karaṇaṁ ayuttaṁ.",
  "atk-s0502a16:5_5": "Piyānañhi adassanaṁ,",
  "atk-s0502a16:5_6": "appiyānañca dassanaṁ dukkhameva.",
  "atk-s0502a16:5_7": "Tasmā sattesu ca saṅkhāresu ca kañci piyaṁ vā appiyaṁ vā kātuṁ na vaṭṭatī’’ti vatvā imā gāthā abhāsi –",
  "atk-s0502a16:6_0": "209.",
  "atk-s0502a16:7_0": " ‘‘Ayoge yuñjamattānaṁ, yogasmiñca ayojayaṁ;",
  "atk-s0502a16:8_0": "Atthaṁ hitvā piyaggāhī, pihetattānuyoginaṁ.",
  "atk-s0502a16:9_0": "210.",
  "atk-s0502a16:10_0": " ‘‘Mā piyehi samāgañchi, appiyehi kudācanaṁ;",
  "atk-s0502a16:11_0": "Piyānaṁ adassanaṁ dukkhaṁ, appiyānañca dassanaṁ.",
  "atk-s0502a16:12_0": "211.",
  "atk-s0502a16:13_0": " ‘‘Tasmā piyaṁ na kayirātha, piyāpāyo hi pāpako;",
  "atk-s0502a16:14_0": "Ganthā tesaṁ na vijjanti, yesaṁ natthi piyāppiya’’nti.",
  "atk-s0502a16:15_0": "Tattha ayogeti ayuñjitabbe ayonisomanasikāre.",
  "atk-s0502a16:15_1": "Vesiyāgocarādibhedassa hi chabbidhassa agocarassa sevanaṁ idha ayonisomanasikāro nāma,",
  "atk-s0502a16:15_2": "tasmiṁ ayonisomanasikāre attānaṁ yuñjantoti attho.",
  "atk-s0502a16:15_3": "Yogasminti tabbiparīte ca yonisomanasikāre ayuñjantoti attho.",
  "atk-s0502a16:15_4": "Atthaṁ hitvāti pabbajitakālato paṭṭhāya adhisīlādisikkhattayaṁ attho nāma,",
  "atk-s0502a16:15_5": "taṁ atthaṁ hitvā.",
  "atk-s0502a16:15_6": "Piyaggāhīti pañcakāmaguṇasaṅkhātaṁ piyameva gaṇhanto.",
  "atk-s0502a16:15_7": "Pihetattānuyoginanti tāya paṭipattiyā sāsanato cuto gihibhāvaṁ patvā pacchā ye attānuyogaṁ anuyuttā sīlādīni",
  "atk-s0502a16:15_8": "sampādetvā devamanussānaṁ santikā sakkāraṁ labhanti,",
  "atk-s0502a16:15_9": "tesaṁ piheti,",
  "atk-s0502a16:15_10": "‘‘aho vatāhampi evarūpo assa’’nti icchatīti attho.",
  "atk-s0502a16:16_0": "Mā piyehīti piyehi sattehi vā saṅkhārehi vā kudācanaṁ ekakkhaṇepi na samāgaccheyya,",
  "atk-s0502a16:16_1": "tathā appiyehi.",
  "atk-s0502a16:16_2": "Kiṁ kāraṇā?",
  "atk-s0502a16:16_3": "Piyā nañhi viyogavasena adassanaṁ appiyānañca upasaṅkamanavasena dassanaṁ nāma dukkhaṁ.",
  "atk-s0502a16:16_4": "Tasmāti yasmā idaṁ ubhayampi dukkhaṁ,",
  "atk-s0502a16:16_5": "tasmā kañci sattaṁ vā saṅkhāraṁ vā piyaṁ nāma na kareyya.",
  "atk-s0502a16:16_6": "Piyāpāyo hīti piyehi apāyo viyogo .",
  "atk-s0502a16:16_7": "Pāpakoti lāmako.",
  "atk-s0502a16:16_8": "Ganthā tesaṁ na vijjantīti yesaṁ piyaṁ natthi,",
  "atk-s0502a16:16_9": "tesaṁ abhijjhākāyagantho pahīyati.",
  "atk-s0502a16:16_10": "Yesaṁ appiyaṁ natthi,",
  "atk-s0502a16:16_11": "tesaṁ byāpādo kāyagantho.",
  "atk-s0502a16:16_12": "Tesu pana dvīsu pahīnesu sesaganthā pahīnā honti.",
  "atk-s0502a16:16_13": "Tasmā piyaṁ vā appiyaṁ vā na kattabbanti attho.",
  "atk-s0502a16:17_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:17_1": "Tena pana tayo janā ‘‘mayaṁ vinā bhavituṁ na sakkomā’’ti vibbhamitvā gehameva agamiṁsūti.",
  "atk-s0502a16:18_0": "Tayojanapabbajitavatthu paṭhamaṁ.",
  "atk-s0502a16:19_0": "2. Aññatarakuṭumbikavatthu",
  "atk-s0502a16:20_0": "Piyato jāyatīti imaṁ dhammadesanaṁ satthā jetavane viharanto aññataraṁ kuṭumbikaṁ ārabbha kathesi.",
  "atk-s0502a16:21_0": "So hi attano putte kālakate puttasokābhibhūto āḷāhanaṁ gantvā rodati,",
  "atk-s0502a16:21_1": "puttasokaṁ sandhāretuṁ na sakkoti.",
  "atk-s0502a16:21_2": "Satthā paccūsakāle lokaṁ volokento tassa sotāpattimaggassūpanissayaṁ disvā piṇḍapātapaṭikkanto ekaṁ pacchāsamaṇaṁ gahetvā tassa gehadvāraṁ agamāsi.",
  "atk-s0502a16:21_3": "So satthu āgatabhāvaṁ sutvā ‘‘mayā saddhiṁ paṭisanthāraṁ kātukāmo bhavissatī’’ti satthāraṁ pavesetvā",
  "atk-s0502a16:21_4": "gehamajjhe āsanaṁ paññāpetvā satthari nisinne āgantvā ekamantaṁ nisīdi.",
  "atk-s0502a16:21_5": "Atha naṁ satthā ‘‘kiṁ nu kho, upāsaka,",
  "atk-s0502a16:21_6": "dukkhitosī’’ti pucchitvā tena puttaviyogadukkhe ārocite,",
  "atk-s0502a16:21_7": "‘‘upāsaka,",
  "atk-s0502a16:21_8": "mā cintayi,",
  "atk-s0502a16:21_9": "idaṁ maraṇaṁ nāma na ekasmiṁyeva ṭhāne,",
  "atk-s0502a16:21_10": "na ca ekasseva hoti,",
  "atk-s0502a16:21_11": "yāvatā pana bhavuppatti nāma atthi,",
  "atk-s0502a16:21_12": "sabbasattānaṁ hotiyeva.",
  "atk-s0502a16:21_13": "Ekasaṅkhāropi nicco nāma natthi.",
  "atk-s0502a16:21_14": "Tasmā ‘maraṇadhammaṁ mataṁ,",
  "atk-s0502a16:21_15": "bhijjanadhammaṁ bhinna’nti yoniso paccavekkhitabbaṁ,",
  "atk-s0502a16:21_16": "na socitabbaṁ.",
  "atk-s0502a16:21_17": "Porāṇapaṇḍitāpi hi puttassa matakāle ‘maraṇadhammaṁ mataṁ,",
  "atk-s0502a16:21_18": "bhijjanadhammaṁ bhinna’nti sokaṁ akatvā maraṇassatimeva bhāvayiṁsū’’ti vatvā, ‘‘bhante,",
  "atk-s0502a16:21_19": "ke evamakaṁsu,",
  "atk-s0502a16:21_20": "kadā ca akaṁsu,",
  "atk-s0502a16:21_21": "ācikkhatha me’’ti yācito tassatthassa pakāsanatthaṁ atītaṁ āharitvā –",
  "atk-s0502a16:22_0": "‘‘Uragova tacaṁ jiṇṇaṁ, hitvā gacchati saṁ tanuṁ;",
  "atk-s0502a16:23_0": "Evaṁ sarīre nibbhoge, pete kālakate sati.",
  "atk-s0502a16:24_0": "‘‘Ḍayhamāno na jānāti, ñātīnaṁ paridevitaṁ;",
  "atk-s0502a16:25_0": "Tasmā etaṁ na socāmi, gato so tassa yā gatī’’ti. (jā. 1.5.19-20) –",
  "atk-s0502a16:26_0": "Imaṁ pañcakanipāte uragajātakaṁ vitthāretvā ‘‘evaṁ pubbe paṇḍitā piyaputte kālakate yathā etarahi tvaṁ",
  "atk-s0502a16:26_1": "kammante vissajjetvā nirāhāro rodanto vicarasi,",
  "atk-s0502a16:26_2": "tathā avicaritvā maraṇassatibhāvanābalena sokaṁ akatvā āhāraṁ paribhuñjiṁsu,",
  "atk-s0502a16:26_3": "kammantañca adhiṭṭhahiṁsu .",
  "atk-s0502a16:26_4": "Tasmā ‘piyaputto me kālakato’ti mā cintayi.",
  "atk-s0502a16:26_5": "Uppajjamāno hi soko vā bhayaṁ vā piyameva nissāya uppajjatī’’ti vatvā imaṁ gāthamāha –",
  "atk-s0502a16:27_0": "212.",
  "atk-s0502a16:28_0": " ‘‘Piyato jāyatī soko, piyato jāyatī bhayaṁ;",
  "atk-s0502a16:29_0": "Piyato vippamuttassa, natthi soko kuto bhaya’’nti.",
  "atk-s0502a16:30_0": "Tattha piyatoti vaṭṭamūlako hi soko vā bhayaṁ vā uppajjamānaṁ piyameva sattaṁ vā saṅkhāraṁ vā nissāya uppajjati,",
  "atk-s0502a16:30_1": "tato pana vippamuttassa ubhayampetaṁ natthīti attho.",
  "atk-s0502a16:31_0": "Desanāvasāne kuṭumbiko sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a16:32_0": "Aññatarakuṭumbikavatthu dutiyaṁ.",
  "atk-s0502a16:33_0": "3. Visākhāvatthu",
  "atk-s0502a16:34_0": "Pemato jāyatīti imaṁ dhammadesanaṁ satthā jetavane viharanto visākhaṁ upāsikaṁ ārabbha kathesi.",
  "atk-s0502a16:35_0": "Sā kira puttassa dhītaraṁ sudattaṁ nāma kumārikaṁ attano ṭhāne ṭhapetvā gehe bhikkhusaṅghassa veyyāvaccaṁ kāresi.",
  "atk-s0502a16:35_1": "Sā aparena samayena kālamakāsi.",
  "atk-s0502a16:35_2": "Sā tassā sarīranikkhepaṁ kāretvā sokaṁ sandhāretuṁ asakkontī dukkhinī dummanā satthu santikaṁ gantvā vanditvā ekamantaṁ nisīdi.",
  "atk-s0502a16:35_3": "Atha naṁ satthā ‘‘kiṁ nu kho tvaṁ, visākhe,",
  "atk-s0502a16:35_4": "dukkhinī dummanā assumukhā rodamānā nisinnā’’ti āha.",
  "atk-s0502a16:35_5": "Sā tamatthaṁ ārocetvā ‘‘piyā me, bhante,",
  "atk-s0502a16:35_6": "sā kumārikā vattasampannā,",
  "atk-s0502a16:35_7": "idāni tathārūpaṁ na passāmī’’ti āha.",
  "atk-s0502a16:35_8": "‘‘Kittakā pana, visākhe,",
  "atk-s0502a16:35_9": "sāvatthiyaṁ manussā’’ti? ‘‘Bhante,",
  "atk-s0502a16:35_10": "tumhehiyeva me kathitaṁ satta janakoṭiyo’’ti.",
  "atk-s0502a16:35_11": "‘‘Sace panāyaṁ ettako jano tava nattāya sadiso bhaveyya,",
  "atk-s0502a16:35_12": "iccheyyāsi na’’nti? ‘‘Āma,",
  "atk-s0502a16:35_13": "bhante’’ti.",
  "atk-s0502a16:35_14": "‘‘Kati pana janā sāvatthiyaṁ devasikaṁ kālaṁ karontī’’ti? ‘‘Bahū,",
  "atk-s0502a16:35_15": "bhante’’ti.",
  "atk-s0502a16:35_16": "‘‘Nanu evaṁ, bhante,",
  "atk-s0502a16:35_17": "tava asocanakālo na bhaveyya,",
  "atk-s0502a16:35_18": "rattindivaṁ rodantīyeva vicareyyāsī’’ti. ‘‘Hotu, bhante,",
  "atk-s0502a16:35_19": "ñātaṁ mayā’’ti.",
  "atk-s0502a16:35_20": "Atha naṁ satthā ‘‘tena hi mā soci,",
  "atk-s0502a16:35_21": "soko vā bhayaṁ vā pematova jāyatī’’ti vatvā imaṁ gāthamāha –",
  "atk-s0502a16:36_0": "213.",
  "atk-s0502a16:37_0": " ‘‘Pemato jāyatī soko, pemato jāyatī bhayaṁ;",
  "atk-s0502a16:38_0": "Pemato vippamuttassa, natthi soko kuto bhaya’’nti.",
  "atk-s0502a16:39_0": "Tattha pematoti puttadhītādīsu kataṁ pemameva nissāya soko jāyatīti attho.",
  "atk-s0502a16:40_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:41_0": "Visākhāvatthu tatiyaṁ.",
  "atk-s0502a16:42_0": "4. Licchavīvatthu",
  "atk-s0502a16:43_0": "Ratiyā jāyatīti imaṁ dhammadesanaṁ satthā vesāliṁ nissāya kūṭāgārasālāyaṁ viharanto licchavī ārabbha kathesi.",
  "atk-s0502a16:44_0": "Te kira ekasmiṁ chaṇadivase aññamaññaṁ asadisehi alaṅkārehi alaṅkaritvā uyyānagamanatthāya nagarā nikkhamiṁsu.",
  "atk-s0502a16:44_1": "Satthā piṇḍāya pavisanto te disvā bhikkhū āmantesi –",
  "atk-s0502a16:44_2": "‘‘passatha,",
  "atk-s0502a16:44_3": "bhikkhave,",
  "atk-s0502a16:44_4": "licchavayo,",
  "atk-s0502a16:44_5": "yehi devā tāvatiṁsā na diṭṭhapubbā,",
  "atk-s0502a16:44_6": "te ime olokentū’’ti vatvā nagaraṁ pāvisi.",
  "atk-s0502a16:44_7": "Tepi uyyānaṁ gacchantā ekaṁ nagarasobhiniṁ itthiṁ ādāya gantvā taṁ nissāya issābhibhūtā aññamaññaṁ paharitvā lohitaṁ nadiṁ viya pavattayiṁsu.",
  "atk-s0502a16:44_8": "Atha ne mañcenādāya ukkhipitvā āgamaṁsu.",
  "atk-s0502a16:44_9": "Satthāpi katabhattakicco nagarā nikkhami.",
  "atk-s0502a16:44_10": "Bhikkhūpi licchavayo tathā nīyamāne disvā satthāraṁ āhaṁsu – ‘‘bhante,",
  "atk-s0502a16:44_11": "licchavirājāno pātova alaṅkatapaṭiyattā devā viya nagarā nikkhamitvā idāni ekaṁ itthiṁ nissāya imaṁ byasanaṁ pattā’’ti. Satthā,",
  "atk-s0502a16:44_12": "‘‘bhikkhave,",
  "atk-s0502a16:44_13": "soko vā bhayaṁ vā uppajjamānaṁ ratiṁ nissāya uppajjatiyevā’’ti vatvā imaṁ gāthamāha –",
  "atk-s0502a16:45_0": "214.",
  "atk-s0502a16:46_0": " ‘‘Ratiyā jāyatī soko, ratiyā jāyatī bhayaṁ;",
  "atk-s0502a16:47_0": "Ratiyā vippamuttassa, natthi soko kuto bhaya’’nti.",
  "atk-s0502a16:48_0": "Tattha ratiyāti pañcakāmaguṇaratito, taṁ nissāyāti attho.",
  "atk-s0502a16:49_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:50_0": "Licchavīvatthu catutthaṁ.",
  "atk-s0502a16:51_0": "5. Anitthigandhakumāravatthu",
  "atk-s0502a16:52_0": "Kāmatoti imaṁ dhammadesanaṁ satthā jetavane viharanto anitthigandhakumāraṁ nāma ārabbha kathesi.",
  "atk-s0502a16:53_0": "So kira brahmalokā cutasatto sāvatthiyaṁ mahābhogakule nibbatto jātadivasato paṭṭhāya itthisamīpaṁ upagantuṁ na icchati,",
  "atk-s0502a16:53_1": "itthiyā gayhamāno rodati.",
  "atk-s0502a16:53_2": "Vatthacumbaṭakena naṁ gahetvā thaññaṁ pāyenti.",
  "atk-s0502a16:53_3": "So vayappatto mātāpitūhi, ‘‘tāta,",
  "atk-s0502a16:53_4": "āvāhaṁ te karissāmā’’ti vutte ‘‘na me itthiyā attho’’ti paṭikkhipitvā punappunaṁ yāciyamāno pañcasate",
  "atk-s0502a16:53_5": "suvaṇṇakāre pakkosāpetvā rattasuvaṇṇanikkhasahassaṁ dāpetvā ativiya pāsādikaṁ ghanakoṭṭimaṁ itthirūpaṁ",
  "atk-s0502a16:53_6": "kāretvā puna mātāpitūhi, ‘‘tāta,",
  "atk-s0502a16:53_7": "tayi āvāhaṁ akaronte kulavaṁso na patiṭṭhahissati,",
  "atk-s0502a16:53_8": "kumārikaṁ te ānessāmā’’ti vutte ‘‘tena hi sace me evarūpaṁ kumārikaṁ ānessatha,",
  "atk-s0502a16:53_9": "karissāmi vo vacana’’nti taṁ suvaṇṇarūpakaṁ dasseti.",
  "atk-s0502a16:53_10": "Athassa mātāpitaro abhiññāte brāhmaṇe pakkosāpetvā ‘‘amhākaṁ putto mahāpuñño,",
  "atk-s0502a16:53_11": "avassaṁ iminā saddhiṁ katapuññā kumārikā bhavissati,",
  "atk-s0502a16:53_12": "gacchatha imaṁ suvaṇṇarūpakaṁ gahetvā evarūpaṁ kumārikaṁ āharathā’’ti pahiṇiṁsu.",
  "atk-s0502a16:53_13": "Te ‘‘sādhū’’ti cārikaṁ carantā maddaraṭṭhe sāgalanagaraṁ gatā.",
  "atk-s0502a16:53_14": "Tasmiñca nagare ekā soḷasavassuddesikā abhirūpā kumārikā ahosi,",
  "atk-s0502a16:53_15": "taṁ mātāpitaro sattabhūmikassa pāsādassūparimatale parivāsesuṁ.",
  "atk-s0502a16:53_16": "Tepi kho brāhmaṇā ‘‘sace idha evarūpā kumārikā bhavissati,",
  "atk-s0502a16:53_17": "imaṁ disvā ‘ayaṁ asukassa kulassa dhītā viya abhirūpā’ti vakkhantī’’ti taṁ suvaṇṇarūpakaṁ titthamagge ṭhapetvā ekamantaṁ nisīdiṁsu.",
  "atk-s0502a16:54_0": "Athassa kumārikāya dhātī taṁ kumārikaṁ nhāpetvā sayampi nhāyitukāmā hutvā titthaṁ āgatā taṁ rūpakaṁ disvā ‘‘dhītā me’’ti saññāya ‘‘dubbinītāsi,",
  "atk-s0502a16:54_1": "idānevāhaṁ nhāpetvā nikkhantā,",
  "atk-s0502a16:54_2": "tvaṁ mayā puretaraṁ idhāgatāsī’’ti hatthena paharitvā thaddhabhāvañceva nibbikāratañca ñatvā ‘‘ahaṁ me,",
  "atk-s0502a16:54_3": "dhītāti saññamakāsiṁ,",
  "atk-s0502a16:54_4": "kiṁ nāmeta’’nti āha.",
  "atk-s0502a16:54_5": "Atha naṁ te brāhmaṇā ‘‘evarūpā te, amma,",
  "atk-s0502a16:54_6": "dhītā’’ti pucchiṁsu.",
  "atk-s0502a16:54_7": "Ayaṁ mama dhītu santike kiṁ agghatīti?",
  "atk-s0502a16:54_8": "Tena hi te dhītaraṁ amhākaṁ dassehīti.",
  "atk-s0502a16:54_9": "Sā tehi saddhiṁ gehaṁ gantvā sāmikānaṁ ārocesi.",
  "atk-s0502a16:54_10": "Te brāhmaṇehi saddhiṁ katapaṭisammodanā dhītaraṁ otāretvā heṭṭhāpāsāde suvaṇṇarūpakassa santike ṭhapesuṁ.",
  "atk-s0502a16:54_11": "Suvaṇṇarūpakaṁ nippabhaṁ ahosi,",
  "atk-s0502a16:54_12": "kumārikā sappabhā ahosi.",
  "atk-s0502a16:54_13": "Brāhmaṇā taṁ tesaṁ datvā kumārikaṁ paṭicchāpetvā gantvā anitthigandhakumārassa mātāpitūnaṁ ārocayiṁsu.",
  "atk-s0502a16:54_14": "Te tuṭṭhamānasā ‘‘gacchatha,",
  "atk-s0502a16:54_15": "naṁ sīghaṁ ānethā’’ti mahantena sakkārena pahiṇiṁsu.",
  "atk-s0502a16:55_0": "Kumāropi taṁ pavattiṁ sutvā ‘‘kañcanarūpatopi kira abhirūpatarā dārikā atthī’’ti savanavaseneva sinehaṁ uppādetvā ‘‘sīghaṁ ānentū’’ti āha.",
  "atk-s0502a16:55_1": "Sāpi kho yānaṁ āropetvā ānīyamānā atisukhumālatāya yānugghātena samuppāditavātarogā antarāmaggeyeva kālamakāsi.",
  "atk-s0502a16:55_2": "Kumāropi ‘‘āgatā’’ti nirantaraṁ pucchati,",
  "atk-s0502a16:55_3": "tassa atisinehena pucchantassa sahasāva anārocetvā katipāhaṁ vikkhepaṁ katvā tamatthaṁ ārocayiṁsu.",
  "atk-s0502a16:55_4": "So ‘‘tathārūpāya nāma itthiyā saddhiṁ samāgamaṁ nālattha’’nti uppannadomanasso pabbatena viya sokadukkhena ajjhotthaṭo ahosi.",
  "atk-s0502a16:55_5": "Satthā tassūpanissayaṁ disvā piṇḍāya caranto taṁ gehadvāraṁ agamāsi.",
  "atk-s0502a16:55_6": "Athassa mātāpitaro satthāraṁ antogehaṁ pavesetvā sakkaccaṁ parivisiṁsu.",
  "atk-s0502a16:55_7": "Satthā bhattakiccāvasāne ‘‘kahaṁ anitthigandhakumāro’’ti pucchi. ‘‘Eso, bhante,",
  "atk-s0502a16:55_8": "āhārūpacchedaṁ katvā antogabbhe nisinno’’ti.",
  "atk-s0502a16:55_9": "‘‘Pakkosatha na’’nti.",
  "atk-s0502a16:55_10": "So āgantvā satthāraṁ vanditvā ekamantaṁ nisīdi.",
  "atk-s0502a16:55_11": "Satthā ‘‘kiṁ nu kho, kumāra,",
  "atk-s0502a16:55_12": "balavasoko uppanno’’ti vutte, ‘‘āma, bhante,",
  "atk-s0502a16:55_13": "‘evarūpā nāma itthī antarāmagge kālakatā’ti sutvā balavasoko uppanno,",
  "atk-s0502a16:55_14": "bhattampi me nacchādetī’’ti.",
  "atk-s0502a16:55_15": "Atha naṁ satthā ‘‘jānāsi pana tvaṁ, kumāra,",
  "atk-s0502a16:55_16": "kiṁ te nissāya soko uppanno’’ti?",
  "atk-s0502a16:55_17": "‘‘Na jānāmi,",
  "atk-s0502a16:55_18": "bhante’’ti.",
  "atk-s0502a16:55_19": "‘‘Kāmaṁ nissāya, kumāra,",
  "atk-s0502a16:55_20": "balavasoko uppanno,",
  "atk-s0502a16:55_21": "soko vā bhayaṁ vā kāmaṁ nissāya uppajjatī’’ti vatvā imaṁ gāthamāha –",
  "atk-s0502a16:56_0": "215.",
  "atk-s0502a16:57_0": " ‘‘Kāmato jāyatī soko, kāmato jāyatī bhayaṁ;",
  "atk-s0502a16:58_0": "Kāmato vippamuttassa, natthi soko kuto bhaya’’nti.",
  "atk-s0502a16:59_0": "Tattha kāmatoti vatthukāmakilesakāmato, duvidhampetaṁ kāmaṁ nissāyāti attho.",
  "atk-s0502a16:60_0": "Desanāvasāne anitthigandhakumāro sotāpattiphale patiṭṭhahi.",
  "atk-s0502a16:61_0": "Anitthigandhakumāravatthu pañcamaṁ.",
  "atk-s0502a16:62_0": "6. Aññatarabrāhmaṇavatthu",
  "atk-s0502a16:63_0": "Taṇhāya jāyatīti imaṁ dhammadesanaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0502a16:64_0": "So kira micchādiṭṭhiko ekadivasaṁ nadītīraṁ gantvā khettaṁ sodheti.",
  "atk-s0502a16:64_1": "Satthā tassa upanissayasampattiṁ disvā tassa santikaṁ agamāsi.",
  "atk-s0502a16:64_2": "So satthāraṁ disvāpi sāmīcikammaṁ akatvā tuṇhī ahosi.",
  "atk-s0502a16:64_3": "Atha naṁ satthā puretaraṁ ālapitvā,",
  "atk-s0502a16:64_4": "‘‘brāhmaṇa,",
  "atk-s0502a16:64_5": "kiṁ karosī’’ti āha.",
  "atk-s0502a16:64_6": "‘‘Khettaṁ,",
  "atk-s0502a16:64_7": "bho gotama,",
  "atk-s0502a16:64_8": "sodhemī’’ti.",
  "atk-s0502a16:64_9": "Satthā ettakameva vatvā gato.",
  "atk-s0502a16:64_10": "Punadivasepi tassa khettaṁ kasituṁ āgatassa santikaṁ gantvā,",
  "atk-s0502a16:64_11": "‘‘brāhmaṇa,",
  "atk-s0502a16:64_12": "kiṁ karosī’’ti pucchitvā ‘‘khettaṁ kasāmi,",
  "atk-s0502a16:64_13": "bho gotamā’’ti sutvā pakkāmi.",
  "atk-s0502a16:64_14": "Punadivasādīsupi tatheva gantvā pucchitvā,",
  "atk-s0502a16:64_15": "‘‘bho gotama,",
  "atk-s0502a16:64_16": "khettaṁ vapāmi niddemi rakkhāmī’’ti sutvā pakkāmi.",
  "atk-s0502a16:64_17": "Atha naṁ ekadivasaṁ brāhmaṇo āha –",
  "atk-s0502a16:64_18": "‘‘bho gotama,",
  "atk-s0502a16:64_19": "tvaṁ mama khettasodhanadivasato paṭṭhāya āgato.",
  "atk-s0502a16:64_20": "Sace me sassaṁ sampajjissati,",
  "atk-s0502a16:64_21": "tuyhampi saṁvibhāgaṁ karissāmi,",
  "atk-s0502a16:64_22": "tuyhaṁ adatvā sayaṁ na khādissāmi,",
  "atk-s0502a16:64_23": "ito dāni paṭṭhāya tvaṁ mama sahāyo’’ti.",
  "atk-s0502a16:65_0": "Athassa aparena samayena sassaṁ sampajji ,",
  "atk-s0502a16:65_1": "tassa ‘‘sampannaṁ me sassaṁ,",
  "atk-s0502a16:65_2": "sve dāni lāyāpessāmī’’ti lāyanatthaṁ kattabbakiccassa rattiṁ mahāmegho vassitvā sabbaṁ sassaṁ hari,",
  "atk-s0502a16:65_3": "khettaṁ tacchetvā ṭhapitasadisaṁ ahosi.",
  "atk-s0502a16:65_4": "Satthā pana paṭhamadivasaṁyeva ‘‘taṁ sassaṁ na sampajjissatī’’ti aññāsi.",
  "atk-s0502a16:65_5": "Brāhmaṇo pātova ‘‘khettaṁ olokessāmī’’ti gato tucchaṁ khettaṁ disvā uppannabalavasoko cintesi –",
  "atk-s0502a16:65_6": "‘‘samaṇo gotamo mama khettasodhanakālato paṭṭhāya āgato ,",
  "atk-s0502a16:65_7": "ahampi naṁ ‘imasmiṁ sasse nipphanne tuyhampi saṁvibhāgaṁ karissāmi,",
  "atk-s0502a16:65_8": "tuyhaṁ adatvā sayaṁ na khādissāmi,",
  "atk-s0502a16:65_9": "ito paṭṭhāya dāni tvaṁ mama sahāyo’ti avacaṁ.",
  "atk-s0502a16:65_10": "Sopi me manoratho matthakaṁ na pāpuṇī’’ti āhārūpacchedaṁ katvā mañcake nipajji.",
  "atk-s0502a16:65_11": "Athassa satthā gehadvāraṁ agamāsi.",
  "atk-s0502a16:65_12": "So satthu āgamanaṁ sutvā ‘‘sahāyaṁ me ānetvā idha nisīdāpethā’’ti āha.",
  "atk-s0502a16:65_13": "Parijano tathā akāsi.",
  "atk-s0502a16:65_14": "Satthā nisīditvā ‘‘kahaṁ brāhmaṇo’’ti pucchitvā ‘‘gabbhe nipanno’’ti vutte ‘‘pakkosatha na’’nti pakkosāpetvā āgantvā ekamantaṁ nisinnaṁ āha ‘‘kiṁ,",
  "atk-s0502a16:65_15": "brāhmaṇā’’ti?",
  "atk-s0502a16:65_16": "Bho gotama,",
  "atk-s0502a16:65_17": "tumhe mama khettasodhanadivasato paṭṭhāya āgatā,",
  "atk-s0502a16:65_18": "ahampi ‘‘sasse nipphanne tumhākaṁ saṁvibhāgaṁ karissāmī’’ti avacaṁ.",
  "atk-s0502a16:65_19": "So me manoratho anipphanno,",
  "atk-s0502a16:65_20": "tena me soko uppanno,",
  "atk-s0502a16:65_21": "bhattampi me nacchādetīti.",
  "atk-s0502a16:65_22": "Atha naṁ satthā ‘‘jānāsi pana, brāhmaṇa,",
  "atk-s0502a16:65_23": "kiṁ te nissāya soko uppanno’’ti pucchitvā ‘‘na jānāmi,",
  "atk-s0502a16:65_24": "bho gotama,",
  "atk-s0502a16:65_25": "tvaṁ pana jānāsī’’ti vutte, ‘‘āma, brāhmaṇa,",
  "atk-s0502a16:65_26": "uppajjamāno soko vā bhayaṁ vā taṇhaṁ nissāya uppajjatī’’ti vatvā imaṁ gāthamāha –",
  "atk-s0502a16:66_0": "216.",
  "atk-s0502a16:67_0": " ‘‘Taṇhāya jāyatī soko, taṇhāya jāyatī bhayaṁ;",
  "atk-s0502a16:68_0": "Taṇhāya vippamuttassa, natthi soko kuto bhaya’’nti.",
  "atk-s0502a16:69_0": "Tattha taṇhāyāti chadvārikāya taṇhāya, etaṁ taṇhaṁ nissāya uppajjatīti attho.",
  "atk-s0502a16:70_0": "Desanāvasāne brāhmaṇo sotāpattiphale patiṭṭhahīti.",
  "atk-s0502a16:71_0": "Aññatarabrāhmaṇavatthu chaṭṭhaṁ.",
  "atk-s0502a16:72_0": "7. Pañcasatadārakavatthu",
  "atk-s0502a16:73_0": "Sīladassanasampannanti imaṁ dhammadesanaṁ satthā veḷuvane viharanto antarāmagge pañcasatadārake ārabbha kathesi.",
  "atk-s0502a16:74_0": "Ekadivasañhi satthā asītimahātherehi saddhiṁ pañcasatabhikkhuparivāro rājagahaṁ piṇḍāya pavisanto ekasmiṁ",
  "atk-s0502a16:74_1": "chaṇadivase pañcasate dārake pūvapacchiyo ukkhipāpetvā nagarā nikkhamma uyyānaṁ gacchante addasa.",
  "atk-s0502a16:74_2": "Tepi satthāraṁ vanditvā pakkamiṁsu,",
  "atk-s0502a16:74_3": "te ekaṁ bhikkhumpi ‘‘pūvaṁ gaṇhathā’’ti na vadiṁsu.",
  "atk-s0502a16:74_4": "Satthā tesaṁ gatakāle bhikkhū āha –",
  "atk-s0502a16:74_5": "‘‘khādissatha,",
  "atk-s0502a16:74_6": "bhikkhave, pūve’’ti.",
  "atk-s0502a16:74_7": "‘‘Kahaṁ bhante, pūvā’’ti?",
  "atk-s0502a16:74_8": "‘‘Kiṁ na passatha te dārake pūvapacchiyo ukkhipāpetvā atikkante’’ti? ‘‘Bhante,",
  "atk-s0502a16:74_9": "evarūpā nāma dārakā kassaci pūvaṁ na dentī’’ti.",
  "atk-s0502a16:74_10": "‘‘Bhikkhave,",
  "atk-s0502a16:74_11": "kiñcāpi ete maṁ vā tumhe vā pūvehi na nimantayiṁsu,",
  "atk-s0502a16:74_12": "pūvasāmiko pana bhikkhu pacchato āgacchati,",
  "atk-s0502a16:74_13": "pūve khāditvāva gantuṁ vaṭṭatī’’ti.",
  "atk-s0502a16:74_14": "Buddhānañhi ekapuggalepi issā vā doso vā natthi,",
  "atk-s0502a16:74_15": "tasmā imaṁ vatvā bhikkhusaṅghaṁ ādāya ekasmiṁ rukkhamūle chāyāya nisīdi.",
  "atk-s0502a16:74_16": "Dārakā mahākassapattheraṁ pacchato āgacchantaṁ disvā uppannasinehā pītivegena paripuṇṇasarīrā hutvā pacchiyo",
  "atk-s0502a16:74_17": "otāretvā theraṁ pañcapatiṭṭhitena vanditvā pūve pacchīhi saddhiṁyeva ukkhipitvā ‘‘gaṇhatha,",
  "atk-s0502a16:74_18": "bhante’’ti theraṁ vadiṁsu.",
  "atk-s0502a16:74_19": "Atha ne thero āha –",
  "atk-s0502a16:74_20": "‘‘esa satthā bhikkhusaṅghaṁ gahetvā rukkhamūle nisinno,",
  "atk-s0502a16:74_21": "tumhākaṁ deyyadhammaṁ ādāya gantvā bhikkhusaṅghassa saṁvibhāgaṁ karothā’’ti.",
  "atk-s0502a16:74_22": "Te ‘‘sādhu,",
  "atk-s0502a16:74_23": "bhante’’ti nivattitvā therena saddhiṁyeva gantvā pūve datvā olokayamānā ekamante ṭhatvā paribhogāvasāne udakaṁ adaṁsu.",
  "atk-s0502a16:74_24": "Bhikkhū ujjhāyiṁsu ‘‘dārakehi mukholokanena bhikkhā dinnā,",
  "atk-s0502a16:74_25": "sammāsambuddhaṁ vā mahāthere vā pūvehi anāpucchitvā mahākassapattheraṁ disvā pacchīhi saddhiṁyeva ādāya āgamiṁsū’’ti.",
  "atk-s0502a16:74_26": "Satthā tesaṁ kathaṁ sutvā,",
  "atk-s0502a16:74_27": "‘‘bhikkhave,",
  "atk-s0502a16:74_28": "mama puttena mahākassapena sadiso bhikkhu devamanussānaṁ piyo hoti,",
  "atk-s0502a16:74_29": "te ca tassa catupaccayena pūjaṁ karontiyevā’’ti vatvā imaṁ gāthamāha –",
  "atk-s0502a16:75_0": "217.",
  "atk-s0502a16:76_0": " ‘‘Sīladassanasampannaṁ, dhammaṭṭhaṁ saccavedinaṁ;",
  "atk-s0502a16:77_0": "Attano kamma kubbānaṁ, taṁ jano kurute piya’’nti.",
  "atk-s0502a16:78_0": "Tattha sīladassanasampannanti catupārisuddhisīlena ceva maggaphalasampayuttena ca sammādassanena sampannaṁ.",
  "atk-s0502a16:78_1": "Dhammaṭṭhanti navavidhalokuttaradhamme ṭhitaṁ,",
  "atk-s0502a16:78_2": "sacchikatalokuttaradhammanti attho.",
  "atk-s0502a16:78_3": "Saccavedinanti catunnaṁ saccānaṁ soḷasahākārehi sacchikatattā saccañāṇena saccavedinaṁ.",
  "atk-s0502a16:78_4": "Attano kamma kubbānanti attano kammaṁ nāma tisso sikkhā,",
  "atk-s0502a16:78_5": "tā pūrayamānanti attho.",
  "atk-s0502a16:78_6": "Taṁ janoti taṁ puggalaṁ lokiyamahājano piyaṁ karoti,",
  "atk-s0502a16:78_7": "daṭṭhukāmo vanditukāmo paccayena pūjetukāmo hotiyevāti attho.",
  "atk-s0502a16:79_0": "Desanāvasāne sabbepi te dārakā sotāpattiphale patiṭṭhahiṁsūti.",
  "atk-s0502a16:80_0": "Pañcasatadārakavatthu sattamaṁ.",
  "atk-s0502a16:81_0": "8. Ekaanāgāmittheravatthu",
  "atk-s0502a16:82_0": "Chandajātoti imaṁ dhammadesanaṁ satthā jetavane viharanto ekaṁ anāgāmittheraṁ ārabbha kathesi.",
  "atk-s0502a16:83_0": "Ekadivasañhi taṁ theraṁ saddhivihārikā pucchiṁsu –",
  "atk-s0502a16:83_1": "‘‘atthi pana vo, bhante,",
  "atk-s0502a16:83_2": "visesādhigamo’’ti.",
  "atk-s0502a16:83_3": "Thero ‘‘anāgāmiphalaṁ nāma gahaṭṭhāpi pāpuṇanti,",
  "atk-s0502a16:83_4": "arahattaṁ pattakāleyeva tehi saddhiṁ kathessāmī’’ti harāyamāno kiñci akathetvāva kālakato suddhāvāsadevaloke nibbatti.",
  "atk-s0502a16:83_5": "Athassa saddhivihārikā roditvā paridevitvā satthu santikaṁ gantvā satthāraṁ vanditvā rodantāva ekamantaṁ nisīdiṁsu.",
  "atk-s0502a16:83_6": "Atha ne satthā ‘‘kiṁ,",
  "atk-s0502a16:83_7": "bhikkhave,",
  "atk-s0502a16:83_8": "rodathā’’ti āha.",
  "atk-s0502a16:83_9": "‘‘Upajjhāyo no, bhante,",
  "atk-s0502a16:83_10": "kālakato’’ti. ‘‘Hotu,",
  "atk-s0502a16:83_11": "bhikkhave,",
  "atk-s0502a16:83_12": "mā cintayittha,",
  "atk-s0502a16:83_13": "dhuvadhammo nāmeso’’ti? ‘‘Āma, bhante,",
  "atk-s0502a16:83_14": "mayampi jānāma,",
  "atk-s0502a16:83_15": "apica mayaṁ upajjhāyaṁ visesādhigamaṁ pucchimhā,",
  "atk-s0502a16:83_16": "so kiñci akathetvāva kālakato,",
  "atk-s0502a16:83_17": "tenamha dukkhitā’’ti. Satthā,",
  "atk-s0502a16:83_18": "‘‘bhikkhave,",
  "atk-s0502a16:83_19": "mā cintayittha,",
  "atk-s0502a16:83_20": "upajjhāyena vo anāgāmiphalaṁ pattaṁ,",
  "atk-s0502a16:83_21": "so ‘gihīpetaṁ pāpuṇanti,",
  "atk-s0502a16:83_22": "arahattaṁ patvāva nesaṁ kathessāmī’ti harāyanto tumhākaṁ kiñci akathetvā kālaṁ katvā suddhāvāse nibbatto,",
  "atk-s0502a16:83_23": "assāsatha,",
  "atk-s0502a16:83_24": "bhikkhave,",
  "atk-s0502a16:83_25": "upajjhāyo vo kāmesu appaṭibaddhacittataṁ patto’’ti vatvā imaṁ gāthamāha –",
  "atk-s0502a16:84_0": "218.",
  "atk-s0502a16:85_0": " ‘‘Chandajāto anakkhāte, manasā ca phuṭo siyā;",
  "atk-s0502a16:86_0": "Kāmesu ca appaṭibaddhacitto, uddhaṁsototi vuccatī’’ti.",
  "atk-s0502a16:87_0": "Tattha chandajātoti kattukāmatāvasena jātachando ussāhapatto.",
  "atk-s0502a16:87_1": "Anakkhāteti nibbāne.",
  "atk-s0502a16:87_2": "Tañhi ‘‘asukena kataṁ vā nīlādīsu evarūpaṁ vā’’ti avattabbatāya anakkhātaṁ nāma.",
  "atk-s0502a16:87_3": "Manasā ca phuṭo siyāti heṭṭhimehi tīhi maggaphalacittehi phuṭo pūrito bhaveyya.",
  "atk-s0502a16:87_4": "Appaṭibaddhacittoti anāgāmimaggavasena kāmesu appaṭibaddhacitto.",
  "atk-s0502a16:87_5": "Uddhaṁsototi evarūpo bhikkhu avihesu nibbattitvā tato paṭṭhāya paṭisandhivasena akaniṭṭhaṁ gacchanto uddhaṁsototi vuccati,",
  "atk-s0502a16:87_6": "tādiso vo upajjhāyoti attho.",
  "atk-s0502a16:88_0": "Desanāvasāne te bhikkhū arahattaphale patiṭṭhahiṁsu, mahājanassāpi sātthikā dhammadesanā ahosīti.",
  "atk-s0502a16:89_0": "Ekaanāgāmittheravatthu aṭṭhamaṁ.",
  "atk-s0502a16:90_0": "9. Nandiyavatthu",
  "atk-s0502a16:91_0": "Cirappavāsinti imaṁ dhammadesanaṁ satthā isipatane viharanto nandiyaṁ ārabbha kathesi.",
  "atk-s0502a16:92_0": "Bārāṇasiyaṁ kira saddhāsampannassa kulassa nandiyo nāma putto ahosi,",
  "atk-s0502a16:92_1": "so mātāpitūnaṁ anurūpo saddhāsampanno saṅghupaṭṭhāko ahosi.",
  "atk-s0502a16:92_2": "Athassa mātāpitaro vayappattakāle sammukhagehato mātuladhītaraṁ revatiṁ nāma ānetukāmā ahesuṁ.",
  "atk-s0502a16:92_3": "Sā pana assaddhā adānasīlā,",
  "atk-s0502a16:92_4": "nandiyo taṁ na icchi.",
  "atk-s0502a16:92_5": "Athassa mātā revatiṁ āha – ‘‘amma,",
  "atk-s0502a16:92_6": "tvaṁ imasmiṁ gehe bhikkhusaṅghassa nisajjanaṭṭhānaṁ upalimpitvā āsanāni paññāpehi,",
  "atk-s0502a16:92_7": "ādhārake ṭhapehi,",
  "atk-s0502a16:92_8": "bhikkhūnaṁ āgatakāle pattaṁ gahetvā nisīdāpetvā dhammakaraṇena pānīyaṁ parissāvetvā bhuttakāle patte dhova,",
  "atk-s0502a16:92_9": "evaṁ me puttassa ārādhitā bhavissasī’’ti.",
  "atk-s0502a16:92_10": "Sā tathā akāsi.",
  "atk-s0502a16:92_11": "Atha naṁ ‘‘ovādakkhamā jātā’’ti puttassa ārocetvā tena sādhūti sampaṭicchite divasaṁ ṭhapetvā āvāhaṁ kariṁsu .",
  "atk-s0502a16:93_0": "Atha naṁ nandiyo āha –",
  "atk-s0502a16:93_1": "‘‘sace bhikkhusaṅghañca mātāpitaro ca me upaṭṭhahissasi,",
  "atk-s0502a16:93_2": "evaṁ imasmiṁ gehe vasituṁ labhissasi,",
  "atk-s0502a16:93_3": "appamattā hohī’’ti.",
  "atk-s0502a16:93_4": "Sā ‘‘sādhū’’ti paṭissuṇitvā katipāhaṁ saddhā viya hutvā bhattāraṁ upaṭṭhahantī dve putte vijāyi.",
  "atk-s0502a16:93_5": "Nandiyassāpi mātāpitaro kālamakaṁsu,",
  "atk-s0502a16:93_6": "gehe sabbissariyaṁ tassāyeva ahosi.",
  "atk-s0502a16:93_7": "Nandiyopi mātāpitūnaṁ kālakiriyato paṭṭhāya mahādānapati hutvā bhikkhusaṅghassa dānaṁ paṭṭhapesi.",
  "atk-s0502a16:93_8": "Kapaṇaddhikādīnampi gehadvāre pākavattaṁ paṭṭhapesi.",
  "atk-s0502a16:93_9": "So aparabhāge satthu dhammadesanaṁ sutvā āvāsadāne ānisaṁsaṁ sallakkhetvā isipatane mahāvihāre catūhi",
  "atk-s0502a16:93_10": "gabbhehi paṭimaṇḍitaṁ catusālaṁ kāretvā mañcapīṭhādīni attharāpetvā taṁ āvāsaṁ niyyādento buddhappamukhassa",
  "atk-s0502a16:93_11": "bhikkhusaṅghassa dānaṁ datvā tathāgatassa dakkhiṇodakaṁ adāsi.",
  "atk-s0502a16:93_12": "Satthu hatthe dakkhiṇodakapatiṭṭhānena saddhiṁyeva tāvatiṁsadevaloke sabbadisāsu dvādasayojaniko uddhaṁ",
  "atk-s0502a16:93_13": "yojanasatubbedho sattaratanamayo nārīgaṇasampanno dibbapāsādo uggacchi.",
  "atk-s0502a16:94_0": "Athekadivase mahāmoggallānatthero devacārikaṁ gantvā tassa pāsādassa avidūre ṭhito attano santike āgate devaputte pucchi –",
  "atk-s0502a16:94_1": "‘‘kasseso accharāgaṇaparivuto dibbapāsādo nibbatto’’ti.",
  "atk-s0502a16:94_2": "Athassa devaputtā vimānasāmikaṁ ācikkhantā āhaṁsu – ‘‘bhante,",
  "atk-s0502a16:94_3": "yena nandiyena nāma gahapatiputtena isipatane satthu vihāraṁ kāretvā dinno,",
  "atk-s0502a16:94_4": "tassatthāya etaṁ vimānaṁ nibbatta’’nti .",
  "atk-s0502a16:94_5": "Accharāsaṅghopi naṁ disvā pāsādato orohitvā āha – ‘‘bhante,",
  "atk-s0502a16:94_6": "mayaṁ ‘nandiyassa paricārikā bhavissāmā’ti idha nibbattā,",
  "atk-s0502a16:94_7": "taṁ pana apassantī ativiya ukkaṇṭhitamhā,",
  "atk-s0502a16:94_8": "mattikapātiṁ bhinditvā suvaṇṇapātigahaṇaṁ viya manussasampattiṁ jahitvā dibbasampattigahaṇaṁ,",
  "atk-s0502a16:94_9": "idhāgamanatthāya naṁ vadeyyāthā’’ti.",
  "atk-s0502a16:94_10": "Thero tato āgantvā satthāraṁ upasaṅkamitvā pucchi –",
  "atk-s0502a16:94_11": "‘‘nibbattati nu kho, bhante,",
  "atk-s0502a16:94_12": "manussaloke ṭhitānaṁyeva katakalyāṇānaṁ dibbasampattī’’ti.",
  "atk-s0502a16:94_13": "‘‘Moggallāna,",
  "atk-s0502a16:94_14": "nanu te devaloke nandiyassa nibbattā dibbasampatti sāmaṁ diṭṭhā,",
  "atk-s0502a16:94_15": "kasmā maṁ pucchasī’’ti. ‘‘Evaṁ, bhante,",
  "atk-s0502a16:94_16": "nibbattatī’’ti.",
  "atk-s0502a16:95_0": "Atha naṁ satthā ‘‘moggallānaṁ kiṁ nāmetaṁ kathesi.",
  "atk-s0502a16:95_1": "Yathā hi cirappavuṭṭhaṁ puttaṁ vā bhātaraṁ vā vippavāsato āgacchantaṁ gāmadvāre ṭhito kocideva disvā",
  "atk-s0502a16:95_2": "vegena gehaṁ āgantvā ‘asuko nāma āgato’ti āroceyya,",
  "atk-s0502a16:95_3": "athassa ñātakā haṭṭhapahaṭṭhā vegena nikkhamitvā ‘āgatosi, tāta, arogosi,",
  "atk-s0502a16:95_4": "tātā’ti taṁ abhinandeyyuṁ,",
  "atk-s0502a16:95_5": "evameva idha katakalyāṇaṁ itthiṁ vā purisaṁ vā imaṁ lokaṁ jahitvā paralokaṁ gataṁ dasavidhaṁ dibbapaṇṇākāraṁ ādāya ‘ahaṁ purato ,",
  "atk-s0502a16:95_6": "ahaṁ purato’ti paccuggantvā devatā abhinandantī’’ti vatvā imā gāthā abhāsi –",
  "atk-s0502a16:96_0": "219.",
  "atk-s0502a16:97_0": " ‘‘Cirappavāsiṁ purisaṁ, dūrato sotthimāgataṁ;",
  "atk-s0502a16:98_0": "Ñātimittā suhajjā ca, abhinandanti āgataṁ.",
  "atk-s0502a16:99_0": "220.",
  "atk-s0502a16:100_0": " ‘‘Tatheva katapuññampi, asmā lokā paraṁ gataṁ;",
  "atk-s0502a16:101_0": "Puññāni paṭigaṇhanti, piyaṁ ñātīva āgata’’nti.",
  "atk-s0502a16:102_0": "Tattha cirappavāsinti cirappavuṭṭhaṁ.",
  "atk-s0502a16:102_1": "Dūrato sotthimāgatanti vaṇijjaṁ vā rājaporisaṁ vā katvā laddhalābhaṁ nipphannasampattiṁ anupaddavena dūraṭṭhānato āgataṁ.",
  "atk-s0502a16:102_2": "Ñātimittā suhajjā cāti kulasambandhavasena ñātī ca sandiṭṭhādibhāvena mittā ca suhadayabhāvena suhajjā ca.",
  "atk-s0502a16:102_3": "Abhinandanti āgatanti naṁ disvā āgatanti vacanamattena vā añjalikaraṇamattena vā gehasampattaṁ pana nānappakārapaṇṇākārābhiharaṇavasena abhinandanti.",
  "atk-s0502a16:102_4": "Tathevāti tenevākārena katapuññampi puggalaṁ imasmā lokā paralokaṁ gataṁ dibbaṁ āyuvaṇṇasukhayasaādhipateyyaṁ,",
  "atk-s0502a16:102_5": "dibbaṁ rūpasaddagandharasaphoṭṭhabbanti imaṁ dasavidhaṁ paṇṇākāraṁ ādāya mātāpituṭṭhāne ṭhitāni puññāni abhinandantāni paṭiggaṇhanti.",
  "atk-s0502a16:102_6": "Piyaṁ ñātīvāti idhaloke piyañātakaṁ āgataṁ sesañātakā viyāti attho.",
  "atk-s0502a16:103_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a16:104_0": "Nandiyavatthu navamaṁ.",
  "atk-s0502a16:105_0": "Piyavaggavaṇṇanā niṭṭhitā.",
  "atk-s0502a16:106_0": "Soḷasamo vaggo."
}