{
  "mn120:0.1_0": "Majjhima Nikāya 120 ",
  "mn120:0.2_0": "Saṅkhārupapattisutta ",
  "mn120:1.1_0": "Evaṁ me sutaṁ—",
  "mn120:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn120:1.3_0": "Tatra kho bhagavā bhikkhū āmantesi: ",
  "mn120:1.4_0": "“bhikkhavo”ti. ",
  "mn120:1.5_0": "“Bhadante”ti te bhikkhū bhagavato paccassosuṁ. ",
  "mn120:1.6_0": "Bhagavā etadavoca: ",
  "mn120:2.1_0": "“saṅkhārupapattiṁ vo, bhikkhave, desessāmi, ",
  "mn120:2.2_0": "taṁ suṇātha, sādhukaṁ manasi karotha, bhāsissāmī”ti. ",
  "mn120:2.3_0": "“Evaṁ,",
  "mn120:2.3_1": "bhante”ti kho te bhikkhū bhagavato paccassosuṁ.",
  "mn120:2.4_0": "Bhagavā etadavoca: ",
  "mn120:3.1_0": "“Idha, bhikkhave,",
  "mn120:3.1_1": "bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti.",
  "mn120:3.2_0": "Tassa evaṁ hoti: ",
  "mn120:3.3_0": "‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyyan’ti. ",
  "mn120:3.4_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:3.5_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:3.6_0": "Ayaṁ, bhikkhave,",
  "mn120:3.6_1": "maggo ayaṁ paṭipadā tatrupapattiyā saṁvattati.",
  "mn120:4-5.1_0": "Puna caparaṁ, bhikkhave,",
  "mn120:4-5.1_1": "bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti.",
  "mn120:4-5.2_0": "Tassa evaṁ hoti: ",
  "mn120:4-5.3_0": "‘aho vatāhaṁ kāyassa bhedā paraṁ maraṇā brāhmaṇamahāsālānaṁ …pe… ",
  "mn120:4-5.4_0": "gahapatimahāsālānaṁ sahabyataṁ upapajjeyyan’ti. ",
  "mn120:4-5.5_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:4-5.6_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:4-5.7_0": "Ayaṁ, bhikkhave,",
  "mn120:4-5.7_1": "maggo ayaṁ paṭipadā tatrupapattiyā saṁvattati.",
  "mn120:6.1_0": "Puna caparaṁ, bhikkhave,",
  "mn120:6.1_1": "bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti.",
  "mn120:6.2_0": "Tassa sutaṁ hoti: ",
  "mn120:6.3_0": "‘cātumahārājikā devā dīghāyukā vaṇṇavanto sukhabahulā’ti. ",
  "mn120:6.4_0": "Tassa evaṁ hoti: ",
  "mn120:6.5_0": "‘aho vatāhaṁ kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyyan’ti. ",
  "mn120:6.6_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:6.7_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:6.8_0": "Ayaṁ, bhikkhave,",
  "mn120:6.8_1": "maggo ayaṁ paṭipadā tatrupapattiyā saṁvattati.",
  "mn120:7-11.1_0": "Puna caparaṁ, bhikkhave,",
  "mn120:7-11.1_1": "bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti.",
  "mn120:7-11.2_0": "Tassa sutaṁ hoti—",
  "mn120:7-11.3_0": "tāvatiṁsā devā …pe… ",
  "mn120:7-11.4_0": "yāmā devā … ",
  "mn120:7-11.5_0": "tusitā devā … ",
  "mn120:7-11.6_0": "nimmānaratī devā … ",
  "mn120:7-11.7_0": "paranimmitavasavattī devā dīghāyukā vaṇṇavanto sukhabahulāti. ",
  "mn120:7-11.8_0": "Tassa evaṁ hoti: ",
  "mn120:7-11.9_0": "‘aho vatāhaṁ kāyassa bhedā paraṁ maraṇā paranimmitavasavattīnaṁ devānaṁ sahabyataṁ upapajjeyyan’ti. ",
  "mn120:7-11.10_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:7-11.11_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:7-11.12_0": "Ayaṁ, bhikkhave,",
  "mn120:7-11.12_1": "maggo ayaṁ paṭipadā tatrupapattiyā saṁvattati.",
  "mn120:12.1_0": "Puna caparaṁ, bhikkhave,",
  "mn120:12.1_1": "bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti.",
  "mn120:12.2_0": "Tassa sutaṁ hoti: ",
  "mn120:12.3_0": "‘sahasso brahmā dīghāyuko vaṇṇavā sukhabahulo’ti. ",
  "mn120:12.4_0": "Sahasso, bhikkhave,",
  "mn120:12.4_1": "brahmā sahassilokadhātuṁ pharitvā adhimuccitvā viharati.",
  "mn120:12.5_0": "Yepi tattha sattā upapannā tepi pharitvā adhimuccitvā viharati. ",
  "mn120:12.6_0": "Seyyathāpi, bhikkhave,",
  "mn120:12.6_1": "cakkhumā puriso ekaṁ āmaṇḍaṁ hatthe karitvā paccavekkheyya;",
  "mn120:12.7_0": "evameva kho, bhikkhave,",
  "mn120:12.7_1": "sahasso brahmā sahassilokadhātuṁ pharitvā adhimuccitvā viharati.",
  "mn120:12.8_0": "Yepi tattha sattā upapannā tepi pharitvā adhimuccitvā viharati. ",
  "mn120:12.9_0": "Tassa evaṁ hoti: ",
  "mn120:12.10_0": "‘aho vatāhaṁ kāyassa bhedā paraṁ maraṇā sahassassa brahmuno sahabyataṁ upapajjeyyan’ti. ",
  "mn120:12.11_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:12.12_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:12.13_0": "Ayaṁ, bhikkhave,",
  "mn120:12.13_1": "maggo ayaṁ paṭipadā tatrupapattiyā saṁvattati.",
  "mn120:13-16.1_0": "Puna caparaṁ, bhikkhave,",
  "mn120:13-16.1_1": "bhikkhu saddhāya samannāgato hoti, sīlena samannāgato hoti, sutena …",
  "mn120:13-16.2_0": "cāgena … ",
  "mn120:13-16.3_0": "paññāya samannāgato hoti. ",
  "mn120:13-16.4_0": "Tassa sutaṁ hoti—",
  "mn120:13-16.5_0": "dvisahasso brahmā …pe… ",
  "mn120:13-16.6_0": "tisahasso brahmā … ",
  "mn120:13-16.7_0": "catusahasso brahmā … ",
  "mn120:13-16.8_0": "pañcasahasso brahmā dīghāyuko vaṇṇavā sukhabahuloti. ",
  "mn120:13-16.9_0": "Pañcasahasso, bhikkhave,",
  "mn120:13-16.9_1": "brahmā pañcasahassilokadhātuṁ pharitvā adhimuccitvā viharati.",
  "mn120:13-16.10_0": "Yepi tattha sattā upapannā tepi pharitvā adhimuccitvā viharati. ",
  "mn120:13-16.11_0": "Seyyathāpi, bhikkhave,",
  "mn120:13-16.11_1": "cakkhumā puriso pañca āmaṇḍāni hatthe karitvā paccavekkheyya;",
  "mn120:13-16.12_0": "evameva kho, bhikkhave,",
  "mn120:13-16.12_1": "pañcasahasso brahmā pañcasahassilokadhātuṁ pharitvā adhimuccitvā viharati.",
  "mn120:13-16.13_0": "Yepi tattha sattā upapannā tepi pharitvā adhimuccitvā viharati. ",
  "mn120:13-16.14_0": "Tassa evaṁ hoti: ",
  "mn120:13-16.15_0": "‘aho vatāhaṁ kāyassa bhedā paraṁ maraṇā pañcasahassassa brahmuno sahabyataṁ upapajjeyyan’ti. ",
  "mn120:13-16.16_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:13-16.17_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:13-16.18_0": "Ayaṁ, bhikkhave,",
  "mn120:13-16.18_1": "maggo ayaṁ paṭipadā tatrupapattiyā saṁvattati.",
  "mn120:17.1_0": "Puna caparaṁ, bhikkhave,",
  "mn120:17.1_1": "bhikkhu saddhāya samannāgato hoti, sīlena samannāgato hoti, sutena …",
  "mn120:17.2_0": "cāgena … ",
  "mn120:17.3_0": "paññāya samannāgato hoti. ",
  "mn120:17.4_0": "Tassa sutaṁ hoti: ",
  "mn120:17.5_0": "‘dasasahasso brahmā dīghāyuko vaṇṇavā sukhabahulo’ti. ",
  "mn120:17.6_0": "Dasasahasso, bhikkhave,",
  "mn120:17.6_1": "brahmā dasasahassilokadhātuṁ pharitvā adhimuccitvā viharati.",
  "mn120:17.7_0": "Yepi tattha sattā upapannā tepi pharitvā adhimuccitvā viharati. ",
  "mn120:17.8_0": "Seyyathāpi, bhikkhave,",
  "mn120:17.8_1": "maṇi veḷuriyo subho jātimā aṭṭhaṁso suparikammakato paṇḍukambale nikkhitto bhāsate ca tapate ca virocati ca;",
  "mn120:17.9_0": "evameva kho, bhikkhave,",
  "mn120:17.9_1": "dasasahasso brahmā dasasahassilokadhātuṁ pharitvā adhimuccitvā viharati.",
  "mn120:17.10_0": "Yepi tattha sattā upapannā tepi pharitvā adhimuccitvā viharati. ",
  "mn120:17.11_0": "Tassa evaṁ hoti: ",
  "mn120:17.12_0": "‘aho vatāhaṁ kāyassa bhedā paraṁ maraṇā dasasahassassa brahmuno sahabyataṁ upapajjeyyan’ti. ",
  "mn120:17.13_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:17.14_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:17.15_0": "Ayaṁ, bhikkhave,",
  "mn120:17.15_1": "maggo ayaṁ paṭipadā tatrupapattiyā saṁvattati.",
  "mn120:18.1_0": "Puna caparaṁ, bhikkhave,",
  "mn120:18.1_1": "bhikkhu saddhāya samannāgato hoti, sīlena …",
  "mn120:18.2_0": "sutena … ",
  "mn120:18.3_0": "cāgena … ",
  "mn120:18.4_0": "paññāya samannāgato hoti. ",
  "mn120:18.5_0": "Tassa sutaṁ hoti: ",
  "mn120:18.6_0": "‘satasahasso brahmā dīghāyuko vaṇṇavā sukhabahulo’ti. ",
  "mn120:18.7_0": "Satasahasso, bhikkhave,",
  "mn120:18.7_1": "brahmā satasahassilokadhātuṁ pharitvā adhimuccitvā viharati.",
  "mn120:18.8_0": "Yepi tattha sattā upapannā tepi pharitvā adhimuccitvā viharati. ",
  "mn120:18.9_0": "Seyyathāpi, bhikkhave,",
  "mn120:18.9_1": "nikkhaṁ jambonadaṁ dakkhakammāraputtaukkāmukhasukusalasampahaṭṭhaṁ paṇḍukambale nikkhittaṁ bhāsate ca tapate ca virocati ca;",
  "mn120:18.10_0": "evameva kho, bhikkhave,",
  "mn120:18.10_1": "satasahasso brahmā satasahassilokadhātuṁ pharitvā adhimuccitvā viharati.",
  "mn120:18.11_0": "Yepi tattha sattā upapannā tepi pharitvā adhimuccitvā viharati. ",
  "mn120:18.12_0": "Tassa evaṁ hoti: ",
  "mn120:18.13_0": "‘aho vatāhaṁ kāyassa bhedā paraṁ maraṇā satasahassassa brahmuno sahabyataṁ upapajjeyyan’ti. ",
  "mn120:18.14_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:18.15_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:18.16_0": "Ayaṁ, bhikkhave,",
  "mn120:18.16_1": "maggo ayaṁ paṭipadā tatrupapattiyā saṁvattati.",
  "mn120:19.1_0": "Puna caparaṁ, bhikkhave,",
  "mn120:19.1_1": "bhikkhu saddhāya samannāgato hoti, sīlena …",
  "mn120:19.2_0": "sutena … ",
  "mn120:19.3_0": "cāgena … ",
  "mn120:19.4_0": "paññāya samannāgato hoti. ",
  "mn120:19.5_0": "Tassa sutaṁ hoti—",
  "mn120:19.6_0": "ābhā devā …pe… ",
  "mn120:19.7_0": "parittābhā devā … ",
  "mn120:19.8_0": "appamāṇābhā devā … ",
  "mn120:19.9_0": "ābhassarā devā dīghāyukā vaṇṇavanto sukhabahulāti. ",
  "mn120:19.10_0": "Tassa evaṁ hoti: ",
  "mn120:19.11_0": "‘aho vatāhaṁ kāyassa bhedā paraṁ maraṇā ābhassarānaṁ devānaṁ sahabyataṁ upapajjeyyan’ti. ",
  "mn120:19.12_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:19.13_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:19.14_0": "Ayaṁ, bhikkhave,",
  "mn120:19.14_1": "maggo ayaṁ paṭipadā tatrupapattiyā saṁvattati.",
  "mn120:20.1_0": "Puna caparaṁ, bhikkhave,",
  "mn120:20.1_1": "bhikkhu saddhāya samannāgato hoti, sīlena …",
  "mn120:20.2_0": "sutena … ",
  "mn120:20.3_0": "cāgena … ",
  "mn120:20.4_0": "paññāya samannāgato hoti. ",
  "mn120:20.5_0": "Tassa sutaṁ hoti—",
  "mn120:20.6_0": "parittasubhā devā …pe… ",
  "mn120:20.7_0": "appamāṇasubhā devā … ",
  "mn120:20.8_0": "subhakiṇhā devā dīghāyukā vaṇṇavanto sukhabahulāti. ",
  "mn120:20.9_0": "Tassa evaṁ hoti: ",
  "mn120:20.10_0": "‘aho vatāhaṁ kāyassa bhedā paraṁ maraṇā subhakiṇhānaṁ devānaṁ sahabyataṁ upapajjeyyan’ti. ",
  "mn120:20.11_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:20.12_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:20.13_0": "Ayaṁ, bhikkhave,",
  "mn120:20.13_1": "maggo ayaṁ paṭipadā tatrupapattiyā saṁvattati.",
  "mn120:21-30.1_0": "Puna caparaṁ, bhikkhave,",
  "mn120:21-30.1_1": "bhikkhu saddhāya samannāgato hoti, sīlena …",
  "mn120:21-30.2_0": "sutena … ",
  "mn120:21-30.3_0": "cāgena … ",
  "mn120:21-30.4_0": "paññāya samannāgato hoti. ",
  "mn120:21-30.5_0": "Tassa sutaṁ hoti—",
  "mn120:21-30.6_0": "vehapphalā devā …pe… ",
  "mn120:21-30.7_0": "avihā devā … ",
  "mn120:21-30.8_0": "atappā devā … ",
  "mn120:21-30.9_0": "sudassā devā … ",
  "mn120:21-30.10_0": "sudassī devā … ",
  "mn120:21-30.11_0": "akaniṭṭhā devā dīghāyukā vaṇṇavanto sukhabahulāti. ",
  "mn120:21-30.12_0": "Tassa evaṁ hoti: ",
  "mn120:21-30.13_0": "‘aho vatāhaṁ kāyassa bhedā paraṁ maraṇā akaniṭṭhānaṁ devānaṁ sahabyataṁ upapajjeyyan’ti. ",
  "mn120:21-30.14_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:21-30.15_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:21-30.16_0": "Ayaṁ, bhikkhave,",
  "mn120:21-30.16_1": "maggo ayaṁ paṭipadā tatrupapattiyā saṁvattati.",
  "mn120:31.1_0": "Puna caparaṁ, bhikkhave,",
  "mn120:31.1_1": "bhikkhu saddhāya samannāgato hoti, sīlena …",
  "mn120:31.2_0": "sutena … ",
  "mn120:31.3_0": "cāgena … ",
  "mn120:31.4_0": "paññāya samannāgato hoti. ",
  "mn120:31.5_0": "Tassa sutaṁ hoti: ",
  "mn120:31.6_0": "‘ākāsānañcāyatanūpagā devā dīghāyukā ciraṭṭhitikā sukhabahulā’ti. ",
  "mn120:31.7_0": "Tassa evaṁ hoti: ",
  "mn120:31.8_0": "‘aho vatāhaṁ kāyassa bhedā paraṁ maraṇā ākāsānañcāyatanūpagānaṁ devānaṁ sahabyataṁ upapajjeyyan’ti. ",
  "mn120:31.9_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:31.10_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:31.11_0": "Ayaṁ, bhikkhave,",
  "mn120:31.11_1": "maggo ayaṁ paṭipadā tatrupapattiyā saṁvattati.",
  "mn120:32.1_0": "Puna caparaṁ, bhikkhave,",
  "mn120:32.1_1": "bhikkhu saddhāya samannāgato hoti, sīlena …",
  "mn120:32.2_0": "sutena … ",
  "mn120:32.3_0": "cāgena … ",
  "mn120:32.4_0": "paññāya samannāgato hoti. ",
  "mn120:32.5_0": "Tassa sutaṁ hoti: ",
  "mn120:32.6_0": "‘viññāṇañcāyatanūpagā devā dīghāyukā ciraṭṭhitikā sukhabahulā’ti. ",
  "mn120:32.7_0": "Tassa evaṁ hoti: ",
  "mn120:32.8_0": "‘aho vatāhaṁ kāyassa bhedā paraṁ maraṇā viññāṇañcāyatanūpagānaṁ devānaṁ sahabyataṁ upapajjeyyan’ti. ",
  "mn120:32.9_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:32.10_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:32.11_0": "Ayaṁ, bhikkhave,",
  "mn120:32.11_1": "maggo ayaṁ paṭipadā tatrupapattiyā saṁvattati.",
  "mn120:33-36.1_0": "Puna caparaṁ, bhikkhave,",
  "mn120:33-36.1_1": "bhikkhu saddhāya samannāgato hoti, sīlena …",
  "mn120:33-36.2_0": "sutena … ",
  "mn120:33-36.3_0": "cāgena … ",
  "mn120:33-36.4_0": "paññāya samannāgato hoti. ",
  "mn120:33-36.5_0": "Tassa sutaṁ hoti—",
  "mn120:33-36.6_0": "ākiñcaññāyatanūpagā devā …pe… ",
  "mn120:33-36.7_0": "nevasaññānāsaññāyatanūpagā devā dīghāyukā ciraṭṭhitikā sukhabahulāti. ",
  "mn120:33-36.8_0": "Tassa evaṁ hoti: ",
  "mn120:33-36.9_0": "‘aho vatāhaṁ kāyassa bhedā paraṁ maraṇā nevasaññānāsaññāyatanūpagānaṁ devānaṁ sahabyataṁ upapajjeyyan’ti. ",
  "mn120:33-36.10_0": "So taṁ cittaṁ dahati, taṁ cittaṁ adhiṭṭhāti, taṁ cittaṁ bhāveti. ",
  "mn120:33-36.11_0": "Tassa te saṅkhārā ca vihārā ca evaṁ bhāvitā evaṁ bahulīkatā tatrupapattiyā saṁvattanti. ",
  "mn120:33-36.12_0": "Ayaṁ, bhikkhave,",
  "mn120:33-36.12_1": "maggo ayaṁ paṭipadā tatrupapattiyā saṁvattati.",
  "mn120:37.1_0": "Puna caparaṁ, bhikkhave,",
  "mn120:37.1_1": "bhikkhu saddhāya samannāgato hoti, sīlena …",
  "mn120:37.2_0": "sutena … ",
  "mn120:37.3_0": "cāgena … ",
  "mn120:37.4_0": "paññāya samannāgato hoti. ",
  "mn120:37.5_0": "Tassa evaṁ hoti: ",
  "mn120:37.6_0": "‘aho vatāhaṁ āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti. ",
  "mn120:37.7_0": "So āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. ",
  "mn120:37.8_0": "Ayaṁ, bhikkhave,",
  "mn120:37.8_1": "bhikkhu na katthaci upapajjatī”ti.",
  "mn120:37.9_0": "Idamavoca bhagavā. ",
  "mn120:37.10_0": "Attamanā te bhikkhū bhagavato bhāsitaṁ abhinandunti. ",
  "mn120:37.11_0": "Saṅkhārupapattisuttaṁ niṭṭhitaṁ dasamaṁ. ",
  "mn120:37.12_0": "Anupadavaggo niṭṭhito dutiyo. ",
  "mn120:38.0_0": "Tassuddānaṁ",
  "mn120:38.1_0": "Anupada sodhana porisadhammo, ",
  "mn120:38.2_0": "Sevitabba bahudhātu vibhatti; ",
  "mn120:38.3_0": "Buddhassa kittināma cattārīsena, ",
  "mn120:38.4_0": "Ānāpāno kāyagato upapatti. "
}