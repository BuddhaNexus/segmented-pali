{
  "pli-tv-bu-vb-pc58:0.1_0": "Theravāda Vinaya",
  "pli-tv-bu-vb-pc58:0.2_0": "Mahāvibhaṅga",
  "pli-tv-bu-vb-pc58:0.3_0": "Pācittiyakaṇḍa",
  "pli-tv-bu-vb-pc58:0.4_0": "Surāpānavagga",
  "pli-tv-bu-vb-pc58:0.5_0": "58. Dubbaṇṇakaraṇasikkhāpada",
  "pli-tv-bu-vb-pc58:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc58:1.2_0": "Tena kho pana samayena sambahulā bhikkhū ca paribbājakā ca sāketā sāvatthiṁ addhānamaggappaṭipannā honti.",
  "pli-tv-bu-vb-pc58:1.2_1": "Antarāmagge corā nikkhamitvā te acchindiṁsu.",
  "pli-tv-bu-vb-pc58:1.3_0": "Sāvatthiyā rājabhaṭā nikkhamitvā te core sabhaṇḍe gahetvā bhikkhūnaṁ santike dūtaṁ pāhesuṁ—",
  "pli-tv-bu-vb-pc58:1.4_0": "“āgacchantu, bhadantā,",
  "pli-tv-bu-vb-pc58:1.4_1": "sakaṁ sakaṁ cīvaraṁ sañjānitvā gaṇhantū”ti.",
  "pli-tv-bu-vb-pc58:1.5_0": "Bhikkhū na sañjānanti.",
  "pli-tv-bu-vb-pc58:1.6_0": "Te ujjhāyanti khiyyanti vipācenti—",
  "pli-tv-bu-vb-pc58:1.7_0": "“kathañhi nāma bhadantā attano attano cīvaraṁ na sañjānissantī”ti.",
  "pli-tv-bu-vb-pc58:1.8_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc58:1.9_0": "Atha kho te bhikkhū bhagavato etamatthaṁ ārocesuṁ.",
  "pli-tv-bu-vb-pc58:1.10_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhūnaṁ tadanucchavikaṁ tadanulomikaṁ dhammiṁ kathaṁ katvā bhikkhū āmantesi—",
  "pli-tv-bu-vb-pc58:1.11_0": "“tena hi, bhikkhave,",
  "pli-tv-bu-vb-pc58:1.11_1": "bhikkhūnaṁ sikkhāpadaṁ paññapessāmi dasa atthavase paṭicca—",
  "pli-tv-bu-vb-pc58:1.12_0": "saṅghasuṭṭhutāya, saṅghaphāsutāya …pe…",
  "pli-tv-bu-vb-pc58:1.13_0": "saddhammaṭṭhitiyā, vinayānuggahāya.",
  "pli-tv-bu-vb-pc58:1.14_0": "Evañca pana, bhikkhave,",
  "pli-tv-bu-vb-pc58:1.14_1": "imaṁ sikkhāpadaṁ uddiseyyātha—",
  "pli-tv-bu-vb-pc58:1.15.1_0": "“Navaṁ pana bhikkhunā cīvaralābhena tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabbaṁ—nīlaṁ vā kaddamaṁ vā kāḷasāmaṁ vā.",
  "pli-tv-bu-vb-pc58:1.15.1_1": "Anādā ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjeyya, pācittiyan”ti.",
  "pli-tv-bu-vb-pc58:2.1.1_0": "Navaṁ nāma",
  "pli-tv-bu-vb-pc58:2.1.2_0": "akatakappaṁ vuccati.",
  "pli-tv-bu-vb-pc58:2.1.3_0": "Cīvaraṁ nāma",
  "pli-tv-bu-vb-pc58:2.1.4_0": "channaṁ cīvarānaṁ aññataraṁ cīvaraṁ.",
  "pli-tv-bu-vb-pc58:2.1.5_0": "Tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabbanti",
  "pli-tv-bu-vb-pc58:2.1.6_0": "antamaso kusaggenapi ādātabbaṁ.",
  "pli-tv-bu-vb-pc58:2.1.7_0": "Nīlaṁ nāma",
  "pli-tv-bu-vb-pc58:2.1.8_0": "dve nīlāni— kaṁsanīlaṁ, palāsanīlaṁ.",
  "pli-tv-bu-vb-pc58:2.1.9_0": "Kaddamo nāma",
  "pli-tv-bu-vb-pc58:2.1.10_0": "odako vuccati.",
  "pli-tv-bu-vb-pc58:2.1.11_0": "Kāḷasāmaṁ nāma",
  "pli-tv-bu-vb-pc58:2.1.12_0": "yaṁ kiñci kāḷasāmakaṁ.",
  "pli-tv-bu-vb-pc58:2.1.13_0": "Anādā ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇanti",
  "pli-tv-bu-vb-pc58:2.1.14_0": "antamaso kusaggenapi anādiyitvā tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjati, āpatti pācittiyassa.",
  "pli-tv-bu-vb-pc58:2.2.1_0": "Anādinne anādinnasaññī paribhuñjati, āpatti pācittiyassa.",
  "pli-tv-bu-vb-pc58:2.2.2_0": "Anādinne vematiko paribhuñjati, āpatti pācittiyassa.",
  "pli-tv-bu-vb-pc58:2.2.3_0": "Anādinne ādinnasaññī paribhuñjati, āpatti pācittiyassa.",
  "pli-tv-bu-vb-pc58:2.2.4_0": "Ādinne anādinnasaññī, āpatti dukkaṭassa.",
  "pli-tv-bu-vb-pc58:2.2.5_0": "Ādinne vematiko, āpatti dukkaṭassa.",
  "pli-tv-bu-vb-pc58:2.2.6_0": "Ādinne ādinnasaññī, anāpatti.",
  "pli-tv-bu-vb-pc58:2.3.1_0": "Anāpatti—",
  "pli-tv-bu-vb-pc58:2.3.2_0": "ādiyitvā paribhuñjati,",
  "pli-tv-bu-vb-pc58:2.3.3_0": "kappo naṭṭho hoti,",
  "pli-tv-bu-vb-pc58:2.3.4_0": "kappakatokāso jiṇṇo hoti,",
  "pli-tv-bu-vb-pc58:2.3.5_0": "kappakatena akappakataṁ saṁsibbitaṁ hoti,",
  "pli-tv-bu-vb-pc58:2.3.6_0": "aggaḷe,",
  "pli-tv-bu-vb-pc58:2.3.7_0": "anuvāte,",
  "pli-tv-bu-vb-pc58:2.3.8_0": "paribhaṇḍe,",
  "pli-tv-bu-vb-pc58:2.3.9_0": "ummattakassa,",
  "pli-tv-bu-vb-pc58:2.3.10_0": "ādikammikassāti.",
  "pli-tv-bu-vb-pc58:2.3.11_0": "Dubbaṇṇakaraṇasikkhāpadaṁ niṭṭhitaṁ aṭṭhamaṁ."
}