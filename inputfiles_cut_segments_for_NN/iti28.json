{
  "iti28:0.1_0": "Itivuttaka 28",
  "iti28:0.2_0": "Dukanipāta",
  "iti28:0.3_0": "Paṭhamavagga",
  "iti28:0.4_0": "Dukkhavihārasutta",
  "iti28:1.1_0": "(…) Vuttañhetaṁ bhagavatā vuttamarahatāti me sutaṁ:",
  "iti28:2.1_0": "“Dvīhi, bhikkhave,",
  "iti28:2.1_1": "dhammehi samannāgato bhikkhu diṭṭheva dhamme dukkhaṁ viharati savighātaṁ saupāyāsaṁ sapariḷāhaṁ;",
  "iti28:2.2_0": "kāyassa bhedā paraṁ maraṇā duggati pāṭikaṅkhā.",
  "iti28:2.3_0": "Katamehi dvīhi?",
  "iti28:2.4_0": "Indriyesu aguttadvāratāya ca, bhojane amattaññutāya ca.",
  "iti28:2.5_0": "Imehi kho, bhikkhave,",
  "iti28:2.5_1": "dvīhi dhammehi samannāgato bhikkhu diṭṭheva dhamme dukkhaṁ viharati savighātaṁ saupāyāsaṁ sapariḷāhaṁ;",
  "iti28:2.6_0": "kāyassa bhedā paraṁ maraṇā duggati pāṭikaṅkhā”ti.",
  "iti28:2.7_0": "Etamatthaṁ bhagavā avoca.",
  "iti28:2.8_0": "Tatthetaṁ iti vuccati:",
  "iti28:3.1_0": "“Cakkhu sotañca ghānañca,",
  "iti28:3.2_0": "jivhā kāyo tathā mano;",
  "iti28:3.3_0": "Etāni yassa dvārāni,",
  "iti28:3.4_0": "aguttāni ca bhikkhuno.",
  "iti28:4.1_0": "Bhojanamhi amattaññū,",
  "iti28:4.2_0": "indriyesu asaṁvuto;",
  "iti28:4.3_0": "Kāyadukkhaṁ cetodukkhaṁ,",
  "iti28:4.4_0": "dukkhaṁ so adhigacchati.",
  "iti28:5.1_0": "Ḍayhamānena kāyena,",
  "iti28:5.2_0": "Ḍayhamānena cetasā;",
  "iti28:5.3_0": "Divā vā yadi vā rattiṁ,",
  "iti28:5.4_0": "Dukkhaṁ viharati tādiso”ti.",
  "iti28:6.1_0": "Ayampi attho vutto bhagavatā, iti me sutanti.",
  "iti28:6.2_0": "Paṭhamaṁ."
}