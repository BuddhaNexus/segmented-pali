{
  "tika-vin02t35:0_0": "Antarapeyyālaṁ",
  "tika-vin02t35:1_0": "Katipucchāvāravaṇṇanā",
  "tika-vin02t35:2_0": "271.Veraṁmaṇatīti rāgādiveraṁ maṇati vināseti.",
  "tika-vin02t35:2_1": "Etāyāti viratiyā.",
  "tika-vin02t35:2_2": "Niyyānanti maggaṁ.",
  "tika-vin02t35:2_3": "Kāyapāgabbiyanti kāyapāgabbiyavasena pavattaṁ kāyaduccaritaṁ.",
  "tika-vin02t35:3_0": "274.Sāraṇīyāti saritabbayuttā anussaraṇārahā addhāne atikkantepi na sammussitabbā.",
  "tika-vin02t35:3_1": "Mijjati siniyhati etāyāti mettā,",
  "tika-vin02t35:3_2": "mittabhāvo.",
  "tika-vin02t35:3_3": "Mettā etassa atthīti mettaṁ kāyakammaṁ,",
  "tika-vin02t35:3_4": "taṁ pana yasmā mettāsahagatacittasamuṭṭhānaṁ,",
  "tika-vin02t35:3_5": "tasmā vuttaṁ “mettacittena kataṁ kāyakamma”nti.",
  "tika-vin02t35:3_6": "Āvīti pakāsaṁ.",
  "tika-vin02t35:3_7": "Pakāsabhāvo cettha yaṁ uddissa taṁ kāyakammaṁ karīyati,",
  "tika-vin02t35:3_8": "tassa sammukhabhāvatoti āha “sammukhā”ti.",
  "tika-vin02t35:3_9": "Rahoti apakāsaṁ.",
  "tika-vin02t35:3_10": "Apakāsatā ca yaṁ uddissa taṁ kammaṁ karīyati,",
  "tika-vin02t35:3_11": "tassa apaccakkhabhāvatoti āha “parammukhā”ti.",
  "tika-vin02t35:3_12": "Ubhayehīti navakehi therehi ca.",
  "tika-vin02t35:3_13": "Piyaṁ piyāyitabbaṁ karotīti piyakaraṇo.",
  "tika-vin02t35:3_14": "Garuṁ garuṭṭhāniyaṁ karotīti garukaraṇo.",
  "tika-vin02t35:3_15": "Saṅgahāyāti saṅgahavatthuvisesabhāvato sabrahmacārīnaṁ saṅgahaṇatthāya.",
  "tika-vin02t35:3_16": "Avivādāyāti saṅgahavatthubhāvato eva na vivādāya.",
  "tika-vin02t35:3_17": "Sati ca avivādahetubhūtasaṅgahakatte tesaṁ vasena sabrahmacārīnaṁ samaggabhāvo bhedābhāvo siddhoyevāti āha “samaggabhāvāyā”tiādi.",
  "tika-vin02t35:4_0": "Paggayha vacananti kevalaṁ “devo”ti avatvā “devatthero”ti guṇehi thirabhāvajotanaṁ paggaṇhitvā uccaṁ katvā vacanaṁ.",
  "tika-vin02t35:4_1": "Mamattabodhanavacanaṁ mamāyanavacanaṁ.",
  "tika-vin02t35:4_2": "Ekantatirokkhassa manokammassa sammukhatā nāma viññattisamuṭṭhāpanavaseneva hoti,",
  "tika-vin02t35:4_3": "tañca kho loke kāyakammanti pākaṭaṁ paññātaṁ hatthavikārādiṁ anāmasitvāyeva dassento “nayanāni ummīletvā”tiādimāha.",
  "tika-vin02t35:4_4": "Kāmañcettha mettāsinehasiniddhānaṁ nayanānaṁ ummīlanā pasannena mukhena olokanañca mettaṁ kāyakammameva,",
  "tika-vin02t35:4_5": "yassa pana cittassa vasena nayanānaṁ mettāsinehasiniddhatā mukhassa ca pasannatā,",
  "tika-vin02t35:4_6": "taṁ sandhāya vuttaṁ “mettaṁ manokammaṁ nāmā”ti.",
  "tika-vin02t35:5_0": "Imāni ca mettakāyakammādīni pāḷiyaṁ bhikkhūnaṁ vasena āgatāni gihīsupi labbhantiyeva.",
  "tika-vin02t35:5_1": "Bhikkhūnañhi mettacittena ācariyupajjhāyavattādiābhisamācārikadhammapūraṇaṁ mettaṁ kāyakammaṁ nāma.",
  "tika-vin02t35:5_2": "Sabbañca anavajjakāyakammaṁ ābhisamācārikakammantogadhamevāti veditabbaṁ.",
  "tika-vin02t35:5_3": "Gihīnaṁ cetiyavandanatthāya bodhivandanatthāya saṅghanimantanatthāya gamanaṁ,",
  "tika-vin02t35:5_4": "gāmaṁ vā piṇḍāya paviṭṭhe bhikkhū disvā paccuggamanaṁ,",
  "tika-vin02t35:5_5": "pattapaṭiggahaṇaṁ,",
  "tika-vin02t35:5_6": "āsanapaññāpanaṁ,",
  "tika-vin02t35:5_7": "anugamananti evamādikaṁ mettaṁ kāyakammaṁ nāma.",
  "tika-vin02t35:5_8": "Bhikkhūnaṁ mettacittena ācārapaññattisikkhāpana kammaṭṭhānakathana dhammadesanā paripucchana aṭṭhakathākathanavasena",
  "tika-vin02t35:5_9": "pavattiyamānaṁ tepiṭakampi buddhavacanaṁ mettaṁ vacīkammaṁ nāma.",
  "tika-vin02t35:5_10": "Gihīnaṁ “cetiyavandanatthāya gacchāma,",
  "tika-vin02t35:5_11": "bodhivandanatthāya gacchāma,",
  "tika-vin02t35:5_12": "dhammassavanaṁ karissāma,",
  "tika-vin02t35:5_13": "dīpamālāpupphapūjaṁ karissāma,",
  "tika-vin02t35:5_14": "tīṇi sucaritāni samādāya vattissāma,",
  "tika-vin02t35:5_15": "salākabhattādīni dassāma,",
  "tika-vin02t35:5_16": "vassāvāsikaṁ dassāma,",
  "tika-vin02t35:5_17": "ajja saṅghassa cattāro paccaye dassāma,",
  "tika-vin02t35:5_18": "saṅghaṁ nimantetvā khādanīyādīni saṁvidahatha,",
  "tika-vin02t35:5_19": "āsanāni paññapetha,",
  "tika-vin02t35:5_20": "pānīyaṁ upaṭṭhāpetha,",
  "tika-vin02t35:5_21": "saṅghaṁ paccuggantvā ānetha,",
  "tika-vin02t35:5_22": "paññattāsane nisīdāpetha,",
  "tika-vin02t35:5_23": "chandajātā ussāhajātā veyyāvaccaṁ karothā”tiādikathanakāle mettaṁ vacīkammaṁ nāma.",
  "tika-vin02t35:5_24": "Bhikkhūnaṁ pātova uṭṭhāya sarīrapaṭijagganaṁ cetiyaṅgaṇavattādīni ca katvā vivittāsane nisīditvā “imasmiṁ",
  "tika-vin02t35:5_25": "vihāre bhikkhū sukhī hontu averā abyāpajjā”ti cintanaṁ mettaṁ manokammaṁ nāma.",
  "tika-vin02t35:5_26": "Gihīnaṁ “ayyā sukhī hontu averā abyāpajjā”ti cintanaṁ mettaṁ manokammaṁ nāma.",
  "tika-vin02t35:6_0": "Lābhāti cīvarādayo laddhapaccayā.",
  "tika-vin02t35:6_1": "Dhammikāti kuhanādibhedaṁ micchājīvaṁ vajjetvā dhammena samena bhikkhācariyavattena uppannā.",
  "tika-vin02t35:6_2": "Antamaso pattapariyāpannamattampīti pacchimakoṭiyā patte pariyāpannaṁ pattassa antogataṁ dvattikaṭacchubhikkhāmattampi.",
  "tika-vin02t35:6_3": "Deyyaṁ dakkhiṇeyyañca appaṭivibhattaṁ katvā bhuñjatīti appaṭivibhattabhogī.",
  "tika-vin02t35:6_4": "Ettha hi dve paṭivibhattāni nāma āmisapaṭivibhattaṁ puggalapaṭivibhattañca.",
  "tika-vin02t35:6_5": "Tattha “ettakaṁ dassāmi,",
  "tika-vin02t35:6_6": "ettakaṁ na dassāmī”ti evaṁ cittena vibhajanaṁ āmisapaṭivibhattaṁ nāma.",
  "tika-vin02t35:6_7": "“Asukassa dassāmi,",
  "tika-vin02t35:6_8": "asukassa na dassāmī”ti evaṁ cittena vibhajanaṁ pana puggalapaṭivibhattaṁ nāma.",
  "tika-vin02t35:6_9": "Tadubhayampi akatvā yo appaṭivibhattaṁ bhuñjati,",
  "tika-vin02t35:6_10": "ayaṁ appaṭivibhattabhogī nāma.",
  "tika-vin02t35:6_11": "Tenāha “neva āmisaṁ paṭivibhajitvā bhuñjatī”tiādi.",
  "tika-vin02t35:6_12": "Adātumpīti pi-saddena dātumpi vaṭṭatīti dasseti.",
  "tika-vin02t35:6_13": "Dānañhi nāma na kassaci nivāritaṁ,",
  "tika-vin02t35:6_14": "tena dussīlassapi atthikassa sati sambhave dātabbaṁ,",
  "tika-vin02t35:6_15": "tañca kho karuṇāyanavasena,",
  "tika-vin02t35:6_16": "na vattapūraṇavasena.",
  "tika-vin02t35:6_17": "Sāraṇīyadhammapūrakassa appaṭivibhattabhogitāya “sabbesaṁ dātabbamevā”ti vuttaṁ.",
  "tika-vin02t35:6_18": "Gilānādīnaṁ pana odissakaṁ katvā dānaṁ appaṭivibhāgapakkhikaṁ “asukassa na dassāmī”ti paṭikkhepassa abhāvato.",
  "tika-vin02t35:6_19": "Byatirekappadhāno hi paṭivibhāgo.",
  "tika-vin02t35:6_20": "Tenāha “gilānagilānupaṭṭhāka…pe…",
  "tika-vin02t35:6_21": "viceyya dātumpi vaṭṭatī”ti.",
  "tika-vin02t35:7_0": "Sādhāraṇabhogīti ettha sādhāraṇabhogino idaṁ lakkhaṇaṁ –",
  "tika-vin02t35:7_1": "yaṁ yaṁ paṇītaṁ labhati,",
  "tika-vin02t35:7_2": "taṁ taṁ neva lābhena lābhaṁ nijigīsanamukhena gihīnaṁ deti attano ājīvasuddhiṁ rakkhamāno,",
  "tika-vin02t35:7_3": "na attanāva paribhuñjati “mayhaṁ asādhāraṇabhogitā mā hotū”ti.",
  "tika-vin02t35:7_4": "Taṁ paṭiggaṇhanto ca “saṅghena sādhāraṇaṁ hotū”ti gahetvā ghaṇṭiṁ paharitvā paribhuñjitabbaṁ saṅghasantakaṁ viya passati.",
  "tika-vin02t35:7_5": "Iminā ca tassa lābhassa tīsupi kālesu sādhāraṇato ṭhapanaṁ dassitaṁ.",
  "tika-vin02t35:7_6": "“Taṁ paṭiggaṇhanto ca saṅghena sādhāraṇaṁ hotū”ti iminā paṭiggahaṇakālo dassito,",
  "tika-vin02t35:7_7": "“gahetvā…pe…",
  "tika-vin02t35:7_8": "passatī”ti iminā paṭiggahitakālo.",
  "tika-vin02t35:7_9": "Tadubhayaṁ pana tādisena pubbabhāgena vinā na hotīti atthasiddho purimakālo.",
  "tika-vin02t35:7_10": "Tayidampi paṭiggahaṇato pubbevassa hoti “saṅghena sādhāraṇaṁ hotūti paṭiggahessāmī”ti,",
  "tika-vin02t35:7_11": "paṭiggaṇhantassa hoti “saṅghena sādhāraṇaṁ hotūti paṭiggaṇhāmī”ti,",
  "tika-vin02t35:7_12": "paṭiggahetvā hoti “saṅghena sādhāraṇaṁ hotūti paṭiggahitaṁ mayā”ti evaṁ tilakkhaṇasampannaṁ katvā laddhalābhaṁ",
  "tika-vin02t35:7_13": "osānalakkhaṇaṁ avikopetvā paribhuñjanto sādhāraṇabhogī appaṭivibhattabhogī ca hoti.",
  "tika-vin02t35:8_0": "Imaṁ pana sāraṇīyadhammaṁ ko pūreti,",
  "tika-vin02t35:8_1": "ko na pūreti?",
  "tika-vin02t35:8_2": "Dussīlo tāva na pūreti.",
  "tika-vin02t35:8_3": "Na hi tassa santakaṁ sīlavanto gaṇhanti.",
  "tika-vin02t35:8_4": "Parisuddhasīlo pana vattaṁ akhaṇḍento pūreti.",
  "tika-vin02t35:8_5": "Tatridaṁ vattaṁ –",
  "tika-vin02t35:8_6": "yo odissakaṁ katvā mātu vā pitu vā ācariyupajjhāyādīnaṁ vā deti,",
  "tika-vin02t35:8_7": "so dātabbaṁ detu,",
  "tika-vin02t35:8_8": "sāraṇīyadhammo panassa na hoti,",
  "tika-vin02t35:8_9": "palibodhajagganaṁ nāma hoti.",
  "tika-vin02t35:8_10": "Sāraṇīyadhammo hi muttapalibodhasseva vaṭṭati.",
  "tika-vin02t35:8_11": "Tena pana odissakaṁ dentena gilānagilānupaṭṭhākaāgantukagamikānañceva navapabbajitassa ca saṅghāṭipattaggahaṇaṁ ajānantassa dātabbaṁ.",
  "tika-vin02t35:8_12": "Etesaṁ datvā avasesaṁ therāsanato paṭṭhāya thokaṁ thokaṁ adatvā yo yattakaṁ gaṇhāti,",
  "tika-vin02t35:8_13": "tassa tattakaṁ dātabbaṁ.",
  "tika-vin02t35:8_14": "Avasiṭṭhe asati puna piṇḍāya caritvā therāsanato paṭṭhāya yaṁ yaṁ paṇītaṁ,",
  "tika-vin02t35:8_15": "taṁ taṁ datvā sesaṁ bhuñjitabbaṁ.",
  "tika-vin02t35:9_0": "Ayaṁ pana sāraṇīyadhammo sāraṇīyadhammapūraṇavidhimhi susikkhitāya parisāya supūro hoti.",
  "tika-vin02t35:9_1": "Susikkhitāya hi parisāya yo aññato labhati,",
  "tika-vin02t35:9_2": "so na gaṇhāti.",
  "tika-vin02t35:9_3": "Aññato alabhantopi pamāṇayuttameva gaṇhāti,",
  "tika-vin02t35:9_4": "na atirekaṁ.",
  "tika-vin02t35:9_5": "Ayañca pana sāraṇīyadhammo evaṁ punappunaṁ piṇḍāya caritvā laddhaṁ laddhaṁ dentassapi dvādasahi vassehi pūrati,",
  "tika-vin02t35:9_6": "na tato oraṁ.",
  "tika-vin02t35:9_7": "Sace hi dvādasamepi vasse sāraṇīyadhammapūrako piṇḍapātapūraṁ pattaṁ āsanasālāyaṁ ṭhapetvā nahāyituṁ gacchati,",
  "tika-vin02t35:9_8": "saṅghatthero ca “kasseso patto”ti vatvā “sāraṇīyadhammapūrakassā”ti vutte “āharatha na”nti sabbaṁ piṇḍapātaṁ",
  "tika-vin02t35:9_9": "vicāretvā bhuñjitvāva rittapattaṁ ṭhapeti.",
  "tika-vin02t35:9_10": "Atha so bhikkhu rittapattaṁ disvā “mayhaṁ anavasesetvāva paribhuñjiṁsū”ti domanassaṁ uppādeti,",
  "tika-vin02t35:9_11": "sāraṇīyadhammo bhijjati,",
  "tika-vin02t35:9_12": "puna dvādasa vassāni pūretabbo hoti.",
  "tika-vin02t35:9_13": "Titthiyaparivāsasadiso hesa,",
  "tika-vin02t35:9_14": "sakiṁ khaṇḍe jāte puna pūretabbova.",
  "tika-vin02t35:9_15": "Yo pana “lābhā vata me,",
  "tika-vin02t35:9_16": "suladdhaṁ vata me,",
  "tika-vin02t35:9_17": "yassa me pattagataṁ anāpucchāva sabrahmacārino paribhuñjantī”ti somanassaṁ janeti,",
  "tika-vin02t35:9_18": "tassa puṇṇo nāma hoti.",
  "tika-vin02t35:10_0": "Evaṁ pūritasāraṇīyadhammassa pana neva issā,",
  "tika-vin02t35:10_1": "na macchariyaṁ hoti,",
  "tika-vin02t35:10_2": "manussānaṁ piyo hoti sulabhapaccayo,",
  "tika-vin02t35:10_3": "pattagatamassa diyyamānampi na khīyati,",
  "tika-vin02t35:10_4": "bhājanīyabhaṇḍaṭṭhāne aggabhaṇḍaṁ labhati,",
  "tika-vin02t35:10_5": "bhaye vā chātake vā sampatte devatā ussukkaṁ āpajjanti.",
  "tika-vin02t35:11_0": "Tatrimāni vatthūni –",
  "tika-vin02t35:11_1": "leṇagirivāsī tissatthero kira mahākhīragāmaṁ upanissāya vasati.",
  "tika-vin02t35:11_2": "Paññāsamattā therā nāgadīpaṁ cetiyavandanatthāya gacchantā khīragāme piṇḍāya caritvā kiñci aladdhā nikkhamiṁsu.",
  "tika-vin02t35:11_3": "Thero pavisanto te disvā pucchi “laddhaṁ,",
  "tika-vin02t35:11_4": "bhante”ti.",
  "tika-vin02t35:11_5": "Vicarimha, āvusoti.",
  "tika-vin02t35:11_6": "So aladdhabhāvaṁ ñatvā āha “bhante,",
  "tika-vin02t35:11_7": "yāvāhaṁ āgacchāmi,",
  "tika-vin02t35:11_8": "tāva idheva hothā”ti. Mayaṁ, āvuso,",
  "tika-vin02t35:11_9": "paññāsa janā pattatemanamattampi na labhimhāti. Bhante,",
  "tika-vin02t35:11_10": "nevāsikā nāma paṭibalā honti,",
  "tika-vin02t35:11_11": "alabhantāpi bhikkhācāramaggasabhāgaṁ jānantīti.",
  "tika-vin02t35:11_12": "Therā āgamiṁsu.",
  "tika-vin02t35:11_13": "Thero gāmaṁ pāvisi.",
  "tika-vin02t35:11_14": "Dhurageheyeva mahāupāsikā khīrabhattaṁ sajjetvā theraṁ olokayamānā ṭhitā therassa dvāraṁ sampattasseva pattaṁ pūretvā adāsi.",
  "tika-vin02t35:11_15": "So taṁ ādāya therānaṁ santikaṁ gantvā “gaṇhatha,",
  "tika-vin02t35:11_16": "bhante”ti saṅghattheraṁ āha.",
  "tika-vin02t35:11_17": "Thero “amhehi ettakehi kiñci na laddhaṁ,",
  "tika-vin02t35:11_18": "ayaṁ sīghameva gahetvā āgato,",
  "tika-vin02t35:11_19": "kiṁ nu kho”ti sesānaṁ mukhaṁ olokesi.",
  "tika-vin02t35:11_20": "Thero olokanākāreneva ñatvā “bhante,",
  "tika-vin02t35:11_21": "dhammena samena laddho piṇḍapāto,",
  "tika-vin02t35:11_22": "nikkukkuccā gaṇhathā”tiādito paṭṭhāya sabbesaṁ yāvadatthaṁ datvā attanāpi yāvadatthaṁ bhuñji.",
  "tika-vin02t35:11_23": "Atha naṁ bhattakiccāvasāne therā pucchiṁsu “kadā, āvuso,",
  "tika-vin02t35:11_24": "lokuttaradhammaṁ paṭivijjhī”ti?",
  "tika-vin02t35:11_25": "Natthi me, bhante,",
  "tika-vin02t35:11_26": "lokuttaradhammoti.",
  "tika-vin02t35:11_27": "Jhānalābhīsi āvusoti?",
  "tika-vin02t35:11_28": "Etampi me, bhante, natthīti. Nanu, āvuso,",
  "tika-vin02t35:11_29": "pāṭihāriyanti?",
  "tika-vin02t35:11_30": "Sāraṇīyadhammo me, bhante, pūrito,",
  "tika-vin02t35:11_31": "tassa me pūritakālato paṭṭhāya sacepi bhikkhusatasahassaṁ hoti,",
  "tika-vin02t35:11_32": "pattagataṁ na khīyatīti.",
  "tika-vin02t35:11_33": "Sādhu sādhu sappurisa anucchavikamidaṁ tuyhanti.",
  "tika-vin02t35:11_34": "Idaṁ tāva pattagataṁ na khīyatīti ettha vatthu.",
  "tika-vin02t35:12_0": "Ayameva pana thero cetiyapabbate giribhaṇḍamahāpūjāya dānaṭṭhānaṁ gantvā “imasmiṁ dāne kiṁ varabhaṇḍa”nti pucchi.",
  "tika-vin02t35:12_1": "Dve sāṭakā, bhanteti.",
  "tika-vin02t35:12_2": "Ete mayhaṁ pāpuṇissantīti.",
  "tika-vin02t35:12_3": "Taṁ sutvā amacco rañño ārocesi “eko daharo evaṁ vadatī”ti.",
  "tika-vin02t35:12_4": "“Daharassa evaṁ cittaṁ,",
  "tika-vin02t35:12_5": "mahātherānaṁ pana sukhumā sāṭakā vaṭṭantī”ti vatvā “mahātherānaṁ dassāmī”ti ṭhapesi.",
  "tika-vin02t35:12_6": "Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṁ nārohanti,",
  "tika-vin02t35:12_7": "aññeva ārohanti.",
  "tika-vin02t35:12_8": "Daharassa dānakāle pana hatthaṁ āruḷhā.",
  "tika-vin02t35:12_9": "So tassa hatthe ṭhapetvā amaccassa mukhaṁ oloketvā daharaṁ nisīdāpetvā dānaṁ datvā saṅghaṁ vissajjetvā daharassa santike nisīditvā “bhante,",
  "tika-vin02t35:12_10": "imaṁ dhammaṁ kadā paṭivijjhitthā”ti āha.",
  "tika-vin02t35:12_11": "So pariyāyenapi asantaṁ avadanto “natthi mayhaṁ, mahārāja,",
  "tika-vin02t35:12_12": "lokuttaradhammo”ti āha. Nanu, bhante,",
  "tika-vin02t35:12_13": "pubbeva avacutthāti.",
  "tika-vin02t35:12_14": "Āma mahārāja,",
  "tika-vin02t35:12_15": "sāraṇīyadhammapūrako ahaṁ,",
  "tika-vin02t35:12_16": "tassa me dhammassa pūritakālato paṭṭhāya bhājanīyaṭṭhāne aggabhaṇḍaṁ pāpuṇātīti.",
  "tika-vin02t35:12_17": "“Sādhu sādhu bhante,",
  "tika-vin02t35:12_18": "anucchavikamidaṁ tumhāka”nti vanditvā pakkāmi.",
  "tika-vin02t35:12_19": "Idaṁ bhājanīyaṭṭhāne aggabhaṇḍaṁ pāpuṇātīti ettha vatthu.",
  "tika-vin02t35:13_0": "Caṇḍālatissabhayena pana bhātaragāmavāsino nāgattheriyā anārocetvāva palāyiṁsu.",
  "tika-vin02t35:13_1": "Therī paccūsasamaye “ati viya appanigghoso gāmo,",
  "tika-vin02t35:13_2": "upadhāretha tāvā”ti daharabhikkhuniyo āha.",
  "tika-vin02t35:13_3": "Tā gantvā sabbesaṁ gatabhāvaṁ ñatvā āgamma theriyā ārocesuṁ.",
  "tika-vin02t35:13_4": "Sā sutvā “mā tumhe tesaṁ gatabhāvaṁ cintayittha,",
  "tika-vin02t35:13_5": "attano uddesaparipucchāyonisomanasikāresuyeva yogaṁ karothā”ti vatvā bhikkhācāravelāyaṁ pārupitvā attadvādasamā gāmadvāre nigrodhamūle aṭṭhāsi.",
  "tika-vin02t35:13_6": "Rukkhe adhivatthā devatā dvādasannampi bhikkhunīnaṁ piṇḍapātaṁ datvā “ayye aññattha mā gacchatha,",
  "tika-vin02t35:13_7": "niccaṁ idheva ethā”ti āha.",
  "tika-vin02t35:13_8": "Theriyā pana kaniṭṭhabhātā nāgatthero nāma atthi,",
  "tika-vin02t35:13_9": "so “mahantaṁ bhayaṁ,",
  "tika-vin02t35:13_10": "na sakkā yāpetuṁ,",
  "tika-vin02t35:13_11": "paratīraṁ gamissāmī”ti attadvādasamo attano vasanaṭṭhānā nikkhanto “theriṁ disvā gamissāmī”ti bhātaragāmaṁ āgato.",
  "tika-vin02t35:13_12": "Therī “therā āgatā”ti sutvā tesaṁ santikaṁ gantvā “kiṁ ayyā”ti pucchi.",
  "tika-vin02t35:13_13": "So taṁ pavattiṁ ācikkhi.",
  "tika-vin02t35:13_14": "Sā “ajja ekadivasaṁ vihāre vasitvā sveva gamissathā”ti āha.",
  "tika-vin02t35:13_15": "Therā vihāraṁ āgamaṁsu.",
  "tika-vin02t35:14_0": "Therī punadivase rukkhamūle piṇḍāya caritvā theraṁ upasaṅkamitvā “imaṁ piṇḍapātaṁ paribhuñjathā”ti āha.",
  "tika-vin02t35:14_1": "Thero “vaṭṭissati therī”ti vatvā tuṇhī aṭṭhāsi.",
  "tika-vin02t35:14_2": "Dhammiko tāta piṇḍapāto,",
  "tika-vin02t35:14_3": "kukkuccaṁ akatvā paribhuñjathāti.",
  "tika-vin02t35:14_4": "Vaṭṭissati therīti.",
  "tika-vin02t35:14_5": "Sā pattaṁ gahetvā ākāse khipi.",
  "tika-vin02t35:14_6": "Patto ākāse aṭṭhāsi.",
  "tika-vin02t35:14_7": "Thero “sattatālamatte ṭhitampi bhikkhunībhattameva therī”ti vatvā “bhayaṁ nāma sabbakālaṁ na hoti,",
  "tika-vin02t35:14_8": "bhaye vūpasante ariyavaṁsaṁ kathayamāno ‘bho piṇḍapātika bhikkhunībhattaṁ bhuñjitvā vītināmayitthā’ti",
  "tika-vin02t35:14_9": "cittena anuvadiyamāno santhambhituṁ na sakkhissāmi,",
  "tika-vin02t35:14_10": "appamattā hotha theriyo”ti maggaṁ āruhi.",
  "tika-vin02t35:14_11": "Rukkhadevatāpi “sace thero theriyā hatthato piṇḍapātaṁ paribhuñjissati,",
  "tika-vin02t35:14_12": "na naṁ nivattessāmi,",
  "tika-vin02t35:14_13": "sace na paribhuñjissati,",
  "tika-vin02t35:14_14": "nivattessāmī”ti cintayamānā ṭhatvā therassa gamanaṁ disvā rukkhā oruyha “pattaṁ, bhante,",
  "tika-vin02t35:14_15": "dethā”ti pattaṁ gahetvā theraṁ rukkhamūlaṁyeva ānetvā āsanaṁ paññapetvā piṇḍapātaṁ datvā katabhattakiccaṁ",
  "tika-vin02t35:14_16": "paṭiññaṁ kāretvā dvādasa bhikkhuniyo dvādasa ca bhikkhū satta vassāni upaṭṭhahi.",
  "tika-vin02t35:14_17": "Idaṁ devatā ussukkaṁ āpajjantīti ettha vatthu.",
  "tika-vin02t35:14_18": "Tatra hi therī sāraṇīyadhammapūrikā ahosi.",
  "tika-vin02t35:15_0": "Natthi etesaṁ khaṇḍanti akhaṇḍāni,",
  "tika-vin02t35:15_1": "taṁ pana nesaṁ khaṇḍaṁ dassetuṁ “yassā”tiādi vuttaṁ.",
  "tika-vin02t35:15_2": "Tattha upasampannasīlānaṁ uddesakkamena ādiantā veditabbā.",
  "tika-vin02t35:15_3": "Tenāha “sattasū”tiādi.",
  "tika-vin02t35:15_4": "Anupasampannasīlānaṁ pana samādānakkamenapi ādiantā labbhanti.",
  "tika-vin02t35:15_5": "Pariyante chinnasāṭako viyāti vatthante dasante vā chinnavatthaṁ viya.",
  "tika-vin02t35:15_6": "Visadisudāharaṇañcetaṁ “akhaṇḍānī”ti imassa adhikatattā.",
  "tika-vin02t35:15_7": "Evaṁ sesānipi udāharaṇāni.",
  "tika-vin02t35:15_8": "Khaṇḍanti khaṇḍavantaṁ,",
  "tika-vin02t35:15_9": "khaṇḍitaṁ vā.",
  "tika-vin02t35:15_10": "Chiddantiādīsupi eseva nayo.",
  "tika-vin02t35:15_11": "Visabhāgavaṇṇena gāvī viyāti sambandho.",
  "tika-vin02t35:15_12": "Visabhāgavaṇṇena upaḍḍhaṁ tatiyabhāgaṁ vā sambhinnavaṇṇaṁ sabalaṁ,",
  "tika-vin02t35:15_13": "visabhāgavaṇṇeheva pana bindūhi antarantarā vimissaṁ kammāsaṁ.",
  "tika-vin02t35:15_14": "Ayaṁ imesaṁ viseso.",
  "tika-vin02t35:16_0": "Bhujissabhāvakaraṇatoti taṇhādāsabyato mocetvā bhujissabhāvakaraṇato.",
  "tika-vin02t35:16_1": "Sīlassa ca taṇhādāsabyato mocanaṁ vivaṭṭūpanissayabhāvāpādanaṁ,",
  "tika-vin02t35:16_2": "tenassa vivaṭṭūpanissayatā dassitā.",
  "tika-vin02t35:16_3": "“Bhujissabhāvakaraṇato”ti ca iminā bhujissakarāni bhujissānīti uttarapadalopenāyaṁ niddesoti dasseti.",
  "tika-vin02t35:16_4": "Yasmā ca taṁsamaṅgīpuggalo serī sayaṁvasī bhujisso nāma hoti,",
  "tika-vin02t35:16_5": "tasmāpi bhujissāni.",
  "tika-vin02t35:16_6": "Suparisuddhabhāvena pāsaṁsattā viññupasatthāni.",
  "tika-vin02t35:16_7": "Aviññūnaṁ pasaṁsāya appamāṇabhāvato viññūgahaṇaṁ kataṁ.",
  "tika-vin02t35:16_8": "Taṇhādiṭṭhīhi aparāmaṭṭhattāti “imināhaṁ sīlena devo vā bhavissāmi devaññataro vā”ti taṇhāparāmāsena",
  "tika-vin02t35:16_9": "“imināhaṁ sīlena devo hutvā tattha nicco dhuvo sassato bhavissāmī”ti diṭṭhiparāmāsena ca aparāmaṭṭhattā.",
  "tika-vin02t35:16_10": "Atha vā “ayaṁ te sīlesu dāso”ti catūsu vipattīsu yaṁ vā taṁ vā vipattiṁ dassetvā “imaṁ nāma tvaṁ āpannapubbo”ti",
  "tika-vin02t35:16_11": "kenaci parāmaṭṭhuṁ anuddhaṁsetuṁ asakkuṇeyyattā aparāmaṭṭhānīti evamettha attho daṭṭhabbo.",
  "tika-vin02t35:16_12": "Sīlaṁ nāma avippaṭisārādipārampariyena yāvadeva samādhisampādanatthanti āha “samādhisaṁvattanikānī”ti.",
  "tika-vin02t35:16_13": "Samādhisaṁvattanappayojanāni samādhisaṁvattanikāni.",
  "tika-vin02t35:17_0": "Samānabhāvo sāmaññaṁ,",
  "tika-vin02t35:17_1": "paripuṇṇacatupārisuddhibhāvena majjhe bhinnasuvaṇṇassa viya bhedābhāvato sīlena sāmaññaṁ sīlasāmaññaṁ,",
  "tika-vin02t35:17_2": "taṁ gato upagatoti sīlasāmaññagato.",
  "tika-vin02t35:17_3": "Tenāha “samānabhāvūpagatasīlo”ti,",
  "tika-vin02t35:17_4": "sīlasampattiyā samānabhāvaṁ upagatasīlo sabhāgavuttikoti attho.",
  "tika-vin02t35:17_5": "Sotāpannādīnañhi sīlaṁ samuddantarepi devalokepi vasantānaṁ aññesaṁ sotāpannādīnaṁ sīlena samānameva hoti,",
  "tika-vin02t35:17_6": "natthi maggasīle nānattaṁ.",
  "tika-vin02t35:17_7": "Kāmañhi puthujjanānampi catupārisuddhisīle nānattaṁ na siyā,",
  "tika-vin02t35:17_8": "taṁ pana na ekantikanti idha nādhippetaṁ,",
  "tika-vin02t35:17_9": "maggasīlaṁ pana ekantikaṁ niyatabhāvatoti tameva sandhāya “yāni tāni sīlānī”tiādi vuttaṁ.",
  "tika-vin02t35:18_0": "Yāyanti yā ayaṁ mayhañceva tumhākañca paccakkhabhūtā.",
  "tika-vin02t35:18_1": "Diṭṭhīti maggasammādiṭṭhi.",
  "tika-vin02t35:18_2": "Niddosāti niddhutadosā,",
  "tika-vin02t35:18_3": "samucchinnarāgādipāpadhammāti attho.",
  "tika-vin02t35:18_4": "Niyyātīti vaṭṭadukkhato nissarati nigacchati.",
  "tika-vin02t35:18_5": "Sayaṁ niyantīyeva hi taṁmaggasamaṅgīpuggalaṁ vaṭṭadukkhato niyyāpetīti vuccati.",
  "tika-vin02t35:18_6": "Yā satthu anusiṭṭhi,",
  "tika-vin02t35:18_7": "taṁ karotīti takkaro, tassa,",
  "tika-vin02t35:18_8": "yathānusiṭṭhaṁ paṭipajjanakassāti attho.",
  "tika-vin02t35:18_9": "Diṭṭhisāmaññagatoti saccasampaṭivedhena samānadiṭṭhibhāvaṁ upagato.",
  "tika-vin02t35:19_0": "Katipucchāvāravaṇṇanā niṭṭhitā.",
  "tika-vin02t35:20_0": "Chaāpattisamuṭṭhānavārakathāvaṇṇanā",
  "tika-vin02t35:21_0": "276.Paṭhamena āpattisamuṭṭhānenātiādi sabbaṁ uddesaniddesādivasena pavattapāḷiṁ anusāreneva sakkā viññātuṁ.",
  "tika-vin02t35:22_0": "Samathabhedaṁ",
  "tika-vin02t35:23_0": "Adhikaraṇapariyāyavārakathāvaṇṇanā",
  "tika-vin02t35:24_0": "293.Lobhopubbaṅgamotiādīsu pana lobhahetu vivadanato “lobho pubbaṅgamo”ti vuttaṁ.",
  "tika-vin02t35:24_1": "Evaṁ sesesupi.",
  "tika-vin02t35:24_2": "Ṭhānānīti kāraṇāni.",
  "tika-vin02t35:24_3": "Tiṭṭhanti etthāti ṭhānaṁ.",
  "tika-vin02t35:24_4": "Ke tiṭṭhanti?",
  "tika-vin02t35:24_5": "Vivādādhikaraṇādayo.",
  "tika-vin02t35:24_6": "Vasanti etthāti vatthu.",
  "tika-vin02t35:24_7": "Bhavanti etthāti bhūmi.",
  "tika-vin02t35:24_8": "Kusalākusalābyākatacittasamaṅgino vivadanato “nava hetū”ti vuttaṁ.",
  "tika-vin02t35:24_9": "Dvādasa mūlānīti “kodhano hoti upanāhī”tiādīni dvādasa mūlāni.",
  "tika-vin02t35:25_0": "294-295.",
  "tika-vin02t35:25_1": "Imāneva dvādasa kāyavācāhi saddhiṁ “cuddasa mūlānī”ti vuttāni.",
  "tika-vin02t35:25_2": "Satta āpattikkhandhā ṭhānānīti ettha āpattiṁ āpajjitvā paṭicchādentassa yā āpatti,",
  "tika-vin02t35:25_3": "tassā pubbe āpannā āpattiyo ṭhānānīti veditabbaṁ.",
  "tika-vin02t35:25_4": "“Natthi āpattādhikaraṇaṁ kusala”nti vacanato āpattādhikaraṇe akusalābyākatavasena cha hetū vuttā.",
  "tika-vin02t35:25_5": "Kusalacittaṁ pana aṅgaṁ hoti, na hetu.",
  "tika-vin02t35:26_0": "296.Cattāri kammāni ṭhānānīti ettha “evaṁ kattabba”nti itikattabbatādassanavasena pavattapāḷi kammaṁ nāma,",
  "tika-vin02t35:26_1": "yathāṭhitapāḷivasena karontānaṁ kiriyā kiccādhikaraṇaṁ nāma.",
  "tika-vin02t35:26_2": "Ñattiñattidutiyañatticatutthakammāni ñattito jāyanti,",
  "tika-vin02t35:26_3": "apalokanakammaṁ apalokanatovāti āha “ñattito vā apalokanato vā”ti.",
  "tika-vin02t35:26_4": "Kiccādhikaraṇaṁ ekena samathena sammati,",
  "tika-vin02t35:26_5": "sampajjatīti attho.",
  "tika-vin02t35:26_6": "Tehi sametabbattā “vivādādhikaraṇassa sādhāraṇā”ti vuttaṁ.",
  "tika-vin02t35:27_0": "Tabbhāgiyavārakathāvaṇṇanā",
  "tika-vin02t35:28_0": "298.Vivādādhikaraṇassa tabbhāgiyāti vivādādhikaraṇassa vūpasamato tappakkhikā.",
  "tika-vin02t35:29_0": "Samathā samathassa sādhāraṇavārakathāvaṇṇanā",
  "tika-vin02t35:30_0": "299.",
  "tika-vin02t35:30_1": "Ekaṁ adhikaraṇaṁ sabbe samathā ekato hutvā sametuṁ sakkonti na sakkontīti pucchanto “samathā samathassa sādhāraṇā,",
  "tika-vin02t35:30_2": "samathāsamathassa asādhāraṇā”ti āha.",
  "tika-vin02t35:30_3": "Yebhuyyasikāya samanaṁ sammukhāvinayaṁ vinā na hotīti āha “yebhuyyasikā sammukhāvinayassa sādhāraṇā”ti.",
  "tika-vin02t35:30_4": "Sativinayādīhi samanassa yebhuyyasikāya kiccaṁ natthīti āha “sativinayassa…pe…",
  "tika-vin02t35:30_5": "asādhāraṇā”ti.",
  "tika-vin02t35:30_6": "Evaṁ sesesupi.",
  "tika-vin02t35:30_7": "Tabbhāgiyavārepi eseva nayo.",
  "tika-vin02t35:31_0": "Vinayavārakathāvaṇṇanā",
  "tika-vin02t35:32_0": "302.",
  "tika-vin02t35:32_1": "Sabbesampi samathānaṁ vinayapariyāyo labbhatīti “vinayo sammukhāvinayo”tiādinā vinayavāro uddhaṭo.",
  "tika-vin02t35:32_2": "Siyā na sammukhāvinayoti ettha sammukhāvinayaṁ ṭhapetvā sativinayādayo sesasamathā adhippetā.",
  "tika-vin02t35:32_3": "Esa nayo sesesupi.",
  "tika-vin02t35:33_0": "Kusalavārakathāvaṇṇanā",
  "tika-vin02t35:34_0": "303.",
  "tika-vin02t35:34_1": "Saṅghassa sammukhā paṭiññāte taṁ paṭijānanaṁ saṅghasammukhatā nāma.",
  "tika-vin02t35:34_2": "Tassa paṭijānanacittaṁ sandhāya “sammukhāvinayo kusalo”tiādi vuttanti vadanti.",
  "tika-vin02t35:34_3": "Natthi sammukhāvinayo akusaloti dhammavinayapuggalasammukhatāhi tivaṅgiko sammukhāvinayo etehi vinā natthi.",
  "tika-vin02t35:34_4": "Tattha kusalacittehi karaṇakāle kusalo,",
  "tika-vin02t35:34_5": "arahantehi karaṇakāle abyākato.",
  "tika-vin02t35:34_6": "Etesaṁ saṅghasammukhatādīnaṁ akusalapaṭipakkhattā akusalassa sambhavo natthi,",
  "tika-vin02t35:34_7": "tasmā “natthi sammukhāvinayo akusalo”ti vuttaṁ.",
  "tika-vin02t35:34_8": "“Yebhuyyasikā adhammavādīhi vūpasamanakāle,",
  "tika-vin02t35:34_9": "dhammavādīnampi adhammavādimhi salākaggāhāpake jāte akusalā.",
  "tika-vin02t35:34_10": "Sativinayo anarahato sañcicca sativinayadāne akusalo.",
  "tika-vin02t35:34_11": "Amūḷhavinayo anummattakassa dāne,",
  "tika-vin02t35:34_12": "paṭiññātakaraṇaṁ mūḷhassa ajānato paṭiññāya karaṇe,",
  "tika-vin02t35:34_13": "tassapāpiyasikā suddhassa karaṇe,",
  "tika-vin02t35:34_14": "tiṇavatthārakaṁ mahākalahe sañcicca karaṇe ca akusalaṁ.",
  "tika-vin02t35:34_15": "Sabbattha arahato vaseneva abyākata”nti sabbametaṁ gaṇṭhipadesu vuttaṁ.",
  "tika-vin02t35:35_0": "Samathavāravissajjanāvārakathāvaṇṇanā",
  "tika-vin02t35:36_0": "304-305.Yattha yebhuyyasikā labbhati,",
  "tika-vin02t35:36_1": "tattha sammukhāvinayo labbhatītiādi pucchā.",
  "tika-vin02t35:36_2": "Yasmiṁsamaye sammukhāvinayena cātiādi tassā vissajjanaṁ,",
  "tika-vin02t35:36_3": "yasmiṁ samaye sammukhāvinayena ca yebhuyyasikāya ca adhikaraṇaṁ vūpasammati,",
  "tika-vin02t35:36_4": "tasmiṁ samaye yattha yebhuyyasikā labbhati,",
  "tika-vin02t35:36_5": "tattha sammukhāvinayo labbhatīti evaṁ sabbattha sambandho.",
  "tika-vin02t35:36_6": "Yattha paṭiññātakaraṇaṁ labbhati,",
  "tika-vin02t35:36_7": "tattha sammukhāvinayo labbhatīti ettha ekaṁ vā dve vā bahū vā bhikkhū “imaṁ nāma āpattiṁ āpannosī”ti",
  "tika-vin02t35:36_8": "pucchite sati “āmā”ti paṭijānane dvepi paṭiññātakaraṇasammukhāvinayā labbhanti.",
  "tika-vin02t35:36_9": "Tattha “saṅghasammukhatā dhammavinayapuggalasammukhatā”ti evaṁ vuttasammukhāvinaye saṅghassa purato paṭiññātaṁ ce,",
  "tika-vin02t35:36_10": "saṅghasammukhatā.",
  "tika-vin02t35:36_11": "Tattheva desitaṁ ce,",
  "tika-vin02t35:36_12": "dhammavinayasammukhatāyopi laddhā honti.",
  "tika-vin02t35:36_13": "Atha vivadantā aññamaññaṁ paṭijānanti ce,",
  "tika-vin02t35:36_14": "puggalasammukhatā.",
  "tika-vin02t35:36_15": "Tasseva santike desitaṁ ce,",
  "tika-vin02t35:36_16": "dhammavinayasammukhatāyopi laddhā honti.",
  "tika-vin02t35:36_17": "Ekasseva vā ekassa santike āpattidesanakāle “passasi,",
  "tika-vin02t35:36_18": "passāmī”ti vutte tattha dhammavinayapuggalasammukhatāsaññito sammukhāvinayo ca paṭiññātakaraṇañca laddhaṁ hoti.",
  "tika-vin02t35:37_0": "Saṁsaṭṭhavārakathāvaṇṇanā",
  "tika-vin02t35:38_0": "306.",
  "tika-vin02t35:38_1": "Adhikaraṇānaṁ vūpasamova samatho nāma,",
  "tika-vin02t35:38_2": "tasmā adhikaraṇena vinā samathā natthīti āha “mā hevantissa vacanīyo…pe…",
  "tika-vin02t35:38_3": "vinibbhujitvā nānākaraṇaṁ paññāpetu”nti.",
  "tika-vin02t35:39_0": "Samathādhikaraṇavārakathāvaṇṇanā",
  "tika-vin02t35:40_0": "309-310.Samathā samathehi sammantītiādi pucchā.",
  "tika-vin02t35:40_1": "Siyā samathā samathehi sammantītiādi vissajjanaṁ.",
  "tika-vin02t35:40_2": "Tattha samathā samathehi sammantīti ettha sammantīti sampajjanti,",
  "tika-vin02t35:40_3": "adhikaraṇā vā pana sammanti vūpasamaṁ gacchanti,",
  "tika-vin02t35:40_4": "tasmā yebhuyyasikā sammukhāvinayena sammatīti ettha sammukhāvinayena saddhiṁ yebhuyyasikā sampajjati,",
  "tika-vin02t35:40_5": "na sativinayādīhi saddhiṁ tesaṁ tassā anupakārattāti evamattho daṭṭhabbo.",
  "tika-vin02t35:41_0": "311.",
  "tika-vin02t35:41_1": "“Sammukhāvinayo vivādādhikaraṇena sammatī”ti pāṭho.",
  "tika-vin02t35:41_2": "“Sammukhāvinayo na kenaci sammatī”ti hi avasāne vuttattā sammukhāvinayo sayaṁ samathena vā adhikaraṇena vā sametabbo na hoti.",
  "tika-vin02t35:42_0": "313.Vivādādhikaraṇaṁ…pe…",
  "tika-vin02t35:42_1": "kiccādhikaraṇena sammatīti ettha “suṇātu me bhante …pe…",
  "tika-vin02t35:42_2": "paṭhamaṁ salākaṁ nikkhipāmī”ti evaṁ vivādādhikaraṇaṁ kiccādhikaraṇena sammatīti daṭṭhabbaṁ.",
  "tika-vin02t35:43_0": "Samuṭṭhāpanavārakathāvaṇṇanā",
  "tika-vin02t35:44_0": "314.Vivādādhikaraṇaṁ na katamaṁ adhikaraṇaṁ samuṭṭhāpetīti “nāyaṁ dhammo”ti vuttamatteneva kiñci adhikaraṇaṁ na samuṭṭhāpetīti attho.",
  "tika-vin02t35:45_0": "Bhajativārakathāvaṇṇanā",
  "tika-vin02t35:46_0": "318-9.Katamaṁ adhikaraṇaṁ pariyāpannanti katamādhikaraṇapariyāpannaṁ,",
  "tika-vin02t35:46_1": "ayameva vā pāṭho.",
  "tika-vin02t35:46_2": "Vivādādhikaraṇaṁ vivādādhikaraṇaṁ bhajatīti paṭhamuppannavivādaṁ pacchā uppanno bhajati.",
  "tika-vin02t35:46_3": "Vivādādhikaraṇaṁ dve samathe bhajatīti “maṁ vūpasametuṁ samatthā tumhe”ti vadantaṁ viya bhajati.",
  "tika-vin02t35:46_4": "Dvīhi samathehi saṅgahitanti “mayaṁ taṁ vūpasamessāmā”ti vadantehi viya dvīhi samathehi saṅgahitaṁ.",
  "tika-vin02t35:47_0": "Khandhakapucchāvāro",
  "tika-vin02t35:48_0": "Pucchāvissajjanāvaṇṇanā",
  "tika-vin02t35:49_0": "320.Nidānenaca niddesena ca saddhinti ettha nidānenāti sikkhāpadapaññattidesasaṅkhātena nidānena.",
  "tika-vin02t35:49_1": "Niddesenāti puggalādiniddesena.",
  "tika-vin02t35:49_2": "Ubhayenapi tassa tassa sikkhāpadassa vatthu dassitaṁ,",
  "tika-vin02t35:49_3": "tasmā vatthunā saddhiṁ khandhakaṁ pucchissāmīti ayamettha attho.",
  "tika-vin02t35:49_4": "Tatthāti tasmiṁ upasampadakkhandhake.",
  "tika-vin02t35:49_5": "Uttamāni padāni vuttānīti “na,",
  "tika-vin02t35:49_6": "bhikkhave,",
  "tika-vin02t35:49_7": "ūnavīsativasso puggalo upasampādetabbo”tiādinā nayena uttamapadāni vuttāni.",
  "tika-vin02t35:49_8": "Cammasaṁyutteti cammakkhandhake."
}