{
  "mil3.2.3:0.1_0": "Milindapañha",
  "mil3.2.3:0.2_0": "Addhānavagga",
  "mil3.2.3:0.3_0": "3. Ñāṇapaññāpañha",
  "mil3.2.3:1.1_0": "Rājā āha—",
  "mil3.2.3:1.2_0": "“bhante nāgasena, yassa ñāṇaṁ uppannaṁ, tassa paññā uppannā”ti?",
  "mil3.2.3:1.3_0": "“Āma, mahārāja, yassa ñāṇaṁ uppannaṁ, tassa paññā uppannā”ti.",
  "mil3.2.3:1.4_0": "“Kiṁ, bhante, yaññeva ñāṇaṁ sāyeva paññā”ti?",
  "mil3.2.3:1.5_0": "“Āma, mahārāja, yaññeva ñāṇaṁ sāyeva paññā”ti.",
  "mil3.2.3:1.6_0": "“Yassa pana, bhante,",
  "mil3.2.3:1.6_1": "taññeva ñāṇaṁ sāyeva paññā uppannā, kiṁ sammuyheyya so, udāhu na sammuyheyyā”ti?",
  "mil3.2.3:1.7_0": "“Katthaci, mahārāja, sammuyheyya, katthaci na sammuyheyyā”ti.",
  "mil3.2.3:1.8_0": "“Kuhiṁ, bhante, sammuyheyyā”ti?",
  "mil3.2.3:1.9_0": "“Aññātapubbesu vā, mahārāja, sippaṭṭhānesu, agatapubbāya vā disāya,",
  "mil3.2.3:1.9_1": "assutapubbāya vā nāmapaññattiyā sammuyheyyā”ti.",
  "mil3.2.3:1.10_0": "“Kuhiṁ na sammuyheyyā”ti?",
  "mil3.2.3:1.11_0": "“Yaṁ kho pana, mahārāja,",
  "mil3.2.3:1.11_1": "tāya paññāya kataṁ ‘aniccan’ti vā ‘dukkhan’ti vā ‘anattā’ti vā, tahiṁ na sammuyheyyā”ti.",
  "mil3.2.3:1.12_0": "“Moho panassa, bhante, kuhiṁ gacchatī”ti?",
  "mil3.2.3:1.13_0": "“Moho kho, mahārāja,",
  "mil3.2.3:1.13_1": "ñāṇe uppannamatte tattheva nirujjhatī”ti.",
  "mil3.2.3:2.1_0": "“Opammaṁ karohī”ti.",
  "mil3.2.3:2.2_0": "“Yathā, mahārāja,",
  "mil3.2.3:2.2_1": "kocideva puriso andhakāragehe padīpaṁ āropeyya, tato andhakāro nirujjheyya, āloko pātubhaveyya;",
  "mil3.2.3:2.3_0": "evameva kho, mahārāja,",
  "mil3.2.3:2.3_1": "ñāṇe uppannamatte moho tattheva nirujjhatī”ti.",
  "mil3.2.3:3.1_0": "“Paññā pana, bhante, kuhiṁ gacchatī”ti?",
  "mil3.2.3:3.2_0": "“Paññāpi kho, mahārāja,",
  "mil3.2.3:3.2_1": "sakiccayaṁ katvā tattheva nirujjhati,",
  "mil3.2.3:3.2_2": "yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.",
  "mil3.2.3:4.1_0": "“Bhante nāgasena,",
  "mil3.2.3:4.1_1": "yaṁ panetaṁ brūsi ‘paññā sakiccayaṁ katvā tattheva nirujjhati,",
  "mil3.2.3:4.1_2": "yaṁ pana tāya paññāya kataṁ “aniccan”ti vā “dukkhan”ti vā “anattā”ti vā, taṁ na nirujjhatī’ti, tassa opammaṁ karohī”ti.",
  "mil3.2.3:4.2_0": "“Yathā, mahārāja,",
  "mil3.2.3:4.2_1": "yo koci puriso rattiṁ lekhaṁ pesetukāmo lekhakaṁ pakkosāpetvā padīpaṁ āropetvā lekhaṁ likhāpeyya,",
  "mil3.2.3:4.2_2": "likhite pana lekhe padīpaṁ vijjhāpeyya,",
  "mil3.2.3:4.2_3": "vijjhāpitepi padīpe lekhaṁ na vinasseyya.",
  "mil3.2.3:4.3_0": "Evameva kho, mahārāja,",
  "mil3.2.3:4.3_1": "paññā sakiccayaṁ katvā tattheva nirujjhati,",
  "mil3.2.3:4.3_2": "yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.",
  "mil3.2.3:5.1_0": "“Bhiyyo opammaṁ karohī”ti.",
  "mil3.2.3:5.2_0": "“Yathā, mahārāja,",
  "mil3.2.3:5.2_1": "puratthimesu janapadesu manussā anugharaṁ pañca pañca udakaghaṭakāni ṭhapenti ālimpanaṁ vijjhāpetuṁ,",
  "mil3.2.3:5.2_2": "ghare paditte tāni pañca udakaghaṭakāni gharassūpari khipanti, tato aggi vijjhāyati, kiṁ nu kho, mahārāja,",
  "mil3.2.3:5.2_3": "tesaṁ manussānaṁ evaṁ hoti ‘puna tehi ghaṭehi ghaṭakiccaṁ karissāmā’”ti?",
  "mil3.2.3:5.3_0": "“Na hi, bhante, alaṁ tehi ghaṭehi, kiṁ tehi ghaṭehī”ti?",
  "mil3.2.3:5.4_0": "“Yathā, mahārāja, pañca udakaghaṭakāni,",
  "mil3.2.3:5.4_1": "evaṁ pañcindriyāni daṭṭhabbāni saddhindriyaṁ vīriyindriyaṁ satindriyaṁ samādhindriyaṁ paññindriyaṁ.",
  "mil3.2.3:5.5_0": "Yathā te manussā, evaṁ yogāvacaro daṭṭhabbo.",
  "mil3.2.3:5.6_0": "Yathā aggi, evaṁ kilesā daṭṭhabbā.",
  "mil3.2.3:5.7_0": "Yathā pañcahi udakaghaṭakehi aggi vijjhāpīyati,",
  "mil3.2.3:5.7_1": "evaṁ pañcindriyehi kilesā vijjhāpiyanti,",
  "mil3.2.3:5.7_2": "vijjhāpitāpi kilesā na puna sambhavanti.",
  "mil3.2.3:5.8_0": "Evameva kho, mahārāja,",
  "mil3.2.3:5.8_1": "paññā sakiccayaṁ katvā tattheva nirujjhati,",
  "mil3.2.3:5.8_2": "yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.",
  "mil3.2.3:6.1_0": "“Bhiyyo opammaṁ karohī”ti.",
  "mil3.2.3:6.2_0": "“Yathā, mahārāja,",
  "mil3.2.3:6.2_1": "vejjo pañcamūlabhesajjāni gahetvā gilānakaṁ upasaṅkamitvā tāni pañcamūlabhesajjāni pisitvā gilānakaṁ pāyeyya, tehi ca dosā niddhameyyuṁ, kiṁ nu kho, mahārāja,",
  "mil3.2.3:6.2_2": "tassa vejjassa evaṁ hoti ‘puna tehi pañcamūlabhesajjehi bhesajjakiccaṁ karissāmī’”ti?",
  "mil3.2.3:6.3_0": "“Na hi, bhante,",
  "mil3.2.3:6.3_1": "alaṁ tehi pañcamūlabhesajjehi,",
  "mil3.2.3:6.3_2": "kiṁ tehi pañcamūlabhesajjehī”ti?",
  "mil3.2.3:6.4_0": "“Yathā, mahārāja, pañcamūlabhesajjāni,",
  "mil3.2.3:6.4_1": "evaṁ pañcindriyāni daṭṭhabbāni saddhindriyaṁ vīriyindriyaṁ satindriyaṁ samādhindriyaṁ paññindriyaṁ, yathā vejjo, evaṁ yogāvacaro daṭṭhabbo.",
  "mil3.2.3:6.5_0": "Yathā byādhi, evaṁ kilesā daṭṭhabbā.",
  "mil3.2.3:6.6_0": "Yathā byādhito puriso, evaṁ puthujjano daṭṭhabbo.",
  "mil3.2.3:6.7_0": "Yathā pañcamūlabhesajjehi gilānassa dosā niddhantā,",
  "mil3.2.3:6.7_1": "dose niddhante gilāno arogo hoti,",
  "mil3.2.3:6.7_2": "evaṁ pañcindriyehi kilesā niddhamīyanti,",
  "mil3.2.3:6.7_3": "niddhamitā ca kilesā na puna sambhavanti.",
  "mil3.2.3:6.8_0": "Evameva kho, mahārāja,",
  "mil3.2.3:6.8_1": "paññā sakiccayaṁ katvā tattheva nirujjhati,",
  "mil3.2.3:6.8_2": "yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.",
  "mil3.2.3:7.1_0": "“Bhiyyo opammaṁ karohī”ti.",
  "mil3.2.3:7.2_0": "“Yathā, mahārāja,",
  "mil3.2.3:7.2_1": "saṅgāmāvacaro yodho pañca kaṇḍāni gahetvā saṅgāmaṁ otareyya parasenaṁ vijetuṁ,",
  "mil3.2.3:7.2_2": "so saṅgāmagato tāni pañca kaṇḍāni khipeyya, tehi ca parasenā bhijjeyya, kiṁ nu kho, mahārāja,",
  "mil3.2.3:7.2_3": "tassa saṅgāmāvacarassa yodhassa evaṁ hoti ‘puna tehi kaṇḍehi kaṇḍakiccaṁ karissāmī’”ti?",
  "mil3.2.3:7.3_0": "“Na hi, bhante, alaṁ tehi kaṇḍehi, kiṁ tehi kaṇḍehī”ti?",
  "mil3.2.3:7.4_0": "“Yathā, mahārāja, pañca kaṇḍāni,",
  "mil3.2.3:7.4_1": "evaṁ pañcindriyāni daṭṭhabbāni saddhindriyaṁ vīriyindriyaṁ satindriyaṁ samādhindriyaṁ paññindriyaṁ.",
  "mil3.2.3:7.5_0": "Yathā, mahārāja, saṅgāmāvacaro yodho, evaṁ yogāvacaro daṭṭhabbo.",
  "mil3.2.3:7.6_0": "Yathā parasenā, evaṁ kilesā daṭṭhabbā.",
  "mil3.2.3:7.7_0": "Yathā pañcahi kaṇḍehi parasenā bhijjati,",
  "mil3.2.3:7.7_1": "evaṁ pañcindriyehi kilesā bhijjanti,",
  "mil3.2.3:7.7_2": "bhaggā ca kilesā na puna sambhavanti.",
  "mil3.2.3:7.8_0": "Evameva kho, mahārāja,",
  "mil3.2.3:7.8_1": "paññā sakiccayaṁ katvā tattheva nirujjhati,",
  "mil3.2.3:7.8_2": "yaṁ pana tāya paññāya kataṁ ‘aniccan’ti vā ‘dukkhan’ti vā ‘anattā’ti vā, taṁ na nirujjhatī”ti.",
  "mil3.2.3:8.1_0": "“Kallosi, bhante nāgasenā”ti.",
  "mil3.2.3:9.1_0": "Ñāṇapaññāpañho tatiyo."
}