{
  "pli-tv-bu-vb-np1:0.1_0": "Theravāda Vinaya",
  "pli-tv-bu-vb-np1:0.2_0": "Mahāvibhaṅga",
  "pli-tv-bu-vb-np1:0.3_0": "Nissaggiyakaṇḍa",
  "pli-tv-bu-vb-np1:0.4_0": "Cīvaravagga",
  "pli-tv-bu-vb-np1:0.5_0": "1. Kathinasikkhāpada",
  "pli-tv-bu-vb-np1:0.6_0": "Ime kho panāyasmanto tiṁsa nissaggiyā pācittiyā dhammā uddesaṁ āgacchanti.",
  "pli-tv-bu-vb-np1:1.1_0": "Tena samayena buddho bhagavā vesāliyaṁ viharati gotamake cetiye.",
  "pli-tv-bu-vb-np1:1.2_0": "Tena kho pana samayena bhagavatā bhikkhūnaṁ ticīvaraṁ anuññātaṁ hoti.",
  "pli-tv-bu-vb-np1:1.3_0": "Chabbaggiyā bhikkhū—“bhagavatā ticīvaraṁ anuññātan”ti aññeneva ticīvarena gāmaṁ pavisanti,",
  "pli-tv-bu-vb-np1:1.3_1": "aññena ticīvarena ārāme acchanti,",
  "pli-tv-bu-vb-np1:1.3_2": "aññena ticīvarena nahānaṁ otaranti.",
  "pli-tv-bu-vb-np1:1.4_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np1:1.5_0": "“kathañhi nāma chabbaggiyā bhikkhū atirekacīvaraṁ dhāressantī”ti.",
  "pli-tv-bu-vb-np1:1.6_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np1:1.7_0": "“saccaṁ kira tumhe, bhikkhave, atirekacīvaraṁ dhārethā”ti?",
  "pli-tv-bu-vb-np1:1.8_0": "“Saccaṁ, bhagavā”ti.",
  "pli-tv-bu-vb-np1:1.9_0": "Vigarahi buddho bhagavā …pe…",
  "pli-tv-bu-vb-np1:1.10_0": "kathañhi nāma tumhe, moghapurisā, atirekacīvaraṁ dhāressatha.",
  "pli-tv-bu-vb-np1:1.11_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np1:1.12_0": "evañca pana, bhikkhave,",
  "pli-tv-bu-vb-np1:1.12_1": "imaṁ sikkhāpadaṁ uddiseyyātha—",
  "pli-tv-bu-vb-np1:1.13.1_0": "“Yo pana bhikkhu atirekacīvaraṁ dhāreyya, nissaggiyaṁ pācittiyan”ti.",
  "pli-tv-bu-vb-np1:1.14_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-np1:2.1.1_0": "Tena kho pana samayena āyasmato ānandassa atirekacīvaraṁ uppannaṁ hoti.",
  "pli-tv-bu-vb-np1:2.2_0": "Āyasmā ca ānando taṁ cīvaraṁ āyasmato sāriputtassa dātukāmo hoti.",
  "pli-tv-bu-vb-np1:2.3_0": "Āyasmā ca sāriputto sākete viharati.",
  "pli-tv-bu-vb-np1:2.4_0": "Atha kho āyasmato ānandassa etadahosi—",
  "pli-tv-bu-vb-np1:2.5_0": "“bhagavatā sikkhāpadaṁ paññattaṁ—",
  "pli-tv-bu-vb-np1:2.6_0": "‘na atirekacīvaraṁ dhāretabban’ti.",
  "pli-tv-bu-vb-np1:2.7_0": "Idañca me atirekacīvaraṁ uppannaṁ.",
  "pli-tv-bu-vb-np1:2.8_0": "Ahañcimaṁ cīvaraṁ āyasmato sāriputtassa dātukāmo.",
  "pli-tv-bu-vb-np1:2.9_0": "Āyasmā ca sāriputto sākete viharati.",
  "pli-tv-bu-vb-np1:2.10_0": "Kathaṁ nu kho mayā paṭipajjitabban”ti?",
  "pli-tv-bu-vb-np1:2.11_0": "Atha kho āyasmā ānando bhagavato etamatthaṁ ārocesi.",
  "pli-tv-bu-vb-np1:2.12_0": "“Kīvaciraṁ panānanda, sāriputto āgacchissatī”ti?",
  "pli-tv-bu-vb-np1:2.13_0": "“Navamaṁ vā, bhagavā, divasaṁ dasamaṁ vā”ti.",
  "pli-tv-bu-vb-np1:2.14_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np1:2.15_0": "“anujānāmi, bhikkhave,",
  "pli-tv-bu-vb-np1:2.15_1": "dasāhaparamaṁ atirekacīvaraṁ dhāretuṁ.",
  "pli-tv-bu-vb-np1:2.16_0": "Evañca pana, bhikkhave,",
  "pli-tv-bu-vb-np1:2.16_1": "imaṁ sikkhāpadaṁ uddiseyyātha—",
  "pli-tv-bu-vb-np1:2.17.1_0": "“Niṭṭhitacīvarasmiṁ bhikkhunā ubbhatasmiṁ kathine dasāhaparamaṁ atirekacīvaraṁ dhāretabbaṁ.",
  "pli-tv-bu-vb-np1:2.17.1_1": "Taṁ atikkāmayato nissaggiyaṁ pācittiyan”ti.",
  "pli-tv-bu-vb-np1:3.1.1_0": "Niṭṭhitacīvarasminti",
  "pli-tv-bu-vb-np1:3.1.2_0": "bhikkhuno cīvaraṁ kataṁ vā hoti naṭṭhaṁ vā vinaṭṭhaṁ vā daḍḍhaṁ vā cīvarāsā vā upacchinnā.",
  "pli-tv-bu-vb-np1:3.1.3_0": "Ubbhatasmiṁ kathineti",
  "pli-tv-bu-vb-np1:3.1.4_0": "aṭṭhannaṁ mātikānaṁ aññatarāya mātikāya ubbhataṁ hoti,",
  "pli-tv-bu-vb-np1:3.1.4_1": "saṅghena vā antarā ubbhataṁ hoti.",
  "pli-tv-bu-vb-np1:3.1.5_0": "Dasāhaparamanti",
  "pli-tv-bu-vb-np1:3.1.6_0": "dasāhaparamatā dhāretabbaṁ.",
  "pli-tv-bu-vb-np1:3.1.7_0": "Atirekacīvaraṁ nāma",
  "pli-tv-bu-vb-np1:3.1.8_0": "anadhiṭṭhitaṁ avikappitaṁ.",
  "pli-tv-bu-vb-np1:3.1.9_0": "Cīvaraṁ nāma",
  "pli-tv-bu-vb-np1:3.1.10_0": "channaṁ cīvarānaṁ aññataraṁ cīvaraṁ, vikappanupagaṁ pacchimaṁ.",
  "pli-tv-bu-vb-np1:3.2.1_0": "Taṁ atikkāmayato nissaggiyaṁ hotīti",
  "pli-tv-bu-vb-np1:3.2.2_0": "ekādase aruṇuggamane nissaggiyaṁ hoti.",
  "pli-tv-bu-vb-np1:3.2.3_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np1:3.2.4_0": "Evañca pana, bhikkhave, nissajjitabbaṁ.",
  "pli-tv-bu-vb-np1:3.2.5_0": "Tena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-np1:3.2.6_0": "“idaṁ me, bhante,",
  "pli-tv-bu-vb-np1:3.2.6_1": "cīvaraṁ dasāhātikkantaṁ nissaggiyaṁ,",
  "pli-tv-bu-vb-np1:3.2.7_0": "imāhaṁ saṅghassa nissajjāmī”ti.",
  "pli-tv-bu-vb-np1:3.2.8_0": "Nissajjitvā āpatti desetabbā.",
  "pli-tv-bu-vb-np1:3.2.9_0": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np1:3.2.10_0": "Nissaṭṭhacīvaraṁ dātabbaṁ—",
  "pli-tv-bu-vb-np1:3.2.11_0": "“Suṇātu me, bhante, saṅgho.",
  "pli-tv-bu-vb-np1:3.2.12_0": "Idaṁ cīvaraṁ itthannāmassa bhikkhuno nissaggiyaṁ saṅghassa nissaṭṭhaṁ.",
  "pli-tv-bu-vb-np1:3.2.13_0": "Yadi saṅghassa pattakallaṁ,",
  "pli-tv-bu-vb-np1:3.2.13_1": "saṅgho imaṁ cīvaraṁ itthannāmassa bhikkhuno dadeyyā”ti.",
  "pli-tv-bu-vb-np1:3.2.14_0": "Tena bhikkhunā sambahule bhikkhū upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassu vacanīyā—",
  "pli-tv-bu-vb-np1:3.2.15_0": "“idaṁ me, bhante,",
  "pli-tv-bu-vb-np1:3.2.15_1": "cīvaraṁ dasāhātikkantaṁ nissaggiyaṁ.",
  "pli-tv-bu-vb-np1:3.2.16_0": "Imāhaṁ āyasmantānaṁ nissajjāmī”ti.",
  "pli-tv-bu-vb-np1:3.2.17_0": "Nissajjitvā āpatti desetabbā.",
  "pli-tv-bu-vb-np1:3.2.18_0": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np1:3.2.19_0": "Nissaṭṭhacīvaraṁ dātabbaṁ—",
  "pli-tv-bu-vb-np1:3.2.20_0": "“Suṇantu me āyasmantā.",
  "pli-tv-bu-vb-np1:3.2.21_0": "Idaṁ cīvaraṁ itthannāmassa bhikkhuno nissaggiyaṁ āyasmantānaṁ nissaṭṭhaṁ.",
  "pli-tv-bu-vb-np1:3.2.22_0": "Yadāyasmantānaṁ pattakallaṁ,",
  "pli-tv-bu-vb-np1:3.2.22_1": "āyasmantā imaṁ cīvaraṁ itthannāmassa bhikkhuno dadeyyun”ti.",
  "pli-tv-bu-vb-np1:3.2.23_0": "Tena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-np1:3.2.24_0": "“idaṁ me, āvuso,",
  "pli-tv-bu-vb-np1:3.2.24_1": "cīvaraṁ dasāhātikkantaṁ nissaggiyaṁ.",
  "pli-tv-bu-vb-np1:3.2.25_0": "Imāhaṁ āyasmato nissajjāmī”ti.",
  "pli-tv-bu-vb-np1:3.2.26_0": "Nissajjitvā āpatti desetabbā.",
  "pli-tv-bu-vb-np1:3.2.27_0": "Tena bhikkhunā āpatti paṭiggahetabbā.",
  "pli-tv-bu-vb-np1:3.2.28_0": "Nissaṭṭhacīvaraṁ dātabbaṁ—",
  "pli-tv-bu-vb-np1:3.2.29_0": "“imaṁ cīvaraṁ āyasmato dammī”ti.",
  "pli-tv-bu-vb-np1:4.1_0": "Dasāhātikkante atikkantasaññī, nissaggiyaṁ pācittiyaṁ.",
  "pli-tv-bu-vb-np1:4.2_0": "Dasāhātikkante vematiko, nissaggiyaṁ pācittiyaṁ.",
  "pli-tv-bu-vb-np1:4.3_0": "Dasāhātikkante anatikkantasaññī, nissaggiyaṁ pācittiyaṁ.",
  "pli-tv-bu-vb-np1:4.4_0": "Anadhiṭṭhite adhiṭṭhitasaññī, nissaggiyaṁ pācittiyaṁ.",
  "pli-tv-bu-vb-np1:4.5_0": "Avikappite vikappitasaññī, nissaggiyaṁ pācittiyaṁ.",
  "pli-tv-bu-vb-np1:4.6_0": "Avissajjite vissajjitasaññī, nissaggiyaṁ pācittiyaṁ.",
  "pli-tv-bu-vb-np1:4.7_0": "Anaṭṭhe naṭṭhasaññī, nissaggiyaṁ pācittiyaṁ.",
  "pli-tv-bu-vb-np1:4.8_0": "Avinaṭṭhe vinaṭṭhasaññī, nissaggiyaṁ pācittiyaṁ.",
  "pli-tv-bu-vb-np1:4.9_0": "Adaḍḍhe daḍḍhasaññī, nissaggiyaṁ pācittiyaṁ.",
  "pli-tv-bu-vb-np1:4.10_0": "Avilutte viluttasaññī, nissaggiyaṁ pācittiyaṁ.",
  "pli-tv-bu-vb-np1:4.11_0": "Nissaggiyaṁ cīvaraṁ anissajjitvā paribhuñjati, āpatti dukkaṭassa.",
  "pli-tv-bu-vb-np1:4.12_0": "Dasāhānatikkante atikkantasaññī, āpatti dukkaṭassa.",
  "pli-tv-bu-vb-np1:4.13_0": "Dasāhānatikkante vematiko, āpatti dukkaṭassa.",
  "pli-tv-bu-vb-np1:4.14_0": "Dasāhānatikkante anatikkantasaññī, anāpatti.",
  "pli-tv-bu-vb-np1:4.15.1_0": "Anāpatti—",
  "pli-tv-bu-vb-np1:4.16_0": "antodasāhaṁ adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṁ gaṇhanti,",
  "pli-tv-bu-vb-np1:4.17_0": "ummattakassa,",
  "pli-tv-bu-vb-np1:4.18_0": "ādikammikassāti.",
  "pli-tv-bu-vb-np1:5.1_0": "Tena kho pana samayena chabbaggiyā bhikkhū nissaṭṭhacīvaraṁ na denti.",
  "pli-tv-bu-vb-np1:5.2_0": "Bhagavato etamatthaṁ ārocesuṁ.",
  "pli-tv-bu-vb-np1:5.3_0": "(…) “Na, bhikkhave, nissaṭṭhacīvaraṁ na dātabbaṁ.",
  "pli-tv-bu-vb-np1:5.4_0": "Yo na dadeyya, āpatti dukkaṭassā”ti.",
  "pli-tv-bu-vb-np1:5.5_0": "Kathinasikkhāpadaṁ niṭṭhitaṁ paṭhamaṁ."
}