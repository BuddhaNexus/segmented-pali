{
  "mn54:0.1_0": "Majjhima Nikāya 54 ",
  "mn54:0.2_0": "Potaliyasutta ",
  "mn54:1.1_0": "Evaṁ me sutaṁ—",
  "mn54:1.2_0": "ekaṁ samayaṁ bhagavā aṅguttarāpesu viharati āpaṇaṁ nāma aṅguttarāpānaṁ nigamo. ",
  "mn54:2.1_0": "Atha kho bhagavā pubbaṇhasamayaṁ nivāsetvā pattacīvaramādāya āpaṇaṁ piṇḍāya pāvisi. ",
  "mn54:2.2_0": "Āpaṇe piṇḍāya caritvā pacchābhattaṁ piṇḍapātapaṭikkanto yenaññataro vanasaṇḍo tenupasaṅkami divāvihārāya. ",
  "mn54:2.3_0": "Taṁ vanasaṇḍaṁ ajjhogāhetvā aññatarasmiṁ rukkhamūle divāvihāraṁ nisīdi. ",
  "mn54:3.1_0": "Potaliyopi kho gahapati sampannanivāsanapāvuraṇo chattupāhanāhi jaṅghāvihāraṁ anucaṅkamamāno anuvicaramāno yena so vanasaṇḍo tenupasaṅkami;",
  "mn54:3.1_1": "upasaṅkamitvā taṁ vanasaṇḍaṁ ajjhogāhetvā yena bhagavā tenupasaṅkami;",
  "mn54:3.1_2": "upasaṅkamitvā bhagavatā saddhiṁ sammodi.",
  "mn54:3.2_0": "Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi.",
  "mn54:3.2_1": "Ekamantaṁ ṭhitaṁ kho potaliyaṁ gahapatiṁ bhagavā etadavoca:",
  "mn54:3.3_0": "“saṁvijjanti kho, gahapati, āsanāni; sace ākaṅkhasi nisīdā”ti. ",
  "mn54:3.4_0": "Evaṁ vutte,",
  "mn54:3.4_1": "potaliyo gahapati “gahapativādena maṁ samaṇo gotamo samudācaratī”ti kupito anattamano tuṇhī ahosi.",
  "mn54:3.5_0": "Dutiyampi kho bhagavā …pe… ",
  "mn54:3.6_0": "tatiyampi kho bhagavā potaliyaṁ gahapatiṁ etadavoca: ",
  "mn54:3.7_0": "“saṁvijjanti kho, gahapati, āsanāni; sace ākaṅkhasi nisīdā”ti. ",
  "mn54:3.8_0": "Evaṁ vutte,",
  "mn54:3.8_1": "potaliyo gahapati “gahapativādena maṁ samaṇo gotamo samudācaratī”ti kupito anattamano bhagavantaṁ etadavoca:",
  "mn54:3.9_0": "“tayidaṁ,",
  "mn54:3.9_1": "bho gotama,",
  "mn54:3.9_2": "nacchannaṁ,",
  "mn54:3.9_3": "tayidaṁ nappatirūpaṁ,",
  "mn54:3.9_4": "yaṁ maṁ tvaṁ gahapativādena samudācarasī”ti.",
  "mn54:3.10_0": "“Te hi te, gahapati, ākārā, te liṅgā, te nimittā yathā taṁ gahapatissā”ti. ",
  "mn54:3.11_0": "“Tathā hi pana me, bho gotama, sabbe kammantā paṭikkhittā, sabbe vohārā samucchinnā”ti. ",
  "mn54:3.12_0": "“Yathā kathaṁ pana te, gahapati, sabbe kammantā paṭikkhittā, sabbe vohārā samucchinnā”ti? ",
  "mn54:3.13_0": "“Idha me,",
  "mn54:3.13_1": "bho gotama,",
  "mn54:3.13_2": "yaṁ ahosi dhanaṁ vā dhaññaṁ vā rajataṁ vā jātarūpaṁ vā sabbaṁ taṁ puttānaṁ dāyajjaṁ niyyātaṁ,",
  "mn54:3.13_3": "tatthāhaṁ anovādī anupavādī ghāsacchādanaparamo viharāmi.",
  "mn54:3.14_0": "Evaṁ kho me, bho gotama, sabbe kammantā paṭikkhittā, sabbe vohārā samucchinnā”ti. ",
  "mn54:3.15_0": "“Aññathā kho tvaṁ, gahapati,",
  "mn54:3.15_1": "vohārasamucchedaṁ vadasi,",
  "mn54:3.15_2": "aññathā ca pana ariyassa vinaye vohārasamucchedo hotī”ti.",
  "mn54:3.16_0": "“Yathā kathaṁ pana, bhante, ariyassa vinaye vohārasamucchedo hoti? ",
  "mn54:3.17_0": "Sādhu me, bhante, bhagavā tathā dhammaṁ desetu yathā ariyassa vinaye vohārasamucchedo hotī”ti. ",
  "mn54:3.18_0": "“Tena hi, gahapati, suṇāhi, sādhukaṁ manasi karohi, bhāsissāmī”ti. ",
  "mn54:3.19_0": "“Evaṁ, bhante”ti kho potaliyo gahapati bhagavato paccassosi. ",
  "mn54:4.1_0": "Bhagavā etadavoca: ",
  "mn54:4.2_0": "“aṭṭha kho ime, gahapati, dhammā ariyassa vinaye vohārasamucchedāya saṁvattanti. ",
  "mn54:4.3_0": "Katame aṭṭha? ",
  "mn54:4.4_0": "Apāṇātipātaṁ nissāya pāṇātipāto pahātabbo; ",
  "mn54:4.5_0": "dinnādānaṁ nissāya adinnādānaṁ pahātabbaṁ; ",
  "mn54:4.6_0": "saccavācaṁ nissāya musāvādo pahātabbo; ",
  "mn54:4.7_0": "apisuṇaṁ vācaṁ nissāya pisuṇā vācā pahātabbā; ",
  "mn54:4.8_0": "agiddhilobhaṁ nissāya giddhilobho pahātabbo; ",
  "mn54:4.9_0": "anindārosaṁ nissāya nindāroso pahātabbo; ",
  "mn54:4.10_0": "akkodhūpāyāsaṁ nissāya kodhūpāyāso pahātabbo; ",
  "mn54:4.11_0": "anatimānaṁ nissāya atimāno pahātabbo. ",
  "mn54:4.12_0": "Ime kho, gahapati,",
  "mn54:4.12_1": "aṭṭha dhammā saṅkhittena vuttā,",
  "mn54:4.12_2": "vitthārena avibhattā,",
  "mn54:4.12_3": "ariyassa vinaye vohārasamucchedāya saṁvattantī”ti.",
  "mn54:5.1_0": "“Ye me, bhante,",
  "mn54:5.1_1": "bhagavatā aṭṭha dhammā saṅkhittena vuttā,",
  "mn54:5.1_2": "vitthārena avibhattā,",
  "mn54:5.1_3": "ariyassa vinaye vohārasamucchedāya saṁvattanti, sādhu me, bhante,",
  "mn54:5.1_4": "bhagavā ime aṭṭha dhamme vitthārena vibhajatu anukampaṁ upādāyā”ti.",
  "mn54:5.2_0": "“Tena hi, gahapati, suṇāhi, sādhukaṁ manasi karohi, bhāsissāmī”ti. ",
  "mn54:5.3_0": "“Evaṁ, bhante”ti kho potaliyo gahapati bhagavato paccassosi. ",
  "mn54:5.4_0": "Bhagavā etadavoca: ",
  "mn54:6.1_0": "“‘Apāṇātipātaṁ nissāya pāṇātipāto pahātabbo’ti iti kho panetaṁ vuttaṁ, kiñcetaṁ paṭicca vuttaṁ? ",
  "mn54:6.2_0": "Idha, gahapati, ariyasāvako iti paṭisañcikkhati: ",
  "mn54:6.3_0": "‘yesaṁ kho ahaṁ saṁyojanānaṁ hetu pāṇātipātī assaṁ,",
  "mn54:6.3_1": "tesāhaṁ saṁyojanānaṁ pahānāya samucchedāya paṭipanno.",
  "mn54:6.4_0": "Ahañceva kho pana pāṇātipātī assaṁ,",
  "mn54:6.4_1": "attāpi maṁ upavadeyya pāṇātipātapaccayā,",
  "mn54:6.4_2": "anuviccāpi maṁ viññū garaheyyuṁ pāṇātipātapaccayā,",
  "mn54:6.4_3": "kāyassa bhedā paraṁ maraṇā duggati pāṭikaṅkhā pāṇātipātapaccayā.",
  "mn54:6.5_0": "Etadeva kho pana saṁyojanaṁ etaṁ nīvaraṇaṁ yadidaṁ pāṇātipāto. ",
  "mn54:6.6_0": "Ye ca pāṇātipātapaccayā uppajjeyyuṁ āsavā vighātapariḷāhā,",
  "mn54:6.6_1": "pāṇātipātā paṭiviratassa evaṁsa te āsavā vighātapariḷāhā na honti’.",
  "mn54:6.7_0": "‘Apāṇātipātaṁ nissāya pāṇātipāto pahātabbo’ti—",
  "mn54:6.8_0": "iti yantaṁ vuttaṁ idametaṁ paṭicca vuttaṁ. ",
  "mn54:7.1_0": "‘Dinnādānaṁ nissāya adinnādānaṁ pahātabban’ti iti kho panetaṁ vuttaṁ, kiñcetaṁ paṭicca vuttaṁ? ",
  "mn54:7.2_0": "Idha, gahapati, ariyasāvako iti paṭisañcikkhati: ",
  "mn54:7.3_0": "‘yesaṁ kho ahaṁ saṁyojanānaṁ hetu adinnādāyī assaṁ,",
  "mn54:7.3_1": "tesāhaṁ saṁyojanānaṁ pahānāya samucchedāya paṭipanno.",
  "mn54:7.4_0": "Ahañceva kho pana adinnādāyī assaṁ,",
  "mn54:7.4_1": "attāpi maṁ upavadeyya adinnādānapaccayā,",
  "mn54:7.4_2": "anuviccāpi maṁ viññū garaheyyuṁ adinnādānapaccayā,",
  "mn54:7.4_3": "kāyassa bhedā paraṁ maraṇā duggati pāṭikaṅkhā adinnādānapaccayā.",
  "mn54:7.5_0": "Etadeva kho pana saṁyojanaṁ etaṁ nīvaraṇaṁ yadidaṁ adinnādānaṁ. ",
  "mn54:7.6_0": "Ye ca adinnādānapaccayā uppajjeyyuṁ āsavā vighātapariḷāhā adinnādānā paṭiviratassa evaṁsa te āsavā vighātapariḷāhā na honti’. ",
  "mn54:7.7_0": "‘Dinnādānaṁ nissāya adinnādānaṁ pahātabban’ti—",
  "mn54:7.8_0": "iti yantaṁ vuttaṁ idametaṁ paṭicca vuttaṁ. ",
  "mn54:8.1_0": "‘Saccavācaṁ nissāya musāvādo pahātabbo’ti iti kho panetaṁ vuttaṁ, kiñcetaṁ paṭicca vuttaṁ? ",
  "mn54:8.2_0": "Idha, gahapati, ariyasāvako iti paṭisañcikkhati: ",
  "mn54:8.3_0": "‘yesaṁ kho ahaṁ saṁyojanānaṁ hetu musāvādī assaṁ,",
  "mn54:8.3_1": "tesāhaṁ saṁyojanānaṁ pahānāya samucchedāya paṭipanno.",
  "mn54:8.4_0": "Ahañceva kho pana musāvādī assaṁ,",
  "mn54:8.4_1": "attāpi maṁ upavadeyya musāvādapaccayā,",
  "mn54:8.4_2": "anuviccāpi maṁ viññū garaheyyuṁ musāvādapaccayā,",
  "mn54:8.4_3": "kāyassa bhedā paraṁ maraṇā duggati pāṭikaṅkhā musāvādapaccayā.",
  "mn54:8.5_0": "Etadeva kho pana saṁyojanaṁ etaṁ nīvaraṇaṁ yadidaṁ musāvādo. ",
  "mn54:8.6_0": "Ye ca musāvādapaccayā uppajjeyyuṁ āsavā vighātapariḷāhā,",
  "mn54:8.6_1": "musāvādā paṭiviratassa evaṁsa te āsavā vighātapariḷāhā na honti’.",
  "mn54:8.7_0": "‘Saccavācaṁ nissāya musāvādo pahātabbo’ti—",
  "mn54:8.8_0": "iti yantaṁ vuttaṁ idametaṁ paṭicca vuttaṁ. ",
  "mn54:9.1_0": "‘Apisuṇaṁ vācaṁ nissāya pisuṇā vācā pahātabbā’ti iti kho panetaṁ vuttaṁ, kiñcetaṁ paṭicca vuttaṁ? ",
  "mn54:9.2_0": "Idha, gahapati, ariyasāvako iti paṭisañcikkhati: ",
  "mn54:9.3_0": "‘yesaṁ kho ahaṁ saṁyojanānaṁ hetu pisuṇavāco assaṁ,",
  "mn54:9.3_1": "tesāhaṁ saṁyojanānaṁ pahānāya samucchedāya paṭipanno.",
  "mn54:9.4_0": "Ahañceva kho pana pisuṇavāco assaṁ,",
  "mn54:9.4_1": "attāpi maṁ upavadeyya pisuṇavācāpaccayā,",
  "mn54:9.4_2": "anuviccāpi maṁ viññū garaheyyuṁ pisuṇavācāpaccayā,",
  "mn54:9.4_3": "kāyassa bhedā paraṁ maraṇā duggati pāṭikaṅkhā pisuṇavācāpaccayā.",
  "mn54:9.5_0": "Etadeva kho pana saṁyojanaṁ etaṁ nīvaraṇaṁ yadidaṁ pisuṇā vācā. ",
  "mn54:9.6_0": "Ye ca pisuṇavācāpaccayā uppajjeyyuṁ āsavā vighātapariḷāhā,",
  "mn54:9.6_1": "pisuṇāya vācāya paṭiviratassa evaṁsa te āsavā vighātapariḷāhā na honti’.",
  "mn54:9.7_0": "‘Apisuṇaṁ vācaṁ nissāya pisuṇā vācā pahātabbā’ti—",
  "mn54:9.8_0": "iti yantaṁ vuttaṁ idametaṁ paṭicca vuttaṁ. ",
  "mn54:10.1_0": "‘Agiddhilobhaṁ nissāya giddhilobho pahātabbo’ti iti kho panetaṁ vuttaṁ, kiñcetaṁ paṭicca vuttaṁ? ",
  "mn54:10.2_0": "Idha, gahapati, ariyasāvako iti paṭisañcikkhati: ",
  "mn54:10.3_0": "‘yesaṁ kho ahaṁ saṁyojanānaṁ hetu giddhilobhī assaṁ,",
  "mn54:10.3_1": "tesāhaṁ saṁyojanānaṁ pahānāya samucchedāya paṭipanno.",
  "mn54:10.4_0": "Ahañceva kho pana giddhilobhī assaṁ,",
  "mn54:10.4_1": "attāpi maṁ upavadeyya giddhilobhapaccayā,",
  "mn54:10.4_2": "anuviccāpi maṁ viññū garaheyyuṁ giddhilobhapaccayā,",
  "mn54:10.4_3": "kāyassa bhedā paraṁ maraṇā duggati pāṭikaṅkhā giddhilobhapaccayā.",
  "mn54:10.5_0": "Etadeva kho pana saṁyojanaṁ etaṁ nīvaraṇaṁ yadidaṁ giddhilobho. ",
  "mn54:10.6_0": "Ye ca giddhilobhapaccayā uppajjeyyuṁ āsavā vighātapariḷāhā,",
  "mn54:10.6_1": "giddhilobhā paṭiviratassa evaṁsa te āsavā vighātapariḷāhā na honti’.",
  "mn54:10.7_0": "‘Agiddhilobhaṁ nissāya giddhilobho pahātabbo’ti—",
  "mn54:10.8_0": "iti yantaṁ vuttaṁ idametaṁ paṭicca vuttaṁ. ",
  "mn54:11.1_0": "‘Anindārosaṁ nissāya nindāroso pahātabbo’ti iti kho panetaṁ vuttaṁ, kiñcetaṁ paṭicca vuttaṁ? ",
  "mn54:11.2_0": "Idha, gahapati, ariyasāvako iti paṭisañcikkhati: ",
  "mn54:11.3_0": "‘yesaṁ kho ahaṁ saṁyojanānaṁ hetu nindārosī assaṁ,",
  "mn54:11.3_1": "tesāhaṁ saṁyojanānaṁ pahānāya samucchedāya paṭipanno.",
  "mn54:11.4_0": "Ahañceva kho pana nindārosī assaṁ,",
  "mn54:11.4_1": "attāpi maṁ upavadeyya nindārosapaccayā,",
  "mn54:11.4_2": "anuviccāpi maṁ viññū garaheyyuṁ nindārosapaccayā,",
  "mn54:11.4_3": "kāyassa bhedā paraṁ maraṇā duggati pāṭikaṅkhā nindārosapaccayā.",
  "mn54:11.5_0": "Etadeva kho pana saṁyojanaṁ etaṁ nīvaraṇaṁ yadidaṁ nindāroso. ",
  "mn54:11.6_0": "Ye ca nindārosapaccayā uppajjeyyuṁ āsavā vighātapariḷāhā,",
  "mn54:11.6_1": "anindārosissa evaṁsa te āsavā vighātapariḷāhā na honti’.",
  "mn54:11.7_0": "‘Anindārosaṁ nissāya nindāroso pahātabbo’ti—",
  "mn54:11.8_0": "iti yantaṁ vuttaṁ idametaṁ paṭicca vuttaṁ. ",
  "mn54:12.1_0": "‘Akkodhūpāyāsaṁ nissāya kodhūpāyāso pahātabbo’ti iti kho panetaṁ vuttaṁ, kiñcetaṁ paṭicca vuttaṁ? ",
  "mn54:12.2_0": "Idha, gahapati, ariyasāvako iti paṭisañcikkhati: ",
  "mn54:12.3_0": "‘yesaṁ kho ahaṁ saṁyojanānaṁ hetu kodhūpāyāsī assaṁ,",
  "mn54:12.3_1": "tesāhaṁ saṁyojanānaṁ pahānāya samucchedāya paṭipanno.",
  "mn54:12.4_0": "Ahañceva kho pana kodhūpāyāsī assaṁ,",
  "mn54:12.4_1": "attāpi maṁ upavadeyya kodhūpāyāsapaccayā,",
  "mn54:12.4_2": "anuviccāpi maṁ viññū garaheyyuṁ kodhūpāyāsapaccayā,",
  "mn54:12.4_3": "kāyassa bhedā paraṁ maraṇā duggati pāṭikaṅkhā kodhūpāyāsapaccayā.",
  "mn54:12.5_0": "Etadeva kho pana saṁyojanaṁ etaṁ nīvaraṇaṁ yadidaṁ kodhūpāyāso. ",
  "mn54:12.6_0": "Ye ca kodhūpāyāsapaccayā uppajjeyyuṁ āsavā vighātapariḷāhā,",
  "mn54:12.6_1": "akkodhūpāyāsissa evaṁsa te āsavā vighātapariḷāhā na honti’.",
  "mn54:12.7_0": "‘Akkodhūpāyāsaṁ nissāya kodhūpāyāso pahātabbo’ti—",
  "mn54:12.8_0": "iti yantaṁ vuttaṁ idametaṁ paṭicca vuttaṁ. ",
  "mn54:13.1_0": "‘Anatimānaṁ nissāya atimāno pahātabbo’ti iti kho panetaṁ vuttaṁ, kiñcetaṁ paṭicca vuttaṁ? ",
  "mn54:13.2_0": "Idha, gahapati, ariyasāvako iti paṭisañcikkhati: ",
  "mn54:13.3_0": "‘yesaṁ kho ahaṁ saṁyojanānaṁ hetu atimānī assaṁ,",
  "mn54:13.3_1": "tesāhaṁ saṁyojanānaṁ pahānāya samucchedāya paṭipanno.",
  "mn54:13.4_0": "Ahañceva kho pana atimānī assaṁ,",
  "mn54:13.4_1": "attāpi maṁ upavadeyya atimānapaccayā,",
  "mn54:13.4_2": "anuviccāpi maṁ viññū garaheyyuṁ atimānapaccayā,",
  "mn54:13.4_3": "kāyassa bhedā paraṁ maraṇā duggati pāṭikaṅkhā atimānapaccayā.",
  "mn54:13.5_0": "Etadeva kho pana saṁyojanaṁ etaṁ nīvaraṇaṁ yadidaṁ atimāno. ",
  "mn54:13.6_0": "Ye ca atimānapaccayā uppajjeyyuṁ āsavā vighātapariḷāhā,",
  "mn54:13.6_1": "anatimānissa evaṁsa te āsavā vighātapariḷāhā na honti’.",
  "mn54:13.7_0": "‘Anatimānaṁ nissāya atimāno pahātabbo’ti—",
  "mn54:13.8_0": "iti yantaṁ vuttaṁ idametaṁ paṭicca vuttaṁ. ",
  "mn54:14.1_0": "Ime kho, gahapati,",
  "mn54:14.1_1": "aṭṭha dhammā saṅkhittena vuttā,",
  "mn54:14.1_2": "vitthārena vibhattā,",
  "mn54:14.1_3": "ye ariyassa vinaye vohārasamucchedāya saṁvattanti;",
  "mn54:14.2_0": "na tveva tāva ariyassa vinaye sabbena sabbaṁ sabbathā sabbaṁ vohārasamucchedo hotī”ti. ",
  "mn54:14.3_0": "“Yathā kathaṁ pana, bhante, ariyassa vinaye sabbena sabbaṁ sabbathā sabbaṁ vohārasamucchedo hoti? ",
  "mn54:14.4_0": "Sādhu me, bhante,",
  "mn54:14.4_1": "bhagavā tathā dhammaṁ desetu yathā ariyassa vinaye sabbena sabbaṁ sabbathā sabbaṁ vohārasamucchedo hotī”ti.",
  "mn54:14.5_0": "“Tena hi, gahapati, suṇāhi, sādhukaṁ manasi karohi, bhāsissāmī”ti. ",
  "mn54:14.6_0": "“Evaṁ, bhante”ti kho potaliyo gahapati bhagavato paccassosi. ",
  "mn54:14.7_0": "Bhagavā etadavoca: ",
  "mn54:15.0_0": "1. Kāmādīnavakathā ",
  "mn54:15.1_0": "“Seyyathāpi, gahapati, kukkuro jighacchādubbalyapareto goghātakasūnaṁ paccupaṭṭhito assa. ",
  "mn54:15.2_0": "Tamenaṁ dakkho goghātako vā goghātakantevāsī vā aṭṭhikaṅkalaṁ sunikkantaṁ nikkantaṁ nimmaṁsaṁ lohitamakkhitaṁ upasumbheyya. ",
  "mn54:15.3_0": "Taṁ kiṁ maññasi, gahapati, ",
  "mn54:15.4_0": "api nu kho so kukkuro amuṁ aṭṭhikaṅkalaṁ sunikkantaṁ nikkantaṁ nimmaṁsaṁ lohitamakkhitaṁ palehanto jighacchādubbalyaṁ paṭivineyyā”ti? ",
  "mn54:15.5_0": "“No hetaṁ, bhante”. ",
  "mn54:15.6_0": "“Taṁ kissa hetu”? ",
  "mn54:15.7_0": "“Aduñhi, bhante, aṭṭhikaṅkalaṁ sunikkantaṁ nikkantaṁ nimmaṁsaṁ lohitamakkhitaṁ. ",
  "mn54:15.8_0": "Yāvadeva pana so kukkuro kilamathassa vighātassa bhāgī assā”ti. ",
  "mn54:15.9_0": "“Evameva kho, gahapati, ariyasāvako iti paṭisañcikkhati: ",
  "mn54:15.10_0": "‘aṭṭhikaṅkalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. ",
  "mn54:15.11_0": "Evametaṁ yathābhūtaṁ sammappaññāya disvā yāyaṁ upekkhā nānattā nānattasitā taṁ abhinivajjetvā,",
  "mn54:15.11_1": "yāyaṁ upekkhā ekattā ekattasitā yattha sabbaso lokāmisūpādānā aparisesā nirujjhanti tamevūpekkhaṁ bhāveti.",
  "mn54:16.1_0": "Seyyathāpi, gahapati, gijjho vā kaṅko vā kulalo vā maṁsapesiṁ ādāya uḍḍīyeyya. ",
  "mn54:16.2_0": "Tamenaṁ gijjhāpi kaṅkāpi kulalāpi anupatitvā anupatitvā vitaccheyyuṁ vissajjeyyuṁ. ",
  "mn54:16.3_0": "Taṁ kiṁ maññasi, gahapati, ",
  "mn54:16.4_0": "sace so gijjho vā kaṅko vā kulalo vā taṁ maṁsapesiṁ na khippameva paṭinissajjeyya,",
  "mn54:16.4_1": "so tatonidānaṁ maraṇaṁ vā nigaccheyya maraṇamattaṁ vā dukkhan”ti?",
  "mn54:16.5_0": "“Evaṁ, bhante”. ",
  "mn54:16.6_0": "“Evameva kho, gahapati, ariyasāvako iti paṭisañcikkhati: ",
  "mn54:16.7_0": "‘maṁsapesūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. ",
  "mn54:16.8_0": "Evametaṁ yathābhūtaṁ sammappaññāya disvā yāyaṁ upekkhā nānattā nānattasitā taṁ abhinivajjetvā yāyaṁ upekkhā",
  "mn54:16.8_1": "ekattā ekattasitā yattha sabbaso lokāmisūpādānā aparisesā nirujjhanti tamevūpekkhaṁ bhāveti.",
  "mn54:17.1_0": "Seyyathāpi, gahapati, puriso ādittaṁ tiṇukkaṁ ādāya paṭivātaṁ gaccheyya. ",
  "mn54:17.2_0": "Taṁ kiṁ maññasi, gahapati, ",
  "mn54:17.3_0": "sace so puriso taṁ ādittaṁ tiṇukkaṁ na khippameva paṭinissajjeyya tassa sā ādittā tiṇukkā hatthaṁ vā",
  "mn54:17.3_1": "daheyya bāhuṁ vā daheyya aññataraṁ vā aññataraṁ vā aṅgapaccaṅgaṁ daheyya,",
  "mn54:17.3_2": "so tatonidānaṁ maraṇaṁ vā nigaccheyya maraṇamattaṁ vā dukkhan”ti?",
  "mn54:17.4_0": "“Evaṁ, bhante”. ",
  "mn54:17.5_0": "“Evameva kho, gahapati, ariyasāvako iti paṭisañcikkhati: ",
  "mn54:17.6_0": "‘tiṇukkūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. ",
  "mn54:17.7_0": "Evametaṁ yathābhūtaṁ sammappaññāya disvā …pe… tamevūpekkhaṁ bhāveti. ",
  "mn54:18.1_0": "Seyyathāpi, gahapati, aṅgārakāsu sādhikaporisā, pūrā aṅgārānaṁ vītaccikānaṁ vītadhūmānaṁ. ",
  "mn54:18.2_0": "Atha puriso āgaccheyya jīvitukāmo amaritukāmo sukhakāmo dukkhapaṭikkūlo. ",
  "mn54:18.3_0": "Tamenaṁ dve balavanto purisā nānābāhāsu gahetvā aṅgārakāsuṁ upakaḍḍheyyuṁ. ",
  "mn54:18.4_0": "Taṁ kiṁ maññasi, gahapati, ",
  "mn54:18.5_0": "api nu so puriso iticiticeva kāyaṁ sannāmeyyā”ti? ",
  "mn54:18.6_0": "“Evaṁ, bhante”. ",
  "mn54:18.7_0": "“Taṁ kissa hetu”? ",
  "mn54:18.8_0": "“Viditañhi, bhante,",
  "mn54:18.8_1": "tassa purisassa imañcāhaṁ aṅgārakāsuṁ papatissāmi,",
  "mn54:18.8_2": "tatonidānaṁ maraṇaṁ vā nigacchissāmi maraṇamattaṁ vā dukkhan”ti.",
  "mn54:18.9_0": "“Evameva kho, gahapati, ariyasāvako iti paṭisañcikkhati: ",
  "mn54:18.10_0": "‘aṅgārakāsūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. ",
  "mn54:18.11_0": "Evametaṁ yathābhūtaṁ sammappaññāya disvā …pe… tamevūpekkhaṁ bhāveti. ",
  "mn54:19.1_0": "Seyyathāpi, gahapati,",
  "mn54:19.1_1": "puriso supinakaṁ passeyya ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakaṁ.",
  "mn54:19.2_0": "So paṭibuddho na kiñci paṭipasseyya. ",
  "mn54:19.3_0": "Evameva kho, gahapati, ariyasāvako iti paṭisañcikkhati: ",
  "mn54:19.4_0": "‘supinakūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti …pe… ",
  "mn54:19.5_0": "tamevūpekkhaṁ bhāveti. ",
  "mn54:20.1_0": "Seyyathāpi, gahapati, puriso yācitakaṁ bhogaṁ yācitvā yānaṁ vā poriseyyaṁ pavaramaṇikuṇḍalaṁ. ",
  "mn54:20.2_0": "So tehi yācitakehi bhogehi purakkhato parivuto antarāpaṇaṁ paṭipajjeyya. ",
  "mn54:20.3_0": "Tamenaṁ jano disvā evaṁ vadeyya: ",
  "mn54:20.4_0": "‘bhogī vata bho puriso, evaṁ kira bhogino bhogāni bhuñjantī’ti. ",
  "mn54:20.5_0": "Tamenaṁ sāmikā yattha yattheva passeyyuṁ tattha tattheva sāni hareyyuṁ. ",
  "mn54:20.6_0": "Taṁ kiṁ maññasi, gahapati, alaṁ nu kho tassa purisassa aññathattāyā”ti? ",
  "mn54:20.7_0": "“Evaṁ, bhante”. ",
  "mn54:20.8_0": "“Taṁ kissa hetu”? ",
  "mn54:20.9_0": "“Sāmino hi, bhante, sāni harantī”ti. ",
  "mn54:20.10_0": "“Evameva kho, gahapati, ariyasāvako iti paṭisañcikkhati: ",
  "mn54:20.11_0": "‘yācitakūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti …pe… ",
  "mn54:20.12_0": "tamevūpekkhaṁ bhāveti. ",
  "mn54:21.1_0": "Seyyathāpi, gahapati, gāmassa vā nigamassa vā avidūre tibbo vanasaṇḍo. ",
  "mn54:21.2_0": "Tatrassa rukkho sampannaphalo ca upapannaphalo ca, na cassu kānici phalāni bhūmiyaṁ patitāni. ",
  "mn54:21.3_0": "Atha puriso āgaccheyya phalatthiko phalagavesī phalapariyesanaṁ caramāno. ",
  "mn54:21.4_0": "So taṁ vanasaṇḍaṁ ajjhogāhetvā taṁ rukkhaṁ passeyya sampannaphalañca upapannaphalañca. ",
  "mn54:21.5_0": "Tassa evamassa: ",
  "mn54:21.6_0": "‘ayaṁ kho rukkho sampannaphalo ca upapannaphalo ca, natthi ca kānici phalāni bhūmiyaṁ patitāni. ",
  "mn54:21.7_0": "Jānāmi kho panāhaṁ rukkhaṁ ārohituṁ. ",
  "mn54:21.8_0": "Yannūnāhaṁ imaṁ rukkhaṁ ārohitvā yāvadatthañca khādeyyaṁ ucchaṅgañca pūreyyan’ti. ",
  "mn54:21.9_0": "So taṁ rukkhaṁ ārohitvā yāvadatthañca khādeyya ucchaṅgañca pūreyya. ",
  "mn54:21.10_0": "Atha dutiyo puriso āgaccheyya phalatthiko phalagavesī phalapariyesanaṁ caramāno tiṇhaṁ kuṭhāriṁ ādāya. ",
  "mn54:21.11_0": "So taṁ vanasaṇḍaṁ ajjhogāhetvā taṁ rukkhaṁ passeyya sampannaphalañca upapannaphalañca. ",
  "mn54:21.12_0": "Tassa evamassa: ",
  "mn54:21.13_0": "‘ayaṁ kho rukkho sampannaphalo ca upapannaphalo ca, natthi ca kānici phalāni bhūmiyaṁ patitāni. ",
  "mn54:21.14_0": "Na kho panāhaṁ jānāmi rukkhaṁ ārohituṁ. ",
  "mn54:21.15_0": "Yannūnāhaṁ imaṁ rukkhaṁ mūlato chetvā yāvadatthañca khādeyyaṁ ucchaṅgañca pūreyyan’ti. ",
  "mn54:21.16_0": "So taṁ rukkhaṁ mūlatova chindeyya. ",
  "mn54:21.17_0": "Taṁ kiṁ maññasi, gahapati, ",
  "mn54:21.18_0": "amuko yo so puriso paṭhamaṁ rukkhaṁ ārūḷho sace so na khippameva oroheyya tassa so rukkho papatanto hatthaṁ",
  "mn54:21.18_1": "vā bhañjeyya pādaṁ vā bhañjeyya aññataraṁ vā aññataraṁ vā aṅgapaccaṅgaṁ bhañjeyya,",
  "mn54:21.18_2": "so tatonidānaṁ maraṇaṁ vā nigaccheyya maraṇamattaṁ vā dukkhan”ti?",
  "mn54:21.19_0": "“Evaṁ, bhante”. ",
  "mn54:21.20_0": "“Evameva kho, gahapati, ariyasāvako iti paṭisañcikkhati: ",
  "mn54:21.21_0": "‘rukkhaphalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. ",
  "mn54:21.22_0": "Evametaṁ yathābhūtaṁ sammappaññāya disvā yāyaṁ upekkhā nānattā nānattasitā taṁ abhinivajjetvā yāyaṁ upekkhā",
  "mn54:21.22_1": "ekattā ekattasitā yattha sabbaso lokāmisūpādānā aparisesā nirujjhanti tamevūpekkhaṁ bhāveti.",
  "mn54:22.1_0": "Sa kho so, gahapati,",
  "mn54:22.1_1": "ariyasāvako imaṁyeva anuttaraṁ upekkhāsatipārisuddhiṁ āgamma anekavihitaṁ pubbenivāsaṁ anussarati,",
  "mn54:22.2_0": "seyyathidaṁ—ekampi jātiṁ dvepi jātiyo …pe…",
  "mn54:22.2_1": "iti sākāraṁ sauddesaṁ anekavihitaṁ pubbenivāsaṁ anussarati.",
  "mn54:23.1_0": "Sa kho so, gahapati,",
  "mn54:23.1_1": "ariyasāvako imaṁyeva anuttaraṁ upekkhāsatipārisuddhiṁ āgamma dibbena cakkhunā visuddhena atikkantamānusakena",
  "mn54:23.1_2": "satte passati cavamāne upapajjamāne hīne paṇīte suvaṇṇe dubbaṇṇe sugate duggate …pe…",
  "mn54:23.1_3": "yathākammūpage satte pajānāti.",
  "mn54:24.1_0": "Sa kho so, gahapati,",
  "mn54:24.1_1": "ariyasāvako imaṁyeva anuttaraṁ upekkhāsatipārisuddhiṁ āgamma āsavānaṁ khayā anāsavaṁ cetovimuttiṁ paññāvimuttiṁ",
  "mn54:24.1_2": "diṭṭheva dhamme sayaṁ abhiññā sacchikatvā upasampajja viharati.",
  "mn54:25.1_0": "Ettāvatā kho, gahapati, ariyassa vinaye sabbena sabbaṁ sabbathā sabbaṁ vohārasamucchedo hoti. ",
  "mn54:25.2_0": "Taṁ kiṁ maññasi, gahapati, ",
  "mn54:25.3_0": "yathā ariyassa vinaye sabbena sabbaṁ sabbathā sabbaṁ vohārasamucchedo hoti,",
  "mn54:25.3_1": "api nu tvaṁ evarūpaṁ vohārasamucchedaṁ attani samanupassasī”ti?",
  "mn54:25.4_0": "“Ko cāhaṁ, bhante, ko ca ariyassa vinaye sabbena sabbaṁ sabbathā sabbaṁ vohārasamucchedo. ",
  "mn54:25.5_0": "Ārakā ahaṁ, bhante, ariyassa vinaye sabbena sabbaṁ sabbathā sabbaṁ vohārasamucchedā. ",
  "mn54:25.6_0": "Mayañhi, bhante,",
  "mn54:25.6_1": "pubbe aññatitthiye paribbājake anājānīyeva samāne ājānīyāti amaññimha,",
  "mn54:25.6_2": "anājānīyeva samāne ājānīyabhojanaṁ bhojimha,",
  "mn54:25.6_3": "anājānīyeva samāne ājānīyaṭhāne ṭhapimha;",
  "mn54:25.7_0": "bhikkhū pana mayaṁ, bhante,",
  "mn54:25.7_1": "ājānīyeva samāne anājānīyāti amaññimha,",
  "mn54:25.7_2": "ājānīyeva samāne anājānīyabhojanaṁ bhojimha,",
  "mn54:25.7_3": "ājānīyeva samāne anājānīyaṭhāne ṭhapimha;",
  "mn54:25.8_0": "idāni pana mayaṁ, bhante,",
  "mn54:25.8_1": "aññatitthiye paribbājake anājānīyeva samāne anājānīyāti jānissāma,",
  "mn54:25.8_2": "anājānīyeva samāne anājānīyabhojanaṁ bhojessāma,",
  "mn54:25.8_3": "anājānīyeva samāne anājānīyaṭhāne ṭhapessāma.",
  "mn54:25.9_0": "Bhikkhū pana mayaṁ, bhante,",
  "mn54:25.9_1": "ājānīyeva samāne ājānīyāti jānissāma,",
  "mn54:25.9_2": "ājānīyeva samāne ājānīyabhojanaṁ bhojessāma,",
  "mn54:25.9_3": "ājānīyeva samāne ājānīyaṭhāne ṭhapessāma.",
  "mn54:25.10_0": "Ajanesi vata me, bhante,",
  "mn54:25.10_1": "bhagavā samaṇesu samaṇappemaṁ,",
  "mn54:25.10_2": "samaṇesu samaṇappasādaṁ,",
  "mn54:25.10_3": "samaṇesu samaṇagāravaṁ.",
  "mn54:26.1_0": "Abhikkantaṁ, bhante, abhikkantaṁ, bhante. ",
  "mn54:26.2_0": "Seyyathāpi, bhante,",
  "mn54:26.2_1": "nikkujjitaṁ vā ukkujjeyya,",
  "mn54:26.2_2": "paṭicchannaṁ vā vivareyya,",
  "mn54:26.2_3": "mūḷhassa vā maggaṁ ācikkheyya,",
  "mn54:26.2_4": "andhakāre vā telapajjotaṁ dhāreyya,",
  "mn54:26.2_5": "‘cakkhumanto rūpāni dakkhantī’ti;",
  "mn54:26.2_6": "evamevaṁ kho, bhante,",
  "mn54:26.2_7": "bhagavatā anekapariyāyena dhammo pakāsito.",
  "mn54:26.3_0": "Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca. ",
  "mn54:26.4_0": "Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti. ",
  "mn54:26.5_0": "Potaliyasuttaṁ niṭṭhitaṁ catutthaṁ. "
}