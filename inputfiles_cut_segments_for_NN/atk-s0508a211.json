{
  "atk-s0508a211:0_0": "15. Soḷasakanipāto",
  "atk-s0508a211:1_0": "1. Aññāsikoṇḍaññattheragāthāvaṇṇanā",
  "atk-s0508a211:2_0": "Soḷasakanipāte esa bhiyyotiādikā āyasmato aññāsikoṇḍaññattherassa gāthā.",
  "atk-s0508a211:2_1": "Kā uppatti?",
  "atk-s0508a211:2_2": "Ayampi padumuttarassa bhagavato kāle haṁsavatīnagare gahapatimahāsālakule nibbattitvā viññutaṁ patvā",
  "atk-s0508a211:2_3": "ekadivasaṁ satthu santike dhammaṁ suṇanto satthāraṁ ekaṁ bhikkhuṁ attano sāsane paṭhamaṁ paṭividdhadhammarattaññūnaṁ",
  "atk-s0508a211:2_4": "aggaṭṭhāne ṭhapentaṁ disvā sayampi taṁ ṭhānantaraṁ patthento satasahassabhikkhuparivārassa satthuno sattāhaṁ",
  "atk-s0508a211:2_5": "mahādānaṁ pavattetvā paṇidhānaṁ akāsi.",
  "atk-s0508a211:2_6": "Satthāpissa anantarāyataṁ disvā bhāviniṁ sampattiṁ byākāsi.",
  "atk-s0508a211:2_7": "So yāvajīvaṁ puññāni katvā satthari parinibbute cetiye patiṭṭhāpiyamāne antocetiye ratanagharaṁ kāresi,",
  "atk-s0508a211:2_8": "cetiyaṁ parivāretvā sahassaratanagghiyāni ca kāresi.",
  "atk-s0508a211:3_0": "So evaṁ puññāni katvā,",
  "atk-s0508a211:3_1": "tato cavitvā,",
  "atk-s0508a211:3_2": "devamanussesu saṁsaranto vipassissa bhagavato kāle mahākālo nāma kuṭumbiko hutvā aṭṭhakarīsamatte khette sāligabbhaṁ phāletvā,",
  "atk-s0508a211:3_3": "gahitasālitaṇḍulehi asambhinnakhīrapāyāsaṁ sampādetvā,",
  "atk-s0508a211:3_4": "tattha madhusappisakkarādayo pakkhipitvā,",
  "atk-s0508a211:3_5": "buddhappamukhassa saṅghassa adāsi.",
  "atk-s0508a211:3_6": "Sāligabbhaṁ phāletvā gahitagahitaṭṭhānaṁ puna pūrati,",
  "atk-s0508a211:3_7": "puthukakāle puthukaggaṁ nāma adāsi.",
  "atk-s0508a211:3_8": "Lāyane lāyanaggaṁ,",
  "atk-s0508a211:3_9": "veṇikaraṇe veṇaggaṁ,",
  "atk-s0508a211:3_10": "kalāpādikaraṇe kalāpaggaṁ,",
  "atk-s0508a211:3_11": "khalaggaṁ,",
  "atk-s0508a211:3_12": "bhaṇḍaggaṁ, minaggaṁ,",
  "atk-s0508a211:3_13": "koṭṭhagganti;",
  "atk-s0508a211:3_14": "evaṁ ekasasse nava vāre aggadānaṁ nāma adāsi.",
  "atk-s0508a211:3_15": "Tampi sassaṁ atirekataraṁ sampannaṁ ahosi.",
  "atk-s0508a211:4_0": "Evaṁ yāvajīvaṁ puññāni katvā,",
  "atk-s0508a211:4_1": "tato cuto devaloke nibbattitvā devesu ca manussesu ca saṁsaranto,",
  "atk-s0508a211:4_2": "amhākaṁ bhagavato uppattito puretarameva kapilavatthunagarassa avidūre doṇavatthunāmake brāhmaṇagāme brāhmaṇamahāsālakule nibbatti.",
  "atk-s0508a211:4_3": "Tassa koṇḍaññoti gottato āgataṁ nāmaṁ ahosi.",
  "atk-s0508a211:4_4": "So vayappatto tayo vede uggahetvā lakkhaṇamantesu ca pāraṁ agamāsi.",
  "atk-s0508a211:4_5": "Tena samayena amhākaṁ bodhisatto tusitapurato cavitvā kapilavatthupure suddhodanamahārājassa gehe nibbatti.",
  "atk-s0508a211:4_6": "Tassa nāmaggahaṇadivase aṭṭhuttarasatesu brāhmaṇesu upanītesu ye aṭṭha brāhmaṇā lakkhaṇapariggahaṇatthaṁ mahātalaṁ upanītā.",
  "atk-s0508a211:4_7": "So tesu sabbanavako hutvā,",
  "atk-s0508a211:4_8": "mahāpurisassa lakkhaṇanipphattiṁ disvā,",
  "atk-s0508a211:4_9": "“ekaṁsena ayaṁ buddho bhavissatī”ti niṭṭhaṁ gantvā mahāsattassa abhinikkhamanaṁ udikkhanto vicarati.",
  "atk-s0508a211:5_0": "Bodhisattopi kho mahatā parivārena vaḍḍhamāno anukkamena vuddhippatto ñāṇaparipākaṁ gantvā ekūnatiṁsatime",
  "atk-s0508a211:5_1": "vasse mahābhinikkhamanaṁ nikkhamanto anomānadītīre pabbajitvā anukkamena uruvelaṁ gantvā padhānaṁ padahi.",
  "atk-s0508a211:5_2": "Tadā koṇḍañño māṇavo mahāsattassa pabbajitabhāvaṁ sutvā,",
  "atk-s0508a211:5_3": "lakkhaṇapariggāhakabrāhmaṇānaṁ puttehi vappamāṇavādīhi saddhiṁ attapañcamo pabbajitvā,",
  "atk-s0508a211:5_4": "anukkamena bodhisattassa santikaṁ upasaṅkamitvā,",
  "atk-s0508a211:5_5": "chabbassāni taṁ upaṭṭhahanto tassa oḷārikāhāraparibhogena nibbinno apakkamitvā isipatanaṁ agamāsi.",
  "atk-s0508a211:5_6": "Atha kho bodhisatto oḷārikāhāraparibhogena laddhakāyabalo vesākhapuṇṇamāyaṁ bodhirukkhamūle aparājitapallaṅke",
  "atk-s0508a211:5_7": "nisinno tiṇṇaṁ mārānaṁ matthakaṁ madditvā,",
  "atk-s0508a211:5_8": "abhisambuddho hutvā,",
  "atk-s0508a211:5_9": "sattasattāhaṁ bodhimaṇḍeyeva vītināmetvā,",
  "atk-s0508a211:5_10": "pañcavaggiyānaṁ ñāṇaparipākaṁ ñatvā,",
  "atk-s0508a211:5_11": "āsāḷhīpuṇṇamāyaṁ isipatanaṁ gantvā,",
  "atk-s0508a211:5_12": "tesaṁ dhammacakkapavattanasuttantaṁ desesi.",
  "atk-s0508a211:5_13": "Desanāpariyosāne koṇḍaññatthero aṭṭhārasahi brahmakoṭīhi saddhiṁ sotāpattiphale patiṭṭhāsi.",
  "atk-s0508a211:5_14": "Atha pañcamiyaṁ pakkhassa anattalakkhaṇasuttantadesanāya arahattaṁ sacchākāsi.",
  "atk-s0508a211:5_15": "Tena vuttaṁ apadāne –",
  "atk-s0508a211:6_0": "“Padumuttarasambuddhaṁ, lokajeṭṭhaṁ vināyakaṁ;",
  "atk-s0508a211:7_0": "Buddhabhūmimanuppattaṁ, paṭhamaṁ addasaṁ ahaṁ.",
  "atk-s0508a211:8_0": "“Yāvatā bodhiyā mūle, yakkhā sabbe samāgatā;",
  "atk-s0508a211:9_0": "Sambuddhaṁ parivāretvā, vandanti pañjalīkatā.",
  "atk-s0508a211:10_0": "“Sabbe devā tuṭṭhamanā, ākāse sañcaranti te;",
  "atk-s0508a211:11_0": "Buddho ayaṁ anuppatto, andhakāratamonudo.",
  "atk-s0508a211:12_0": "“Tesaṁ hāsaparetānaṁ, mahānādo avattatha;",
  "atk-s0508a211:13_0": "Kilese jhāpayissāma, sammāsambuddhasāsane.",
  "atk-s0508a211:14_0": "“Devānaṁ giramaññāya, vācāsabhimudīrihaṁ;",
  "atk-s0508a211:15_0": "Haṭṭho haṭṭhena cittena, ādibhikkhamadāsahaṁ.",
  "atk-s0508a211:16_0": "“Mama saṅkappamaññāya, satthā loke anuttaro;",
  "atk-s0508a211:17_0": "Devasaṅghe nisīditvā, imā gāthā abhāsatha.",
  "atk-s0508a211:18_0": "“Sattāhaṁ abhinikkhamma, bodhiṁ ajjhagamaṁ ahaṁ;",
  "atk-s0508a211:19_0": "Idaṁ me paṭhamaṁ bhattaṁ, brahmacārissa yāpanaṁ.",
  "atk-s0508a211:20_0": "“Tusitā hi idhāgantvā, yo me bhikkhaṁ upānayi;",
  "atk-s0508a211:21_0": "Tamahaṁ kittayissāmi, suṇotha mama bhāsato.",
  "atk-s0508a211:22_0": "“Tiṁsakappasahassāni, devarajjaṁ karissati;",
  "atk-s0508a211:23_0": "Sabbe deve abhibhotvā, tidivaṁ āvasissati.",
  "atk-s0508a211:24_0": "“Devalokā cavitvāna, manussattaṁ gamissati;",
  "atk-s0508a211:25_0": "Sahassadhā cakkavattī, tattha rajjaṁ karissati.",
  "atk-s0508a211:26_0": "“Kappasatasahassamhi, okkākakulasambhavo;",
  "atk-s0508a211:27_0": "Gotamo nāma gottena, satthā loke bhavissati.",
  "atk-s0508a211:28_0": "“Tidasā so cavitvāna, manussattaṁ gamissati;",
  "atk-s0508a211:29_0": "Agārā pabbajitvāna, chabbassāni vasissati.",
  "atk-s0508a211:30_0": "“Tato sattamake vasse, buddho saccaṁ kathessati;",
  "atk-s0508a211:31_0": "Koṇḍañño nāma nāmena, paṭhamaṁ sacchikāhiti.",
  "atk-s0508a211:32_0": "“Nikkhantenānupabbajiṁ, padhānaṁ sukataṁ mayā;",
  "atk-s0508a211:33_0": "Kilese jhāpanatthāya, pabbajiṁ, anagāriyaṁ.",
  "atk-s0508a211:34_0": "“Abhigantvāna sabbaññū, buddho loke sadevake;",
  "atk-s0508a211:35_0": "Isināme migāraññe, amatabherimāhani.",
  "atk-s0508a211:36_0": "“So dāni patto amataṁ, santipadamanuttaraṁ;",
  "atk-s0508a211:37_0": "Sabbāsave pariññāya, viharāmi anāsavo.",
  "atk-s0508a211:38_0": "“Paṭisambhidā catasso…pe… kataṁ buddhassa sāsana”nti.",
  "atk-s0508a211:39_0": "Atha naṁ satthā aparabhāge jetavanamahāvihāre bhikkhusaṅghamajjhe paññattavarabuddhāsane nisinno paṭhamaṁ paṭividdhadhammabhāvaṁ dīpento,",
  "atk-s0508a211:39_1": "“etadaggaṁ,",
  "atk-s0508a211:39_2": "bhikkhave,",
  "atk-s0508a211:39_3": "mama sāvakānaṁ bhikkhūnaṁ rattaññūnaṁ yadidaṁ aññāsikoṇḍañño”ti etadagge ṭhapesi.",
  "atk-s0508a211:39_4": "So dvīhi aggasāvakehi attani karīyamānaṁ paramanipaccakāraṁ gāmantasenāsane ākiṇṇavihārañca pariharitukāmo,",
  "atk-s0508a211:39_5": "vivekābhiratiyā viharitukāmo ca attano santikaṁ upagatānaṁ gahaṭṭhapabbajitānaṁ paṭisanthārakaraṇampi",
  "atk-s0508a211:39_6": "papañcaṁ maññamāno satthāraṁ āpucchitvā himavantaṁ pavisitvā chaddantehi nāgehi upaṭṭhiyamāno chaddantadahatīre",
  "atk-s0508a211:39_7": "dvādasa vassāni vasi.",
  "atk-s0508a211:39_8": "Evaṁ tattha vasantaṁ theraṁ ekadivasaṁ sakko devarājā upasaṅkamitvā vanditvā ṭhito evamāha –",
  "atk-s0508a211:39_9": "“sādhu me, bhante,",
  "atk-s0508a211:39_10": "ayyo dhammaṁ desetū”ti.",
  "atk-s0508a211:39_11": "Thero tassa catusaccagabbhaṁ tilakkhaṇāhataṁ suññatapaṭisaṁyuttaṁ nānānayavicittaṁ amatogadhaṁ buddhalīlāya dhammaṁ desesi.",
  "atk-s0508a211:39_12": "Taṁ sutvā sakko attano pasādaṁ pavedento –",
  "atk-s0508a211:40_0": "673.",
  "atk-s0508a211:41_0": "“Esa bhiyyo pasīdāmi, sutvā dhammaṁ mahārasaṁ;",
  "atk-s0508a211:42_0": "Virāgo desito dhammo, anupādāya sabbaso”ti. – paṭhamaṁ gāthamāha;",
  "atk-s0508a211:43_0": "Tattha esa bhiyyo pasīdāmi,",
  "atk-s0508a211:43_1": "sutvā dhammaṁ mahārasanti yadipi anekavāraṁ satthu santike dhammaṁ sutvā tattha abhippasanno.",
  "atk-s0508a211:43_2": "Idāni pana tumhehi kathitaṁ nānānayavicittatāya asecanakatāya ca mahārasaṁ dhammaṁ sutvā eso ahaṁ tato bhiyyo pasīdāmi.",
  "atk-s0508a211:43_3": "Virāgo desito dhammo,",
  "atk-s0508a211:43_4": "anupādāya sabbasoti sabbasaṁkilesato sabbasaṅkhārato ca virajjanato virāgajananato virāgo.",
  "atk-s0508a211:43_5": "Tato eva rūpādīsu kañci dhammaṁ anupādāya aggahetvā vimuttisādhanavasena pavattattā sabbaso anupādāya desito.",
  "atk-s0508a211:44_0": "Evaṁ sakko devarājā therassa desanaṁ thometvā theraṁ abhivādetvā sakaṭṭhānameva gato.",
  "atk-s0508a211:44_1": "Athekadivasaṁ thero micchāvitakkehi abhibhuyyamānānaṁ ekaccānaṁ puthujjanānaṁ cittācāraṁ disvā tappaṭipakkhabhūtañcassa anukkamaṁ anussaritvā,",
  "atk-s0508a211:44_2": "attano ca sabbaso tato vinivattitamānasataṁ āvajjetvā tadatthaṁ dīpetvā –",
  "atk-s0508a211:45_0": "674.",
  "atk-s0508a211:46_0": "“Bahūni loke citrāni, asmiṁ pathavimaṇḍale;",
  "atk-s0508a211:47_0": "Mathenti maññe saṅkappaṁ, subhaṁ rāgūpasaṁhitaṁ.",
  "atk-s0508a211:48_0": "675.",
  "atk-s0508a211:49_0": "“Rajamuhatañca vātena, yathā meghopasammaye;",
  "atk-s0508a211:50_0": "Evaṁ sammanti saṅkappā, yadā paññāya passatī”ti. – dve gāthā abhāsi;",
  "atk-s0508a211:51_0": "Tattha bahūni loke citrānīti rūpādivasena tatthāpi nīlapītādivasena itthipurisādivasena ca anekāni loke cittavicittāni ārammaṇajātāni.",
  "atk-s0508a211:51_1": "Asmiṁ pathavimaṇḍaleti paccakkhabhūtaṁ manussalokaṁ sandhāya vadati.",
  "atk-s0508a211:51_2": "Mathenti maññe saṅkappanti tajjaṁ purisavāyāmasahitaṁ araṇisahitaṁ viya aggiṁ ayonisomanasikārābhisaṅkhātāni",
  "atk-s0508a211:51_3": "micchāsaṅkappāni mathenti maññe mathentāni viya tiṭṭhanti. Kīdisaṁ?",
  "atk-s0508a211:51_4": "Subhaṁ rāgūpasaṁhitaṁ,",
  "atk-s0508a211:51_5": "kāmavitakkanti attho.",
  "atk-s0508a211:51_6": "So hi subhākāraggahaṇena “subho”ti voharīyati.",
  "atk-s0508a211:52_0": "Rajamuhatañcavātenāti ca-iti nipātamattaṁ.",
  "atk-s0508a211:52_1": "Yathā gimhānaṁ pacchime māse vātena ūhataṁ uṭṭhitaṁ rajaṁ mahāmegho vassanto upasammaye,",
  "atk-s0508a211:52_2": "vūpasameyya.",
  "atk-s0508a211:52_3": "Evaṁ sammanti saṅkappā,",
  "atk-s0508a211:52_4": "yadā paññāya passatīti yadā ariyasāvako tāni lokacitrāni samudayato, assādato,",
  "atk-s0508a211:52_5": "ādīnavato,",
  "atk-s0508a211:52_6": "nissaraṇato ca yathābhūtaṁ paññāya passati,",
  "atk-s0508a211:52_7": "atha yathā taṁ rajaṁ uhataṁ meghena,",
  "atk-s0508a211:52_8": "evaṁ sammanti paññāya sabbepi micchāsaṅkappā.",
  "atk-s0508a211:52_9": "Na hi uppannāya sammādiṭṭhiyā micchāsaṅkappā patiṭṭhaṁ labhanti.",
  "atk-s0508a211:52_10": "Yathā pana paññāya passati,",
  "atk-s0508a211:52_11": "taṁ dassento –",
  "atk-s0508a211:53_0": "676.",
  "atk-s0508a211:54_0": "“Sabbe saṅkhārā aniccāti, yadā paññāya passati;",
  "atk-s0508a211:55_0": "Atha nibbindati dukkhe, esa maggo visuddhiyā.",
  "atk-s0508a211:56_0": "677.",
  "atk-s0508a211:57_0": "“Sabbe saṅkhārā dukkhāti…pe… esa maggo visuddhiyā.",
  "atk-s0508a211:58_0": "678.",
  "atk-s0508a211:59_0": "“Sabbe dhammā anattāti, yadā paññāya passati;",
  "atk-s0508a211:60_0": "Atha nibbindati dukkhe, esa maggo visuddhiyā”ti. –",
  "atk-s0508a211:61_0": "Tisso gāthā abhāsi.",
  "atk-s0508a211:62_0": "Tattha sabbe saṅkhārāti chaḷārammaṇasaṅgahā sabbe tebhūmakā pañcakkhandhā.",
  "atk-s0508a211:62_1": "Aniccāti “ādimajjhaantavantato,",
  "atk-s0508a211:62_2": "aniccantikato,",
  "atk-s0508a211:62_3": "tāvakālikato,",
  "atk-s0508a211:62_4": "tattha tattha bhijjanato na niccā”ti yadā vipassanāpaññāya passati.",
  "atk-s0508a211:62_5": "Atha nibbindati dukkheti atha imasmiṁ vaṭṭadukkhe nibbindati,",
  "atk-s0508a211:62_6": "nibbindanto dukkhaparijānanādividhinā saccāni paṭivijjhati.",
  "atk-s0508a211:62_7": "Esa maggo visuddhiyāti esa yathāvutto vipassanāvidhi ñāṇadassanavisuddhiyā,",
  "atk-s0508a211:62_8": "accantavisuddhiyā ca maggo adhigamupāyo.",
  "atk-s0508a211:63_0": "Dukkhāti sappaṭibhayato,",
  "atk-s0508a211:63_1": "udayabbayasampaṭipīḷanato,",
  "atk-s0508a211:63_2": "dukkhamato,",
  "atk-s0508a211:63_3": "sukhapaṭikkhepato ca dukkhā.",
  "atk-s0508a211:63_4": "Sesaṁ vuttanayameva.",
  "atk-s0508a211:64_0": "Sabbe dhammā anattāti sabbepi catubhūmakā dhammā anattā.",
  "atk-s0508a211:64_1": "Idha pana tebhūmakadhammāva gahetabbā.",
  "atk-s0508a211:64_2": "Te hi asārato,",
  "atk-s0508a211:64_3": "avasavattanato, suññato,",
  "atk-s0508a211:64_4": "attapaṭikkhepato ca anattāti vipassitabbā.",
  "atk-s0508a211:64_5": "Sesaṁ purimasadisameva.",
  "atk-s0508a211:65_0": "Evaṁ vipassanāvidhiṁ dassetvā tena vidhinā katakiccaṁ attānaṁ aññaṁ viya katvā dassento –",
  "atk-s0508a211:66_0": "679.",
  "atk-s0508a211:67_0": "“Buddhānubuddho yo thero, koṇḍañño tibbanikkamo;",
  "atk-s0508a211:68_0": "Pahīnajātimaraṇo, brahmacariyassa kevalī.",
  "atk-s0508a211:69_0": "680.",
  "atk-s0508a211:70_0": "“Oghapāso daḷhakhilo, pabbato duppadālayo;",
  "atk-s0508a211:71_0": "Chetvā khilañca pāsañca, selaṁ bhetvāna dubbhidaṁ;",
  "atk-s0508a211:72_0": "Tiṇṇo pāraṅgato jhāyī, mutto so mārabandhanā”ti. –",
  "atk-s0508a211:73_0": "Gāthādvayamāha.",
  "atk-s0508a211:74_0": "Tattha buddhānubuddhoti buddhānaṁ anubuddho,",
  "atk-s0508a211:74_1": "sammāsambuddhehi bujjhitāni saccāni tesaṁ desanānusārena bujjhatīti attho.",
  "atk-s0508a211:74_2": "Thirehi asekkhehi sīlasārādīhi samannāgatoti, thero.",
  "atk-s0508a211:74_3": "Koṇḍaññoti gottakittanaṁ.",
  "atk-s0508a211:74_4": "Tibbanikkamoti daḷhavīriyo,",
  "atk-s0508a211:74_5": "thiraparakkamo.",
  "atk-s0508a211:74_6": "Jātimaraṇānaṁ pahīnakāraṇattā pahīnajātimaraṇo.",
  "atk-s0508a211:74_7": "Brahmacariyassa kevalīti maggabrahmacariyassa anavasesaṁ,",
  "atk-s0508a211:74_8": "anavasesato vā maggabrahmacariyassa pāripūrako,",
  "atk-s0508a211:74_9": "atha vā kevalī nāma kilesehi asammissatāya maggañāṇaṁ phalañāṇañca,",
  "atk-s0508a211:74_10": "taṁ imasmiṁ atthīti kevalī.",
  "atk-s0508a211:74_11": "Yasmā pana tadubhayampi maggabrahmacariyassa vasena hoti na aññathā,",
  "atk-s0508a211:74_12": "tasmā “brahmacariyassa kevalī”ti vuttaṁ.",
  "atk-s0508a211:75_0": "Oghapāsoti “kāmogho, bhavogho,",
  "atk-s0508a211:75_1": "diṭṭhogho,",
  "atk-s0508a211:75_2": "avijjogho”ti evaṁ vuttā cattāro oghā –",
  "atk-s0508a211:75_3": "“antalikkhacaro pāso,",
  "atk-s0508a211:75_4": "yvāyaṁ carati mānaso”ti evaṁ vutto rāgapāso ca.",
  "atk-s0508a211:75_5": "Daḷhakhiloti “satthari kaṅkhati,",
  "atk-s0508a211:75_6": "dhamme kaṅkhati,",
  "atk-s0508a211:75_7": "saṅghe kaṅkhati,",
  "atk-s0508a211:75_8": "sikkhāya kaṅkhati,",
  "atk-s0508a211:75_9": "sabrahmacārīsu kupito hoti anattamano āhatacitto khilajāto”ti evaṁ vutto daḷho thiro pañcavidho cetokhilo ca.",
  "atk-s0508a211:75_10": "Pacurajanehi padāletuṁ asakkuṇeyyatāya duppadālayo.",
  "atk-s0508a211:75_11": "Tato eva pabbatasadisatāya pabbatoti ca saṅkhaṁ gato.",
  "atk-s0508a211:75_12": "“Dukkhe aññāṇa”ntiādinā vā nayena vutto aññāṇappabhedo ca.",
  "atk-s0508a211:75_13": "Iti etaṁ sabbaṁ chetvā khilañca pāsañcāti etesu catubbidhesu saṁkilesadhammesu yo khilañca pāsañca ariyamaggañāṇāsinā chinditvā.",
  "atk-s0508a211:75_14": "Selaṁ bhetvāna dubbhidanti yena kenaci ñāṇena chindituṁ asakkuṇeyyaṁ aññāṇaselaṁ vajirūpamañāṇena chinditvā,",
  "atk-s0508a211:75_15": "cattāropi oghe taritvā,",
  "atk-s0508a211:75_16": "tesaṁ paratīre nibbāne ṭhitattā tiṇṇo pāraṅgato.",
  "atk-s0508a211:75_17": "Ārammaṇūpanijjhānalakkhaṇena lakkhaṇūpanijjhānalakkhaṇenāti duvidhenapi jhāyī;",
  "atk-s0508a211:75_18": "mutto so mārabandhanāti so evarūpo khīṇāsavo sabbasmāpi kilesamārabandhanā mutto vippamutto visaṁyuttoti.",
  "atk-s0508a211:75_19": "Attānameva sandhāya thero vadati.",
  "atk-s0508a211:76_0": "Athekadivasaṁ thero,",
  "atk-s0508a211:76_1": "attano saddhivihārikaṁ ekaṁ bhikkhuṁ akalyāṇamittasaṁsaggena kusītaṁ hīnavīriyaṁ uddhataṁ unnaḷaṁ viharantaṁ disvā,",
  "atk-s0508a211:76_2": "iddhiyā tattha gantvā, taṁ “mā, āvuso,",
  "atk-s0508a211:76_3": "evaṁ kari,",
  "atk-s0508a211:76_4": "akalyāṇamitte pahāya kalyāṇamitte sevanto samaṇadhammaṁ karohī”ti ovadi.",
  "atk-s0508a211:76_5": "So therassa vacanaṁ nādiyi.",
  "atk-s0508a211:76_6": "Thero tassa anādiyanena dhammasaṁvegappatto puggalādhiṭṭhānāya kathāya micchāpaṭipattiṁ garahanto sammāpaṭipattiṁ vivekavāsañca pasaṁsanto –",
  "atk-s0508a211:77_0": "681.",
  "atk-s0508a211:78_0": "“Uddhato capalo bhikkhu, mitte āgamma pāpake;",
  "atk-s0508a211:79_0": "Saṁsīdati mahoghasmiṁ, ūmiyā paṭikujjito.",
  "atk-s0508a211:80_0": "682.",
  "atk-s0508a211:81_0": "“Anuddhato acapalo, nipako saṁvutindriyo;",
  "atk-s0508a211:82_0": "Kalyāṇamitto medhāvī, dukkhassantakaro siyā.",
  "atk-s0508a211:83_0": "683.",
  "atk-s0508a211:84_0": "“Kālapabbaṅgasaṅkāso, kiso dhamanisanthato;",
  "atk-s0508a211:85_0": "Mattaññū annapānasmiṁ, adīnamanaso naro.",
  "atk-s0508a211:86_0": "684.",
  "atk-s0508a211:87_0": "“Phuṭṭho ḍaṁsehi makasehi, araññasmiṁ brahāvane;",
  "atk-s0508a211:88_0": "Nāgo saṅgāmasīseva, sato tatrādhivāsaye.",
  "atk-s0508a211:89_0": "685-6.",
  "atk-s0508a211:90_0": "“Nābhinandāmi maraṇaṁ…pe… sampajāno patissato.",
  "atk-s0508a211:91_0": "687.",
  "atk-s0508a211:92_0": "“Pariciṇṇo mayā satthā…pe… bhavanetti samūhatā.",
  "atk-s0508a211:93_0": "688.",
  "atk-s0508a211:94_0": "“Yassa catthāya pabbajito, agārasmānagāriyaṁ;",
  "atk-s0508a211:95_0": "So me attho anuppatto, kiṁ me saddhivihārinā”ti. –",
  "atk-s0508a211:96_0": "Imā gāthā abhāsi.",
  "atk-s0508a211:97_0": "Tattha uddhatoti uddhaccayutto asamāhito vikkhittacitto.",
  "atk-s0508a211:97_1": "Capaloti pattacīvaramaṇḍanādinā cāpalyena samannāgato lolapakatiko.",
  "atk-s0508a211:97_2": "Mitte āgamma pāpaketi akalyāṇamitte nissāya samaṇadhammaṁ akaronto.",
  "atk-s0508a211:97_3": "Saṁsīdati mahoghasmiṁ,",
  "atk-s0508a211:97_4": "ūmiyā paṭikujjitoti yathā mahāsamudde patitapuriso samuddavīcīhi otthaṭo sīsaṁ ukkhipituṁ alabhanto tattheva saṁsīdati,",
  "atk-s0508a211:97_5": "evaṁ saṁsāramahoghasmiṁ paribbhamanto kodhupāyāsaūmiyā paṭikujjito otthaṭo vipassanāvasena paññāsīsaṁ ukkhipituṁ alabhanto tattheva saṁsīdati.",
  "atk-s0508a211:98_0": "Nipakoti nipuṇo,",
  "atk-s0508a211:98_1": "attatthaparatthesu kusalo.",
  "atk-s0508a211:98_2": "Saṁvutindriyoti manacchaṭṭhānaṁ indriyānaṁ saṁvaraṇena pihitindriyo.",
  "atk-s0508a211:98_3": "Kalyāṇamittoti kalyāṇehi mittehi samannāgato.",
  "atk-s0508a211:98_4": "Medhāvīti dhammojapaññāya samaṅgībhūto.",
  "atk-s0508a211:98_5": "Dukkhassantakaro siyāti so tādiso sakalassāpi vaṭṭadukkhassa antakaro bhaveyya.",
  "atk-s0508a211:99_0": "Kālapabbaṅgasaṅkāsotiādi vivekābhiratikittanaṁ.",
  "atk-s0508a211:99_1": "Nābhinandāmītiādi pana katakiccabhāvadassanaṁ.",
  "atk-s0508a211:99_2": "Taṁ sabbaṁ heṭṭhā vuttatthameva.",
  "atk-s0508a211:99_3": "Osāne pana kiṁ me saddhivihārināti attano saddhivihārikaṁ sandhāya vuttaṁ.",
  "atk-s0508a211:99_4": "Tasmā edisena dubbacena anādarena saddhivihārinā kiṁ me payojanaṁ ekavihāroyeva mayhaṁ ruccatīti attho.",
  "atk-s0508a211:100_0": "Evaṁ pana vatvā chaddantadahameva gato.",
  "atk-s0508a211:100_1": "Tattha dvādasa vassāni vasitvā upakaṭṭhe parinibbāne satthāraṁ upasaṅkamitvā parinibbānaṁ anujānāpetvā tattheva gantvā parinibbāyi.",
  "atk-s0508a211:101_0": "Aññāsikoṇḍaññattheragāthāvaṇṇanā niṭṭhitā.",
  "atk-s0508a211:102_0": "2. Udāyittheragāthāvaṇṇanā",
  "atk-s0508a211:103_0": "Manussabhūtantiādikā āyasmato udāyittherassa gāthā.",
  "atk-s0508a211:103_1": "Kā uppatti?",
  "atk-s0508a211:103_2": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinitvā devamanussesu",
  "atk-s0508a211:103_3": "saṁsaranto imasmiṁ buddhuppāde kapilavatthusmiṁ brāhmaṇakule nibbattitvā udāyīti laddhanāmo vayappatto",
  "atk-s0508a211:103_4": "satthu ñātisamāgame buddhānubhāvaṁ disvā,",
  "atk-s0508a211:103_5": "paṭiladdhasaddho pabbajitvā vipassanāya kammaṁ karonto nacirasseva arahattaṁ pāpuṇi.",
  "atk-s0508a211:103_6": "Tayo hi ime udāyittherā amaccaputto pubbe āgato kāḷudāyī,",
  "atk-s0508a211:103_7": "kovariyaputto lāludāyī,",
  "atk-s0508a211:103_8": "ayaṁ brāhmaṇaputto mahāudāyīti.",
  "atk-s0508a211:103_9": "Svāyaṁ ekadivasaṁ satthārā setavāraṇaṁ sabbālaṅkārapaṭimaṇḍitaṁ mahājanena pasaṁsiyamānaṁ aṭṭhuppattiṁ",
  "atk-s0508a211:103_10": "katvā nāgopamasuttante desite desanāpariyosāne attano ñāṇabalānurūpaṁ satthu guṇe anussaritvā,",
  "atk-s0508a211:103_11": "buddhārammaṇāya pītiyā samussāhitamānaso “ayaṁ mahājano imaṁ tiracchānagataṁ nāgaṁ pasaṁsati,",
  "atk-s0508a211:103_12": "na buddhamahānāgaṁ.",
  "atk-s0508a211:103_13": "Handāhaṁ buddhamahāgandhahatthino guṇe pākaṭe karissāmī”ti satthāraṁ thomento –",
  "atk-s0508a211:104_0": "689.",
  "atk-s0508a211:105_0": "“Manussabhūtaṁ sambuddhaṁ, attadantaṁ samāhitaṁ;",
  "atk-s0508a211:106_0": "Iriyamānaṁ brahmapathe, cittassūpasame rataṁ.",
  "atk-s0508a211:107_0": "690.",
  "atk-s0508a211:108_0": "“Yaṁ manussā namassanti, sabbadhammāna pāraguṁ;",
  "atk-s0508a211:109_0": "Devāpi taṁ namassanti, iti me arahato sutaṁ.",
  "atk-s0508a211:110_0": "691.",
  "atk-s0508a211:111_0": "“Sabbasaṁyojanātītaṁ, vanā nibbanamāgataṁ;",
  "atk-s0508a211:112_0": "Kāmehi nekkhammarataṁ, muttaṁ selāva kañcanaṁ.",
  "atk-s0508a211:113_0": "692.",
  "atk-s0508a211:114_0": "“Sa ve accaruci nāgo, himavāvaññe siluccaye;",
  "atk-s0508a211:115_0": "Sabbesaṁ nāganāmānaṁ, saccanāmo anuttaro.",
  "atk-s0508a211:116_0": "693.",
  "atk-s0508a211:117_0": "“Nāgaṁ vo kittayissāmi, na hi āguṁ karoti so;",
  "atk-s0508a211:118_0": "Soraccaṁ avihiṁsā ca, pādā nāgassa te duve.",
  "atk-s0508a211:119_0": "694.",
  "atk-s0508a211:120_0": "“Sati ca sampajaññañca, caraṇā nāgassa tepare;",
  "atk-s0508a211:121_0": "Saddhāhattho mahānāgo, upekkhāsetadantavā.",
  "atk-s0508a211:122_0": "695.",
  "atk-s0508a211:123_0": "“Sati gīvā siro paññā, vīmaṁsā dhammacintanā;",
  "atk-s0508a211:124_0": "Dhammakucchisamāvāso, viveko tassa vāladhi.",
  "atk-s0508a211:125_0": "696.",
  "atk-s0508a211:126_0": "“So jhāyī assāsarato, ajjhattaṁ susamāhito;",
  "atk-s0508a211:127_0": "Gacchaṁ samāhito nāgo, ṭhito nāgo samāhito.",
  "atk-s0508a211:128_0": "697.",
  "atk-s0508a211:129_0": "“Sayaṁ samāhito nāgo, nisinnopi samāhito;",
  "atk-s0508a211:130_0": "Sabbattha saṁvuto nāgo, esā nāgassa sampadā.",
  "atk-s0508a211:131_0": "698.",
  "atk-s0508a211:132_0": "“Bhuñjati anavajjāni, sāvajjāni na bhuñjati;",
  "atk-s0508a211:133_0": "Ghāsamacchādanaṁ laddhā, sannidhiṁ parivajjayaṁ.",
  "atk-s0508a211:134_0": "699.",
  "atk-s0508a211:135_0": "“Saṁyojanaṁ aṇuṁ thūlaṁ, sabbaṁ chetvāna bandhanaṁ;",
  "atk-s0508a211:136_0": "Yena yeneva gacchati, anapekkhova gacchati.",
  "atk-s0508a211:137_0": "700.",
  "atk-s0508a211:138_0": "“Yathāpi udake jātaṁ, puṇḍarīkaṁ pavaḍḍhati;",
  "atk-s0508a211:139_0": "Nopalippati toyena, sucigandhaṁ manoramaṁ.",
  "atk-s0508a211:140_0": "701.",
  "atk-s0508a211:141_0": "“Tatheva ca loke jāto, buddho loke viharati;",
  "atk-s0508a211:142_0": "Nopalippati lokena, toyena padumaṁ yathā.",
  "atk-s0508a211:143_0": "702.",
  "atk-s0508a211:144_0": "“Mahāgini pajjalito, anāhāropasammati;",
  "atk-s0508a211:145_0": "Aṅgāresu ca santesu, nibbutoti pavuccati.",
  "atk-s0508a211:146_0": "703.",
  "atk-s0508a211:147_0": "“Atthassāyaṁ viññāpanī, upamā viññūhi desitā;",
  "atk-s0508a211:148_0": "Viññissanti mahānāgā, nāgaṁ nāgena desitaṁ.",
  "atk-s0508a211:149_0": "704.",
  "atk-s0508a211:150_0": "“Vītarāgo vītadoso, vītamoho anāsavo;",
  "atk-s0508a211:151_0": "Sarīraṁ vijahaṁ nāgo, parinibbissatyanāsavo”ti. – imā gāthā abhāsi;",
  "atk-s0508a211:152_0": "Tattha manussabhūtanti manussesu bhūtaṁ,",
  "atk-s0508a211:152_1": "nibbattaṁ;",
  "atk-s0508a211:152_2": "manussattabhāvaṁ vā pattaṁ.",
  "atk-s0508a211:152_3": "Satthā hi āsavakkhayañāṇādhigamena sabbagativimuttopi carimattabhāve gahitapaṭisandhivasena “manusso”tveva voharīyatīti.",
  "atk-s0508a211:152_4": "Guṇavasena pana devānaṁ atidevo,",
  "atk-s0508a211:152_5": "brahmānaṁ atibrahmā.",
  "atk-s0508a211:152_6": "Sambuddhanti sayameva bujjhitabbabuddhavantaṁ.",
  "atk-s0508a211:152_7": "Attadantanti attanāyeva dantaṁ.",
  "atk-s0508a211:152_8": "Bhagavā hi attanāyeva uppāditena ariyamaggena cakkhutopi…pe…",
  "atk-s0508a211:152_9": "manatopi uttamena damathena danto.",
  "atk-s0508a211:152_10": "Samāhitanti aṭṭhavidhena samādhinā maggaphalasamādhinā ca samāhitaṁ.",
  "atk-s0508a211:152_11": "Iriyamānaṁ brahmapatheti catubbidhepi brahmavihārapathe,",
  "atk-s0508a211:152_12": "brahme vā seṭṭhe phalasamāpattipathe samāpajjanavasena pavattamānaṁ.",
  "atk-s0508a211:152_13": "Kiñcāpi bhagavā na sabbakālaṁ yathāvutte brahmapathe iriyati,",
  "atk-s0508a211:152_14": "tattha iriyasāmatthiyaṁ pana tanninnatañca upādāya “iriyamāna”nti vuttaṁ.",
  "atk-s0508a211:152_15": "Cittassūpasame ratanti cittassa upasamahetubhūte sabbasaṅkhārasamathe, nibbāne,",
  "atk-s0508a211:152_16": "abhirataṁ.",
  "atk-s0508a211:152_17": "Yaṁ manussā namassanti,",
  "atk-s0508a211:152_18": "sabbadhammāna pāragunti yaṁ sammāsambuddhaṁ sabbesaṁ khandhāyatanādidhammānaṁ abhiññāpāragū,",
  "atk-s0508a211:152_19": "pariññāpāragū,",
  "atk-s0508a211:152_20": "pahānapāragū,",
  "atk-s0508a211:152_21": "bhāvanāpāragū,",
  "atk-s0508a211:152_22": "sacchikiriyapāragū,",
  "atk-s0508a211:152_23": "samāpattipāragūti chadhā pāraguṁ paramukkaṁsagatasampattiṁ khattiyapaṇḍitādayo manussā namassanti.",
  "atk-s0508a211:152_24": "Dhammānudhammapaṭipattiyā pūjentā kāyena vācāya manasā ca tanninnā tappoṇā tappabbhārā honti.",
  "atk-s0508a211:152_25": "Devāpi taṁ namassantīti na kevalaṁ manussā eva,",
  "atk-s0508a211:152_26": "atha kho aparimāṇāsu lokadhātūsu devāpi taṁ namassanti.",
  "atk-s0508a211:152_27": "Iti me arahato sutanti evaṁ mayā ārakattādīhi kāraṇehi arahato,",
  "atk-s0508a211:152_28": "bhagavato,",
  "atk-s0508a211:152_29": "dhammasenāpatiādīnañca “satthā devamanussāna”ntiādikaṁ vadantānaṁ santike evaṁ sutanti dasseti.",
  "atk-s0508a211:153_0": "Sabbasaṁyojanātītanti sabbāni dasapi saṁyojanāni yathārahaṁ catūhi maggehi saha vāsanāya atikkantaṁ.",
  "atk-s0508a211:153_1": "Vanā nibbanamāgatanti kilesavanato tabbirahitaṁ nibbanaṁ upagataṁ.",
  "atk-s0508a211:153_2": "Kāmehi nekkhammaratanti sabbaso kāmehi nikkhamitvā pabbajjājhānavipassanādibhede nekkhamme abhirataṁ.",
  "atk-s0508a211:153_3": "Muttaṁ selāva kañcananti asārato nissaṭasārasabhāvattā selato nissaṭakañcanasadisaṁ devāpi taṁ namassantīti yojanā.",
  "atk-s0508a211:154_0": "Save accaruci nāgoti so ekaṁsato āguṁ na karoti,",
  "atk-s0508a211:154_1": "punabbhavaṁ na gacchati;",
  "atk-s0508a211:154_2": "nāgo viya balavāti.",
  "atk-s0508a211:154_3": "“Nāgo”ti laddhanāmo sammāsambuddho,",
  "atk-s0508a211:154_4": "accarucīti attano kāyaruciyā ñāṇaruciyā ca sadevakaṁ lokaṁ atikkamitvā ruci, sobhi.",
  "atk-s0508a211:154_5": "Yathā kiṁ?",
  "atk-s0508a211:154_6": "Himavāvaññe siluccaye,",
  "atk-s0508a211:154_7": "yathā hi himavā pabbatarājā attano thiragarumahāsārabhāvādīhi guṇehi aññe pabbate atirocati,",
  "atk-s0508a211:154_8": "evaṁ atirocatīti attho.",
  "atk-s0508a211:154_9": "Sabbesaṁ nāganāmānanti ahināgahatthināgapurisanāgānaṁ,",
  "atk-s0508a211:154_10": "sekhāsekhapaccekabuddhanāgānaṁ vā.",
  "atk-s0508a211:154_11": "Saccanāmoti sacceneva nāganāmo.",
  "atk-s0508a211:154_12": "Taṁ pana saccanāmataṁ “na hi āguṁ karotī”tiādinā sayameva vakkhati.",
  "atk-s0508a211:155_0": "Idāni buddhanāgaṁ avayavato ca dassento nāmato tāva dassetuṁ “na hi āguṁ karoti so”ti āha.",
  "atk-s0508a211:155_1": "Yasmā āguṁ, pāpaṁ,",
  "atk-s0508a211:155_2": "sabbena sabbaṁ na karoti,",
  "atk-s0508a211:155_3": "tasmā nāgoti attho.",
  "atk-s0508a211:155_4": "Soraccanti sīlaṁ.",
  "atk-s0508a211:155_5": "Avihiṁsāti karuṇā.",
  "atk-s0508a211:155_6": "Tadubhayaṁ sabbassapi guṇarāsissa pubbaṅgamanti,",
  "atk-s0508a211:155_7": "katvā buddhanāgassa purimapādabhāvo tassa yuttoti āha “pādā nāgassa te duve”ti.",
  "atk-s0508a211:156_0": "Aparapādabhāvena vadanto “sati ca sampajaññañca,",
  "atk-s0508a211:156_1": "caraṇā nāgassa tepare”ti āha.",
  "atk-s0508a211:156_2": "“Tyāpare”ti vā pāṭho.",
  "atk-s0508a211:156_3": "Te aparetveva padavibhāgo.",
  "atk-s0508a211:156_4": "Anavajjadhammānaṁ ādāne saddhā hattho etassāti,",
  "atk-s0508a211:156_5": "saddhāhattho.",
  "atk-s0508a211:156_6": "Suparisuddhavedanā ñāṇappabhedā upekkhā setadantā te etassa atthīti,",
  "atk-s0508a211:156_7": "upekkhāsetadantavā.",
  "atk-s0508a211:157_0": "Uttamaṅgaṁ paññā,",
  "atk-s0508a211:157_1": "tassā adhiṭṭhānaṁ satīti āha “sati gīvā siro paññā”ti.",
  "atk-s0508a211:157_2": "Vīmaṁsā dhammacintanāti yathā khāditabbākhāditabbassa soṇḍāya parāmasanaṁ ghāyanañca hatthināgassa vīmaṁsā nāma hoti,",
  "atk-s0508a211:157_3": "evaṁ buddhanāgassa kusalādidhammacintanā vīmaṁsā.",
  "atk-s0508a211:157_4": "Samā vasanti etthāti, samāvāso,",
  "atk-s0508a211:157_5": "bhājanaṁ kucchi eva samāvāso,",
  "atk-s0508a211:157_6": "abhiññāsamathānaṁ ādhānabhāvato samathavipassanāsaṅkhāto dhammo kucchisamāvāso etassāti dhammakucchisamāvāso.",
  "atk-s0508a211:157_7": "Vivekoti upadhiviveko.",
  "atk-s0508a211:157_8": "Tassāti buddhanāgassa. Vāladhi,",
  "atk-s0508a211:157_9": "pariyosānaṅgabhāvato.",
  "atk-s0508a211:158_0": "Jhāyīti ārammaṇūpanijjhānena ca jhāyanasīlo.",
  "atk-s0508a211:158_1": "Assāsaratoti paramassāsabhūte nibbāne rato.",
  "atk-s0508a211:158_2": "Ajjhattaṁ susamāhitoti visayajjhatte phalasamāpattiyaṁ suṭṭhu samāhito tadidaṁ samādhānaṁ suṭṭhu sabbakālikanti",
  "atk-s0508a211:158_3": "dassetuṁ “gacchaṁ samāhito nāgo”tiādi vuttaṁ.",
  "atk-s0508a211:158_4": "Bhagavā hi savāsanassa uddhaccassa pahīnattā vikkhepābhāvato niccaṁ samāhitova.",
  "atk-s0508a211:158_5": "Tasmā yaṁ yaṁ iriyāpathaṁ kappeti,",
  "atk-s0508a211:158_6": "taṁ taṁ samāhitova kappesīti.",
  "atk-s0508a211:159_0": "Sabbatthāti,",
  "atk-s0508a211:159_1": "sabbasmiṁ gocare,",
  "atk-s0508a211:159_2": "sabbasmiñca dvāre sabbaso pihitavutti. Tenāha –",
  "atk-s0508a211:159_3": "“sabbaṁ kāyakammaṁ ñāṇapubbaṅgamaṁ ñāṇānuparivatta”ntiādi.",
  "atk-s0508a211:159_4": "Esā nāgassa sampadāti esā “na hi āguṁ karoti so”tiādinā “sambuddha”ntiādinā eva vā yathāvuttā vakkhamānā",
  "atk-s0508a211:159_5": "ca buddhagandhahatthino sampatti guṇaparipuṇṇā.",
  "atk-s0508a211:160_0": "Bhuñjatianavajjānīti sammājīvassa ukkaṁsapāramippattiyā bhuñjati agarahitabbāni,",
  "atk-s0508a211:160_1": "micchājīvassa sabbaso savāsanānañca pahīnattā sāvajjāni garahitabbāni na bhuñjati anavajjāni bhuñjanto ca sannidhiṁ parivajjayaṁ bhuñjatīti yojanā.",
  "atk-s0508a211:161_0": "Saṁyojananti vaṭṭadukkhena saddhiṁ santānaṁ saṁyojanato vaṭṭe osīdāpanasamatthaṁ dasavidhampi saṁyojanaṁ.",
  "atk-s0508a211:161_1": "Aṇuṁ thūlanti khuddakañceva mahantañca.",
  "atk-s0508a211:161_2": "Sabbaṁ chetvāna bandhananti maggañāṇena anavasesaṁ kilesabandhanaṁ chinditvā.",
  "atk-s0508a211:161_3": "Yena yenāti yena yena disābhāgena.",
  "atk-s0508a211:162_0": "Yathā hi udake jātaṁ puṇḍarīkaṁ udake pavaḍḍhati nopalippati toyena,",
  "atk-s0508a211:162_1": "anupalepasabhāvattā,",
  "atk-s0508a211:162_2": "tatheva loke jāto buddho loke viharati,",
  "atk-s0508a211:162_3": "nopalippati lokena taṇhādiṭṭhimānalepābhāvatoti yojanā.",
  "atk-s0508a211:163_0": "Ginīti aggi. Anāhāroti anindhano.",
  "atk-s0508a211:164_0": "Atthassāyaṁ viññāpanīti satthu guṇasaṅkhātassa upameyyatthassa viññāpanī,",
  "atk-s0508a211:164_1": "pakāsanī ayaṁ nāgūpamā.",
  "atk-s0508a211:164_2": "Viññūhīti satthu paṭividdhacatusaccadhammaṁ parijānantehi attānaṁ sandhāya vadati.",
  "atk-s0508a211:164_3": "Viññissantītiādi kāraṇavacanaṁ,",
  "atk-s0508a211:164_4": "yasmā nāgena mayā desitaṁ nāgaṁ tathāgatagandhahatthiṁ mahānāgā khīṇāsavā attano visaye ṭhatvā vijānissanti,",
  "atk-s0508a211:164_5": "tasmā aññesaṁ puthujjanānaṁ ñāpanatthaṁ ayaṁ upamā amhehi bhāsitāti adhippāyo.",
  "atk-s0508a211:165_0": "Sarīraṁvijahaṁ nāgo,",
  "atk-s0508a211:165_1": "parinibbissatyanāsavoti bodhimūle saupādisesaparinibbānena anāsavo sammāsambuddhanāgo,",
  "atk-s0508a211:165_2": "idāni sarīraṁ attabhāvaṁ vijahanto khandhaparinibbānena parinibbāyissatīti.",
  "atk-s0508a211:166_0": "Evaṁ cuddasahi upamāhi maṇḍetvā,",
  "atk-s0508a211:166_1": "soḷasahi gāthāhi,",
  "atk-s0508a211:166_2": "catusaṭṭhiyā pādehi satthu guṇe vaṇṇento anupādisesāya nibbānadhātuyā desanaṁ niṭṭhāpesi.",
  "atk-s0508a211:167_0": "Udāyittheragāthāvaṇṇanā niṭṭhitā.",
  "atk-s0508a211:168_0": "Soḷasakanipātavaṇṇanā niṭṭhitā."
}