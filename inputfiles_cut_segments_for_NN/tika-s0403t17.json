{
  "tika-s0403t17:0_0": "(18) 3. Upāsakavaggo",
  "tika-s0403t17:1_0": "1-6. Sārajjasuttādivaṇṇanā",
  "tika-s0403t17:2_0": "171-176.",
  "tika-s0403t17:2_1": "Tatiyassa paṭhamadutiyatatiyacatutthe natthi vattabbaṁ.",
  "tika-s0403t17:2_2": "Pañcame upāsakapacchimakoti upāsakanihīno.",
  "tika-s0403t17:2_3": "“Iminā diṭṭhādinā idaṁ nāma maṅgalaṁ bhavissatī”ti evaṁ bālajanaparikappitakotūhalasaṅkhātena diṭṭhasutamutamaṅgalena samannāgato kotūhalamaṅgaliko.",
  "tika-s0403t17:2_4": "Tenāha “iminā idaṁ bhavissatī”tiādi.",
  "tika-s0403t17:2_5": "Maṅgalaṁ paccetīti diṭṭhamaṅgalādibhedaṁ maṅgalameva patthiyāyati.",
  "tika-s0403t17:2_6": "No kammanti kammassakataṁ no patthiyāyati.",
  "tika-s0403t17:2_7": "Imamhā sāsanāti ito sabbaññubuddhasāsanato.",
  "tika-s0403t17:2_8": "Bahiddhāti bāhirakasamaye.",
  "tika-s0403t17:2_9": "Dakkhiṇeyyaṁ pariyesatīti “duppaṭipannā dakkhiṇeyyā”ti saññī gavesati.",
  "tika-s0403t17:2_10": "Ettha dakkhiṇapariyesanapubbakāre ekaṁ katvā pañca dhammā veditabbā.",
  "tika-s0403t17:2_11": "Chaṭṭhaṁ uttānameva.",
  "tika-s0403t17:3_0": "Sārajjasuttādivaṇṇanā niṭṭhitā.",
  "tika-s0403t17:4_0": "7-8. Vaṇijjāsuttādivaṇṇanā",
  "tika-s0403t17:5_0": "177-8.",
  "tika-s0403t17:5_1": "Sattame satthavaṇijjāti āvudhabhaṇḍaṁ katvā vā kāretvā vā kataṁ vā paṭilabhitvā tassa vikkayo.",
  "tika-s0403t17:5_2": "Āvudhabhaṇḍaṁ kāretvā tassa vikkayoti idaṁ pana nidassanamattaṁ.",
  "tika-s0403t17:5_3": "Sūkaramigādayo posetvā tesaṁ vikkayoti sūkaramigādayo posetvā tesaṁ maṁsaṁ sampādetvā vikkayo.",
  "tika-s0403t17:5_4": "Ettha ca satthavaṇijjā paroparādhanimittatāya akaraṇīyā vuttā,",
  "tika-s0403t17:5_5": "sattavaṇijjā abhujissabhāvakaraṇato,",
  "tika-s0403t17:5_6": "maṁsavisavaṇijjā vadhahetuto,",
  "tika-s0403t17:5_7": "majjavaṇijjā pamādaṭṭhānato.",
  "tika-s0403t17:5_8": "Aṭṭhamaṁ uttānameva.",
  "tika-s0403t17:6_0": "Vaṇijjāsuttādivaṇṇanā niṭṭhitā.",
  "tika-s0403t17:7_0": "9. Gihisuttavaṇṇanā",
  "tika-s0403t17:8_0": "179.",
  "tika-s0403t17:8_1": "Navame ābhicetasikānanti abhicetoti abhikkantaṁ visuddhacittaṁ vuccati adhicittaṁ vā,",
  "tika-s0403t17:8_2": "abhicetasi jātāni ābhicetasikāni,",
  "tika-s0403t17:8_3": "abhiceto sannissitānīti vā ābhicetasikāni.",
  "tika-s0403t17:8_4": "Tenevāha “uttamacittanissitāna”nti.",
  "tika-s0403t17:8_5": "Diṭṭhadhammasukhavihārānanti diṭṭhadhamme sukhavihārānaṁ.",
  "tika-s0403t17:8_6": "Diṭṭhadhammoti paccakkho attabhāvo vuccati,",
  "tika-s0403t17:8_7": "tattha sukhavihārānanti attho.",
  "tika-s0403t17:8_8": "Rūpāvacarajjhānānametaṁ adhivacanaṁ.",
  "tika-s0403t17:8_9": "Tāni hi appetvā nisinnā jhāyino imasmiṁyeva attabhāve asaṁkiliṭṭhaṁ nekkhammasukhaṁ vindanti,",
  "tika-s0403t17:8_10": "tasmā “diṭṭhadhammasukhavihārānī”ti vuccanti.",
  "tika-s0403t17:9_0": "Catubbidhamerayanti pupphāsavo,",
  "tika-s0403t17:9_1": "phalāsavo, guḷāsavo,",
  "tika-s0403t17:9_2": "madhvāsavoti evaṁ catuppabhedaṁ merayaṁ.",
  "tika-s0403t17:9_3": "Pañcavidhañca suranti pūvasurā,",
  "tika-s0403t17:9_4": "piṭṭhasurā,",
  "tika-s0403t17:9_5": "odanasurā,",
  "tika-s0403t17:9_6": "kiṇṇapakkhittā,",
  "tika-s0403t17:9_7": "sambhārasaṁyuttāti evaṁ pañcappabhedaṁ suraṁ.",
  "tika-s0403t17:9_8": "Puññaṁ attho etassāti puññattho.",
  "tika-s0403t17:9_9": "Yasmā panesa puññena atthiko nāma hoti,",
  "tika-s0403t17:9_10": "tasmā vuttaṁ “puññena atthikassā”ti.",
  "tika-s0403t17:9_11": "Sesamettha uttānameva.",
  "tika-s0403t17:10_0": "Gihisuttavaṇṇanā niṭṭhitā.",
  "tika-s0403t17:11_0": "10. Gavesīsuttavaṇṇanā",
  "tika-s0403t17:12_0": "180.",
  "tika-s0403t17:12_1": "Dasame sukāraṇanti bodhiparipācanassa ekantikaṁ sundaraṁ kāraṇaṁ.",
  "tika-s0403t17:12_2": "Mandahasitanti īsakaṁ hasitaṁ.",
  "tika-s0403t17:12_3": "Kahaṁ kahanti hāsasaddassa anukaraṇametaṁ.",
  "tika-s0403t17:12_4": "Haṭṭhappahaṭṭhākāramattanti haṭṭhassa pahaṭṭhākāramattaṁ.",
  "tika-s0403t17:12_5": "Yathā gahitasaṅketā “pahaṭṭho bhagavā”ti sañjānanti,",
  "tika-s0403t17:12_6": "evaṁ ākāranidassanamattaṁ.",
  "tika-s0403t17:13_0": "Idāni iminā pasaṅgena hāsasamuṭṭhānaṁ vibhāgato dassetuṁ “hasitañca nāmeta”ntiādi āraddhaṁ.",
  "tika-s0403t17:13_1": "Tattha ajjhupekkhanavasenapi hāso na sambhavati,",
  "tika-s0403t17:13_2": "pageva domanassavasenāti āha “terasahi somanassasahagatacittehī”ti.",
  "tika-s0403t17:13_3": "Nanu ca keci kodhavasenapi hasantīti? Na,",
  "tika-s0403t17:13_4": "te sampiyanti kodhavatthuṁ tattha “mayaṁ dāni yathākāmakāritaṁ āpajjissāmā”ti duviññeyyantarena somanassacitteneva hāsassa uppajjanato.",
  "tika-s0403t17:13_5": "Tesūti pañcasu somanassasahagatakiriyacittesu.",
  "tika-s0403t17:13_6": "Balavārammaṇeti uḷāratame ārammaṇe yamakapāṭihāriyasadise.",
  "tika-s0403t17:13_7": "Dubbalārammaṇeti anuḷāraārammaṇe.",
  "tika-s0403t17:14_0": "“Imasmiṁ pana ṭhāne…pe…",
  "tika-s0403t17:14_1": "uppādetī”ti idaṁ porāṇaṭṭhakathāyaṁ tathā āgatattā vuttaṁ,",
  "tika-s0403t17:14_2": "na sahetukasomanassasahagatacittehi bhagavato sitaṁ na hotīti dassanattaṁ.",
  "tika-s0403t17:14_3": "Abhidhammaṭīkāyaṁ pana “atītaṁsādīsu appaṭihataṁ ñāṇaṁ vatvā ‘imehi dhammehi samannāgatassa buddhassa",
  "tika-s0403t17:14_4": "bhagavato sabbaṁ kāyakammaṁ ñāṇapubbaṅgamaṁ ñāṇānuparivattī’tiādivacanato ‘bhagavato idaṁ cittaṁ uppajjatī’ti",
  "tika-s0403t17:14_5": "vuttavacanaṁ vicāretabba”nti vuttaṁ.",
  "tika-s0403t17:14_6": "Tattha iminā hasituppādacittena pavattiyamānampi bhagavato sitakaraṇaṁ pubbenivāsaanāgataṁsasabbaññutaññāṇānaṁ",
  "tika-s0403t17:14_7": "anuvattakattā ñāṇānuparivattiyevāti evaṁ pana ñāṇānuparivattibhāve sati na koci pāḷiaṭṭhakathānaṁ virodho.",
  "tika-s0403t17:14_8": "Tathā hi abhidhammaṭṭhakathāyaṁ “tesaṁ ñāṇānaṁ ciṇṇapariyante idaṁ cittaṁ uppajjatī”ti vuttaṁ.",
  "tika-s0403t17:14_9": "Avassañcetaṁ evaṁ icchitabbaṁ,",
  "tika-s0403t17:14_10": "aññathā āvajjanacittassapi bhagavato tathārūpe kāle na yujjeyya.",
  "tika-s0403t17:14_11": "Tassapi hi viññattisamuṭṭhāpakabhāvassa nicchitattā.",
  "tika-s0403t17:14_12": "Tathā hi vuttaṁ “evañca katvā manodvārāvajjanassapi viññattisamuṭṭhāpakattaṁ upapannaṁ hotī”ti na ca",
  "tika-s0403t17:14_13": "viññattisamuṭṭhāpakatte taṁsamuṭṭhānakāyaviññattiyā kāyakammādibhāvaṁ āpajjanabhāvo vissajjatīti.",
  "tika-s0403t17:15_0": "Hasitanti sitameva sandhāya vadati.",
  "tika-s0403t17:15_1": "Tenāha “evaṁ appamattakampī”ti.",
  "tika-s0403t17:15_2": "Samosaritā vijjulatā.",
  "tika-s0403t17:15_3": "Sā hi itaravijjulatā viya khaṇaṭṭhitiyā sīghanirodhā ca na hoti,",
  "tika-s0403t17:15_4": "apica kho dandhanirodhā,",
  "tika-s0403t17:15_5": "na ca sabbakālikā.",
  "tika-s0403t17:15_6": "Dīdhiti pāvakamahāmeghato vā cātuddīpikamahāmeghato vā niccharati.",
  "tika-s0403t17:15_7": "Tenāha “cātuddīpikamahāmeghamukhato”ti.",
  "tika-s0403t17:15_8": "Ayaṁ kira tāsaṁ rasmīnaṁ dhammatā,",
  "tika-s0403t17:15_9": "yadidaṁ tikkhattuṁ sīsaṁ padakkhiṇaṁ katvā dāṭhaggesuyeva antaradhānaṁ.",
  "tika-s0403t17:15_10": "Sesamettha suviññeyyameva.",
  "tika-s0403t17:16_0": "Gavesīsuttavaṇṇanā niṭṭhitā.",
  "tika-s0403t17:17_0": "Upāsakavaggavaṇṇanā niṭṭhitā."
}