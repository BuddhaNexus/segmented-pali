{
  "atk-s0517a9:0_0": "8. Vipallāsakathā",
  "atk-s0517a9:1_0": "Vipallāsakathāvaṇṇanā",
  "atk-s0517a9:2_0": "236.",
  "atk-s0517a9:2_1": "Idāni tassa kammassa paccayabhūte vipallāse dassentena kathitāya suttantapubbaṅgamāya vipallāsakathāya apubbatthānuvaṇṇanā.",
  "atk-s0517a9:2_2": "Suttante tāva saññāvipallāsāti saññāya vipallatthabhāvā viparītabhāvā,",
  "atk-s0517a9:2_3": "viparītasaññāti attho.",
  "atk-s0517a9:2_4": "Sesadvayesupi eseva nayo.",
  "atk-s0517a9:2_5": "Cittakiccassa dubbalaṭṭhāne diṭṭhivirahitāya akusalasaññāya sakakiccassa balavakāle saññāvipallāso.",
  "atk-s0517a9:2_6": "Diṭṭhivirahitasseva akusalacittassa sakakiccassa balavakāle cittavipallāso.",
  "atk-s0517a9:2_7": "Diṭṭhisampayutte citte diṭṭhivipallāso.",
  "atk-s0517a9:2_8": "Tasmā sabbadubbalo saññāvipallāso,",
  "atk-s0517a9:2_9": "tato balavataro cittavipallāso,",
  "atk-s0517a9:2_10": "sabbabalavataro diṭṭhivipallāso.",
  "atk-s0517a9:2_11": "Ajātabuddhidārakassa kahāpaṇadassanaṁ viya hi saññā ārammaṇassa upaṭṭhānākāramattaggahaṇato.",
  "atk-s0517a9:2_12": "Gāmikapurisassa kahāpaṇadassanaṁ viya cittaṁ lakkhaṇapaṭivedhassāpi sampāpanato.",
  "atk-s0517a9:2_13": "Kammārassa mahāsaṇḍāsena ayogahaṇaṁ viya diṭṭhi abhinivissa parāmasanato.",
  "atk-s0517a9:2_14": "Anicce niccanti saññāvipallāsoti anicce vatthusmiṁ ‘‘niccaṁ ida’’nti evaṁ gahetvā uppajjanakasaññā saññāvipallāso.",
  "atk-s0517a9:2_15": "Iminā nayena sabbapadesu attho veditabbo.",
  "atk-s0517a9:2_16": "Na saññāvipallāso na cittavipallāso na diṭṭhivipallāsoti catūsu vatthūsu dvādasannaṁ vipallāsaggāhānaṁ abhāvā yāthāvaggahaṇaṁ vuttaṁ.",
  "atk-s0517a9:3_0": "Gāthāsu anattani ca attāti anattani attāti evaṁsaññinoti attho.",
  "atk-s0517a9:3_1": "Micchādiṭṭhihatāti na kevalaṁ saññinova,",
  "atk-s0517a9:3_2": "saññāya viya uppajjamānāya micchādiṭṭhiyāpi hatā.",
  "atk-s0517a9:3_3": "Khittacittāti saññādiṭṭhīhi viya uppajjamānena khittena vibbhantena cittena samannāgatā.",
  "atk-s0517a9:3_4": "Visaññinoti desanāmattametaṁ,",
  "atk-s0517a9:3_5": "viparītasaññācittadiṭṭhinoti attho.",
  "atk-s0517a9:3_6": "Atha vā saññāpubbaṅgamattā diṭṭhiyā paṭhamaṁ catūhi padehi saññāvipallāso vutto,",
  "atk-s0517a9:3_7": "tato micchādiṭṭhihatāti diṭṭhivipallāso,",
  "atk-s0517a9:3_8": "khittacittāti cittavipallāso.",
  "atk-s0517a9:3_9": "Visaññinoti tīhi vipallāsaggāhehi pakatisaññāvirahitā mohaṁ gatā ‘‘mucchito visavegena,",
  "atk-s0517a9:3_10": "visaññī samapajjathā’’tiettha (jā.",
  "atk-s0517a9:3_11": "2.22.328) viya.",
  "atk-s0517a9:3_12": "Te yogayuttā mārassāti te janā sattā mārassa yoge yuttā nāma honti.",
  "atk-s0517a9:3_13": "Ayogakkheminoti catūhi yogehi ītīhi khemaṁ nibbānaṁ appattā.",
  "atk-s0517a9:3_14": "Sattā gacchanti saṁsāranti teyeva puggalā saṁsāraṁ saṁsaranti. Kasmā?",
  "atk-s0517a9:3_15": "Jātimaraṇagāmino hi te,",
  "atk-s0517a9:3_16": "tasmā saṁsarantīti attho.",
  "atk-s0517a9:3_17": "Buddhāti catusaccabuddhā sabbaññuno.",
  "atk-s0517a9:3_18": "Kālattayasādhāraṇavasena bahuvacanaṁ.",
  "atk-s0517a9:3_19": "Lokasminti okāsaloke.",
  "atk-s0517a9:3_20": "Pabhaṅkarāti lokassa paññālokaṁ karā.",
  "atk-s0517a9:3_21": "Imaṁ dhammaṁ pakāsentīti vipallāsappahānaṁ dhammaṁ jotenti.",
  "atk-s0517a9:3_22": "Dukkhūpasamagāminanti dukkhavūpasamaṁ nibbānaṁ gacchantaṁ.",
  "atk-s0517a9:3_23": "Tesaṁ sutvānāti tesaṁ buddhānaṁ dhammaṁ sutvāna.",
  "atk-s0517a9:3_24": "Sappaññāti bhabbabhūtā paññavanto.",
  "atk-s0517a9:3_25": "Sacittaṁ paccaladdhūti vipallāsavajjitaṁ sakacittaṁ paṭilabhitvā.",
  "atk-s0517a9:3_26": "Paṭialaddhūti padacchedo.",
  "atk-s0517a9:3_27": "Atha vā paṭilabhiṁsu paṭialaddhunti padacchedo.",
  "atk-s0517a9:3_28": "Aniccato dakkhunti aniccavaseneva addasaṁsu.",
  "atk-s0517a9:3_29": "Anattani anattāti anattānaṁ anattāti addakkhuṁ.",
  "atk-s0517a9:3_30": "Atha vā anattani vatthusmiṁ attā natthīti addakkhuṁ.",
  "atk-s0517a9:3_31": "Sammādiṭṭhisamādānāti gahitasammādassanā.",
  "atk-s0517a9:3_32": "Sabbaṁ dukkhaṁ upaccagunti sakalaṁ vaṭṭadukkhaṁ samatikkantā.",
  "atk-s0517a9:4_0": "Pahīnāpahīnapucchāya diṭṭhisampannassāti sotāpannassa.",
  "atk-s0517a9:4_1": "Dukkhe sukhanti saññā uppajjati.",
  "atk-s0517a9:4_2": "Cittaṁ uppajjatīti mohakālussiyassa appahīnattā saññāmattaṁ vā cittamattaṁ vā uppajjati,",
  "atk-s0517a9:4_3": "anāgāmissapi uppajjati,",
  "atk-s0517a9:4_4": "kiṁ pana sotāpannassa.",
  "atk-s0517a9:4_5": "Ime dve arahatoyeva pahīnā.",
  "atk-s0517a9:4_6": "Asubhe subhanti saññā uppajjati.",
  "atk-s0517a9:4_7": "Cittaṁ uppajjatīti sakadāgāmissapi uppajjati,",
  "atk-s0517a9:4_8": "kiṁ pana sotāpannassa.",
  "atk-s0517a9:4_9": "Ime dve anāgāmissa pahīnāti aṭṭhakathāyaṁ vuttaṁ.",
  "atk-s0517a9:4_10": "Tasmā idaṁ dvayaṁ sotāpannasakadāgāmino sandhāya vuttanti veditabbaṁ.",
  "atk-s0517a9:4_11": "Anāgāmino kāmarāgassa pahīnattā ‘‘asubhe subha’’nti saññācittavipallāsānañca pahānaṁ vuttanti veditabbaṁ.",
  "atk-s0517a9:4_12": "Dvīsuvatthūsūtiādīhi padehi pahīnāpahīne nigametvā dasseti.",
  "atk-s0517a9:4_13": "Tattha ‘‘anicce nicca’’nti,",
  "atk-s0517a9:4_14": "‘‘anattani attā’’ti imesu dvīsu vatthūsu cha vipallāsā pahīnā.",
  "atk-s0517a9:4_15": "‘‘Dukkhe sukha’’nti,",
  "atk-s0517a9:4_16": "‘‘asubhe subha’’nti imesu dvīsu vatthūsu dve diṭṭhivipallāsā pahīnā.",
  "atk-s0517a9:4_17": "Kesuci potthakesu dveti paṭhamaṁ likhitaṁ,",
  "atk-s0517a9:4_18": "pacchā chāti.",
  "atk-s0517a9:4_19": "Catūsu vatthūsūti cattāri ekato katvā vuttaṁ.",
  "atk-s0517a9:4_20": "Aṭṭhāti dvīsu cha,",
  "atk-s0517a9:4_21": "dvīsu dveti aṭṭha.",
  "atk-s0517a9:4_22": "Cattāroti dukkhāsubhavatthūsu ekekasmiṁ dve dve saññācittavipallāsāti cattāro.",
  "atk-s0517a9:4_23": "Kesuci potthakesu ‘‘cha dvīsū’’ti vuttaṭṭhānesupi evameva likhitanti.",
  "atk-s0517a9:5_0": "Vipallāsakathāvaṇṇanā niṭṭhitā."
}