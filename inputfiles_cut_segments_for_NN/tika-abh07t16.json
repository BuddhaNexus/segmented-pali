{
  "tika-abh07t16:0_0": "8. Paccayaparicchedavaṇṇanā",
  "tika-abh07t16:1_0": "1.",
  "tika-abh07t16:1_1": "Idāni yathāvuttanāmarūpadhammānaṁ paṭiccasamuppādapaṭṭhānanayavasena paccaye dassetuṁ “yesa”ntyādi āraddhaṁ.",
  "tika-abh07t16:1_2": "Yesaṁ paccayehi saṅkhatattā saṅkhatānaṁ paccayuppannadhammānaṁ ye paccayadhammā yathā yenākārena paccayā ṭhitiyā,",
  "tika-abh07t16:1_3": "uppattiyā ca upakārakā,",
  "tika-abh07t16:1_4": "taṁ vibhāgaṁ tesaṁ paccayuppannānaṁ,",
  "tika-abh07t16:1_5": "tesaṁ paccayānaṁ,",
  "tika-abh07t16:1_6": "tassa ca paccayākārassa pabhedaṁ iha imasmiṁ samuccayasaṅgahānantare ṭhāne yathārahaṁ taṁtaṁpaccayuppannadhamme",
  "tika-abh07t16:1_7": "sati taṁtaṁpaccayānaṁ taṁtaṁpaccayabhāvākārānurūpaṁ idāni pavakkhāmīti yojanā.",
  "tika-abh07t16:2_0": "2.",
  "tika-abh07t16:2_1": "Tattha paccayasāmaggiṁ paṭicca samaṁ gantvā phalānaṁ uppādo etasmāti paṭiccasamuppādo,",
  "tika-abh07t16:2_2": "paccayākāro.",
  "tika-abh07t16:2_3": "Nānappakārāni ṭhānāni paccayā etthātyādinā paṭṭhānaṁ,",
  "tika-abh07t16:2_4": "anantanayasamantapaṭṭhānamahāpakaraṇaṁ,",
  "tika-abh07t16:2_5": "tattha desitanayo paṭṭhānanayo.",
  "tika-abh07t16:3_0": "3.Tatthāti tesu dvīsu nayesu.",
  "tika-abh07t16:3_1": "Tassa paccayadhammassa bhāvena bhavanasīlassa bhāvo tabbhāvabhāvībhāvo,",
  "tika-abh07t16:3_2": "soyeva ākāramattaṁ,",
  "tika-abh07t16:3_3": "tena upalakkhito tabbhāvabhāvībhāvākāramattopalakkhito.",
  "tika-abh07t16:3_4": "Eteneva tadabhāvābhāvākāramattopalakkhitatāpi atthato dassitā hoti.",
  "tika-abh07t16:3_5": "Anvayabyatirekavasena hi paccayalakkhaṇaṁ dassetabbaṁ.",
  "tika-abh07t16:3_6": "Tenāha bhagavā –",
  "tika-abh07t16:3_7": "“imasmiṁ sati idaṁ hoti,",
  "tika-abh07t16:3_8": "imassuppādā idamuppajjati.",
  "tika-abh07t16:3_9": "Imasmiṁ asati idaṁ na hoti,",
  "tika-abh07t16:3_10": "imassa nirodhā idaṁ nirujjhatī”ti.",
  "tika-abh07t16:3_11": "Paṭicca phalaṁ eti etasmāti paccayo.",
  "tika-abh07t16:3_12": "Tiṭṭhati phalaṁ ettha tadāyattavuttitāyāti ṭhiti,",
  "tika-abh07t16:3_13": "āhacca visesetvā pavattā paccayasaṅkhātā ṭhiti āhaccapaccayaṭṭhiti.",
  "tika-abh07t16:3_14": "Paṭiccasamuppādanayo hi tabbhāvabhāvībhāvākāramattaṁ upādāya pavattattā hetādipaccayaniyamavisesaṁ anapekkhitvā avisesatova pavattati,",
  "tika-abh07t16:3_15": "ayaṁ pana hetāditaṁtaṁpaccayānaṁ tassa tassa dhammantarassa taṁtaṁpaccayabhāvasāmatthiyākāravisesaṁ upādāya",
  "tika-abh07t16:3_16": "visesetvā pavattoti āhaccapaccayaṭṭhitimārabbha pavuccatīti.",
  "tika-abh07t16:3_17": "Keci pana “āhacca kaṇṭhatāluādīsu paharitvā vuttā ṭhiti āhaccapaccayaṭṭhitī”ti vaṇṇenti.",
  "tika-abh07t16:3_18": "Taṁ pana savanamatteneva tesaṁ avahasitabbavacanataṁ pakāseti.",
  "tika-abh07t16:3_19": "Na hi paṭiccasamuppādanayo,",
  "tika-abh07t16:3_20": "añño vā koci nayo kaṇṭhatāluādīsu anāhacca desetuṁ sakkāti.",
  "tika-abh07t16:3_21": "Vomissetvāti paṭṭhānanayampi paṭiccasamuppādeyeva pakkhipitvā tabbhāvabhāvībhāvena hetādipaccayavasena",
  "tika-abh07t16:3_22": "ca missetvā ācariyā saṅgahakārādayo papañcenti vitthārenti,",
  "tika-abh07t16:3_23": "mayaṁ pana visuṁ visuṁyeva dassayissāmātyadhippāyo.",
  "tika-abh07t16:4_0": "Paṭiccasamuppādanayavaṇṇanā",
  "tika-abh07t16:5_0": "4.",
  "tika-abh07t16:5_1": "Na vijānātīti avijjā,",
  "tika-abh07t16:5_2": "avindiyaṁ vā kāyaduccaritādiṁ vindati paṭilabhati,",
  "tika-abh07t16:5_3": "vindiyaṁ vā kāyasucaritādiṁ na vindati,",
  "tika-abh07t16:5_4": "veditabbaṁ vā catusaccādikaṁ na viditaṁ karoti,",
  "tika-abh07t16:5_5": "avijjamāne vā javāpeti,",
  "tika-abh07t16:5_6": "vijjamāne vā na javāpetīti avijjā,",
  "tika-abh07t16:5_7": "catūsu ariyasaccesu pubbantādīsu catūsu aññāṇassetaṁ nāmaṁ.",
  "tika-abh07t16:5_8": "Avijjā eva paccayo avijjāpaccayo.",
  "tika-abh07t16:5_9": "Tato avijjāpaccayā saṅkhatamabhisaṅkharontīti saṅkhārā,",
  "tika-abh07t16:5_10": "kusalākusalakammāni.",
  "tika-abh07t16:5_11": "Te tividhā puññābhisaṅkhāro apuññābhisaṅkhāro āneñjābhisaṅkhāroti.",
  "tika-abh07t16:5_12": "Tatthakāmarūpāvacarā terasa kusalacetanā puññābhisaṅkhāro,",
  "tika-abh07t16:5_13": "dvādasa akusalacetanā apuññābhisaṅkhāro,",
  "tika-abh07t16:5_14": "catasso āruppacetanā āneñjābhisaṅkhāroti evametā ekūnatiṁsa cetanā saṅkhārā nāma.",
  "tika-abh07t16:5_15": "Paṭisandhivasena ekūnavīsatividhaṁ,",
  "tika-abh07t16:5_16": "pavattivasena dvattiṁsavidhaṁ vipākacittaṁ viññāṇaṁ nāma.",
  "tika-abh07t16:5_17": "Nāmañca rūpañca nāmarūpaṁ.",
  "tika-abh07t16:5_18": "Tattha nāmaṁ idha vedanādikkhandhattayaṁ,",
  "tika-abh07t16:5_19": "rūpaṁ pana bhūtupādāyabhedato duvidhaṁ kammasamuṭṭhānarūpaṁ,",
  "tika-abh07t16:5_20": "tadubhayampi idha paṭisandhiviññāṇasahagatanti daṭṭhabbaṁ.",
  "tika-abh07t16:5_21": "Nāmarūpapaccayāti ettha nāmañca rūpañca nāmarūpañca nāmarūpanti sarūpekaseso veditabbo.",
  "tika-abh07t16:5_22": "Cakkhādīni cha ajjhattikāyatanāni,",
  "tika-abh07t16:5_23": "kesañci matena rūpādīni cha bāhirāyatanānipi vā āyatanaṁ nāma.",
  "tika-abh07t16:5_24": "Cha āyatanāni ca chaṭṭhāyatanañca saḷāyatanaṁ.",
  "tika-abh07t16:5_25": "Cakkhusamphassādivasena chadvāriko phasso phasso nāma.",
  "tika-abh07t16:5_26": "Sukhadukkhupekkhāvasena tividhā vedanā.",
  "tika-abh07t16:6_0": "Kāmataṇhā bhavataṇhā vibhavataṇhāti tividhā taṇhā.",
  "tika-abh07t16:6_1": "Chaḷārammaṇādivasena pana aṭṭhasatappabhedā honti kāmupādānādivasena cattāri upādānāni.",
  "tika-abh07t16:6_2": "Ettha ca dubbalā taṇhā taṇhā nāma,",
  "tika-abh07t16:6_3": "balavatī upādānaṁ.",
  "tika-abh07t16:6_4": "Asampattavisayapatthanā vā taṇhā tamasi corānaṁ hatthappasāraṇaṁ viya,",
  "tika-abh07t16:6_5": "sampattavisayaggahaṇaṁ upādānaṁ corānaṁ hatthappattassa gahaṇaṁ viya.",
  "tika-abh07t16:6_6": "Appicchatāpaṭipakkhā taṇhā,",
  "tika-abh07t16:6_7": "santosappaṭipakkhaṁ upādānaṁ.",
  "tika-abh07t16:6_8": "Pariyesanadukkhamūlaṁ taṇhā,",
  "tika-abh07t16:6_9": "ārakkhadukkhamūlaṁ upādānanti ayametesaṁ viseso.",
  "tika-abh07t16:6_10": "Kammabhavo upapattibhavoti duvidho bhavo.",
  "tika-abh07t16:6_11": "Tattha paṭhamo bhavati etasmā phalanti bhavo,",
  "tika-abh07t16:6_12": "so kāmāvacarakusalākusalādivasena ekūnatiṁsavidho.",
  "tika-abh07t16:6_13": "Dutiyo pana bhavatīti bhavo,",
  "tika-abh07t16:6_14": "so kāmabhavādivasena navavidho.",
  "tika-abh07t16:6_15": "Upādānapaccayā bhavoti cettha upapattibhavopi adhippeto.",
  "tika-abh07t16:6_16": "Bhavapaccayā jātīti kammabhavova.",
  "tika-abh07t16:6_17": "So hi jātiyā paccayo hoti, na itaro.",
  "tika-abh07t16:6_18": "So hi paṭhamābhinibbattakkhandhasabhāvo jātiyeva,",
  "tika-abh07t16:6_19": "na ca tadeva tassa kāraṇaṁ yuttaṁ.",
  "tika-abh07t16:6_20": "Tesaṁ tesaṁ sattānaṁ taṁtaṁgatiādīsu attabhāvapaṭilābho jāti.",
  "tika-abh07t16:6_21": "Tathānibbattassa ca attabhāvassa purāṇabhāvo jarā.",
  "tika-abh07t16:6_22": "Etasseva ekabhavaparicchinnassa pariyosānaṁ maraṇaṁ.",
  "tika-abh07t16:6_23": "Ñātibyasanādīhi phuṭṭhassa cittasantāpo soko.",
  "tika-abh07t16:6_24": "Tasseva vacīpalāpo paridevo.",
  "tika-abh07t16:6_25": "Kāyikadukkhavedanā dukkhaṁ.",
  "tika-abh07t16:6_26": "Mānasikadukkhavedanā domanassaṁ.",
  "tika-abh07t16:6_27": "Ñātibyasanādīhi phuṭṭhassa adhimattacetodukkhappabhāvito bhuso āyāso upāyāso.",
  "tika-abh07t16:7_0": "Ettha ca satipi vatthārammaṇādike paccayantare avijjādiekekapaccayaggahaṇaṁ padhānabhāvato,",
  "tika-abh07t16:7_1": "pākaṭabhāvato cāti daṭṭhabbaṁ.",
  "tika-abh07t16:7_2": "Ettha ca avijjānusayiteyeva santāne saṅkhārānaṁ vipākadhammabhāvena pavattanato avijjāpaccayāsaṅkhārāsambhavanti,",
  "tika-abh07t16:7_3": "viññāṇañca saṅkhārajanitaṁ hutvā bhavantare patiṭṭhāti.",
  "tika-abh07t16:7_4": "Na hi janakābhāve tassuppatti siyā,",
  "tika-abh07t16:7_5": "tasmā saṅkhārapaccayā viññāṇaṁ.",
  "tika-abh07t16:7_6": "Nāmarūpañca pubbaṅgamādhiṭṭhānabhūtaviññāṇupatthaddhaṁ paṭisandhipavattīsu patiṭṭhahatīti viññāṇapaccayānāmarūpaṁ,",
  "tika-abh07t16:7_7": "saḷāyatanañca nāmarūpanissayameva chabbidhaphassassa dvārabhāvena yathārahaṁ pavattati,",
  "tika-abh07t16:7_8": "no aññathāti nāmarūpapaccayā saḷāyatanaṁ.",
  "tika-abh07t16:7_9": "Phasso ca saḷāyatanasambhaveyeva ārammaṇaṁ phusati.",
  "tika-abh07t16:7_10": "Na hi dvārābhāve tassuppatti siyāti saḷāyatanapaccayā phasso.",
  "tika-abh07t16:7_11": "Iṭṭhāniṭṭhamajjhattañca ārammaṇaṁ phusantoyeva vedanaṁ vedayati,",
  "tika-abh07t16:7_12": "no aññathāti phassapaccayā vedanā.",
  "tika-abh07t16:7_13": "Vedanīyesu ca dhammesu assādānupassino vedanāhetukā taṇhā samuṭṭhātīti vedanāpaccayā taṇhā.",
  "tika-abh07t16:7_14": "Taṇhāsinehapipāsitāyeva ca upādāniyesu dhammesu upādāya daḷhabhāvāya saṁvattanti.",
  "tika-abh07t16:7_15": "Taṇhāya hi rūpādīni assādetvā assādetvā kāmesu pātabyataṁ āpajjantīti taṇhā kāmupādānassa paccayo.",
  "tika-abh07t16:7_16": "Tathā rūpādibhedegadhito “natthi dinna”ntyādinā micchādassanaṁ saṁsārato muccitukāmo asuddhimagge suddhimaggaparāmāsaṁ",
  "tika-abh07t16:7_17": "khandhesu attattaniyagāhabhūtaṁ attavādadassanadvayañca gaṇhāti,",
  "tika-abh07t16:7_18": "tasmā diṭṭhupādādīnampi paccayoti taṇhāpaccayā upādānaṁ.",
  "tika-abh07t16:7_19": "Yathārahaṁ sampayogānusayavasena upādānapatiṭṭhitāyeva sattā kammāyūhanāya saṁvattantīti upādānaṁ bhavassa paccayo.",
  "tika-abh07t16:7_20": "Upapattibhavasaṅkhātā ca jāti kammabhavahetukāyeva.",
  "tika-abh07t16:7_21": "Bījato aṅkuro viya tattha tattha samupalabbhatīti bhavo jātiyā paccayo nāma.",
  "tika-abh07t16:7_22": "Sati ca jātiyā eva jarāmaraṇasambhavo.",
  "tika-abh07t16:7_23": "Na hi ajātānaṁ jarāmaraṇasambhavo hotīti jāti jarāmaraṇānaṁ paccayoti evametesaṁ tabbhāvabhāvībhāvo daṭṭhabbo.",
  "tika-abh07t16:8_0": "Evametassa kevalassa dukkhakkhandhassa samudayo hotīti yathāvuttena paccayaparamparavidhinā,",
  "tika-abh07t16:8_1": "na pana issaranimmānādīhi etassa vaṭṭasaṅkhātassa kevalassa sukhādīhi asammissassa,",
  "tika-abh07t16:8_2": "sakalassa vā dukkhakkhandhassa dukkharāsissa na sukhasubhādīnaṁ samudayo nibbatti hoti.",
  "tika-abh07t16:8_3": "Ettha imasmiṁ paccayasaṅgahādhikāre.",
  "tika-abh07t16:9_0": "5. Atati satataṁ gacchati pavattatīti addhā, kālo.",
  "tika-abh07t16:10_0": "6.Avijjāsaṅkhārā atīto addhā atītabhavapariyāpannahetūnamevettha adhippetattā,",
  "tika-abh07t16:10_1": "addhāggahaṇena ca avijjādīnaṁ dhammānameva gahaṇaṁ tabbinimuttassa kassaci kālassa anupalabbhanato.",
  "tika-abh07t16:10_2": "Niruddhānuppādā eva hi dhammā atītānāgatakālavasena uppādādikkhaṇattayapariyāpannā ca paccuppannakālavasena voharīyanti.",
  "tika-abh07t16:10_3": "Jātijarāmaraṇaṁ anāgato addhā paccuppannahetuto anāgate nibbattanato.",
  "tika-abh07t16:10_4": "Majjhe paccuppanno addhā atītahetuto idha nibbattanakaphalasabhāvattā,",
  "tika-abh07t16:10_5": "anāgataphalassa idha hetusabhāvattā ca majjhe viññāṇādīni aṭṭhaṅgāni paccuppanno addhā.",
  "tika-abh07t16:11_0": "8.",
  "tika-abh07t16:11_1": "Nanu sokaparidevādayopi aṅgabhāvena vattabbāti āha “sokādivacana”ntyādi.",
  "tika-abh07t16:11_2": "Sokādivacanaṁ jātiyā nissandassa amukhyaphalamattassa nidassanaṁ,",
  "tika-abh07t16:11_3": "na pana visuṁ aṅgadassanantyattho.",
  "tika-abh07t16:12_0": "9.Taṇhupādānabhavāpigahitā hontīti kilesabhāvasāmaññato avijjāggahaṇena taṇhupādānāni,",
  "tika-abh07t16:12_1": "kammabhavasāmaññato saṅkhāraggahaṇena kammabhavo gahito.",
  "tika-abh07t16:12_2": "Tathā taṇhupādānabhavaggahaṇena ca avijjāsaṅkhārā gahitāti sambandho.",
  "tika-abh07t16:12_3": "Etthāpi vuttanayena tesaṁ gahaṇena tesaṁ saṅgaho daṭṭhabbo,",
  "tika-abh07t16:12_4": "viññāṇanāmarūpasaḷāyatanaphassavedanānaṁ jātijarābhaṅgāva jātijarāmaraṇanti ca vuttāti āha “jātijarāmaraṇaggahaṇenā”tyādi.",
  "tika-abh07t16:13_0": "10.Atīte hetavo pañcāti sarūpato vuttānaṁ dvinnaṁ avijjāsaṅkhārānaṁ,",
  "tika-abh07t16:13_1": "saṅgahavasena gahitānaṁ tiṇṇaṁ taṇhupādānabhavānañca vasena paccuppannaphalassa paccayā atītabhave nibbattā hetavo pañca,",
  "tika-abh07t16:13_2": "idāni phalapañcakanti atītahetupaccayā idha paccuppanne nibbattaṁ viññāṇādiphalapañcakaṁ.",
  "tika-abh07t16:13_3": "Idāni hetavo pañcāti sarūpato vuttānaṁ taṇhādīnaṁ tiṇṇaṁ,",
  "tika-abh07t16:13_4": "saṅgahato laddhānaṁ avijjāsaṅkhārānaṁ dvinnañca vasena āyatiṁ phalassa paccayā idāni hetavo pañca.",
  "tika-abh07t16:13_5": "Āyatiṁ phalapañcakanti jātijarāmaraṇaggahaṇena vuttaṁ paccuppannahetupaccayā anāgate nibbattanakaviññāṇādiphalapañcakanti",
  "tika-abh07t16:13_6": "evaṁ vīsati atītādīsu tattha tattha ākiriyantīti ākārā.",
  "tika-abh07t16:14_0": "Atītahetūnaṁ,",
  "tika-abh07t16:14_1": "idāni phalapañcakassa ca antarā eko sandhi,",
  "tika-abh07t16:14_2": "idāni phalapañcakassa,",
  "tika-abh07t16:14_3": "idāni hetūnañca antarā eko,",
  "tika-abh07t16:14_4": "idāni hetūnaṁ,",
  "tika-abh07t16:14_5": "āyatiṁ phalassa ca antarā ekoti evaṁ tisandhi.",
  "tika-abh07t16:14_6": "Vuttañhetaṁ –",
  "tika-abh07t16:14_7": "“saṅkhāraviññāṇānamantarā eko,",
  "tika-abh07t16:14_8": "vedanātaṇhānamantarā eko,",
  "tika-abh07t16:14_9": "bhavajātīnamantarā eko sandhī”ti.",
  "tika-abh07t16:14_10": "Ettha hi hetutophalassa avicchedappavattibhāvato hetuphalasambandhabhūto paṭhamo sandhi,",
  "tika-abh07t16:14_11": "tathā tatiyo,",
  "tika-abh07t16:14_12": "dutiyo pana phalato hetuno avicchedappavattibhāvato phalahetusambandhabhūto.",
  "tika-abh07t16:14_13": "Phalabhūtopi hi dhammo aññassa hetusabhāvassa dhammassa paccayoti.",
  "tika-abh07t16:14_14": "Saṅkhipīyanti ettha avijjādayo,",
  "tika-abh07t16:14_15": "viññāṇādayo cāti saṅkhepo,",
  "tika-abh07t16:14_16": "atītahetu,",
  "tika-abh07t16:14_17": "etarahi vipāko,",
  "tika-abh07t16:14_18": "etarahi hetu āyatiṁ vipākoti cattāro saṅkhepāti catusaṅkhepā.",
  "tika-abh07t16:15_0": "11.Kammabhavasaṅkhāto bhavekadesoti ettha āyatiṁ paṭisandhiyā paccayacetanā bhavo nāma,",
  "tika-abh07t16:15_1": "purimakammabhavasmiṁ idha paṭisandhiyā paccayacetanā saṅkhārāti veditabbā.",
  "tika-abh07t16:15_2": "Avasesā cāti viññāṇādipañcakajātijarāmaraṇavasena sattavidhā paccuppannaphalavasena vuttadhammā.",
  "tika-abh07t16:15_3": "Upapattibhavasaṅkhāto bhavekadesoti pana anāgatapariyāpannā veditabbā.",
  "tika-abh07t16:15_4": "Bhava-saddena kammabhavassapi vuccamānattā bhavekadesa-saddo vutto.",
  "tika-abh07t16:16_0": "12. Pubbantassa avijjā mūlaṁ. Aparantassa taṇhā mūlanti āha avijjātaṇhāvasena dve mūlānī”ti.",
  "tika-abh07t16:17_0": "13.Tesameva avijjātaṇhāsaṅkhātānaṁ vaṭṭamūlānaṁ nirodhena anuppādadhammatāpattiyā saccappaṭivedhato siddhāya appavattiyā vaṭṭaṁ nirujjhati.",
  "tika-abh07t16:17_1": "Abhiṇhaso abhikkhaṇaṁ jarāmaraṇasaṅkhātāya mucchāya pīḷitānaṁ sattānaṁ sokādisamappitānaṁ kāmāsavādiāsavānaṁ samuppādato puna avijjā ca pavattati.",
  "tika-abh07t16:17_2": "“Āsavasamudayā avijjāsamudayo”ti hi vuttaṁ.",
  "tika-abh07t16:17_3": "Etena avijjāyapi paccayo dassito hoti,",
  "tika-abh07t16:17_4": "itarathā paṭiccasamuppādacakkaṁ abaddhaṁ siyāti.",
  "tika-abh07t16:17_5": "Iccevaṁ vuttanayena ābaddhaṁ avicchinnaṁ anādikaṁ ādirahitaṁ tibhūmakapariyāpannattā tebhūmakaṁ kilesakammavipākavasena",
  "tika-abh07t16:17_6": "tivaṭṭabhūtaṁ paṭiccasamuppādoti paṭṭhapesi paññapesi mahāmuni sammāsambuddho.",
  "tika-abh07t16:18_0": "Paṭiccasamuppādanayavaṇṇanā niṭṭhitā.",
  "tika-abh07t16:19_0": "Paṭṭhānanayavaṇṇanā",
  "tika-abh07t16:20_0": "14.",
  "tika-abh07t16:20_1": "Evaṁ paṭiccasamuppādanayaṁ vibhāgato dassetvā idāni paṭṭhānanayaṁ dassetuṁ “hetupaccayo”tyādi vuttaṁ.",
  "tika-abh07t16:20_2": "Tattha hinoti patiṭṭhāti etenāti hetu.",
  "tika-abh07t16:20_3": "Anekatthattā dhātusaddānaṁ hi-saddo idha patiṭṭhatthoti daṭṭhabbo.",
  "tika-abh07t16:20_4": "Hinoti vā etena kammanidānabhūtena uddhaṁ ojaṁ abhiharantena mūlena viya pādapo tappaccayaṁ phalaṁ gacchati",
  "tika-abh07t16:20_5": "pavattati vuddhiṁ virūḷhiṁ āpajjatīti hetu.",
  "tika-abh07t16:20_6": "Hetu ca so paccayo cāti hetupaccayo.",
  "tika-abh07t16:20_7": "Hetu hutvā paccayo,",
  "tika-abh07t16:20_8": "hetubhāvena paccayoti vuttaṁ hoti.",
  "tika-abh07t16:20_9": "Mūlaṭṭhena hetu,",
  "tika-abh07t16:20_10": "upakāraṭṭhena paccayoti saṅkhepato mūlaṭṭhena upakārako dhammo hetupaccayo.",
  "tika-abh07t16:20_11": "So pana pavatte cittasamuṭṭhānānaṁ,",
  "tika-abh07t16:20_12": "paṭisandhiyaṁ kammasamuṭṭhānānañca rūpānaṁ ubhayattha sampayuttānaṁ nāmadhammānañca rukkhassa mūlāni",
  "tika-abh07t16:20_13": "viya suppatiṭṭhitabhāvasādhanasaṅkhātamūlaṭṭhena upakārakā cha dhammāti daṭṭhabbaṁ.",
  "tika-abh07t16:21_0": "Ālambīyati dubbalena viya daṇḍādikaṁ cittacetasikehi gayhatīti ārammaṇaṁ.",
  "tika-abh07t16:21_1": "Cittacetasikā hi yaṁ yaṁ dhammaṁ ārabbha pavattanti,",
  "tika-abh07t16:21_2": "te te dhammā tesaṁ tesaṁ dhammānaṁ ārammaṇapaccayo nāma.",
  "tika-abh07t16:21_3": "Na hi so dhammo atthi,",
  "tika-abh07t16:21_4": "yo cittacetasikānaṁ ārammaṇapaccayabhāvaṁ na gaccheyya.",
  "tika-abh07t16:21_5": "Attādhīnappavattīnaṁ patibhūto paccayo adhipatipaccayo.",
  "tika-abh07t16:22_0": "Na vijjati paccayuppannena saha antaraṁ etassa paccayassāti anantarapaccayo.",
  "tika-abh07t16:22_1": "Saṇṭhānābhāvena suṭṭhu anantarapaccayo samanantarapaccayo.",
  "tika-abh07t16:22_2": "Attano attano anantaraṁ anurūpacittuppādajananasamattho purimapurimaniruddho dhammo “anantarapaccayo”,",
  "tika-abh07t16:22_3": "“samanantarapaccayo”ti ca vuccati.",
  "tika-abh07t16:22_4": "Byañjanamatteneva hi nesaṁ viseso.",
  "tika-abh07t16:22_5": "Atthato pana ubhayampi samanantaraniruddhassevādhivacanaṁ.",
  "tika-abh07t16:22_6": "Na hi tesaṁ atthato bhedo upalabbhati.",
  "tika-abh07t16:22_7": "Yaṁ pana keci vadanti “atthānantaratāya anantarapaccayo,",
  "tika-abh07t16:22_8": "kālānantaratāya samanantarapaccayo”ti,",
  "tika-abh07t16:22_9": "taṁ “nirodhā vuṭṭhahantassa nevasaññānāsaññāyatanaṁ phalasamāpattiyā samanantarapaccayena paccayo”tyādīhi virujjhati.",
  "tika-abh07t16:22_10": "Nevasaññānāsaññāyatanaṁ hi sattāhādikālaṁ niruddhaṁ phalasamāpattiyā samanantarapaccayo,",
  "tika-abh07t16:22_11": "tasmā abhinivesaṁ akatvā byañjanamattatovettha nānākaraṇaṁ paccetabbaṁ,",
  "tika-abh07t16:22_12": "na atthato.",
  "tika-abh07t16:22_13": "Pubbadhammanirodhassa hi pacchājātadhammuppādanassa ca antarābhāvena uppādanasamatthatāya nirodho anantarapaccayatā,",
  "tika-abh07t16:22_14": "“idamito uddhaṁ,",
  "tika-abh07t16:22_15": "idaṁ heṭṭhā,",
  "tika-abh07t16:22_16": "idaṁ samantato”ti attanā ekattaṁ upanetvā viya suṭṭhu anantarabhāvena uppādetuṁ samatthaṁ hutvā nirodho",
  "tika-abh07t16:22_17": "samanantarapaccayatāti evaṁ byañjanamattatova bhedo.",
  "tika-abh07t16:22_18": "Nirodhapaccayassapi hi nevasaññānāsaññāyatanassa asaññuppattiyā purimassa ca cuticittassa kālantarepi",
  "tika-abh07t16:22_19": "uppajjantānaṁ phalapaṭisandhīnaṁ antarā samānajātiyena arūpadhammena byavadhānābhāvato bhinnajātikānañca",
  "tika-abh07t16:22_20": "rūpadhammānaṁ byavadhānakaraṇe asamatthatāya nirantaruppādane ekattaṁ upanetvā viya uppādane ca samatthatā",
  "tika-abh07t16:22_21": "atthīti tesampi anantarasamanantarapaccayatā labbhati,",
  "tika-abh07t16:22_22": "tasmā dhammato avisesepi tathā tathā bujjhanakānaṁ veneyyānaṁ vasena upasaggatthavisesamattatova bhedo paccetabboti.",
  "tika-abh07t16:23_0": "Attano anuppattiyā sahuppannānampi anuppattito pakāsassa padīpo viya sahuppannānaṁ sahuppādabhāvena paccayo sahajātapaccayo,",
  "tika-abh07t16:23_1": "arūpino catukkhandhā,",
  "tika-abh07t16:23_2": "cattāro mahābhūtā,",
  "tika-abh07t16:23_3": "paṭisandhikkhaṇe vatthuvipākā ca dhammā.",
  "tika-abh07t16:24_0": "Aññamaññaṁ upatthambhayamānaṁ tidaṇḍaṁ viya attano upakārakadhammānaṁ upatthambhakabhāvena paccayo aññamaññapaccayo.",
  "tika-abh07t16:24_1": "Aññamaññatāvaseneva ca upakārakatā aññamaññapaccayatā,",
  "tika-abh07t16:24_2": "na sahajātamattenāti ayametesaṁ dvinnaṁ viseso.",
  "tika-abh07t16:24_3": "Tathā hi sahajātapaccayabhāvīyeva koci aññamaññapaccayo na hoti cittajarūpānaṁ sahajātapaccayabhāvino",
  "tika-abh07t16:24_4": "nāmassa upādārūpānaṁ sahajātapaccayabhāvīnaṁ mahābhūtānañca aññamaññapaccayabhāvassa anuddhaṭattā.",
  "tika-abh07t16:24_5": "Yadi hi sahajātabhāveneva attano upakārakānaṁ upakārakatā aññamaññapaccayatā siyā,",
  "tika-abh07t16:24_6": "tadā sahajātaaññamaññapaccayehi samānehi bhavitabbanti.",
  "tika-abh07t16:25_0": "Cittakammassa paṭo viya sahajātanāmarūpānaṁ nissayabhūtā catukkhandhā,",
  "tika-abh07t16:25_1": "tarupabbatādīnaṁ pathavī viya ādhāraṇatoyeva sahajātarūpasattaviññāṇadhātūnaṁ yathākkamaṁ nissayā bhūtarūpaṁ,",
  "tika-abh07t16:25_2": "vatthu cāti ime nissayapaccayo nāma nissīyati nissitakehīti katvā,",
  "tika-abh07t16:25_3": "balavabhāvena nissayo paccayo upanissayapaccayo upa-saddassa atisayajotakattā,",
  "tika-abh07t16:25_4": "tassa pana bhedaṁ vakkhati.",
  "tika-abh07t16:26_0": "Cha vatthūni,",
  "tika-abh07t16:26_1": "cha ārammaṇāni cāti ime paccayuppannato paṭhamaṁ uppajjitvā pavattamānabhāvena upakārako purejātapaccayo.",
  "tika-abh07t16:26_2": "Pacchājātapaccaye asati santānaṭṭhitihetubhāvaṁ āgacchantassa kāyassa upatthambhanabhāvena upakārakā",
  "tika-abh07t16:26_3": "pacchājātā cittacetasikā dhammā pacchājātapaccayo.",
  "tika-abh07t16:26_4": "So gijjhapotakasarīrānaṁ āhārāsā cetanā viya daṭṭhabbo.",
  "tika-abh07t16:27_0": "Purimapurimaparicitagantho viya uttarauttaraganthassa kusalādibhāvena attasadisassa paguṇabalavabhāvavisiṭṭhaattasamānajātiyatāgāhaṇaṁ āsevanaṁ,",
  "tika-abh07t16:27_1": "tena paccayā sajātiyadhammānaṁ sajātiyadhammāva āsevanapaccayo.",
  "tika-abh07t16:27_2": "Bhinnajātikā hi bhinnajātikehi āsevanapaguṇena paguṇabalavabhāvavisiṭṭhaṁ kusalādibhāvasaṅkhātaṁ attano gatiṁ gāhāpetuṁ na sakkonti,",
  "tika-abh07t16:27_3": "na ca sayaṁ tato gaṇhanti,",
  "tika-abh07t16:27_4": "te pana anantarātītāni lokiyakusalākusalāni ceva anāvajjanakiriyajavanāni cāti daṭṭhabbaṁ.",
  "tika-abh07t16:27_5": "Cittappayogasaṅkhātakiriyābhāvena sahajātānaṁ nānākkhaṇikānaṁ vipākānaṁ,",
  "tika-abh07t16:27_6": "kaṭattārūpānañca upakārikā cetanā kammapaccayo.",
  "tika-abh07t16:28_0": "Attano nirussāhasantabhāvena sahajātanāmarūpānaṁ nirussāhasantabhāvāya upakārakā vipākacittacetasikā vipākapaccayo.",
  "tika-abh07t16:28_1": "Te hi payogena asādhetabbatāya kammassa kaṭattā nipphajjamānamattato nirussāhasantabhāvā honti,",
  "tika-abh07t16:28_2": "na kilesavūpasamasantabhāvā.",
  "tika-abh07t16:28_3": "Tathā santabhāvatoyeva hi bhavaṅgādayo dubbiññeyyā.",
  "tika-abh07t16:28_4": "Abhinipātasampaṭicchanasantīraṇamattā pana vipākā dubbiññeyyāva.",
  "tika-abh07t16:28_5": "Javanappavattiyāva nesaṁ rūpādiggahitatā viññāyati.",
  "tika-abh07t16:29_0": "Rūpārūpānaṁ upatthambhakattena upakārakā cattāro āhārā āhārapaccayo.",
  "tika-abh07t16:29_1": "Satipi hi janakabhāve upatthambhakattameva āhārassa padhānakiccaṁ.",
  "tika-abh07t16:29_2": "Janayantopi āhāro avicchedavasena upatthambhento va janetīti upatthambhakabhāvo va āhārabhāvo.",
  "tika-abh07t16:29_3": "Tesu tesu kiccesu paccayuppannadhammehi attānaṁ anuvattāpanasaṅkhātādhipatiyaṭṭhena paccayo indriyapaccayo.",
  "tika-abh07t16:30_0": "Ārammaṇūpanijjhānalakkhaṇūpanijjhānavasena upagantvā ārammaṇanijjhānakā vitakkādayo jhānapaccayo.",
  "tika-abh07t16:30_1": "Sugatito puññato,",
  "tika-abh07t16:30_2": "duggahito pāpato vā niyyānaṭṭhena upakārakā sammādiṭṭhādayo maggapaccayo.",
  "tika-abh07t16:31_0": "Paramatthato bhinnāpi ekībhāvagatā viya ekuppādādibhāvasaṅkhātasampayogalakkhaṇena upakārakā nāmadhammā va sampayuttapaccayo.",
  "tika-abh07t16:31_1": "Aññamaññasambandhatāya yuttāpi samānā vippayuttabhāvena visaṁsaṭṭhatāya nānattupagamanena upakārakā vatthucittacetasikā vippayuttapaccayo.",
  "tika-abh07t16:32_0": "Paccuppannasabhāvasaṅkhātena atthibhāvena tādisasseva dhammassa upatthambhakattena upakārakā “sahajātaṁ",
  "tika-abh07t16:32_1": "purejāta”ntyādinā vakkhamānadhammā atthipaccayo.",
  "tika-abh07t16:32_2": "Satipi hi janakatte ṭhitiyaṁyeva sātisayo atthipaccayānaṁ byāpāroti upatthambhakatāva tesaṁ gahitā.",
  "tika-abh07t16:32_3": "Ekasmiṁ phassādisamudāye pavattamāne dutiyassa abhāvato attano ṭhitiyā okāsaṁ alabhantānaṁ anantaramuppajjamānakacittacetasikānaṁ",
  "tika-abh07t16:32_4": "okāsadānavasena upakārakā anantaraniruddhā cittacetasikā natthipaccayo.",
  "tika-abh07t16:33_0": "Attano sabhāvāvigamanena appavattamānānaṁ vigatabhāvena upakārakāyeva dhammā vigatapaccayo.",
  "tika-abh07t16:33_1": "Nirodhānupagamanavasena upakārakā atthipaccayā va avigatapaccayo.",
  "tika-abh07t16:33_2": "Sasabhāvatāmattena upakārakatā atthipaccayatā,",
  "tika-abh07t16:33_3": "nirodhānupagamanavasena upakārakatā avigatapaccayatāti paccayatāviseso nesaṁ dhammāvisesepi daṭṭhabbo.",
  "tika-abh07t16:33_4": "Dhammānañhi samatthatāvisesaṁ sabbākārena ñatvā bhagavatā catuvīsatipaccayā desitāti bhagavati saddhāya",
  "tika-abh07t16:33_5": "“evaṁ visesā ete dhammā”ti sutamayañāṇaṁ uppādetvā cintābhāvanāmayañāṇehi tadabhisamayāya yogo karaṇīyo.",
  "tika-abh07t16:33_6": "Avisesepi hi dhammasāmaggiyassa tathā tathā vinetabbapuggalānaṁ vasena heṭṭhā vuttopi paccayo puna pakārantena",
  "tika-abh07t16:33_7": "vuccati ahetukadukaṁ vatvāpi hetuvippayuttadukaṁ viyāti daṭṭhabbaṁ.",
  "tika-abh07t16:34_0": "15.Nāmaṁ catukkhandhasaṅkhātaṁ nāmaṁ tādisasseva nāmassa chadhā chahākārehi paccayo hoti,",
  "tika-abh07t16:34_1": "tadeva nāmarūpīnaṁ samuditānaṁ pañcadhā paccayo hoti,",
  "tika-abh07t16:34_2": "rūpassa puna bhūtupādāyabhedassa ekadhā paccayo hoti,",
  "tika-abh07t16:34_3": "rūpañca nāmassa ekadhā paccayo,",
  "tika-abh07t16:34_4": "paññattināmarūpāni nāmassa dvidhā dvippakārā paccayā honti,",
  "tika-abh07t16:34_5": "dvayaṁ pana nāmarūpadvayaṁ samuditaṁ dvayassa tādisasseva nāmarūpadvayassa navadhā paccayo ceti evaṁ paccayā chabbidhā ṭhitā.",
  "tika-abh07t16:35_0": "16.",
  "tika-abh07t16:35_1": "Vipākabyākataṁ kammavasena vipākabhāvappattaṁ kammavegakkhittapatitaṁ viya hutvā pavattamānaṁ attano",
  "tika-abh07t16:35_2": "sabhāvaṁ gāhetvā paribhāvetvā neva aññaṁ pavatteti,",
  "tika-abh07t16:35_3": "na ca purimavipākānubhāvaṁ gahetvā uppajjati.",
  "tika-abh07t16:35_4": "“Na maggapaccayā āsevane eka”nti vacanato ca ahetukakiriyesu hasituppādasseva āsevanatāuddharaṇena āvajjanadvayaṁ āsevanapaccayo na hoti,",
  "tika-abh07t16:35_5": "tasmā javanāneva āsevanapaccayabhāvaṁ gacchantīti āha “purimāni javanānī”tyādi.",
  "tika-abh07t16:35_6": "Avisesavacanepettha lokiyakusalākusalābyākatajavanāneva daṭṭhabbāni lokuttarajavanānaṁ āsevanabhāvassa anuddhaṭattā.",
  "tika-abh07t16:36_0": "Evañca katvā vuttaṁ paṭṭhānaṭṭhakathāyaṁ “lokuttaro pana āsevanapaccayo nāma natthī”ti.",
  "tika-abh07t16:36_1": "Tattha hi kusalaṁ bhinnajātikassa purecarattā na tena āsevanaguṇaṁ gaṇhāpeti,",
  "tika-abh07t16:36_2": "phalacittāni ca javanavasena uppajjamānānipi vipākābyākate vuttanayena āsevanaṁ na gaṇhanti,",
  "tika-abh07t16:36_3": "na ca aññaṁ gāhāpenti.",
  "tika-abh07t16:36_4": "Yampi “āsevanavinimuttaṁ javanaṁ natthī”ti ācariyadhammapālattherena vuttaṁ,",
  "tika-abh07t16:36_5": "tampi yebhuyyavasena vuttanti viññāyati.",
  "tika-abh07t16:36_6": "Itarathā ācariyassa asamapekkhitābhidhāyakattappasaṅgo siyā.",
  "tika-abh07t16:36_7": "Maggo pana gotrabhuto āsevanaṁ na gaṇhātīti natthi bhūmiādivasena nānājātitāya anadhippetattā.",
  "tika-abh07t16:36_8": "Tathā hi vuttaṁ paṭṭhāne “gotrabhu maggassa āsevanapaccayena paccayo,",
  "tika-abh07t16:36_9": "vodānaṁ maggassa āsevanapaccayena paccayo”ti.",
  "tika-abh07t16:36_10": "Ekuppādādicatubbidhasampayogalakkhaṇābhāvato sahuppannānampi rūpadhammānaṁ sampayuttapaccayatā natthīti vuttaṁ “cittacetasikā dhammā aññamañña”nti.",
  "tika-abh07t16:37_0": "17.Hetujhānaṅgamaggaṅgāni sahajātānaṁ nāma rūpānanti tayopete paṭisandhiyaṁ kammasamuṭṭhānānaṁ,",
  "tika-abh07t16:37_1": "pavattiyaṁ cittasamuṭṭhānānañca rūpānaṁ,",
  "tika-abh07t16:37_2": "ubhayattha sahajātānaṁ nāmānañca hetādipaccayena paccayā honti.",
  "tika-abh07t16:37_3": "“Sahajātarūpanti hi sabbattha paṭisandhiyaṁ kammasamuṭṭhānānaṁ,",
  "tika-abh07t16:37_4": "pavattiyaṁ cittasamuṭṭhānāna”nti vakkhati.",
  "tika-abh07t16:37_5": "Sahajātā cetanāti antamaso cakkhuviññāṇādīhipi sahajātacetanā.",
  "tika-abh07t16:37_6": "Sahajātānaṁ nāma rūpānanti sabbāpi cetanā nāmānaṁ,",
  "tika-abh07t16:37_7": "paṭisandhisahagatā cetanā kammasamuṭṭhānarūpānaṁ,",
  "tika-abh07t16:37_8": "pavattiyaṁ rūpasamuṭṭhāpakacittasahagatā cetanā cittasamuṭṭhānarūpānañca.",
  "tika-abh07t16:37_9": "Nānākkhaṇikācetanāti vipākakkhaṇato nānākkhaṇe atītabhavādīsu nibbattā kusalākusalacetanā.",
  "tika-abh07t16:37_10": "Nāmarūpānanti ubhayatthāpi nāmarūpānaṁ.",
  "tika-abh07t16:37_11": "Vipākakkhandhāti paṭisandhiviññāṇādikā vipākā arūpakkhandhā.",
  "tika-abh07t16:37_12": "Kammasamuṭṭhānampi hi rūpaṁ vipākavohāraṁ na labhati arūpadhammabhāvena,",
  "tika-abh07t16:37_13": "sārammaṇabhāvena ca kammasadisesu arūpadhammesveva vipāka-saddassa niruḷhattā.",
  "tika-abh07t16:38_0": "18.Purejātassa imassa kāyassāti paccayadhammato pure uppannassa imassa rūpakāyassa.",
  "tika-abh07t16:38_1": "Kathaṁ pana paccayuppannassa pure nibbattiyaṁ pacchājātassa paccayatāti?",
  "tika-abh07t16:38_2": "Nanu vuttaṁ “pacchājātapaccaye asati santānaṭṭhitihetukabhāvaṁ āgacchantassā”ti,",
  "tika-abh07t16:38_3": "tasmā santānappavattassa hetubhāvupatthambhane imassa byāpāroti na koci virodho.",
  "tika-abh07t16:39_0": "19.",
  "tika-abh07t16:39_1": "Paṭisandhiyaṁ cakkhādivatthūnaṁ asambhavato,",
  "tika-abh07t16:39_2": "sati ca sambhave taṁtaṁviññāṇānaṁ paccayabhāvānupagamanato,",
  "tika-abh07t16:39_3": "hadayavatthuno ca paṭisandhiviññāṇena sahuppannassa purejātakatābhāvato vuttaṁ “chavatthūni pavattiya”nti.",
  "tika-abh07t16:39_4": "“Pañcārammaṇāni pañcaviññāṇavīthiyā”ti ca idaṁ ārammaṇapurejātaniddese āgataṁ sandhāya vuttaṁ.",
  "tika-abh07t16:39_5": "Pañhāvāre pana “sekkhā vā puthujjanā vā cakkhuṁ aniccato dukkhato anattato vipassantī”tyādinā avisesena",
  "tika-abh07t16:39_6": "paccuppannacakkhādīnampi gahitattā dhammārammaṇampi ārammaṇapurejātaṁ manoviññāṇavīthiyā labbhati.",
  "tika-abh07t16:39_7": "Atthato hetaṁ siddhaṁ,",
  "tika-abh07t16:39_8": "yaṁ paccuppannadhammārammaṇaṁ gahetvā manodvārikavīthi pavattati,",
  "tika-abh07t16:39_9": "taṁ tassa ārammaṇapurejātaṁ hotīti.",
  "tika-abh07t16:40_0": "22.",
  "tika-abh07t16:40_1": "Pakatiyā eva paccayantararahitena attano sabhāveneva upanissayo pakatūpanissayo.",
  "tika-abh07t16:40_2": "Ārammaṇānantarehi asaṁmisso puthageva koci upanissayoti vuttaṁ hoti.",
  "tika-abh07t16:40_3": "Atha vā pakato upanissayo pakatūpanissayo.",
  "tika-abh07t16:40_4": "Pakatoti cettha pa-kāro upasaggo,",
  "tika-abh07t16:40_5": "so attano phalassa uppādanasamatthabhāvena santāne nipphāditabhāvaṁ,",
  "tika-abh07t16:40_6": "āsevitabhāvañca dīpeti,",
  "tika-abh07t16:40_7": "tasmā attano santāne nipphanno rāgādi, saddhādi,",
  "tika-abh07t16:40_8": "upasevito vā utubhojanādi pakatūpanissayo.",
  "tika-abh07t16:40_9": "Tathā ceva niddisati.",
  "tika-abh07t16:41_0": "23.Garukatanti garuṁ katvā paccavekkhitaṁ.",
  "tika-abh07t16:41_1": "Tathā hi “dānaṁ datvā sīlaṁ samādiyitvā uposathakammaṁ katvā taṁ garuṁ katvā paccavekkhatī”tyādinā dānasīlauposathakammapubbekatasuciṇṇajhānagotrabhuvodānamaggādīni",
  "tika-abh07t16:41_2": "garuṁ katvā paccavekkhaṇavasena assa niddeso pavatto.",
  "tika-abh07t16:42_0": "24.",
  "tika-abh07t16:42_1": "“Purimā purimā kusalā khandhā pacchimānaṁ pacchimānaṁ kusalānaṁ khandhānaṁ upanissayapaccayena paccayo”tyādinā",
  "tika-abh07t16:42_2": "nayena anantarapaccayena saddhiṁ nānattaṁ akatvā anantarūpanissayassa āgatattā vuttaṁ “anantaraniruddhā”tyādi.",
  "tika-abh07t16:42_3": "Evaṁ santepi attano anantaraṁ anurūpacittuppādavasena anantarapaccayo,",
  "tika-abh07t16:42_4": "balavakāraṇavasena anantarūpanissayapaccayoti ayametesaṁ viseso.",
  "tika-abh07t16:43_0": "25.",
  "tika-abh07t16:43_1": "Yathārahaṁ ajjhattañca bahiddhā ca rāgādayo…pe…",
  "tika-abh07t16:43_2": "senāsanañcāti yojanā.",
  "tika-abh07t16:43_3": "Rāgādayo hi ajjhattaṁ nipphāditā,",
  "tika-abh07t16:43_4": "puggalādayo bahiddhā sevitā.",
  "tika-abh07t16:43_5": "Tathā hi vuttaṁ ācariyena –",
  "tika-abh07t16:44_0": "“Rāgasaddhādayo dhammā, ajjhattamanuvāsitā;",
  "tika-abh07t16:45_0": "Sattasaṅkhāradhammā ca, bahiddhopanisevitā”ti. ;",
  "tika-abh07t16:46_0": "Atha vā ajjhattañca bahiddhā ca kusalādidhammānanti yathāṭhitavaseneva yojanā attano hi rāgādayo ca attano",
  "tika-abh07t16:46_1": "kusalādidhammānaṁ kalyāṇamittassa saddhādike nissāya kusalaṁ karontānaṁ paresañca nissayā honti.",
  "tika-abh07t16:47_0": "Tattha kāmarāgādayo nissāya kāmabhavādīsu nibbattanatthaṁ,",
  "tika-abh07t16:47_1": "rāgādivūpasamatthañca dānasīlauposathajjhānābhiññāvipassanāmaggabhāvanā,",
  "tika-abh07t16:47_2": "rāgādihetukā ca uparūparirāgādayo hontīti yathārahaṁ daṭṭhabbaṁ.",
  "tika-abh07t16:47_3": "Yaṁ yañhi nissāya yassa yassa sambhavo,",
  "tika-abh07t16:47_4": "taṁ taṁ tassa tassa pakatūpanissayo hoti.",
  "tika-abh07t16:47_5": "Paccayamahāpadeso hesa,",
  "tika-abh07t16:47_6": "yadidaṁ “upanissayapaccayo”ti vuttaṁ.",
  "tika-abh07t16:47_7": "Tathā cāha “bahudhā hoti pakatūpanissayo”ti.",
  "tika-abh07t16:47_8": "Saddhādayoti sīlasutacāgapaññā.",
  "tika-abh07t16:47_9": "Attano saddhādikañhi upanissāya attano dānasīlādayo,",
  "tika-abh07t16:47_10": "tathā kalyāṇamittānaṁ saddhādayo upanissāya paresañca dānasīlādayo hontīti pākaṭametaṁ.",
  "tika-abh07t16:47_11": "Sukhaṁ dukkhanti kāyikaṁ sukhaṁ dukkhaṁ.",
  "tika-abh07t16:47_12": "Puggaloti kalyāṇamittādipuggalo.",
  "tika-abh07t16:47_13": "Bhojananti sappāyādibhojanaṁ,",
  "tika-abh07t16:47_14": "utupi tādisova.",
  "tika-abh07t16:48_0": "27.",
  "tika-abh07t16:48_1": "“Adhipati…pe…",
  "tika-abh07t16:48_2": "paccayā hontī”ti saṅkhepena vuttamatthaṁ vitthāretuṁ “tattha garukatamārammaṇa”ntyādi vuttaṁ.",
  "tika-abh07t16:48_3": "Garukatamārammaṇanti paccavekkhaṇaassādādinā garukataṁ ārammaṇaṁ.",
  "tika-abh07t16:48_4": "Tañhi jhānamaggaphalavipassanānibbānādibhedaṁ paccavekkhaṇaassādādimaggaphalādidhamme attādhīne karotīti ārammaṇādhipati nāma.",
  "tika-abh07t16:48_5": "Garukātabbatāmattena ārammaṇādhipati.",
  "tika-abh07t16:48_6": "Garukatopi balavakāraṇaṭṭhena ārammaṇūpanissayoti ayametesaṁ viseso.",
  "tika-abh07t16:48_7": "Sahajātā…pe…",
  "tika-abh07t16:48_8": "nāmarūpānanti chandacittavīriyavīmaṁsānaṁ,",
  "tika-abh07t16:48_9": "vasena catubbidhopi sahajātādhipati yathārahaṁ sahajātanāmarūpānaṁ pavattiyaṁyeva sahajātādhipativasena paccayo.",
  "tika-abh07t16:49_0": "28.",
  "tika-abh07t16:49_1": "Rūpadhammassa arūpadhammaṁ pati sahajātapaccayatā paṭisandhiyaṁ vatthuvasena vuttāti āha “vatthuvipākā aññamañña”nti –",
  "tika-abh07t16:50_0": "30.",
  "tika-abh07t16:50_1": "Yasmā pana aññamaññupatthambhanavaseneva aññamaññapaccayatā,",
  "tika-abh07t16:50_2": "na sahajātamattatoti pavattiyaṁ rūpaṁ nāmānaṁ aññamaññapaccayo na hoti,",
  "tika-abh07t16:50_3": "tasmā vuttaṁ “cittacetasikā dhammā aññamañña”nti.",
  "tika-abh07t16:50_4": "Tathā upādārūpāni ca bhūtarūpānaṁ aññamaññapaccayā na hontīti vuttaṁ “mahābhūtā aññamañña”nti.",
  "tika-abh07t16:51_0": "31.",
  "tika-abh07t16:51_1": "Nanu ca “arūpino āhārā sahajātānaṁ nāmarūpāna”nti vuttaṁ,",
  "tika-abh07t16:51_2": "evañca sati asaññīnaṁ sahajātāhārassa asambhavato “sabbe sattā āhāraṭṭhitikā”ti kathamidaṁ nīyatīti? Vuccate –",
  "tika-abh07t16:51_3": "manosañcetanāhāravasappavattassa kammassa,",
  "tika-abh07t16:51_4": "taṁsahagatānampi vā sesāhārānaṁ kammūpanissayapaccayehi paccayattapariyāyaṁ gahetvā sabbasattānaṁ āhāraṭṭhitikatā vuttā,",
  "tika-abh07t16:51_5": "na āhārapaccayabhāvatoti.",
  "tika-abh07t16:52_0": "32.",
  "tika-abh07t16:52_1": "“Pañca pasādā”tyādīsu nanu itthindriyapurisindriyā na gahitāti?",
  "tika-abh07t16:52_2": "Saccaṁ na gahitā.",
  "tika-abh07t16:52_3": "Yadipi tesaṁ liṅgādīhi anuvattanīyatā atthi,",
  "tika-abh07t16:52_4": "sā pana na paccayabhāvato.",
  "tika-abh07t16:52_5": "Yathā hi jīvitāhārā yesaṁ paccayā honti,",
  "tika-abh07t16:52_6": "tesaṁ anupālakā upatthambhakā atthi,",
  "tika-abh07t16:52_7": "avigatapaccayabhūtā ca honti,",
  "tika-abh07t16:52_8": "na evaṁ itthipurisabhāvā liṅgādīnaṁ kenaci upakārena upakārā honti.",
  "tika-abh07t16:52_9": "Kevalaṁ pana yathāsakeheva kammādipaccayehi pavattamānaṁ liṅgādīnaṁ yathā itthādiggahaṇassa paccayabhāvo hoti,",
  "tika-abh07t16:52_10": "tato aññenākārena taṁ-sahitasantāne appavattito liṅgādīhi anuvattanīyatā,",
  "tika-abh07t16:52_11": "indriyatā ca nesaṁ vuccati,",
  "tika-abh07t16:52_12": "tasmā na tesaṁ indriyapaccayabhāvo vutto.",
  "tika-abh07t16:53_0": "33.",
  "tika-abh07t16:53_1": "Yesaṁ nāmānaṁ cakkhādīnaṁ abbhantarato nikkhamantānaṁ viya pavattānaṁ,",
  "tika-abh07t16:53_2": "yesañca rūpānaṁ nāmasannissayeneva uppajjamānānaṁ sampayogāsaṅkā hoti,",
  "tika-abh07t16:53_3": "tesameva vippayuttapaccayatā.",
  "tika-abh07t16:53_4": "Rūpānaṁ pana rūpehi sāsaṅkā natthi.",
  "tika-abh07t16:53_5": "Vatthusannissayeneva jāyantānaṁ visayabhāvamattaṁ ārammaṇanti tenāpi tesaṁ sampayogāsaṅkā natthīti yesaṁ sampayogāsaṅkā atthi,",
  "tika-abh07t16:53_6": "tesameva vippayuttapaccayatāpi vuttāti āha “okkantikkhaṇe vatthū”tyādi.",
  "tika-abh07t16:54_0": "34.Sabbathā sabbākārena yathārahaṁ nāmavasena vuttaṁ tividhaṁ sahajātaṁ,",
  "tika-abh07t16:54_1": "duvidhaṁ purejātaṁ,",
  "tika-abh07t16:54_2": "ekavidhaṁ pacchājātañca paccayajātaṁ,",
  "tika-abh07t16:54_3": "āhāresu kabaḷīkāro āhāro,",
  "tika-abh07t16:54_4": "rūpajīvitindriyanti ayaṁ pañcavidhopi atthipaccayo,",
  "tika-abh07t16:54_5": "avigatapaccayo ca hoti.",
  "tika-abh07t16:54_6": "Paccuppannasabhāvena atthibhāvena tādisasseva dhammassa upatthambhakattā atthibhāvābhāvena anupakārakānameva",
  "tika-abh07t16:54_7": "atthibhāvena upakārakatā atthipaccayabhāvoti natthi nibbānassa sabbadā bhāvino atthipaccayatā,",
  "tika-abh07t16:54_8": "avigatapaccayatā ca.",
  "tika-abh07t16:54_9": "Uppādādiyuttānaṁ vā natthibhāvopakārakatāviruddho,",
  "tika-abh07t16:54_10": "vigatabhāvopakārakatāviruddho ca upakārakabhāvo atthipaccayatādikāti na tassa tappaccayattappasaṅgo.",
  "tika-abh07t16:54_11": "Rūpajīvitindriyañcettha ojā viya ṭhitikkhaṇeva upakārakattā sahajātapaccayesu na gayhatīti visuṁ vuttaṁ.",
  "tika-abh07t16:55_0": "35.",
  "tika-abh07t16:55_1": "Idāni sabbepi paccayā saṅkhepatopi catudhāyevāti dassetuṁ “ārammaṇū…pe…",
  "tika-abh07t16:55_2": "gacchantī”ti vuttaṁ.",
  "tika-abh07t16:55_3": "Na hi so koci paccayo atthi,",
  "tika-abh07t16:55_4": "yo cittacetasikānaṁ ārammaṇabhāvaṁ na gaccheyya,",
  "tika-abh07t16:55_5": "sakasakapaccayuppannassa ca upanissayabhāvaṁ na gacchati,",
  "tika-abh07t16:55_6": "kammahetukattā ca lokappavattiyā phalahetūpacāravasena sabbepi kammasabhāvaṁ nātivattanti,",
  "tika-abh07t16:55_7": "te ca paramatthato lokasammutivasena ca vijjamānāyevāti sabbepi catūsu samodhānaṁ gacchanti.",
  "tika-abh07t16:56_0": "36.",
  "tika-abh07t16:56_1": "Idāni yaṁ vuttaṁ tattha tattha “sahajātarūpa”nti,",
  "tika-abh07t16:56_2": "taṁ sabbaṁ na avisesato daṭṭhabbanti dassetuṁ “sahajātarūpa”ntyādi vuttaṁ.",
  "tika-abh07t16:56_3": "Paṭisandhiyañhi cittasamuṭṭhānarūpābhāvato pavattiyaṁ kammasamuṭṭhānānañca cittacetasikehi sahuppattiniyamābhāvato",
  "tika-abh07t16:56_4": "sahajātarūpanti sabbatthāpi pavatte cittasamuṭṭhānānaṁ rūpānaṁ,",
  "tika-abh07t16:56_5": "paṭisandhiyaṁ kaṭattārūpasaṅkhātakammajarūpānañca vasena duvidhaṁ hoti.",
  "tika-abh07t16:56_6": "Kammassa katattā nibbattamānāni rūpāni kaṭattārūpāni.",
  "tika-abh07t16:57_0": "37.Iti evaṁ vuttanayena sambhavā yathāsambhavaṁ tekālikā anantarasamanantaraāsevananatthivigatavasena pañcannaṁ atītakālikānaṁ,",
  "tika-abh07t16:57_1": "kammapaccayassa atītavattamānavasena dvikālikassa,",
  "tika-abh07t16:57_2": "ārammaṇaadhipatiupanissayapaccayānaṁ tikālikānaṁ,",
  "tika-abh07t16:57_3": "itaresaṁ pannarasannaṁ paccuppannakālikānañca vasena kālattayavanto,",
  "tika-abh07t16:57_4": "nibbānapaññattivasena kālavimuttā ca,",
  "tika-abh07t16:57_5": "cakkhādirāgādisaddhādivasena ajjhattikā ca,",
  "tika-abh07t16:57_6": "puggalautubhojanādivasena tato bahiddhā ca,",
  "tika-abh07t16:57_7": "paccayuppannabhāvena saṅkhatā ca,",
  "tika-abh07t16:57_8": "kathā tappaṭipakkhabhāvena asaṅkhatā ca dhammā paññattināmarūpānaṁ vasena saṅkhepato tividhā ṭhitā sabbathā",
  "tika-abh07t16:57_9": "paṭṭhāne anantanayasamantapaṭṭhāne pakaraṇe catuvīsatisaṅkhātā paccayā nāmāti yojanā.",
  "tika-abh07t16:58_0": "38.Tatthāti tesu paññattināmarūpesu.",
  "tika-abh07t16:59_0": "Paṭṭhānanayavaṇṇanā niṭṭhitā.",
  "tika-abh07t16:60_0": "Paññattibhedavaṇṇanā",
  "tika-abh07t16:61_0": "39.",
  "tika-abh07t16:61_1": "Vacanīyavācakabhedā duvidhā paññattīti vuttaṁ “paññāpiyattā”tyādi.",
  "tika-abh07t16:61_2": "Paññāpiyattāti tena tena pakārena ñāpetabbattā,",
  "tika-abh07t16:61_3": "iminā rūpādidhammānaṁ samūhasantānādiavatthāvisesādibhedā sammutisaccabhūtā upādāpaññattisaṅkhātā atthapaññatti vuttā.",
  "tika-abh07t16:61_4": "Sā hi nāmapaññattiyā paññāpīyati.",
  "tika-abh07t16:61_5": "Paññāpanatoti pakārehi atthapaññattiyā ñāpanato.",
  "tika-abh07t16:61_6": "Iminā hi paññāpetīti “paññattī”ti laddhanāmānaṁ atthānaṁ abhidhānasaṅkhātā nāmapaññatti vuttā.",
  "tika-abh07t16:62_0": "40.Bhūtapariṇāmākāramupādāyāti pathavādikānaṁ mahābhūtānaṁ pabandhavasena pavattamānānaṁ patthaṭasaṅgahatādiākārena",
  "tika-abh07t16:62_1": "pariṇāmākāraṁ pariṇatabhāvasaṅkhātaṁ ākāraṁ upādāya nissayaṁ katvā.",
  "tika-abh07t16:62_2": "Tathā tathāti bhūmādivasena.",
  "tika-abh07t16:62_3": "Bhūmipabbatādikāti bhūmipabbatarukkhādikā santānapaññatti.",
  "tika-abh07t16:62_4": "Sambhārasannivesākāranti dārumattikātantādīnaṁ sambhārānaṁ upakaraṇānaṁ sannivesākāraṁ racanādivisiṭṭhataṁtaṁsaṇṭhānādiākāraṁ.",
  "tika-abh07t16:62_5": "Rathasakaṭādikāti rathasakaṭagāmaghaṭapaṭādikā samūhapaññatti.",
  "tika-abh07t16:62_6": "Candāvaṭṭanādikanti candimasūriyanakkhattānaṁ sineruṁ padakkhiṇavasena udayādiāvaṭṭanākāraṁ.",
  "tika-abh07t16:62_7": "Disākālādikāti puratthimadisādikā disāpaññatti,",
  "tika-abh07t16:62_8": "pubbaṇhādikā kālapaññatti,",
  "tika-abh07t16:62_9": "māsotuvesākhamāsādikā taṁtaṁnāmavisiṭṭhā māsādipaññatti ca.",
  "tika-abh07t16:62_10": "Asamphuṭṭhākāranti taṁtaṁrūpakalāpehi asamphuṭṭhaṁ susirādiākāraṁ.",
  "tika-abh07t16:62_11": "Kūpaguhādikā ti kūpaguhachiddādikā ākāsapaññatti.",
  "tika-abh07t16:62_12": "Taṁtaṁbhūtanimittanti pathavīkasiṇāditaṁtaṁbhūtanimittaṁ.",
  "tika-abh07t16:62_13": "Bhāvanāvisesanti parikammādibhedaṁ bhāvanāya pabandhavisesaṁ.",
  "tika-abh07t16:62_14": "Kasiṇanimittādikāti kasiṇāsubhanimittādibhedā yogīnaṁ upaṭṭhitā uggahapaṭibhāgādibhedā nimittapaññatti.",
  "tika-abh07t16:62_15": "Evamādippabhedāti kasiṇugghāṭimākāsanirodhakasiṇādibhedā ca.",
  "tika-abh07t16:62_16": "Atthacchāyākārenāti paramatthadhammassa chāyākārena paṭibhāgākārena.",
  "tika-abh07t16:63_0": "41.Nāmanāmakammādināmenāti nāmaṁ nāmakammaṁ nāmadheyyaṁ nirutti byañjanaṁ abhilāpoti imehi chahi nāmehi.",
  "tika-abh07t16:63_1": "Tattha atthesu namatīti nāmaṁ.",
  "tika-abh07t16:63_2": "Taṁ anvattharuḷhīvasena duvidhaṁ,",
  "tika-abh07t16:63_3": "sāmaññaguṇakiriyāyadicchāvasena catubbidhaṁ.",
  "tika-abh07t16:63_4": "Nāmameva nāmakammaṁ.",
  "tika-abh07t16:63_5": "Tathā nāmadheyyaṁ.",
  "tika-abh07t16:63_6": "Akkharadvārena atthaṁ nīharitvā utti kathanaṁ nirutti,",
  "tika-abh07t16:63_7": "atthaṁ byañjayatīti byañjanaṁ.",
  "tika-abh07t16:63_8": "Abhilapatīti abhilāpo,",
  "tika-abh07t16:63_9": "saddagataakkharasannivesakkamo.",
  "tika-abh07t16:63_10": "Sā panāyaṁ nāmapaññatti vijjamānaavijjamānatadubhayasaṁyogavasena chabbidhā hotīti dassetuṁ “vijjamānapaññattī”tyādi vuttaṁ,",
  "tika-abh07t16:63_11": "etāya paññāpentīti “rūpavedanā”tyādinā pakāsenti.",
  "tika-abh07t16:64_0": "42.Ubhinnanti vijjamānāvijjamānānaṁ dvinnaṁ.",
  "tika-abh07t16:64_1": "Pañcābhiññā,",
  "tika-abh07t16:64_2": "āsavakkhayañāṇanti cha abhiññā assāti chaḷabhiñño.",
  "tika-abh07t16:64_3": "Ettha ca abhiññānaṁ vijjamānattā,",
  "tika-abh07t16:64_4": "tappaṭilābhino puggalassa avijjamānattā ca ayaṁ vijjamānena avijjamānapaññatti nāma.",
  "tika-abh07t16:64_5": "Tathā itthiyā avijjamānattā,",
  "tika-abh07t16:64_6": "saddassa ca vijjamānattā itthisaddoti avijjamānena vijjamānapaññatti.",
  "tika-abh07t16:64_7": "Pasādacakkhuno,",
  "tika-abh07t16:64_8": "tannissitaviññāṇassa ca vijjamānattā cakkhuviññāṇanti vijjamānena vijjamānapaññatti.",
  "tika-abh07t16:64_9": "Rañño ca puttassa ca sammutisaccabhūtattā rājaputtoti avijjamānena avijjamānapaññatti.",
  "tika-abh07t16:65_0": "43.Vacīghosānusārenāti bhūmipabbatarūpavedanādivacīmayasaddassa anusārena anugamanena anussaraṇena ārammaṇakaraṇena",
  "tika-abh07t16:65_1": "pavattāya sotaviññāṇavīthiyā pavattito anantaraṁ uppannassa manodvārassa nāmacintanākārappavattassa manodvārikaviññāṇasantānassa",
  "tika-abh07t16:65_2": "“idamīdisassa atthassa nāma”nti pubbeyeva gahitasaṅketopanissayassa gocarā ārammaṇabhūtā tato nāmaggahaṇato",
  "tika-abh07t16:65_3": "paraṁ yassā sammutiparamatthavisayāya nāmapaññattiyā anusārena anugamanena atthā sammutiparamatthabhedā",
  "tika-abh07t16:65_4": "viññāyanti,",
  "tika-abh07t16:65_5": "sāyaṁ bhūmipabbatarūpavedanādikā paññāpetabbatthapaññāpikā lokasaṅketena nimmitā lokavohārena siddhā,",
  "tika-abh07t16:65_6": "manodvāraggahitā akkharāvalibhūtā paññatti viññeyyā paññāpanato paññattisaṅkhātā nāmapaññattīti viññeyyā.",
  "tika-abh07t16:66_0": "Ettha ca sotaviññāṇavīthiyā anantarabhāviniṁ manodvārikavīthimpi sotaviññāṇavīthiggahaṇeneva saṅgahetvā “sotaviññāṇavīthiyā”ti vuttaṁ.",
  "tika-abh07t16:66_1": "Ghaṭādisaddañhi suṇantassa ekamekaṁ saddaṁ ārabbha paccuppannātītārammaṇavasena dve dve javanavārā,",
  "tika-abh07t16:66_2": "buddhiyā gahitanāmapaṇṇattibhūtaṁ akkharāvalimārabbha ekoti evaṁ sotaviññāṇavīthiyā anantarāya atītasaddārammaṇāya",
  "tika-abh07t16:66_3": "javanavīthiyā anantaraṁ nāmapaññattiyā gahaṇaṁ,",
  "tika-abh07t16:66_4": "tato paraṁ atthāvabodhoti ācariyā.",
  "tika-abh07t16:67_0": "Paññattibhedavaṇṇanā niṭṭhitā.",
  "tika-abh07t16:68_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t16:69_0": "Paccayaparicchedavaṇṇanā niṭṭhitā."
}