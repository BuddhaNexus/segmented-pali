{
  "atk-s0502a17:0_0": "17. Kodhavaggo",
  "atk-s0502a17:1_0": "1. Rohinīkhattiyakaññāvatthu",
  "atk-s0502a17:2_0": "Kodhaṁjaheti imaṁ dhammadesanaṁ satthā nigrodhārāme viharanto rohiniṁ nāma khattiyakaññaṁ ārabbha kathesi.",
  "atk-s0502a17:3_0": "Ekasmiṁ kira samaye āyasmā anuruddho pañcasatehi bhikkhūhi saddhiṁ kapilavatthuṁ agamāsi.",
  "atk-s0502a17:3_1": "Athassa ñātakā ‘‘thero āgato’’ti sutvā therassa santikaṁ agamaṁsu ṭhapetvā rohiniṁ nāma therassa bhaginiṁ.",
  "atk-s0502a17:3_2": "Thero ñātake pucchi ‘‘kahaṁ,",
  "atk-s0502a17:3_3": "rohinī’’ti? ‘‘Gehe,",
  "atk-s0502a17:3_4": "bhante’’ti.",
  "atk-s0502a17:3_5": "‘‘Kasmā idha nāgatā’’ti?",
  "atk-s0502a17:3_6": "‘‘Sarīre tassā chavirogo uppannoti lajjāya nāgatā,",
  "atk-s0502a17:3_7": "bhante’’ti.",
  "atk-s0502a17:3_8": "Thero ‘‘pakkosatha na’’nti pakkosāpetvā paṭakañcukaṁ paṭimuñcitvā āgataṁ evamāha – ‘‘rohini,",
  "atk-s0502a17:3_9": "kasmā nāgatāsī’’ti?",
  "atk-s0502a17:3_10": "‘‘Sarīre me, bhante,",
  "atk-s0502a17:3_11": "chavirogo uppanno,",
  "atk-s0502a17:3_12": "tasmā lajjāya nāgatāmhī’’ti.",
  "atk-s0502a17:3_13": "‘‘Kiṁ pana te puññaṁ kātuṁ na vaṭṭatī’’ti?",
  "atk-s0502a17:3_14": "‘‘Kiṁ karomi,",
  "atk-s0502a17:3_15": "bhante’’ti?",
  "atk-s0502a17:3_16": "‘‘Āsanasālaṁ kārehī’’ti.",
  "atk-s0502a17:3_17": "‘‘Kiṁ gahetvā’’ti?",
  "atk-s0502a17:3_18": "‘‘Kiṁ te pasādhanabhaṇḍakaṁ natthī’’ti? ‘‘Atthi,",
  "atk-s0502a17:3_19": "bhante’’ti.",
  "atk-s0502a17:3_20": "‘‘Kiṁ mūla’’nti?",
  "atk-s0502a17:3_21": "‘‘Dasasahassamūlaṁ bhavissatī’’ti.",
  "atk-s0502a17:3_22": "‘‘Tena hi taṁ vissajjetvā āsanasālaṁ kārehī’’ti. ‘‘Ko me, bhante,",
  "atk-s0502a17:3_23": "kāressatī’’ti?",
  "atk-s0502a17:3_24": "Thero samīpe ṭhitañātake oloketvā ‘‘tumhākaṁ bhāro hotū’’ti āha.",
  "atk-s0502a17:3_25": "‘‘Tumhe pana, bhante,",
  "atk-s0502a17:3_26": "kiṁ karissathā’’ti?",
  "atk-s0502a17:3_27": "‘‘Ahampi idheva bhavissāmī’’ti.",
  "atk-s0502a17:3_28": "‘‘Tena hi etissā dabbasambhāre āharathā’’ti.",
  "atk-s0502a17:3_29": "Te ‘‘sādhu,",
  "atk-s0502a17:3_30": "bhante’’ti āhariṁsu.",
  "atk-s0502a17:4_0": "Thero āsanasālaṁ saṁvidahanto rohiniṁ āha –",
  "atk-s0502a17:4_1": "‘‘dvibhūmikaṁ āsanasālaṁ kāretvā upari padarānaṁ dinnakālato paṭṭhāya heṭṭhāsālaṁ nibaddhaṁ sammajjitvā āsanāni paññāpehi,",
  "atk-s0502a17:4_2": "nibaddhaṁ pānīyaghaṭe upaṭṭhāpehī’’ti.",
  "atk-s0502a17:4_3": "Sā ‘‘sādhu,",
  "atk-s0502a17:4_4": "bhante’’ti pasādhanabhaṇḍakaṁ vissajjetvā dvibhūmikaāsanasālaṁ kāretvā upari padarānaṁ dinnakālato paṭṭhāya heṭṭhāsālaṁ sammajjanādīni akāsi.",
  "atk-s0502a17:4_5": "Nibaddhaṁ bhikkhū nisīdanti.",
  "atk-s0502a17:4_6": "Athassā āsanasālaṁ sammajjantiyāva chavirogo milāyi.",
  "atk-s0502a17:4_7": "Sā āsanasālāya niṭṭhitāya buddhappamukhaṁ bhikkhusaṅghaṁ nimantetvā āsanasālaṁ pūretvā nisinnassa buddhappamukhassa",
  "atk-s0502a17:4_8": "bhikkhusaṅghassa paṇītaṁ khādanīyaṁ bhojanīyaṁ adāsi.",
  "atk-s0502a17:4_9": "Satthā katabhattakicco ‘‘kassetaṁ dāna’’nti pucchi.",
  "atk-s0502a17:4_10": "‘‘Bhaginiyā me, bhante,",
  "atk-s0502a17:4_11": "rohiniyā’’ti.",
  "atk-s0502a17:4_12": "‘‘Sā pana kaha’’nti? ‘‘Gehe,",
  "atk-s0502a17:4_13": "bhante’’ti.",
  "atk-s0502a17:4_14": "‘‘Pakkosatha na’’nti?",
  "atk-s0502a17:4_15": "Sā āgantuṁ na icchi.",
  "atk-s0502a17:4_16": "Atha naṁ satthā anicchamānampi pakkosāpesiyeva.",
  "atk-s0502a17:4_17": "Āgantvā ca pana vanditvā nisinnaṁ āha – ‘‘rohini,",
  "atk-s0502a17:4_18": "kasmā nāgamitthā’’ti?",
  "atk-s0502a17:4_19": "‘‘Sarīre me, bhante,",
  "atk-s0502a17:4_20": "chavirogo atthi,",
  "atk-s0502a17:4_21": "tena lajjamānā nāgatāmhī’’ti.",
  "atk-s0502a17:4_22": "‘‘Jānāsi pana kiṁ te nissāya esa uppanno’’ti?",
  "atk-s0502a17:4_23": "‘‘Na jānāmi,",
  "atk-s0502a17:4_24": "bhante’’ti.",
  "atk-s0502a17:4_25": "‘‘Tava kodhaṁ nissāya uppanno eso’’ti.",
  "atk-s0502a17:4_26": "‘‘Kiṁ pana me, bhante,",
  "atk-s0502a17:4_27": "kata’’nti?",
  "atk-s0502a17:4_28": "‘‘Tena hi suṇāhī’’ti.",
  "atk-s0502a17:4_29": "Athassā satthā atītaṁ āhari.",
  "atk-s0502a17:5_0": "Atīte bārāṇasirañño aggamahesī ekissā rañño nāṭakitthiyā āghātaṁ bandhitvā ‘‘dukkhamassā uppādessāmī’’ti",
  "atk-s0502a17:5_1": "cintetvā mahākacchuphalāni āharāpetvā taṁ nāṭakitthiṁ attano santikaṁ pakkosāpetvā yathā sā na jānāti,",
  "atk-s0502a17:5_2": "evamassā sayane ceva pāvārakojavādīnañca antaresu kacchucuṇṇāni ṭhapāpesi,",
  "atk-s0502a17:5_3": "keḷiṁ kurumānā viya tassā sarīrepi okiri.",
  "atk-s0502a17:5_4": "Taṁ khaṇaṁyeva tassā sarīraṁ uppakkuppakkaṁ gaṇḍāgaṇḍajātaṁ ahosi.",
  "atk-s0502a17:5_5": "Sā kaṇḍuvantī gantvā sayane nipajji,",
  "atk-s0502a17:5_6": "tatrāpissā kacchucuṇṇehi khādiyamānāya kharatarā vedanā uppajji.",
  "atk-s0502a17:5_7": "Tadā aggamahesī rohinī ahosīti.",
  "atk-s0502a17:6_0": "Satthā imaṁ atītaṁ āharitvā, ‘‘rohini,",
  "atk-s0502a17:6_1": "tadā tayāvetaṁ kammaṁ kataṁ.",
  "atk-s0502a17:6_2": "Appamattakopi hi kodho vā issā vā kātuṁ na yuttarūpo evā’’ti vatvā imaṁ gāthamāha –",
  "atk-s0502a17:7_0": "221.",
  "atk-s0502a17:8_0": " ‘‘Kodhaṁ jahe vippajaheyya mānaṁ,",
  "atk-s0502a17:9_0": "Saṁyojanaṁ sabbamatikkameyya;",
  "atk-s0502a17:10_0": "Taṁ nāmarūpasmimasajjamānaṁ,",
  "atk-s0502a17:11_0": "Akiñcanaṁ nānupatanti dukkhā’’ti.",
  "atk-s0502a17:12_0": "Tattha kodhanti sabbākārampi kodhaṁ navavidhampi mānaṁ jaheyya.",
  "atk-s0502a17:12_1": "Saṁyojananti kāmarāgasaṁyojanādikaṁ dasavidhampi sabbasaṁyojanaṁ atikkameyya.",
  "atk-s0502a17:12_2": "Asajjamānanti alaggamānaṁ.",
  "atk-s0502a17:12_3": "Yo hi ‘‘mama rūpaṁ mama vedanā’’tiādinā nayena nāmarūpaṁ paṭiggaṇhāti,",
  "atk-s0502a17:12_4": "tasmiñca bhijjamāne socati vihaññati ,",
  "atk-s0502a17:12_5": "ayaṁ nāmarūpasmiṁ sajjati nāma.",
  "atk-s0502a17:12_6": "Evaṁ aggaṇhanto avihaññanto na sajjati nāma.",
  "atk-s0502a17:12_7": "Taṁ puggalaṁ evaṁ asajjamānaṁ rāgādīnaṁ abhāvena akiñcanaṁ dukkhā nāma nānupatantīti attho.",
  "atk-s0502a17:12_8": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:12_9": "Rohinīpi sotāpattiphale patiṭṭhitā,",
  "atk-s0502a17:12_10": "taṅkhaṇaññevassā sarīraṁ suvaṇṇavaṇṇaṁ ahosi.",
  "atk-s0502a17:13_0": "Sā tato cutā tāvatiṁsabhavane catunnaṁ devaputtānaṁ sīmantare nibbattitvā pāsādikā rūpasobhaggappattā ahosi.",
  "atk-s0502a17:13_1": "Cattāropi devaputtā taṁ disvā uppannasinehā hutvā ‘‘mama sīmāya anto nibbattā,",
  "atk-s0502a17:13_2": "mama sīmāya anto nibbattā’’ti vivadantā sakkassa devarañño santikaṁ gantvā, ‘‘deva,",
  "atk-s0502a17:13_3": "imaṁ no nissāya aḍḍo uppanno,",
  "atk-s0502a17:13_4": "taṁ vinicchināthā’’ti āhaṁsu.",
  "atk-s0502a17:13_5": "Sakkopi taṁ oloketvāva uppannasineho hutvā evamāha –",
  "atk-s0502a17:13_6": "‘‘imāya vo diṭṭhakālato paṭṭhāya kathaṁ cittāni uppannānī’’ti.",
  "atk-s0502a17:13_7": "Atheko āha –",
  "atk-s0502a17:13_8": "‘‘mama tāva uppannacittaṁ saṅgāmabheri viya sannisīdituṁ nāsakkhī’’ti.",
  "atk-s0502a17:13_9": "Dutiyo ‘‘mama cittaṁ pabbatanadī viya sīghaṁ pavattatiyevā’’ti .",
  "atk-s0502a17:13_10": "Tatiyo ‘‘mama imissā diṭṭhakālato paṭṭhāya kakkaṭassa viya akkhīni nikkhamiṁsū’’ti.",
  "atk-s0502a17:13_11": "Catuttho ‘‘mama cittaṁ cetiye ussāpitadhajo viya niccalaṁ ṭhātuṁ nāsakkhī’’ti.",
  "atk-s0502a17:13_12": "Atha ne sakko āha – ‘‘tātā,",
  "atk-s0502a17:13_13": "tumhākaṁ tāva cittāni pasayharūpāni,",
  "atk-s0502a17:13_14": "ahaṁ pana imaṁ labhanto jīvissāmi,",
  "atk-s0502a17:13_15": "alabhantassa me maraṇaṁ bhavissatī’’ti.",
  "atk-s0502a17:13_16": "Devaputtā,",
  "atk-s0502a17:13_17": "‘‘mahārāja,",
  "atk-s0502a17:13_18": "tumhākaṁ maraṇena attho natthī’’ti taṁ sakkassa vissajjetvā pakkamiṁsu.",
  "atk-s0502a17:13_19": "Sā sakkassa piyā ahosi manāpā.",
  "atk-s0502a17:13_20": "‘‘Asukakīḷaṁ nāma gacchāmā’’ti vutte sakko tassā vacanaṁ paṭikkhipituṁ nāsakkhīti.",
  "atk-s0502a17:14_0": "Rohinīkhattiyakaññāvatthu paṭhamaṁ.",
  "atk-s0502a17:15_0": "2. Aññatarabhikkhuvatthu",
  "atk-s0502a17:16_0": "Yo ve uppatitanti imaṁ dhammadesanaṁ satthā aggāḷave cetiye viharanto aññataraṁ bhikkhuṁ ārabbha kathesi.",
  "atk-s0502a17:17_0": "Satthārā hi bhikkhusaṅghassa senāsane anuññāte rājagahaseṭṭhiādīhi senāsanesu kariyamānesu eko āḷaviko",
  "atk-s0502a17:17_1": "bhikkhu attano senāsanaṁ karonto ekaṁ manāparukkhaṁ disvā chindituṁ ārabhi.",
  "atk-s0502a17:17_2": "Tattha pana nibbattā ekā taruṇaputtā devatā puttaṁ aṅkenādāya ṭhitā yāci ‘‘mā me, sāmi,",
  "atk-s0502a17:17_3": "vimānaṁ chindi,",
  "atk-s0502a17:17_4": "na sakkhissāmi puttaṁ ādāya anāvāsā vicaritu’’nti.",
  "atk-s0502a17:17_5": "So ‘‘ahaṁ aññatra īdisaṁ rukkhaṁ na labhissāmī’’ti tassā vacanaṁ nādiyi.",
  "atk-s0502a17:17_6": "Sā ‘‘imampi tāva dārakaṁ oloketvā oramissatī’’ti puttaṁ rukkhasākhāya ṭhapesi.",
  "atk-s0502a17:17_7": "Sopi bhikkhu ukkhipitaṁ pharasuṁ sandhāretuṁ asakkonto dārakassa bāhuṁ chindi,",
  "atk-s0502a17:17_8": "devatā uppannabalavakodhā ‘‘paharitvā naṁ māressāmī’’ti ubho hatthe ukkhipitvā evaṁ tāva cintesi –",
  "atk-s0502a17:17_9": "‘‘ayaṁ bhikkhu sīlavā.",
  "atk-s0502a17:17_10": "Sacāhaṁ imaṁ māressāmi,",
  "atk-s0502a17:17_11": "nirayagāminī bhavissāmi.",
  "atk-s0502a17:17_12": "Sesadevatāpi attano rukkhaṁ chindante bhikkhū disvā ‘asukadevatāya evaṁ nāma mārito bhikkhū’ti maṁ pamāṇaṁ katvā bhikkhū māressanti.",
  "atk-s0502a17:17_13": "Ayañca sasāmiko bhikkhu,",
  "atk-s0502a17:17_14": "sāmikasseva naṁ kathessāmī’’ti ukkhittahatthe apanetvā rodamānā satthu santikaṁ gantvā vanditvā ekamantaṁ aṭṭhāsi.",
  "atk-s0502a17:17_15": "Atha naṁ satthā ‘‘kiṁ devate’’ti āha. Sā, ‘‘bhante,",
  "atk-s0502a17:17_16": "tumhākaṁ me sāvakena idaṁ nāma kataṁ,",
  "atk-s0502a17:17_17": "ahampi naṁ māretukāmā hutvā idaṁ nāma cintetvā amāretvāva idhāgatā’’ti sabbaṁ taṁ pavattiṁ vitthārato ārocesi.",
  "atk-s0502a17:18_0": "Satthā taṁ sutvā ‘‘sādhu,",
  "atk-s0502a17:18_1": "sādhu devate,",
  "atk-s0502a17:18_2": "sādhu te kataṁ evaṁ uggataṁ kopaṁ bhantaṁ rathaṁ viya niggaṇhamānāyā’’ti vatvā imaṁ gāthamāha –",
  "atk-s0502a17:19_0": "222.",
  "atk-s0502a17:20_0": " ‘‘Yo ve uppatitaṁ kodhaṁ, rathaṁ bhantaṁva vāraye;",
  "atk-s0502a17:21_0": "Tamahaṁ sārathiṁ brūmi, rasmiggāho itaro jano’’ti.",
  "atk-s0502a17:22_0": "Tattha uppatitanti uppannaṁ.",
  "atk-s0502a17:22_1": "Rathaṁ bhantaṁ vāti yathā nāma cheko sārathi ativegena dhāvantaṁ rathaṁ niggaṇhitvā yathicchakaṁ ṭhapeti,",
  "atk-s0502a17:22_2": "evaṁ yo puggalo uppannaṁ kodhaṁ vāraye niggaṇhituṁ sakkoti.",
  "atk-s0502a17:22_3": "Tamahanti taṁ ahaṁ sārathiṁ brūmi.",
  "atk-s0502a17:22_4": "Itaro janoti itaro pana rājauparājādīnaṁ rathasārathijano rasmiggāho nāma hoti,",
  "atk-s0502a17:22_5": "na uttamasārathīti.",
  "atk-s0502a17:23_0": "Desanāvasāne devatā sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a17:24_0": "Devatā pana sotāpannā hutvāpi rodamānā aṭṭhāsi.",
  "atk-s0502a17:24_1": "Atha naṁ satthā ‘‘kiṁ devate’’ti pucchitvā, ‘‘bhante,",
  "atk-s0502a17:24_2": "vimānaṁ me naṭṭhaṁ,",
  "atk-s0502a17:24_3": "idāni kiṁ karissāmī’’ti vutte,",
  "atk-s0502a17:24_4": "‘‘alaṁ devate,",
  "atk-s0502a17:24_5": "mā cintayi,",
  "atk-s0502a17:24_6": "ahaṁ te vimānaṁ dassāmī’’ti jetavane gandhakuṭisamīpe purimadivase cutadevataṁ ekaṁ rukkhaṁ apadisanto ‘‘amukasmiṁ okāse rukkho vivitto,",
  "atk-s0502a17:24_7": "tattha upagacchā’’ti āha.",
  "atk-s0502a17:24_8": "Sā tattha upagañchi.",
  "atk-s0502a17:24_9": "Tato paṭṭhāya ‘‘buddhadattiyaṁ imissā vimāna’’nti mahesakkhadevatāpi āgantvā taṁ cāletuṁ nāsakkhiṁsu.",
  "atk-s0502a17:24_10": "Satthā taṁ atthuppattiṁ katvā bhikkhūnaṁ bhūtagāmasikkhāpadaṁ paññāpesīti.",
  "atk-s0502a17:25_0": "Aññatarabhikkhuvatthu dutiyaṁ.",
  "atk-s0502a17:26_0": "3. Uttarāupāsikāvatthu",
  "atk-s0502a17:27_0": "Akkodhena jine kodhanti imaṁ dhammadesanaṁ satthā veḷuvane viharanto uttarāya gehe katabhattakicco uttaraṁ upāsikaṁ ārabbha kathesi.",
  "atk-s0502a17:28_0": "Tatrāyamanupubbī kathā –",
  "atk-s0502a17:28_1": "rājagahe kira sumanaseṭṭhiṁ nissāya puṇṇo nāma daliddo bhatiṁ katvā jīvati.",
  "atk-s0502a17:28_2": "Tassa bhariyā ca uttarā nāma dhītā cāti dveyeva gehamānusakā.",
  "atk-s0502a17:28_3": "Athekadivasaṁ ‘‘sattāhaṁ nakkhattaṁ kīḷitabba’’nti rājagahe ghosanaṁ kariṁsu.",
  "atk-s0502a17:28_4": "Taṁ sutvā sumanaseṭṭhi pātova āgataṁ puṇṇaṁ āmantetvā, ‘‘tāta,",
  "atk-s0502a17:28_5": "amhākaṁ parijano nakkhattaṁ kīḷitukāmo,",
  "atk-s0502a17:28_6": "tvaṁ kiṁ nakkhattaṁ kīḷissasi,",
  "atk-s0502a17:28_7": "udāhu bhatiṁ karissasī’’ti āha. ‘‘Sāmi,",
  "atk-s0502a17:28_8": "nakkhattaṁ nāma sadhanānaṁ hoti,",
  "atk-s0502a17:28_9": "mama pana gehe svātanāya yāgutaṇḍulampi natthi,",
  "atk-s0502a17:28_10": "kiṁ me nakkhattena,",
  "atk-s0502a17:28_11": "goṇe labhanto kasituṁ gamissāmī’’ti.",
  "atk-s0502a17:28_12": "‘‘Tena hi goṇe gaṇhāhī’’ti.",
  "atk-s0502a17:28_13": "So balavagoṇe ca naṅgalañca gahetvā, ‘‘bhadde,",
  "atk-s0502a17:28_14": "nāgarā nakkhattaṁ kīḷanti,",
  "atk-s0502a17:28_15": "ahaṁ daliddatāya bhatiṁ kātuṁ gamissāmi,",
  "atk-s0502a17:28_16": "mayhampi tāva ajja dviguṇaṁ nivāpaṁ pacitvā bhattaṁ āhareyyāsī’’ti bhariyaṁ vatvā khettaṁ agamāsi.",
  "atk-s0502a17:29_0": "Sāriputtattheropi sattāhaṁ nirodhasamāpanno taṁ divasaṁ vuṭṭhāya ‘‘kassa nu kho ajja mayā saṅgahaṁ kātuṁ",
  "atk-s0502a17:29_1": "vaṭṭatī’’ti olokento puṇṇaṁ attano ñāṇajālassa anto paviṭṭhaṁ disvā ‘‘saddho nu kho esa,",
  "atk-s0502a17:29_2": "sakkhissati vā me saṅgahaṁ kātu’’nti olokento tassa saddhabhāvañca saṅgahaṁ kātuṁ samatthabhāvañca tappaccayā",
  "atk-s0502a17:29_3": "cassa mahāsampattipaṭilābhañca ñatvā pattacīvaramādāya tassa kasanaṭṭhānaṁ gantvā āvāṭatīre ekaṁ gumbaṁ",
  "atk-s0502a17:29_4": "olokento aṭṭhāsi.",
  "atk-s0502a17:30_0": "Puṇṇo theraṁ disvāva kasiṁ ṭhapetvā pañcapatiṭṭhitena theraṁ vanditvā ‘‘dantakaṭṭhena attho bhavissatī’’ti dantakaṭṭhaṁ kappiyaṁ katvā adāsi.",
  "atk-s0502a17:30_1": "Athassa thero pattañca parissāvanañca nīharitvā adāsi.",
  "atk-s0502a17:30_2": "So ‘‘pānīyena attho bhavissatī’’ti taṁ ādāya pānīyaṁ parissāvetvā adāsi.",
  "atk-s0502a17:30_3": "Thero cintesi –",
  "atk-s0502a17:30_4": "‘‘ayaṁ paresaṁ pacchimagehe vasati.",
  "atk-s0502a17:30_5": "Sacassa gehadvāraṁ gamissāmi,",
  "atk-s0502a17:30_6": "imassa bhariyā maṁ daṭṭhuṁ na labhissati.",
  "atk-s0502a17:30_7": "Yāvassā bhattaṁ ādāya maggaṁ paṭipajjati,",
  "atk-s0502a17:30_8": "tāva idheva bhavissāmī’’ti.",
  "atk-s0502a17:30_9": "So tattheva thokaṁ vītināmetvā tassa maggāruḷhabhāvaṁ ñatvā antonagarābhimukho pāyāsi.",
  "atk-s0502a17:31_0": "Sā antarāmagge theraṁ disvā cintesi –",
  "atk-s0502a17:31_1": "‘‘appekadāhaṁ deyyadhamme sati ayyaṁ na passāmi,",
  "atk-s0502a17:31_2": "appekadā me ayyaṁ passantiyā deyyadhammo na hoti.",
  "atk-s0502a17:31_3": "Ajja pana me ayyo ca diṭṭho,",
  "atk-s0502a17:31_4": "deyyadhammo cāyaṁ atthi,",
  "atk-s0502a17:31_5": "karissati nu kho me saṅgaha’’nti.",
  "atk-s0502a17:31_6": "Sā bhattabhājanaṁ oropetvā theraṁ pañcapatiṭṭhitena vanditvā, ‘‘bhante,",
  "atk-s0502a17:31_7": "idaṁ lūkhaṁ vā paṇītaṁ vāti acintetvā dāsassa vo saṅgahaṁ karothā’’ti āha.",
  "atk-s0502a17:31_8": "Thero pattaṁ upanāmetvā tāya ekena hatthena bhājanaṁ dhāretvā ekena hatthena tato bhattaṁ dadamānāya",
  "atk-s0502a17:31_9": "upaḍḍhabhatte dinne ‘‘ala’’nti hatthena pattaṁ pidahi. Sā, ‘‘bhante,",
  "atk-s0502a17:31_10": "ekova paṭiviso,",
  "atk-s0502a17:31_11": "na sakkā dvidhā kātuṁ.",
  "atk-s0502a17:31_12": "Tumhākaṁ dāsassa idhalokasaṅgahaṁ akatvā paralokasaṅgahaṁ karotha,",
  "atk-s0502a17:31_13": "niravasesameva dātukāmamhī’’ti vatvā sabbameva therassa patte patiṭṭhapetvā ‘‘tumhehi diṭṭhadhammasseva bhāgī assa’’nti patthanaṁ akāsi.",
  "atk-s0502a17:31_14": "Thero ‘‘evaṁ hotū’’ti vatvā ṭhitakova anumodanaṁ karitvā ekasmiṁ udakaphāsukaṭṭhāne nisīditvā bhattakiccamakāsi.",
  "atk-s0502a17:31_15": "Sāpi nivattitvā taṇḍule pariyesitvā bhattaṁ paci.",
  "atk-s0502a17:31_16": "Puṇṇopi aḍḍhakarīsamattaṭṭhānaṁ kasitvā jighacchaṁ sahituṁ asakkonto goṇe vissajjetvā ekarukkhacchāyaṁ pavisitvā maggaṁ olokento nisīdi.",
  "atk-s0502a17:32_0": "Athassa bhariyā bhattaṁ ādāya gacchamānā taṁ disvāva ‘‘esa jighacchāya pīḷito maṁ olokento nisinno.",
  "atk-s0502a17:32_1": "Sace maṁ ‘ativiya je cirāyī’ti tajjetvā patodalaṭṭhiyā maṁ paharissati,",
  "atk-s0502a17:32_2": "mayā katakammaṁ niratthakaṁ bhavissati.",
  "atk-s0502a17:32_3": "Paṭikaccevassa ārocessāmī’’ti cintetvā evamāha – ‘‘sāmi,",
  "atk-s0502a17:32_4": "ajjekadivasaṁ cittaṁ pasādehi,",
  "atk-s0502a17:32_5": "mā mayā katakammaṁ niratthakaṁ kari.",
  "atk-s0502a17:32_6": "Ahañhi pātova te bhattaṁ āharantī antarāmagge dhammasenāpatiṁ disvā tava bhattaṁ tassa datvā puna gantvā bhattaṁ pacitvā āgatā, pasādehi, sāmi,",
  "atk-s0502a17:32_7": "citta’’nti.",
  "atk-s0502a17:32_8": "So ‘‘kiṁ vadesi,",
  "atk-s0502a17:32_9": "bhadde’’ti pucchitvā puna tamatthaṁ sutvā, ‘‘bhadde,",
  "atk-s0502a17:32_10": "sādhu vata te kataṁ mama bhattaṁ ayyassa dadamānāya,",
  "atk-s0502a17:32_11": "mayāpissa ajja pātova dantakaṭṭhañca mukhodakañca dinna’’nti pasannamānaso taṁ vacanaṁ abhinanditvā ussure",
  "atk-s0502a17:32_12": "laddhabhattatāya kilantakāyo tassā aṅke sīsaṁ katvā niddaṁ okkami.",
  "atk-s0502a17:33_0": "Athassa pātova kasitaṭṭhānaṁ paṁsucuṇṇaṁ upādāya sabbaṁ rattasuvaṇṇaṁ kaṇikārapuppharāsi viya sobhamānaṁ aṭṭhāsi.",
  "atk-s0502a17:33_1": "So pabuddho oloketvā bhariyaṁ āha – ‘‘bhadde,",
  "atk-s0502a17:33_2": "etaṁ kasitaṭṭhānaṁ sabbaṁ mama suvaṇṇaṁ hutvā paññāyati,",
  "atk-s0502a17:33_3": "kiṁ nu kho me atiussure laddhabhattatāya akkhīni bhamantī’’ti. ‘‘Sāmi,",
  "atk-s0502a17:33_4": "mayhampi evameva paññāyatī’’ti.",
  "atk-s0502a17:33_5": "So uṭṭhāya tattha gantvā ekapiṇḍaṁ gahetvā naṅgalasīse paharitvā suvaṇṇabhāvaṁ ñatvā ‘‘aho ayyassa dhammasenāpatissa",
  "atk-s0502a17:33_6": "me dinnadānena ajjeva vipāko dassito,",
  "atk-s0502a17:33_7": "na kho pana sakkā ettakaṁ dhanaṁ paṭicchādetvā paribhuñjitu’’nti bhariyāya ābhataṁ bhattapātiṁ suvaṇṇassa",
  "atk-s0502a17:33_8": "pūretvā rājakulaṁ gantvā raññā katokāso pavisitvā rājānaṁ abhivādetvā ‘‘kiṁ,",
  "atk-s0502a17:33_9": "tātā’’ti vutte, ‘‘deva,",
  "atk-s0502a17:33_10": "ajja mayā kasitaṭṭhānaṁ sabbaṁ suvaṇṇabharitameva hutvā ṭhitaṁ,",
  "atk-s0502a17:33_11": "idaṁ suvaṇṇaṁ āharāpetuṁ vaṭṭatī’’ti.",
  "atk-s0502a17:33_12": "‘‘Kosi tva’’nti?",
  "atk-s0502a17:33_13": "‘‘Puṇṇo nāma aha’’nti.",
  "atk-s0502a17:33_14": "‘‘Kiṁ pana te ajja kata’’nti?",
  "atk-s0502a17:33_15": "‘‘Dhammasenāpatissa me ajja pātova dantakaṭṭhañca mukhodakañca dinnaṁ,",
  "atk-s0502a17:33_16": "bhariyāyapi me mayhaṁ āharaṇabhattaṁ tasseva dinna’’nti.",
  "atk-s0502a17:34_0": "Taṁ sutvā rājā ‘‘ajjeva kira, bho,",
  "atk-s0502a17:34_1": "dhammasenāpatissa dinnadānena vipāko dassito’’ti vatvā, ‘‘tāta,",
  "atk-s0502a17:34_2": "kiṁ karomī’’ti pucchi.",
  "atk-s0502a17:34_3": "‘‘Bahūni sakaṭasahassāni pahiṇitvā suvaṇṇaṁ āharāpethā’’ti.",
  "atk-s0502a17:34_4": "Rājā sakaṭāni pahiṇi.",
  "atk-s0502a17:34_5": "Rājapurisesu ‘‘rañño santaka’’nti gaṇhantesu gahitagahitaṁ mattikāva hoti.",
  "atk-s0502a17:34_6": "Te gantvā rañño ārocetvā ‘‘tumhehi kinti vatvā gahita’’nti.",
  "atk-s0502a17:34_7": "Puṭṭhā ‘‘tumhākaṁ santaka’’nti āhaṁsu.",
  "atk-s0502a17:34_8": "Na mayhaṁ, tātā, santakaṁ,",
  "atk-s0502a17:34_9": "gacchatha ‘‘puṇṇassa santaka’’nti vatvā gaṇhathāti.",
  "atk-s0502a17:34_10": "Te tathā kariṁsu,",
  "atk-s0502a17:34_11": "gahitagahitaṁ suvaṇṇameva ahosi.",
  "atk-s0502a17:34_12": "Sabbampi āharitvā rājaṅgaṇe rāsimakaṁsu,",
  "atk-s0502a17:34_13": "asītihatthubbedho rāsi ahosi.",
  "atk-s0502a17:34_14": "Rājā nāgare sannipātetvā ‘‘imasmiṁ nagare atthi kassaci ettakaṁ suvaṇṇa’’nti? ‘‘Natthi, devā’’ti.",
  "atk-s0502a17:34_15": "‘‘Kiṁ panassa dātuṁ vaṭṭatī’’ti?",
  "atk-s0502a17:34_16": "‘‘Seṭṭhichattaṁ, devā’’ti.",
  "atk-s0502a17:34_17": "Rājā ‘‘bāhudhanaseṭṭhi nāma hotū’’ti mahantena bhogena saddhiṁ tassa seṭṭhichattamadāsi.",
  "atk-s0502a17:34_18": "Atha naṁ so āha – ‘‘mayaṁ, deva,",
  "atk-s0502a17:34_19": "ettakaṁ kālaṁ parakule vasimhā,",
  "atk-s0502a17:34_20": "vasanaṭṭhānaṁ no dethā’’ti.",
  "atk-s0502a17:34_21": "‘‘Tena hi passa,",
  "atk-s0502a17:34_22": "esa gumbo paññāyati,",
  "atk-s0502a17:34_23": "etaṁ harāpetvā gehaṁ kārehī’’ti purāṇaseṭṭhissa gehaṭṭhānaṁ ācikkhi.",
  "atk-s0502a17:34_24": "So tasmiṁ ṭhāne katipāheneva gehaṁ kārāpetvā gehappavesanamaṅgalañca chattamaṅgalañca ekatova karonto",
  "atk-s0502a17:34_25": "sattāhaṁ buddhappamukhassa bhikkhusaṅghassa dānaṁ adāsi.",
  "atk-s0502a17:34_26": "Athassa satthā anumodanaṁ karonto anupubbiṁ kathaṁ kathesi.",
  "atk-s0502a17:34_27": "Dhammakathāvasāne puṇṇaseṭṭhi ca bhariyā cassa dhītā ca uttarāti tayo janā sotāpannā ahesuṁ.",
  "atk-s0502a17:35_0": "Aparabhāge rājagahaseṭṭhi puṇṇaseṭṭhino dhītaraṁ attano puttassa vāresi.",
  "atk-s0502a17:35_1": "So ‘‘nāhaṁ dassāmī’’ti vatvā ‘‘mā evaṁ karotu,",
  "atk-s0502a17:35_2": "ettakaṁ kālaṁ amhe nissāya vasanteneva te sampatti laddhā,",
  "atk-s0502a17:35_3": "detu me puttassa dhītara’’nti vutte ‘‘so micchādiṭṭhiko,",
  "atk-s0502a17:35_4": "mama dhītā tīhi ratanehi vinā vattituṁ na sakkoti,",
  "atk-s0502a17:35_5": "nevassa dhītaraṁ dassāmī’’ti āha.",
  "atk-s0502a17:35_6": "Atha naṁ bahū seṭṭhigaṇādayo kulaputtā ‘‘mā tena saddhiṁ vissāsaṁ bhindi,",
  "atk-s0502a17:35_7": "dehissa dhītara’’nti yāciṁsu.",
  "atk-s0502a17:35_8": "So tesaṁ vacanaṁ sampaṭicchitvā āsāḷhipuṇṇamāyaṁ dhītaraṁ adāsi.",
  "atk-s0502a17:35_9": "Sā patikulaṁ gatakālato paṭṭhāya bhikkhuṁ vā bhikkhuniṁ vā upasaṅkamituṁ dānaṁ vā dātuṁ dhammaṁ vā sotuṁ nālattha.",
  "atk-s0502a17:35_10": "Evaṁ aḍḍhatiyesu māsesu vītivattesu santike ṭhitaṁ paricārikaṁ pucchi –",
  "atk-s0502a17:35_11": "‘‘idāni kittakaṁ antovassassa avasiṭṭha’’nti?",
  "atk-s0502a17:35_12": "‘‘Aḍḍhamāso, ayye’’ti.",
  "atk-s0502a17:35_13": "Sā pitu sāsanaṁ pahiṇi ‘‘kasmā maṁ evarūpe bandhanāgāre pakkhipiṁsu,",
  "atk-s0502a17:35_14": "varaṁ me lakkhaṇāhataṁ katvā paresaṁ dāsiṁ sāvetuṁ.",
  "atk-s0502a17:35_15": "Evarūpassa micchādiṭṭhikulassa dātuṁ na vaṭṭati.",
  "atk-s0502a17:35_16": "Āgatakālato paṭṭhāya bhikkhudassanādīsu ekampi puññaṁ kātuṁ na labhāmī’’ti.",
  "atk-s0502a17:36_0": "Athassā pitā ‘‘dukkhitā vata me dhītā’’ti anattamanataṁ pavedetvā pañcadasa kahāpaṇasahassāni pesesi ‘‘imasmiṁ nagare sirimā nāma gaṇikā atthi,",
  "atk-s0502a17:36_1": "devasikaṁ sahassaṁ gaṇhāti.",
  "atk-s0502a17:36_2": "Imehi kahāpaṇehi taṁ ānetvā sāmikassa pādaparicārikaṁ katvā sayaṁ puññāni karotū’’ti .",
  "atk-s0502a17:36_3": "Sā sirimaṁ pakkosāpetvā ‘‘sahāyike ime kahāpaṇe gahetvā imaṁ aḍḍhamāsaṁ tava sahāyakaṁ paricarāhī’’ti āha.",
  "atk-s0502a17:36_4": "Sā ‘‘sādhū’’ti paṭissuṇi.",
  "atk-s0502a17:36_5": "Sā taṁ ādāya sāmikassa santikaṁ gantvā tena sirimaṁ disvā ‘‘kiṁ ida’’nti vutte, ‘‘sāmi,",
  "atk-s0502a17:36_6": "imaṁ aḍḍhamāsaṁ mama sahāyikā tumhe paricaratu,",
  "atk-s0502a17:36_7": "ahaṁ pana imaṁ aḍḍhamāsaṁ dānañceva dātukāmā dhammañca sotukāmā’’ti āha.",
  "atk-s0502a17:36_8": "So taṁ abhirūpaṁ itthiṁ disvā uppannasineho ‘‘sādhū’’ti sampaṭicchi.",
  "atk-s0502a17:37_0": "Uttarāpi kho buddhappamukhaṁ bhikkhusaṅghaṁ nimantetvā, ‘‘bhante,",
  "atk-s0502a17:37_1": "imaṁ aḍḍhamāsaṁ aññattha agantvā idheva bhikkhā gahetabbā’’ti satthu paṭiññaṁ gahetvā ‘‘ito dāni paṭṭhāya yāva mahāpavāraṇā,",
  "atk-s0502a17:37_2": "tāva satthāraṁ upaṭṭhātuṁ dhammañca sotuṁ labhissāmī’’ti tuṭṭhamānasā ‘‘evaṁ yāguṁ pacatha,",
  "atk-s0502a17:37_3": "evaṁ pūve pacathā’’ti mahānase sabbakiccāni saṁvidahantī vicarati.",
  "atk-s0502a17:37_4": "Athassā sāmiko ‘‘sve pavāraṇā bhavissatī’’ti mahānasābhimukho vātapāne ṭhatvā ‘‘kiṁ nu kho karontī sā",
  "atk-s0502a17:37_5": "andhabālā vicaratī’’ti olokento taṁ seṭṭhīdhītaraṁ sedakilinnaṁ chārikāya okiṇṇaṁ aṅgāramasimakkhitaṁ",
  "atk-s0502a17:37_6": "tathā saṁvidahitvā vicaramānaṁ disvā ‘‘aho andhabālā evarūpe ṭhāne imaṁ sirisampattiṁ nānubhavati,",
  "atk-s0502a17:37_7": "‘muṇḍakasamaṇe upaṭṭhahissāmī’ti tuṭṭhacittā vicaratī’’ti hasitvā apagañchi.",
  "atk-s0502a17:38_0": "Tasmiṁ apagate tassa santike ṭhitā sirimā ‘‘kiṁ nu kho oloketvā esa hasī’’ti teneva vātapānena olokentī uttaraṁ disvā ‘‘imaṁ oloketvā iminā hasitaṁ,",
  "atk-s0502a17:38_1": "addhā imassa etāya saddhiṁ santhavo atthī’’ti cintesi.",
  "atk-s0502a17:38_2": "Sā kira aḍḍhamāsaṁ tasmiṁ gehe bāhirakaitthī hutvā vasamānāpi taṁ sampattiṁ anubhavamānā attano bāhirakaitthibhāvaṁ",
  "atk-s0502a17:38_3": "ajānitvā ‘‘ahaṁ gharasāminī’’ti saññamakāsi.",
  "atk-s0502a17:38_4": "Sā uttarāya āghātaṁ bandhitvā ‘‘dukkhamassā uppādessāmī’’ti pāsādā oruyha mahānasaṁ pavisitvā pūvapacanaṭṭhāne",
  "atk-s0502a17:38_5": "pakkuthitaṁ sappiṁ kaṭacchunā ādāya uttarābhimukhaṁ pāyāsi.",
  "atk-s0502a17:38_6": "Uttarā taṁ āgacchantiṁ disvā ‘‘mama sahāyikāya mayhaṁ upakāro kato,",
  "atk-s0502a17:38_7": "cakkavāḷaṁ atisambādhaṁ,",
  "atk-s0502a17:38_8": "brahmaloko atinīcako,",
  "atk-s0502a17:38_9": "mama sahāyikāya guṇova mahanto.",
  "atk-s0502a17:38_10": "Ahañhi etaṁ nissāya dānañca dātuṁ dhammañca sotuṁ labhiṁ.",
  "atk-s0502a17:38_11": "Sace mama etissā upari kopo atthi,",
  "atk-s0502a17:38_12": "idaṁ sappi maṁ dahatu.",
  "atk-s0502a17:38_13": "Sace natthi,",
  "atk-s0502a17:38_14": "mā dahatū’’ti taṁ mettāya phari.",
  "atk-s0502a17:38_15": "Tāya tassā matthake āsittaṁ pakkuthitasappi sītudakaṁ viya ahosi.",
  "atk-s0502a17:39_0": "Atha naṁ ‘‘idaṁ sītalaṁ bhavissatī’’ti kaṭacchuṁ pūretvā ādāya āgacchantiṁ uttarāya dāsiyo disvā ‘‘apehi dubbinīte,",
  "atk-s0502a17:39_1": "na tvaṁ amhākaṁ ayyāya pakkuthitaṁ sappiṁ āsiñcituṁ anucchavikā’’ti santajjentiyo ito cito ca uṭṭhāya hatthehi ca pādehi ca pothetvā bhūmiyaṁ pātesuṁ.",
  "atk-s0502a17:39_2": "Uttarā vārentīpi vāretuṁ nāsakkhi.",
  "atk-s0502a17:39_3": "Athassā upari ṭhitā sabbā dāsiyo paṭibāhitvā ‘‘kissa te evarūpaṁ bhāriyaṁ kata’’nti sirimaṁ ovaditvā uṇhodakena nhāpetvā satapākatelena abbhañji.",
  "atk-s0502a17:39_4": "Tasmiṁ khaṇe sā attano bāhirakitthibhāvaṁ ñatvā cintesi –",
  "atk-s0502a17:39_5": "‘‘mayā bhāriyaṁ kammaṁ kataṁ sāmikassa hasanamattakāraṇā imissā upari pakkuthitaṁ sappiṁ āsiñcantiyā,",
  "atk-s0502a17:39_6": "ayaṁ ‘gaṇhatha na’nti dāsiyo na āṇāpesi.",
  "atk-s0502a17:39_7": "Maṁ viheṭhanakālepi sabbadāsiyo paṭibāhitvā mayhaṁ kattabbameva akāsi.",
  "atk-s0502a17:39_8": "Sacāhaṁ imaṁ na khamāpessāmi,",
  "atk-s0502a17:39_9": "muddhā me sattadhā phaleyyā’’ti tassā pādamūle nipajjitvā, ‘‘ayye,",
  "atk-s0502a17:39_10": "khamāhi me’’ti āha.",
  "atk-s0502a17:39_11": "Ahaṁ sapitikā dhītā,",
  "atk-s0502a17:39_12": "pitari khamante khamāmīti. Hotu, ayye,",
  "atk-s0502a17:39_13": "pitaraṁ te puṇṇaseṭṭhiṁ khamāpessāmīti.",
  "atk-s0502a17:39_14": "Puṇṇo mama vaṭṭajanakapitā,",
  "atk-s0502a17:39_15": "vivaṭṭajanake pitari khamante panāhaṁ khamissāmīti.",
  "atk-s0502a17:39_16": "Ko pana te vivaṭṭajanakapitāti?",
  "atk-s0502a17:39_17": "Sammāsambuddhoti.",
  "atk-s0502a17:39_18": "Mayhaṁ tena saddhiṁ vissāso natthīti.",
  "atk-s0502a17:39_19": "Ahaṁ karissāmi,",
  "atk-s0502a17:39_20": "satthā sve bhikkhusaṅghaṁ ādāya idhāgamissati,",
  "atk-s0502a17:39_21": "tvaṁ yathāladdhaṁ sakkāraṁ gahetvā idheva āgantvā taṁ khamāpehīti.",
  "atk-s0502a17:39_22": "Sā ‘‘sādhu,",
  "atk-s0502a17:39_23": "ayye’’ti uṭṭhāya attano gehaṁ gantvā pañcasatā parivāritthiyo āṇāpetvā nānāvidhāni khādanīyāni ceva sūpeyyāni",
  "atk-s0502a17:39_24": "ca sampādetvā punadivase taṁ sakkāraṁ ādāya uttarāya gehaṁ āgantvā buddhappamukhassa bhikkhusaṅghassa",
  "atk-s0502a17:39_25": "patte patiṭṭhāpetuṁ avisahantī aṭṭhāsi.",
  "atk-s0502a17:39_26": "Taṁ sabbaṁ gahetvā uttarāva saṁvidahi.",
  "atk-s0502a17:39_27": "Sirimāpi bhattakiccāvasāne saddhiṁ parivārena satthu pādamūle nipajji.",
  "atk-s0502a17:40_0": "Atha naṁ satthā pucchi –",
  "atk-s0502a17:40_1": "‘‘ko te aparādho’’ti? Bhante,",
  "atk-s0502a17:40_2": "mayā hiyyo idaṁ nāma kataṁ,",
  "atk-s0502a17:40_3": "atha me sahāyikā maṁ viheṭhayamānā dāsiyo nivāretvā mayhaṁ upakārameva akāsi.",
  "atk-s0502a17:40_4": "Sāhaṁ imissā guṇaṁ jānitvā imaṁ khamāpesiṁ,",
  "atk-s0502a17:40_5": "atha maṁ esā ‘‘tumhesu khamantesu khamissāmī’’ti āha.",
  "atk-s0502a17:40_6": "‘‘Evaṁ kira uttare’’ti? ‘‘Āma, bhante,",
  "atk-s0502a17:40_7": "sīse me sahāyikāya pakkuthitasappi āsitta’’nti.",
  "atk-s0502a17:40_8": "Atha ‘‘tayā kiṁ cintita’’nti?",
  "atk-s0502a17:40_9": "‘‘Cakkavāḷaṁ atisambādhaṁ,",
  "atk-s0502a17:40_10": "brahmaloko atinīcako,",
  "atk-s0502a17:40_11": "mama sahāyikāya guṇova mahanto.",
  "atk-s0502a17:40_12": "Ahañhi etaṁ nissāya dānañca dātuṁ dhammañca sotuṁ alatthaṁ,",
  "atk-s0502a17:40_13": "sace me imissā upari kopo atthi,",
  "atk-s0502a17:40_14": "idaṁ maṁ dahatu. No ce,",
  "atk-s0502a17:40_15": "mā dahatū’’ti evaṁ cintetvā imaṁ mettāya phariṁ, bhanteti.",
  "atk-s0502a17:40_16": "Satthā ‘‘sādhu sādhu, uttare,",
  "atk-s0502a17:40_17": "evaṁ kodhaṁ jinituṁ vaṭṭati.",
  "atk-s0502a17:40_18": "Kodho hi nāma akkodhena,",
  "atk-s0502a17:40_19": "akkosakaparibhāsako anakkosantena aparibhāsantena,",
  "atk-s0502a17:40_20": "thaddhamaccharī attano santakassa dānena,",
  "atk-s0502a17:40_21": "musāvādī saccavacanena jinitabbo’’ti vatvā imaṁ gāthamāha –",
  "atk-s0502a17:41_0": "223.",
  "atk-s0502a17:42_0": " ‘‘Akkodhena jine kodhaṁ, asādhuṁ sādhunā jine;",
  "atk-s0502a17:43_0": "Jine kadariyaṁ dānena, saccenālikavādina’’nti.",
  "atk-s0502a17:44_0": "Tattha akkodhenāti kodhano hi puggalo akkodhena hutvā jinitabbo.",
  "atk-s0502a17:44_1": "Asādhunti abhaddako bhaddakena hutvā jinitabbo.",
  "atk-s0502a17:44_2": "Kadariyanti thaddhamaccharī attano santakassa cāgacittena jinitabbo.",
  "atk-s0502a17:44_3": "Alikavādī saccavacanena jinitabbo.",
  "atk-s0502a17:44_4": "Tasmā evamāha –",
  "atk-s0502a17:44_5": "‘‘akkodhena jine kodhaṁ…pe…",
  "atk-s0502a17:44_6": "saccenālikavādina’’nti.",
  "atk-s0502a17:45_0": "Desanāvasāne sirimā saddhiṁ pañcasatāhi itthīhi sotāpattiphale patiṭṭhahīti.",
  "atk-s0502a17:46_0": "Uttarāupāsikāvatthu tatiyaṁ.",
  "atk-s0502a17:47_0": "4. Mahāmoggallānattherapañhavatthu",
  "atk-s0502a17:48_0": "Saccaṁbhaṇeti imaṁ dhammadesanaṁ satthā jetavane viharanto mahāmoggallānattherassa pañhaṁ ārabbha kathesi.",
  "atk-s0502a17:49_0": "Ekasmiñhi samaye thero devacārikaṁ gantvā mahesakkhāya devatāya vimānadvāre ṭhatvā taṁ attano santikaṁ āgantvā vanditvā ṭhitaṁ evamāha –",
  "atk-s0502a17:49_1": "‘‘devate mahatī te sampatti,",
  "atk-s0502a17:49_2": "kiṁ kammaṁ katvā imaṁ alatthā’’ti? ‘‘Mā maṁ, bhante,",
  "atk-s0502a17:49_3": "pucchathā’’ti.",
  "atk-s0502a17:49_4": "Devatā kira attano parittakammena lajjamānā evaṁ vadati.",
  "atk-s0502a17:49_5": "Sā pana therena ‘‘kathehiyevā’’ti vuccamānā āha – ‘‘bhante,",
  "atk-s0502a17:49_6": "mayā neva dānaṁ dinnaṁ,",
  "atk-s0502a17:49_7": "na pūjā katā,",
  "atk-s0502a17:49_8": "na dhammo suto,",
  "atk-s0502a17:49_9": "kevalaṁ saccamattaṁ rakkhita’’nti.",
  "atk-s0502a17:49_10": "Thero aññāni vimānadvārāni gantvā āgatāgatā aparāpi devadhītaro pucchi.",
  "atk-s0502a17:49_11": "Tāsupi tatheva niguhitvā theraṁ paṭibāhituṁ asakkontīsu ekā tāva āha – ‘‘bhante,",
  "atk-s0502a17:49_12": "mayā neva dānādīsu kataṁ nāma atthi,",
  "atk-s0502a17:49_13": "ahaṁ pana kassapabuddhakāle parassa dāsī ahosiṁ,",
  "atk-s0502a17:49_14": "tassā me sāmiko ativiya caṇḍo pharuso,",
  "atk-s0502a17:49_15": "gahitaggahiteneva kaṭṭhena vā kaliṅgarena vā sīsaṁ bhindati.",
  "atk-s0502a17:49_16": "Sāhaṁ uppanne kope ‘esa tava sāmiko lakkhaṇāhataṁ vā kātuṁ nāsādīni vā chindituṁ issaro,",
  "atk-s0502a17:49_17": "mā kujjhī’ti attānameva paribhāsetvā kopaṁ nāma na akāsiṁ,",
  "atk-s0502a17:49_18": "tena me ayaṁ sampatti laddhā’’ti.",
  "atk-s0502a17:49_19": "Aparā āha – ‘‘ahaṁ, bhante,",
  "atk-s0502a17:49_20": "ucchukhettaṁ rakkhamānā ekassa bhikkhuno ucchuyaṭṭhiṁ adāsiṁ’’.",
  "atk-s0502a17:49_21": "Aparā ekaṁ timbarusakaṁ adāsiṁ.",
  "atk-s0502a17:49_22": "Aparā ekaṁ eḷālukaṁ adāsiṁ.",
  "atk-s0502a17:49_23": "Aparā ekaṁ phārusakaṁ adāsiṁ.",
  "atk-s0502a17:49_24": "Aparā ekaṁ mūlamuṭṭhiṁ.",
  "atk-s0502a17:49_25": "Aparā ‘‘nimbamuṭṭhi’’ntiādinā nayena attanā attanā kataṁ parittadānaṁ ārocetvā ‘‘iminā iminā kāraṇena amhehi ayaṁ sampatti laddhā’’ti āhaṁsu.",
  "atk-s0502a17:50_0": "Thero tāhi katakammaṁ sutvā satthāraṁ upasaṅkamitvā pucchi –",
  "atk-s0502a17:50_1": "‘‘sakkā nu kho, bhante,",
  "atk-s0502a17:50_2": "saccakathanamattena,",
  "atk-s0502a17:50_3": "kopanibbāpanamattena,",
  "atk-s0502a17:50_4": "atiparittakena timbarusakādidānamattena dibbasampattiṁ laddhu’’nti.",
  "atk-s0502a17:50_5": "‘‘Kasmā maṁ,",
  "atk-s0502a17:50_6": "moggallāna, pucchasi,",
  "atk-s0502a17:50_7": "nanu te devatāhi ayaṁ attho kathito’’ti? ‘‘Āma, bhante,",
  "atk-s0502a17:50_8": "labbhati maññe ettakena dibbasampattī’’ti.",
  "atk-s0502a17:50_9": "Atha naṁ satthā ‘‘moggallāna,",
  "atk-s0502a17:50_10": "saccamattaṁ kathetvāpi kopamattaṁ jahitvāpi parittakaṁ dānaṁ datvāpi devalokaṁ gacchatiyevā’’ti vatvā imaṁ gāthamāha –",
  "atk-s0502a17:51_0": "224.",
  "atk-s0502a17:52_0": " ‘‘Saccaṁ bhaṇe na kujjheyya, dajjā appampi yācito;",
  "atk-s0502a17:53_0": "Etehi tīhi ṭhānehi, gacche devāna santike’’ti.",
  "atk-s0502a17:54_0": "Tattha saccaṁ bhaṇeti saccaṁ dīpeyya vohareyya,",
  "atk-s0502a17:54_1": "sacce patiṭṭhaheyyāti attho.",
  "atk-s0502a17:54_2": "Na kujjheyyāti parassa na kujjheyya .",
  "atk-s0502a17:54_3": "Yācitoti yācakā nāma sīlavanto pabbajitā.",
  "atk-s0502a17:54_4": "Te hi kiñcāpi ‘‘dethā’’ti ayācitvāva gharadvāre tiṭṭhanti,",
  "atk-s0502a17:54_5": "atthato pana yācantiyeva nāma.",
  "atk-s0502a17:54_6": "Evaṁ sīlavantehi yācito appasmiṁ deyyadhamme vijjamāne appamattakampi dadeyya.",
  "atk-s0502a17:54_7": "Etehi tīhīti etesu tīsu ekenāpi kāraṇena devalokaṁ gaccheyyāti attho.",
  "atk-s0502a17:55_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:56_0": "Mahāmoggallānattherapañhavatthu catutthaṁ.",
  "atk-s0502a17:57_0": "5. Buddhapitubrāhmaṇavatthu",
  "atk-s0502a17:58_0": "Ahiṁsakā yeti imaṁ dhammadesanaṁ satthā sāketaṁ nissāya añjanavane viharanto bhikkhūhi paṭṭhapañhaṁ ārabbha kathesi.",
  "atk-s0502a17:59_0": "Bhagavato kira bhikkhusaṅghaparivutassa sāketaṁ piṇḍāya pavisanakāle eko sāketavāsī mahallakabrāhmaṇo",
  "atk-s0502a17:59_1": "nagarato nikkhamanto antaragharadvāre dasabalaṁ disvā pādesu nipatitvā gopphakesu daḷhaṁ gahetvā, ‘‘tāta,",
  "atk-s0502a17:59_2": "nanu nāma puttehi jiṇṇakāle mātāpitaro paṭijaggitabbā,",
  "atk-s0502a17:59_3": "kasmā ettakaṁ kālaṁ amhākaṁ attānaṁ na dassesi.",
  "atk-s0502a17:59_4": "Mayā tāva diṭṭhosi,",
  "atk-s0502a17:59_5": "mātarampi passituṁ ehī’’ti satthāraṁ gahetvā attano gehaṁ agamāsi.",
  "atk-s0502a17:59_6": "Satthā tattha gantvā paññatte āsane nisīdi saddhiṁ bhikkhusaṅghena.",
  "atk-s0502a17:59_7": "Brāhmaṇīpi āgantvā satthu pādesu nipatitvā, ‘‘tāta,",
  "atk-s0502a17:59_8": "ettakaṁ kālaṁ kuhiṁ gatosi,",
  "atk-s0502a17:59_9": "nanu nāma mātāpitaro mahallakakāle upaṭṭhātabbā’’ti vatvā puttadhītaro ‘‘etha bhātaraṁ vandathā’’ti vandāpesi.",
  "atk-s0502a17:59_10": "Te ubhopi tuṭṭhamānasā buddhappamukhaṁ bhikkhusaṅghaṁ parivisitvā, ‘‘bhante,",
  "atk-s0502a17:59_11": "idheva nibaddhaṁ bhikkhaṁ gaṇhathā’’ti vatvā ‘‘buddhā nāma ekaṭṭhāneyeva nibaddhaṁ bhikkhaṁ na gaṇhantī’’ti vutte,",
  "atk-s0502a17:59_12": "‘‘tena hi, bhante,",
  "atk-s0502a17:59_13": "ye vo nimantetuṁ āgacchanti,",
  "atk-s0502a17:59_14": "te amhākaṁ santikaṁ pahiṇeyyāthā’’ti āhaṁsu.",
  "atk-s0502a17:59_15": "Satthā tato paṭṭhāya nimantetuṁ āgate ‘‘gantvā brāhmaṇassa āroceyyāthā’’ti pesesi.",
  "atk-s0502a17:59_16": "Te gantvā ‘‘mayaṁ svātanāya satthāraṁ nimantemā’’ti brāhmaṇaṁ vadanti.",
  "atk-s0502a17:59_17": "Brāhmaṇo punadivase attano gehato bhattabhājanasūpeyyabhājanāni ādāya satthu nisīdanaṭṭhānaṁ gacchati.",
  "atk-s0502a17:59_18": "Aññatra pana nimantane asati satthā brāhmaṇasseva gehe bhattakiccaṁ karoti.",
  "atk-s0502a17:59_19": "Te ubhopi attano deyyadhammaṁ niccakālaṁ tathāgatassa dentā dhammakathaṁ suṇantā anāgāmiphalaṁ pāpuṇiṁsu.",
  "atk-s0502a17:60_0": "Bhikkhū dhammasabhāyaṁ kathaṁ samuṭṭhāpesuṁ, ‘‘āvuso,",
  "atk-s0502a17:60_1": "brāhmaṇo ‘tathāgatassa suddhodano pitā,",
  "atk-s0502a17:60_2": "mahāmāyā mātā’ti jānāti,",
  "atk-s0502a17:60_3": "jānantova saddhiṁ brāhmaṇiyā tathāgataṁ ‘amhākaṁ putto’ti vadati,",
  "atk-s0502a17:60_4": "satthāpi tatheva adhivāseti.",
  "atk-s0502a17:60_5": "Kiṁ nu kho kāraṇa’’nti?",
  "atk-s0502a17:60_6": "Satthā tesaṁ kathaṁ sutvā,",
  "atk-s0502a17:60_7": "‘‘bhikkhave,",
  "atk-s0502a17:60_8": "ubhopi te attano puttameva puttoti vadantī’’ti vatvā atītaṁ āhari.",
  "atk-s0502a17:61_0": "Atīte,",
  "atk-s0502a17:61_1": "bhikkhave,",
  "atk-s0502a17:61_2": "ayaṁ brāhmaṇo nirantaraṁ pañca jātisatāni mayhaṁ pitā ahosi,",
  "atk-s0502a17:61_3": "pañca jātisatāni cūḷapitā,",
  "atk-s0502a17:61_4": "pañca jātisatāni mahāpitā.",
  "atk-s0502a17:61_5": "Sāpi me brāhmaṇī nirantarameva pañca jātisatāni mātā ahosi,",
  "atk-s0502a17:61_6": "pañca jātisatāni cūḷamātā,",
  "atk-s0502a17:61_7": "pañca jātisatāni mahāmātā.",
  "atk-s0502a17:61_8": "Evāhaṁ diyaḍḍhajātisahassaṁ brāhmaṇassa hatthe saṁvaḍḍho,",
  "atk-s0502a17:61_9": "diyaḍḍhajātisahassaṁ brāhmaṇiyā hattheti tīṇi jātisahassāni tesaṁ puttabhāvaṁ dassetvā imā gāthā abhāsi –",
  "atk-s0502a17:62_0": "‘‘Yasmiṁ mano nivisati, cittañcāpi pasīdati;",
  "atk-s0502a17:63_0": "Adiṭṭhapubbake pose, kāmaṁ tasmimpi vissase. (jā. 1.1.68);",
  "atk-s0502a17:64_0": "‘‘Pubbeva sannivāsena, paccuppannahitena vā;",
  "atk-s0502a17:65_0": "Evaṁ taṁ jāyate pemaṁ, uppalaṁva yathodake’’ti. (jā. 1.2.174);",
  "atk-s0502a17:66_0": "Satthā temāsameva taṁ kulaṁ nissāya vihāsi.",
  "atk-s0502a17:66_1": "Te ubhopi arahattaṁ sacchikatvā parinibbāyiṁsu.",
  "atk-s0502a17:66_2": "Atha nesaṁ mahāsakkāraṁ katvā ubhopi ekakūṭāgārameva āropetvā nīhariṁsu.",
  "atk-s0502a17:66_3": "Satthāpi pañcasatabhikkhuparivāro tehi saddhiṁyeva āḷāhanaṁ agamāsi.",
  "atk-s0502a17:66_4": "‘‘Buddhānaṁ kira mātāpitaro’’ti mahājano nikkhami.",
  "atk-s0502a17:66_5": "Satthāpi āḷāhanasamīpe ekaṁ sālaṁ pavisitvā aṭṭhāsi.",
  "atk-s0502a17:66_6": "Manussā satthāraṁ vanditvā ekamante ṭhatvā, ‘‘bhante,",
  "atk-s0502a17:66_7": "‘mātāpitaro vo kālakatā’ti mā cintayitthā’’ti satthārā saddhiṁ paṭisanthāraṁ karonti.",
  "atk-s0502a17:66_8": "Satthā te ‘‘mā evaṁ avacutthā’’ti appaṭikkhipitvā parisāya āsayaṁ oloketvā taṅkhaṇānurūpaṁ dhammaṁ desento –",
  "atk-s0502a17:67_0": "‘‘Appaṁ vata jīvitaṁ idaṁ,",
  "atk-s0502a17:68_0": "Oraṁ vassasatāpi miyyati;",
  "atk-s0502a17:69_0": "Yo cepi aticca jīvati,",
  "atk-s0502a17:70_0": "Atha so jarasāpi miyyatī’’ti. (su. ni. 810; mahāni. 39) –",
  "atk-s0502a17:71_0": "Idaṁ jarāsuttaṁ kathesi.",
  "atk-s0502a17:71_1": "Desanāvasāne caturāsītiyā pāṇasahassānaṁ dhammābhisamayo ahosi.",
  "atk-s0502a17:71_2": "Bhikkhū brāhmaṇassa ca brāhmaṇiyā ca parinibbutabhāvaṁ ajānantā, ‘‘bhante,",
  "atk-s0502a17:71_3": "tesaṁ ko abhisamparāyo’’ti pucchiṁsu. Satthā,",
  "atk-s0502a17:71_4": "‘‘bhikkhave,",
  "atk-s0502a17:71_5": "evarūpānaṁ asekhamunīnaṁ abhisamparāyo nāma natthi.",
  "atk-s0502a17:71_6": "Evarūpā hi accutaṁ amataṁ mahānibbānameva pāpuṇantī’’ti vatvā imaṁ gāthamāha –",
  "atk-s0502a17:72_0": "225.",
  "atk-s0502a17:73_0": " ‘‘Ahiṁsakā ye munayo, niccaṁ kāyena saṁvutā;",
  "atk-s0502a17:74_0": "Te yanti accutaṁ ṭhānaṁ, yattha gantvā na socare’’ti.",
  "atk-s0502a17:75_0": "Tattha munayoti moneyyapaṭipadāya maggaphalapattā asekhamunayo.",
  "atk-s0502a17:75_1": "Kāyenāti desanāmattamevetaṁ,",
  "atk-s0502a17:75_2": "tīhipi dvārehi susaṁvutāti attho.",
  "atk-s0502a17:75_3": "Accutanti sassataṁ.",
  "atk-s0502a17:75_4": "Ṭhānanti akuppaṭṭhānaṁ dhuvaṭṭhānaṁ.",
  "atk-s0502a17:75_5": "Yatthāti yasmiṁ nibbāne gantvā na socare na socanti na vihaññanti,",
  "atk-s0502a17:75_6": "taṁ ṭhānaṁ gacchantīti attho.",
  "atk-s0502a17:76_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:77_0": "Buddhapitubrāhmaṇavatthu pañcamaṁ.",
  "atk-s0502a17:78_0": "6. Puṇṇadāsīvatthu",
  "atk-s0502a17:79_0": "Sadā jāgaramānānanti imaṁ dhammadesanaṁ satthā gijjhakūṭe viharanto puṇṇaṁ nāma rājagahaseṭṭhino dāsiṁ ārabbha kathesi.",
  "atk-s0502a17:80_0": "Tassā kira ekadivasaṁ koṭṭanatthāya bahuvīhiṁ adaṁsu.",
  "atk-s0502a17:80_1": "Sā rattimpi dīpaṁ jāletvā vīhiṁ koṭṭentī vissamanatthāya sedatintena gattena bahivāte aṭṭhāsi.",
  "atk-s0502a17:80_2": "Tasmiṁ samaye dabbo mallaputto bhikkhūnaṁ senāsanapaññāpako ahosi.",
  "atk-s0502a17:80_3": "So dhammassavanaṁ sutvā attano attano senāsanaṁ gacchantānaṁ bhikkhūnaṁ aṅguliṁ jāletvā purato purato",
  "atk-s0502a17:80_4": "maggadesanatthāya gacchanto bhikkhūnaṁ ālokaṁ nimmini.",
  "atk-s0502a17:80_5": "Puṇṇā tenālokena pabbate vicarante bhikkhū disvā ‘‘ahaṁ tāva attano dukkhena upaddutā imāyapi velāya niddaṁ na upemi,",
  "atk-s0502a17:80_6": "bhaddantā kiṁ kāraṇā na niddāyantī’’ti cintetvā ‘‘addhā kassaci bhikkhuno aphāsukaṁ vā bhavissati,",
  "atk-s0502a17:80_7": "dīghajātikena vā upaddavo bhavissatī’’ti saññaṁ katvā pātova kuṇḍakaṁ ādāya udakena temetvā hatthatale",
  "atk-s0502a17:80_8": "pūvaṁ katvā aṅgāresu pacitvā ucchaṅge katvā titthamagge khādissāmīti ghaṭaṁ ādāya titthābhimukhī pāyāsi.",
  "atk-s0502a17:80_9": "Satthāpi gāmaṁ piṇḍāya pavisituṁ tameva maggaṁ paṭipajji.",
  "atk-s0502a17:81_0": "Sā satthāraṁ disvā cintesi –",
  "atk-s0502a17:81_1": "‘‘aññesu divasesu satthari diṭṭhepi mama deyyadhammo na hoti,",
  "atk-s0502a17:81_2": "deyyadhamme sati satthāraṁ na passāmi,",
  "atk-s0502a17:81_3": "idāni me deyyadhammo ca atthi,",
  "atk-s0502a17:81_4": "satthā ca sammukhībhūto.",
  "atk-s0502a17:81_5": "Sace lūkhaṁ vā paṇītaṁ vāti acintetvā gaṇheyya,",
  "atk-s0502a17:81_6": "dadeyyāhaṁ imaṁ pūva’’nti ghaṭaṁ ekamante nikkhipitvā satthāraṁ vanditvā,",
  "atk-s0502a17:81_7": "‘‘bhante ,",
  "atk-s0502a17:81_8": "imaṁ lūkhaṁ dānaṁ paṭiggaṇhantā mama saṅgahaṁ karothā’’ti āha.",
  "atk-s0502a17:81_9": "Satthā ānandattheraṁ oloketvā tena nīharitvā dinnaṁ mahārājadattiyaṁ pattaṁ upanāmetvā pūvaṁ gaṇhi.",
  "atk-s0502a17:81_10": "Puṇṇāpi taṁ satthu patte patiṭṭhapetvāva pañcapatiṭṭhitena vanditvā, ‘‘bhante,",
  "atk-s0502a17:81_11": "tumhehi diṭṭhadhammoyeva me samijjhatū’’ti āha.",
  "atk-s0502a17:81_12": "Satthā ‘‘evaṁ hotū’’ti ṭhitakova anumodanaṁ akāsi.",
  "atk-s0502a17:82_0": "Puṇṇāpi cintesi –",
  "atk-s0502a17:82_1": "‘‘kiñcāpi me satthā saṅgahaṁ karonto pūvaṁ gaṇhi,",
  "atk-s0502a17:82_2": "na panidaṁ khādissati.",
  "atk-s0502a17:82_3": "Addhā purato kākassa vā sunakhassa vā datvā rañño vā rājaputtassa vā gehaṁ gantvā paṇītabhojanaṁ bhuñjissatī’’ti.",
  "atk-s0502a17:82_4": "Satthāpi ‘‘kiṁ nu kho esā cintesī’’ti tassā cittācāraṁ ñatvā ānandattheraṁ oloketvā nisīdanākāraṁ dassesi.",
  "atk-s0502a17:82_5": "Thero cīvaraṁ paññāpetvā adāsi.",
  "atk-s0502a17:82_6": "Satthā bahinagareyeva nisīditvā bhattakiccaṁ akāsi.",
  "atk-s0502a17:82_7": "Devatā sakalacakkavāḷagabbhe devamanussānaṁ upakappanakaṁ ojaṁ madhupaṭalaṁ viya pīḷetvā tattha pakkhipiṁsu.",
  "atk-s0502a17:82_8": "Puṇṇā ca olokentī aṭṭhāsi.",
  "atk-s0502a17:82_9": "Bhattakiccāvasāne thero udakaṁ adāsi.",
  "atk-s0502a17:82_10": "Satthā katabhattakicco puṇṇaṁ āmantetvā ‘‘kasmā tvaṁ puṇṇe mama sāvake paribhavasī’’ti āha.",
  "atk-s0502a17:82_11": "Na paribhavāmi, bhanteti.",
  "atk-s0502a17:82_12": "Atha tayā mama sāvake oloketvā kiṁ kathitanti?",
  "atk-s0502a17:82_13": "‘‘Ahaṁ tāva iminā dukkhupaddavena niddaṁ na upemi,",
  "atk-s0502a17:82_14": "bhaddantā kimatthaṁ niddaṁ na upenti,",
  "atk-s0502a17:82_15": "addhā kassaci aphāsukaṁ vā bhavissati,",
  "atk-s0502a17:82_16": "dīghajātikena vā upaddavo bhavissatī’’ti ettakaṁ mayā, bhante,",
  "atk-s0502a17:82_17": "cintitanti.",
  "atk-s0502a17:82_18": "Satthā tassā vacanaṁ sutvā ‘‘puṇṇe tvaṁ na tāva dukkhupaddavena niddāyasi,",
  "atk-s0502a17:82_19": "mama sāvakā sadā jāgariyamanuyuttatāya na niddāyantī’’ti vatvā imaṁ gāthamāha –",
  "atk-s0502a17:83_0": "226.",
  "atk-s0502a17:84_0": " ‘‘Sadā jāgaramānānaṁ, ahorattānusikkhinaṁ;",
  "atk-s0502a17:85_0": "Nibbānaṁ adhimuttānaṁ, atthaṁ gacchanti āsavā’’ti.",
  "atk-s0502a17:86_0": "Tattha ahorattānusikkhinanti divā ca rattiñca tisso sikkhā sikkhamānānaṁ.",
  "atk-s0502a17:86_1": "Nibbānaṁ adhimuttānanti nibbānajjhāsayānaṁ.",
  "atk-s0502a17:86_2": "Atthaṁ gacchantīti evarūpānaṁ sabbepi āsavā atthaṁ vināsaṁ natthibhāvaṁ gacchantīti attho.",
  "atk-s0502a17:87_0": "Desanāvasāne yathāṭhitā puṇṇā sotāpattiphale patiṭṭhahi,",
  "atk-s0502a17:87_1": "sampattaparisāyapi sātthikā dhammadesanā ahosīti.",
  "atk-s0502a17:88_0": "Satthā kuṇḍakaaṅgārapūvena bhattakiccaṁ katvā vihāraṁ agamāsi.",
  "atk-s0502a17:88_1": "Bhikkhū dhammasabhāyaṁ kathaṁ samuṭṭhāpesuṁ ‘‘dukkaraṁ , āvuso,",
  "atk-s0502a17:88_2": "sammāsambuddhena kataṁ puṇṇāya dinnena kuṇḍakaaṅgārapūvena bhattakiccaṁ karontenā’’ti.",
  "atk-s0502a17:88_3": "Satthā āgantvā ‘‘kāya nuttha,",
  "atk-s0502a17:88_4": "bhikkhave,",
  "atk-s0502a17:88_5": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0502a17:88_6": "bhikkhave, idāneva,",
  "atk-s0502a17:88_7": "pubbepi mayā imāya dinnakuṇḍakaṁ paribhuttamevā’’ti vatvā atītaṁ āharitvā –",
  "atk-s0502a17:89_0": "‘‘Bhutvā tiṇaparighāsaṁ, bhutvā ācāmakuṇḍakaṁ;",
  "atk-s0502a17:90_0": "Etaṁ te bhojanaṁ āsi, kasmā dāni na bhuñjasi.",
  "atk-s0502a17:91_0": "‘‘Yattha posaṁ na jānanti, jātiyā vinayena vā;",
  "atk-s0502a17:92_0": "Bahuṁ tattha mahābrahme, api ācāmakuṇḍakaṁ.",
  "atk-s0502a17:93_0": "‘‘Tvañca kho maṁ pajānāsi, yādisāyaṁ hayuttamo;",
  "atk-s0502a17:94_0": "Jānanto jānamāgamma, na te bhakkhāmi kuṇḍaka’’nti. (jā. 1.3.10-12) –",
  "atk-s0502a17:95_0": "Imaṁ kuṇḍakasindhavapotakajātakaṁ vitthāretvā kathesi.",
  "atk-s0502a17:96_0": "Puṇṇadāsīvatthu chaṭṭhaṁ.",
  "atk-s0502a17:97_0": "7. Atulaupāsakavatthu",
  "atk-s0502a17:98_0": "Porāṇametanti imaṁ dhammadesanaṁ satthā jetavane viharanto atulaṁ nāma upāsakaṁ ārabbha kathesi.",
  "atk-s0502a17:99_0": "So hi sāvatthivāsī upāsako pañcasataupāsakaparivāro ekadivasaṁ te upāsake ādāya dhammassavanatthāya vihāraṁ",
  "atk-s0502a17:99_1": "gantvā revatattherassa santike dhammaṁ sotukāmo hutvā revatattheraṁ vanditvā nisīdi.",
  "atk-s0502a17:99_2": "So panāyasmā paṭisallānārāmo sīho viya ekacāro,",
  "atk-s0502a17:99_3": "tasmā tena saddhiṁ na kiñci kathesi.",
  "atk-s0502a17:99_4": "So ‘‘ayaṁ thero na kiñci kathesī’’ti kuddho uṭṭhāya sāriputtattherassa santikaṁ gantvā ekamantaṁ ṭhito",
  "atk-s0502a17:99_5": "therena ‘‘kenatthena āgatatthā’’ti vutte ‘‘ahaṁ, bhante,",
  "atk-s0502a17:99_6": "ime upāsake ādāya dhammassavanatthāya revatattheraṁ upasaṅkamiṁ,",
  "atk-s0502a17:99_7": "tassa me thero na kiñci kathesi,",
  "atk-s0502a17:99_8": "svāhaṁ tassa kujjhitvā idhāgato,",
  "atk-s0502a17:99_9": "dhammaṁ me kathethā’’ti āha.",
  "atk-s0502a17:99_10": "Atha thero ‘‘tena hi upāsakā nisīdathā’’ti vatvā bahukaṁ katvā abhidhammakathaṁ kathesi.",
  "atk-s0502a17:99_11": "Upāsakopi ‘‘abhidhammakathā nāma atisaṇhā,",
  "atk-s0502a17:99_12": "thero bahuṁ abhidhammameva kathesi,",
  "atk-s0502a17:99_13": "amhākaṁ iminā ko attho’’ti kujjhitvā parisaṁ ādāya ānandattherassa santikaṁ agamāsi.",
  "atk-s0502a17:100_0": "Therenāpi ‘‘kiṁ upāsakā’’ti vutte, ‘‘bhante,",
  "atk-s0502a17:100_1": "mayaṁ dhammassavanatthāya revatattheraṁ upasaṅkamimhā,",
  "atk-s0502a17:100_2": "tassa santike ālāpasallāpamattampi alabhitvā kuddhā sāriputtattherassa santikaṁ agamimhā,",
  "atk-s0502a17:100_3": "sopi no atisaṇhaṁ bahuṁ abhidhammameva kathesi,",
  "atk-s0502a17:100_4": "‘iminā amhākaṁ ko attho’ti etassāpi kujjhitvā idhāgamimhā,",
  "atk-s0502a17:100_5": "kathehi no, bhante,",
  "atk-s0502a17:100_6": "dhammakatha’’nti.",
  "atk-s0502a17:100_7": "Tena hi nisīditvā suṇāthāti thero tesaṁ suviññeyyaṁ katvā appakameva dhammaṁ kathesi.",
  "atk-s0502a17:100_8": "Te therassapi kujjhitvā satthu santikaṁ gantvā vanditvā ekamantaṁ nisīdiṁsu,",
  "atk-s0502a17:100_9": "atha ne satthā āha –",
  "atk-s0502a17:100_10": "‘‘kasmā upāsakā āgatatthā’’ti?",
  "atk-s0502a17:100_11": "‘‘Dhammassavanāya,",
  "atk-s0502a17:100_12": "bhante’’ti.",
  "atk-s0502a17:100_13": "‘‘Suto pana vo dhammo’’ti? ‘‘Bhante,",
  "atk-s0502a17:100_14": "mayaṁ ādito revatattheraṁ upasaṅkamimhā,",
  "atk-s0502a17:100_15": "so amhehi saddhiṁ na kiñci kathesi,",
  "atk-s0502a17:100_16": "tassa kujjhitvā sāriputtattheraṁ upasaṅkamimhā,",
  "atk-s0502a17:100_17": "tena no bahu abhidhammo kathito,",
  "atk-s0502a17:100_18": "taṁ asallakkhetvā kujjhitvā ānandattheraṁ upasaṅkamimhā,",
  "atk-s0502a17:100_19": "tena no appamattakova dhammo kathito,",
  "atk-s0502a17:100_20": "tassapi kujjhitvā idhāgatamhā’’ti.",
  "atk-s0502a17:101_0": "Satthā tassa kathaṁ sutvā, ‘‘atula,",
  "atk-s0502a17:101_1": "porāṇato paṭṭhāya āciṇṇamevetaṁ,",
  "atk-s0502a17:101_2": "tuṇhībhūtampi bahukathampi mandakathampi garahantiyeva.",
  "atk-s0502a17:101_3": "Ekantaṁ garahitabboyeva vā hi pasaṁsitabboyeva vā natthi .",
  "atk-s0502a17:101_4": "Rājānopi ekacce nindanti,",
  "atk-s0502a17:101_5": "ekacce pasaṁsanti.",
  "atk-s0502a17:101_6": "Mahāpathavimpi candimasūriyepi ākāsādayopi catuparisamajjhe nisīditvā dhammaṁ kathentampi sammāsambuddhaṁ ekacce garahanti,",
  "atk-s0502a17:101_7": "ekacce pasaṁsanti.",
  "atk-s0502a17:101_8": "Andhabālānañhi nindā vā pasaṁsā vā appamāṇā,",
  "atk-s0502a17:101_9": "paṇḍitena pana medhāvinā nindito nindito nāma,",
  "atk-s0502a17:101_10": "pasaṁsito ca pasaṁsito nāma hotī’’ti vatvā imā gāthā abhāsi –",
  "atk-s0502a17:102_0": "227.",
  "atk-s0502a17:103_0": " ‘‘Porāṇametaṁ atula, netaṁ ajjatanāmiva;",
  "atk-s0502a17:104_0": "Nindanti tuṇhimāsīnaṁ, nindanti bahubhāṇinaṁ;",
  "atk-s0502a17:105_0": "Mitabhāṇimpi nindanti, natthi loke anindito.",
  "atk-s0502a17:106_0": "228.",
  "atk-s0502a17:107_0": " ‘‘Na cāhu na ca bhavissati, na cetarahi vijjati;",
  "atk-s0502a17:108_0": "Ekantaṁ nindito poso, ekantaṁ vā pasaṁsito.",
  "atk-s0502a17:109_0": "229.",
  "atk-s0502a17:110_0": " ‘‘Yaṁ ce viññū pasaṁsanti, anuvicca suve suve;",
  "atk-s0502a17:111_0": "Acchiddavuttiṁ medhāviṁ, paññāsīlasamāhitaṁ.",
  "atk-s0502a17:112_0": "230.",
  "atk-s0502a17:113_0": " ‘‘Nikkhaṁ jambonadasseva, ko taṁ ninditumarahati;",
  "atk-s0502a17:114_0": "Devāpi naṁ pasaṁsanti, brahmunāpi pasaṁsito’’ti.",
  "atk-s0502a17:115_0": "Tattha porāṇametanti purāṇakaṁ etaṁ.",
  "atk-s0502a17:115_1": "Atulāti taṁ upāsakaṁ nāmena ālapati.",
  "atk-s0502a17:115_2": "Netaṁ ajjatanāmivāti idaṁ nindanaṁ vā pasaṁsanaṁ vā ajjatanaṁ adhunā uppannaṁ viya na hoti.",
  "atk-s0502a17:115_3": "Tuṇhimāsīnanti kiṁ eso mūgo viya badhiro viya kiñci ajānanto viya tuṇhī hutvā nisinnoti nindanti.",
  "atk-s0502a17:115_4": "Bahubhāṇinanti kiṁ esa vātāhatatālapaṇṇaṁ viya taṭataṭāyati,",
  "atk-s0502a17:115_5": "imassa kathāpariyantoyeva natthīti nindanti.",
  "atk-s0502a17:115_6": "Mitabhāṇimpīti kiṁ esa suvaṇṇahiraññaṁ viya attano vacanaṁ maññamāno ekaṁ vā dve vā vatvā tuṇhī ahosīti nindanti.",
  "atk-s0502a17:115_7": "Evaṁ sabbathāpi imasmiṁ loke anindito nāma natthīti attho.",
  "atk-s0502a17:115_8": "Na cāhūti atītepi nāhosi,",
  "atk-s0502a17:115_9": "anāgatepi na bhavissati.",
  "atk-s0502a17:116_0": "Yaṁ ce viññūti bālānaṁ nindā vā pasaṁsā vā appamāṇā,",
  "atk-s0502a17:116_1": "yaṁ pana paṇḍitā divase divase anuvicca nindakāraṇaṁ vā pasaṁsakāraṇaṁ vā jānitvā pasaṁsanti,",
  "atk-s0502a17:116_2": "acchiddāya vā sikkhāya acchiddāya vā jīvitavuttiyā samannāgatattā acchiddavuttiṁ dhammojapaññāya samannāgatattā",
  "atk-s0502a17:116_3": "medhāviṁ lokiyalokuttarapaññāya ceva catupārisuddhisīlena ca samannāgatattā paññāsīlasamāhitaṁ pasaṁsanti,",
  "atk-s0502a17:116_4": "taṁ suvaṇṇadosavirahitaṁ ghaṭṭanamajjanakkhamaṁ jambonadanikkhaṁ viya ko ninditumarahatīti attho.",
  "atk-s0502a17:116_5": "Devāpīti devatāpi paṇḍitamanussāpi taṁ bhikkhuṁ upaṭṭhāya thomenti pasaṁsanti.",
  "atk-s0502a17:116_6": "Brahmunāpīti na kevalaṁ devamanussehi,",
  "atk-s0502a17:116_7": "dasasahassacakkavāḷe mahābrahmunāpi esa pasaṁsitoyevāti attho.",
  "atk-s0502a17:117_0": "Desanāvasāne pañcasatāpi upāsakā sotāpattiphale patiṭṭhahiṁsūti.",
  "atk-s0502a17:118_0": "Atulaupāsakavatthu sattamaṁ.",
  "atk-s0502a17:119_0": "8. Chabbaggiyavatthu",
  "atk-s0502a17:120_0": "Kāyappakopanti imaṁ dhammadesanaṁ satthā veḷuvane viharanto chabbaggiye bhikkhū ārabbha kathesi.",
  "atk-s0502a17:121_0": "Ekadivasañhi satthā veḷuvane viharanto tesaṁ chabbaggiyānaṁ ubhohi hatthehi yaṭṭhiyo gahetvā kaṭṭhapādukā",
  "atk-s0502a17:121_1": "āruyha piṭṭhipāsāṇe caṅkamantānaṁ khaṭakhaṭātisaddaṁ sutvā, ‘‘ānanda,",
  "atk-s0502a17:121_2": "kiṁ saddo nāmeso’’ti pucchitvā ‘‘chabbaggiyānaṁ pādukā āruyha caṅkamantānaṁ khaṭakhaṭasaddo’’ti sutvā",
  "atk-s0502a17:121_3": "sikkhāpadaṁ paññāpetvā ‘‘bhikkhunā nāma kāyādīni rakkhituṁ vaṭṭatī’’ti vatvā dhammaṁ desento imā gāthā abhāsi –",
  "atk-s0502a17:122_0": "231.",
  "atk-s0502a17:123_0": " ‘‘Kāyappakopaṁ rakkheyya, kāyena saṁvuto siyā;",
  "atk-s0502a17:124_0": "Kāyaduccaritaṁ hitvā, kāyena sucaritaṁ care.",
  "atk-s0502a17:125_0": "232.",
  "atk-s0502a17:126_0": " ‘‘Vacīpakopaṁ rakkheyya, vācāya saṁvuto siyā;",
  "atk-s0502a17:127_0": "Vacīduccaritaṁ hitvā, vācāya sucaritaṁ care.",
  "atk-s0502a17:128_0": "233.",
  "atk-s0502a17:129_0": " ‘‘Manopakopaṁ rakkheyya, manasā saṁvuto siyā;",
  "atk-s0502a17:130_0": "Manoduccaritaṁ hitvā, manasā sucaritaṁ care.",
  "atk-s0502a17:131_0": "234.",
  "atk-s0502a17:132_0": " ‘‘Kāyena saṁvutā dhīrā, atho vācāya saṁvutā;",
  "atk-s0502a17:133_0": "Manasā saṁvutā dhīrā, te ve suparisaṁvutā’’ti.",
  "atk-s0502a17:134_0": "Tattha kāyappakopanti tividhaṁ kāyaduccaritaṁ rakkheyya.",
  "atk-s0502a17:134_1": "Kāyena saṁvutoti kāyadvāre duccaritapavesanaṁ nivāretvā saṁvuto pihitadvāro siyā.",
  "atk-s0502a17:134_2": "Yasmā pana kāyaduccaritaṁ hitvā kāyasucaritaṁ caranto ubhayampetaṁ karoti,",
  "atk-s0502a17:134_3": "tasmā kāyaduccaritaṁ hitvā,",
  "atk-s0502a17:134_4": "kāyena sucaritaṁ careti vuttaṁ.",
  "atk-s0502a17:134_5": "Anantaragāthāsupi eseva nayo.",
  "atk-s0502a17:134_6": "Kāyena saṁvutā dhīrāti ye paṇḍitā pāṇātipātādīni akarontā kāyena,",
  "atk-s0502a17:134_7": "musāvādādīni akarontā vācāya,",
  "atk-s0502a17:134_8": "abhijjhādīni asamuṭṭhapentā manasā saṁvutā,",
  "atk-s0502a17:134_9": "te idha lokasmiṁ susaṁvutā surakkhitā sugopitā supihitadvārāti attho.",
  "atk-s0502a17:135_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:136_0": "Chabbaggiyavatthu aṭṭhamaṁ.",
  "atk-s0502a17:137_0": "Kodhavaggavaṇṇanā niṭṭhitā.",
  "atk-s0502a17:138_0": "Sattarasamo vaggo."
}