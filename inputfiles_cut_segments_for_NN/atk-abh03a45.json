{
  "atk-abh03a45:0_0": "6. Saṅkhārayamakaṁ",
  "atk-abh03a45:1_0": "1. Paṇṇattivāravaṇṇanā",
  "atk-abh03a45:2_0": "1.",
  "atk-abh03a45:2_1": "Idāni tesaññeva mūlayamake desitānaṁ kusalādidhammānaṁ labbhamānavasena ekadesaṁ saṅgaṇhitvā saccayamakānantaraṁ",
  "atk-abh03a45:2_2": "desitassa saṅkhārayamakassa vaṇṇanā hoti.",
  "atk-abh03a45:2_3": "Tatthāpi heṭṭhā vuttanayeneva paṇṇattivārādayo tayo mahāvārā,",
  "atk-abh03a45:2_4": "antaravārādayo ca avasesapabhedā veditabbā.",
  "atk-abh03a45:2_5": "Ayaṁ panettha viseso –",
  "atk-abh03a45:2_6": "paṇṇattivāre tāva yathā heṭṭhā khandhādayo dhamme uddisitvā “rūpaṁ rūpakkhandho;",
  "atk-abh03a45:2_7": "cakkhu cakkhāyatanaṁ;",
  "atk-abh03a45:2_8": "cakkhu cakkhudhātu;",
  "atk-abh03a45:2_9": "dukkhaṁ dukkhasacca”nti padasodhanavāro āraddho.",
  "atk-abh03a45:2_10": "Tathā anārabhitvā “assāsapassāsā kāyasaṅkhāro”ti paṭhamaṁ tayopi saṅkhārā vibhajitvā dassitā.",
  "atk-abh03a45:3_0": "Tattha kāyassa saṅkhāro kāyasaṅkhāro.",
  "atk-abh03a45:3_1": "“Assāsapassāsā kāyikā,",
  "atk-abh03a45:3_2": "ete dhammā kāyappaṭibaddhā”ti hi vacanato kāraṇabhūtassa karajakāyassa phalabhūto eva saṅkhāroti kāyasaṅkhāro.",
  "atk-abh03a45:3_3": "Aparo nayo –",
  "atk-abh03a45:3_4": "saṅkhariyatīti saṅkhāro.",
  "atk-abh03a45:3_5": "Kena saṅkhariyatīti? Kāyena.",
  "atk-abh03a45:3_6": "Ayañhi vāto viya bhastāya karajakāyena saṅkhariyatīti.",
  "atk-abh03a45:3_7": "Evampi kāyassa saṅkhāroti kāyasaṅkhāro.",
  "atk-abh03a45:3_8": "Kāyena kato assāsapassāsavātoti attho.",
  "atk-abh03a45:3_9": "“Pubbeva kho,",
  "atk-abh03a45:3_10": "āvuso visākha,",
  "atk-abh03a45:3_11": "vitakketvā vicāretvā pacchā vācaṁ bhindati,",
  "atk-abh03a45:3_12": "tasmā vitakkavicārā vacīsaṅkhāro”ti vacanato pana saṅkharotīti saṅkhāro.",
  "atk-abh03a45:3_13": "Kiṁ saṅkharoti? Vaciṁ.",
  "atk-abh03a45:3_14": "Vaciyā saṅkhāroti vacīsaṅkhāro.",
  "atk-abh03a45:3_15": "Vacībhedasamuṭṭhāpakassa vitakkavicāradvayassetaṁ nāmaṁ.",
  "atk-abh03a45:3_16": "“Saññā ca vedanā ca cetasikā ete dhammā cittapaṭibaddhā”ti vacanatoyeva pana tatiyapadepi saṅkhariyatīti saṅkhāro.",
  "atk-abh03a45:3_17": "Kena saṅkhariyati? Cittena.",
  "atk-abh03a45:3_18": "Karaṇatthe sāmivacanaṁ katvā cittassa saṅkhāroti cittasaṅkhāro.",
  "atk-abh03a45:3_19": "Sabbesampi cittasamuṭṭhānānaṁ cetasikadhammānametaṁ adhivacanaṁ.",
  "atk-abh03a45:3_20": "Vitakkavicārānaṁ pana vacīsaṅkhārabhāvena visuṁ gahitattā “ṭhapetvā vitakkavicāre”ti vuttaṁ.",
  "atk-abh03a45:4_0": "2-7.",
  "atk-abh03a45:4_1": "Idāni kāyo kāyasaṅkhāroti padasodhanavāro āraddho.",
  "atk-abh03a45:4_2": "Tassa anulomanaye tīṇi,",
  "atk-abh03a45:4_3": "paṭilomanaye tīṇīti cha yamakāni.",
  "atk-abh03a45:4_4": "Padasodhanamūlacakkavāre ekekasaṅkhāramūlakāni dve dve katvā anulomanaye cha,",
  "atk-abh03a45:4_5": "paṭilomanaye chāti dvādasa yamakāni.",
  "atk-abh03a45:4_6": "Suddhasaṅkhāravāre pana yathā suddhakhandhavārādīsu “rūpaṁ khandho,",
  "atk-abh03a45:4_7": "khandhā rūpaṁ;",
  "atk-abh03a45:4_8": "cakkhu āyatanaṁ,",
  "atk-abh03a45:4_9": "āyatanā cakkhū”tiādinā nayena yamakāni vuttāni.",
  "atk-abh03a45:4_10": "Evaṁ “kāyo saṅkhāro,",
  "atk-abh03a45:4_11": "saṅkhārā kāyo”ti avatvā “kāyasaṅkhāro vacīsaṅkhāro,",
  "atk-abh03a45:4_12": "vacīsaṅkhāro kāyasaṅkhāro”tiādinā nayena kāyasaṅkhāramūlakāni dve,",
  "atk-abh03a45:4_13": "vacīsaṅkhāramūlakaṁ ekanti anulome tīṇi,",
  "atk-abh03a45:4_14": "paṭilome tīṇīti sabbānipi suddhikavāre cha yamakāni vuttāni.",
  "atk-abh03a45:4_15": "Kiṁ kāraṇā?",
  "atk-abh03a45:4_16": "Suddhikaekekapadavasena atthābhāvato.",
  "atk-abh03a45:4_17": "Yathā hi khandhayamakādīsu rūpādivisiṭṭhānaṁ khandhānaṁ cakkhādivisiṭṭhānañca āyatanādīnaṁ adhippetattā “rūpaṁ khandho,",
  "atk-abh03a45:4_18": "khandhā rūpaṁ,",
  "atk-abh03a45:4_19": "cakkhu āyatanaṁ,",
  "atk-abh03a45:4_20": "āyatanā cakkhū”ti suddhikaekekapadavasena attho atthi.",
  "atk-abh03a45:4_21": "Evamidha “kāyo saṅkhāro,",
  "atk-abh03a45:4_22": "saṅkhārā kāyo”ti natthi.",
  "atk-abh03a45:4_23": "Kāyasaṅkhāroti pana dvīhipi padehi ekova attho labbhati.",
  "atk-abh03a45:4_24": "Assāso vā passāso vāti suddhikaekekapadavasena atthābhāvato “kāyo saṅkhāro,",
  "atk-abh03a45:4_25": "saṅkhārā kāyo”ti na vuttaṁ.",
  "atk-abh03a45:4_26": "“Kāyo kāyasaṅkhāro”tiādi pana vattabbaṁ siyā.",
  "atk-abh03a45:4_27": "Tampi kāyavacīcittapadehi idha adhippetānaṁ saṅkhārānaṁ aggahitattā na yujjati.",
  "atk-abh03a45:4_28": "Suddhasaṅkhāravāro hesa.",
  "atk-abh03a45:4_29": "Padasodhane pana vināpi atthena vacanaṁ yujjatīti tattha so nayo gahitova.",
  "atk-abh03a45:4_30": "Idha pana kāyasaṅkhārassa vacīsaṅkhārādīhi,",
  "atk-abh03a45:4_31": "vacīsaṅkhārassa ca cittasaṅkhārādīhi,",
  "atk-abh03a45:4_32": "cittasaṅkhārassa ca kāyasaṅkhārādīhi,",
  "atk-abh03a45:4_33": "aññattā “kāyasaṅkhāro vacīsaṅkhāro,",
  "atk-abh03a45:4_34": "vacīsaṅkhāro,",
  "atk-abh03a45:4_35": "kāyasaṅkhāro”ti ekekasaṅkhāramūlakāni dve dve katvā cha yamakāni yujjanti.",
  "atk-abh03a45:4_36": "Tesu aggahitaggahaṇena tīṇeva labbhanti.",
  "atk-abh03a45:4_37": "Tasmā tāneva dassetuṁ anulomanaye tīṇi,",
  "atk-abh03a45:4_38": "paṭilomanaye tīṇīti cha yamakāni vuttāni.",
  "atk-abh03a45:4_39": "Suddhasaṅkhāramūlacakkavāro panettha na gahitoti.",
  "atk-abh03a45:4_40": "Evaṁ paṇṇattivārassa uddesavāro veditabbo.",
  "atk-abh03a45:5_0": "8-18.",
  "atk-abh03a45:5_1": "Niddesavāre panassa anulome tāva yasmā na kāyādayova kāyasaṅkhārādīnaṁ nāmaṁ,",
  "atk-abh03a45:5_2": "tasmā noti paṭisedho kato.",
  "atk-abh03a45:5_3": "Paṭilome na kāyo na kāyasaṅkhāroti yo na kāyo so kāyasaṅkhāropi na hotīti pucchati.",
  "atk-abh03a45:5_4": "Kāyasaṅkhāro na kāyo kāyasaṅkhāroti kāyasaṅkhāro kāyo na hoti,",
  "atk-abh03a45:5_5": "kāyasaṅkhāroyeva panesoti attho.",
  "atk-abh03a45:5_6": "Avasesanti na kevalaṁ sesasaṅkhāradvayameva.",
  "atk-abh03a45:5_7": "Kāyasaṅkhāravinimuttaṁ pana sesaṁ sabbampi saṅkhatāsaṅkhatapaṇṇattibhedaṁ dhammajātaṁ neva kāyo,",
  "atk-abh03a45:5_8": "na kāyasaṅkhāroti iminā upāyena sabbavissajjanesu attho veditabboti.",
  "atk-abh03a45:6_0": "Paṇṇattivāravaṇṇanā.",
  "atk-abh03a45:7_0": "2. Pavattivāravaṇṇanā",
  "atk-abh03a45:8_0": "19.",
  "atk-abh03a45:8_1": "Pavattivāre panettha paccuppannakāle puggalavārassa anulomanaye “yassa kāyasaṅkhāro uppajjati,",
  "atk-abh03a45:8_2": "tassa vacīsaṅkhāro uppajjatī”ti kāyasaṅkhāramūlakāni dve,",
  "atk-abh03a45:8_3": "vacīsaṅkhāramūlakaṁ ekanti tīṇeva yamakāni labbhanti;",
  "atk-abh03a45:8_4": "tāni gahitāneva.",
  "atk-abh03a45:8_5": "Tassa paṭilomanayepi okāsavārādīsupi eseva nayo.",
  "atk-abh03a45:8_6": "Evamettha sabbavāresu tiṇṇaṁ tiṇṇaṁ yamakānaṁ vasena yamakagaṇanā veditabbā.",
  "atk-abh03a45:9_0": "Atthavinicchaye panettha idaṁ lakkhaṇaṁ –",
  "atk-abh03a45:9_1": "imasmiñhi saṅkhārayamake “assāsapassāsānaṁ uppādakkhaṇe vitakkavicārānaṁ uppādakkhaṇe”tiādivacanato paccuppannādikālabhedo pavattivasenāpi gahetabbo,",
  "atk-abh03a45:9_2": "na cutipaṭisandhivaseneva.",
  "atk-abh03a45:9_3": "“Dutiyajjhāne tatiyajjhāne tattha kāyasaṅkhāro uppajjatī”tiādivacanato ca jhānampi okāsavasena gahitanti veditabbaṁ.",
  "atk-abh03a45:9_4": "Evamettha yaṁ yaṁ labbhati,",
  "atk-abh03a45:9_5": "tassa tassa vasena atthavinicchayo veditabbo.",
  "atk-abh03a45:10_0": "Tatridaṁ nayamukhaṁ –",
  "atk-abh03a45:10_1": "vinā vitakkavicārehīti dutiyatatiyajjhānavasena vuttaṁ.",
  "atk-abh03a45:10_2": "Tesanti tesaṁ dutiyatatiyajjhānasamaṅgīnaṁ.",
  "atk-abh03a45:10_3": "Kāmāvacarānanti kāmāvacare uppannasattānaṁ.",
  "atk-abh03a45:10_4": "Rūpāvacaradevānaṁ pana assāsapassāsā natthi.",
  "atk-abh03a45:10_5": "Arūpāvacarānaṁ rūpameva natthi.",
  "atk-abh03a45:10_6": "Vinā assāsapassāsehīti rūpārūpabhavesu nibbattasattānaṁ vitakkavicāruppattiṁ sandhāya vuttaṁ.",
  "atk-abh03a45:11_0": "21.Paṭhamajjhāne kāmāvacareti kāmāvacarabhūmiyaṁ uppanne paṭhamajjhāne.",
  "atk-abh03a45:11_1": "Aṅgamattavasena cettha paṭhamajjhānaṁ gahetabbaṁ,",
  "atk-abh03a45:11_2": "na appanāvaseneva.",
  "atk-abh03a45:11_3": "Anappanāpattepi hi savitakkasavicāracitte idaṁ saṅkhāradvayaṁ uppajjateva.",
  "atk-abh03a45:12_0": "24.Cittassabhaṅgakkhaṇeti idaṁ kāyasaṅkhārassa ekantacittasamuṭṭhānattā vuttaṁ.",
  "atk-abh03a45:12_1": "Uppajjamānameva hi cittaṁ rūpaṁ vā arūpaṁ vā samuṭṭhāpeti,",
  "atk-abh03a45:12_2": "na bhijjamānaṁ.",
  "atk-abh03a45:13_0": "37.Suddhāvāsānaṁ dutiye citte vattamāneti paṭisandhito dutiye bhavaṅgacitte.",
  "atk-abh03a45:13_1": "Kāmañcetaṁ paṭisandhicittepi vattamāne tesaṁ tattha nuppajjittheva.",
  "atk-abh03a45:13_2": "Yāva pana abbokiṇṇaṁ vipākacittaṁ vattati,",
  "atk-abh03a45:13_3": "tāva nuppajjittheva nāmāti dassanatthametaṁ vuttaṁ.",
  "atk-abh03a45:13_4": "Yassa vā jhānassa vipākacittena te nibbattā,",
  "atk-abh03a45:13_5": "taṁ satasopi sahassasopi uppajjamānaṁ paṭhamacittameva.",
  "atk-abh03a45:13_6": "Vipākacittena pana visadisaṁ bhavanikantiyā āvajjanacittaṁ dutiyacittaṁ nāma.",
  "atk-abh03a45:13_7": "Taṁ sandhāyetaṁ vuttanti veditabbaṁ.",
  "atk-abh03a45:14_0": "44.Pacchimacittasamaṅgīnanti sabbapacchimena appaṭisandhikacittena samaṅgībhūtānaṁ khīṇāsavānaṁ.",
  "atk-abh03a45:14_1": "Avitakkaavicāraṁ pacchimacittanti rūpāvacarānaṁ dutiyajjhānikādicuticittavasena,",
  "atk-abh03a45:14_2": "arūpāvacarānañca catutthajjhānikacuticittavasenetaṁ vuttaṁ.",
  "atk-abh03a45:14_3": "Tesanti tesaṁ pacchimacittasamaṅgīādīnaṁ.",
  "atk-abh03a45:15_0": "79.Yassa kāyasaṅkhāro nirujjhati,",
  "atk-abh03a45:15_1": "tassa cittasaṅkhāro nirujjhatīti ettha niyamato kāyasaṅkhārassa cittasaṅkhārena saddhiṁ ekakkhaṇe nirujjhanato āmantāti paṭivacanaṁ dinnaṁ.",
  "atk-abh03a45:15_2": "Na cittasaṅkhārassa kāyasaṅkhārena saddhiṁ.",
  "atk-abh03a45:15_3": "Kiṁ kāraṇā?",
  "atk-abh03a45:15_4": "Cittasaṅkhāro hi kāyasaṅkhārena vināpi uppajjati ca nirujjhati ca.",
  "atk-abh03a45:15_5": "Kāyasaṅkhāro pana cittasamuṭṭhāno assāsapassāsavāto.",
  "atk-abh03a45:15_6": "Cittasamuṭṭhānarūpañca cittassa uppādakkhaṇe uppajjitvā yāva aññāni soḷasacittāni uppajjanti,",
  "atk-abh03a45:15_7": "tāva tiṭṭhati.",
  "atk-abh03a45:15_8": "Tesaṁ soḷasannaṁ sabbapacchimena saddhiṁ nirujjhatīti yena cittena saddhiṁ uppajjati,",
  "atk-abh03a45:15_9": "tato paṭṭhāya sattarasamena saddhiṁ nirujjhati.",
  "atk-abh03a45:15_10": "Na kassaci cittassa uppādakkhaṇe vā ṭhitikkhaṇe vā nirujjhati,",
  "atk-abh03a45:15_11": "nāpi ṭhitikkhaṇe vā bhaṅgakkhaṇe vā uppajjati.",
  "atk-abh03a45:15_12": "Esā cittasamuṭṭhānarūpassa dhammatāti niyamato cittasaṅkhārena saddhiṁ ekakkhaṇe nirujjhanato āmantāti vuttaṁ.",
  "atk-abh03a45:15_13": "Yaṁ pana vibhaṅgappakaraṇassa sīhaḷaṭṭhakathāyaṁ “cittasamuṭṭhānaṁ rūpaṁ sattarasamassa cittassa uppādakkhaṇe nirujjhatī”ti vuttaṁ,",
  "atk-abh03a45:15_14": "taṁ imāya pāḷiyā virūjjhati.",
  "atk-abh03a45:15_15": "Aṭṭhakathāto ca pāḷiyeva balavatarāti pāḷiyaṁ vuttameva pamāṇaṁ.",
  "atk-abh03a45:16_0": "128.Yassa kāyasaṅkhāro uppajjati,",
  "atk-abh03a45:16_1": "tassa vacīsaṅkhāro nirujjhatīti ettha yasmā kāyasaṅkhāro cittassa uppādakkhaṇe uppajjati,",
  "atk-abh03a45:16_2": "na ca tasmiṁ khaṇe vitakkavicārā nirujjhanti,",
  "atk-abh03a45:16_3": "tasmā noti paṭisedho katoti.",
  "atk-abh03a45:16_4": "Iminā nayamukhena sabbattha atthavinicchayo veditabbo.",
  "atk-abh03a45:16_5": "Pariññāvāro pākatikoyevāti.",
  "atk-abh03a45:17_0": "Pavattivāravaṇṇanā.",
  "atk-abh03a45:18_0": "Saṅkhārayamakavaṇṇanā niṭṭhitā."
}