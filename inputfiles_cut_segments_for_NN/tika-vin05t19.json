{
  "tika-vin05t19:0_0": "19. Kappiyabhūmivinicchayakathā",
  "tika-vin05t19:1_0": "101.Kappiyācatubhūmiyoti ettha ‘‘anujānāmi,",
  "tika-vin05t19:1_1": "bhikkhave,",
  "tika-vin05t19:1_2": "catasso kappiyabhūmiyo ussāvanantikaṁ gonisādikaṁ gahapatiṁ sammuti’’nti (mahāva.",
  "tika-vin05t19:1_3": "295) vacanato ussāvanantikā gonisādikā gahapati sammutīti imā catasso kappiyabhūmiyo veditabbā.",
  "tika-vin05t19:1_4": "Tattha (mahāva. aṭṭha.",
  "tika-vin05t19:1_5": "295) ussāvanantikā tāva evaṁ kātabbā –",
  "tika-vin05t19:1_6": "yo thambhānaṁ vā upari bhittipāde vā nikhanitvā vihāro karīyati,",
  "tika-vin05t19:1_7": "tassa heṭṭhā thambhapaṭicchakā pāsāṇā bhūmigatikā eva.",
  "tika-vin05t19:1_8": "Paṭhamatthambhaṁ pana paṭhamabhittipādaṁ vā patiṭṭhāpentehi bahūhi samparivāretvā ‘‘kappiyakuṭiṁ karoma,",
  "tika-vin05t19:1_9": "kappiyakuṭiṁ karomā’’ti vācaṁ nicchārentehi manussesu ukkhipitvā patiṭṭhāpentesu āmasitvā vā sayaṁ ukkhipitvā",
  "tika-vin05t19:1_10": "vā thambho vā bhittipādo vā patiṭṭhāpetabbo.",
  "tika-vin05t19:1_11": "Kurundimahāpaccarīsu pana ‘‘kappiyakuṭi kappiyakuṭīti vatvā patiṭṭhāpetabba’’nti vuttaṁ.",
  "tika-vin05t19:1_12": "Andhakaṭṭhakathāyaṁ ‘‘saṅghassa kappiyakuṭiṁ adhiṭṭhāmī’’ti vuttaṁ,",
  "tika-vin05t19:1_13": "taṁ pana avatvāpi aṭṭhakathāsu vuttanayena vutte doso natthi.",
  "tika-vin05t19:1_14": "Idaṁ panettha sādhāraṇalakkhaṇaṁ ‘‘thambhapatiṭṭhāpanañca vacanapariyosānañca samakālaṁ vaṭṭatī’’ti.",
  "tika-vin05t19:1_15": "Sace hi aniṭṭhite vacane thambho patiṭṭhāti,",
  "tika-vin05t19:1_16": "appatiṭṭhite vā tasmiṁ vacanaṁ niṭṭhāti,",
  "tika-vin05t19:1_17": "akatā hoti kappiyakuṭi.",
  "tika-vin05t19:1_18": "Teneva mahāpaccariyaṁ vuttaṁ ‘‘bahūhi samparivāretvā vattabbaṁ,",
  "tika-vin05t19:1_19": "avassañhi ettha ekassapi vacananiṭṭhānañca thambhapatiṭṭhānañca ekato bhavissatī’’ti.",
  "tika-vin05t19:1_20": "Iṭṭhakāsilāmattikākuṭṭakāsu pana kuṭīsu heṭṭhā cayaṁ bandhitvā vā abandhitvā vā karontu,",
  "tika-vin05t19:1_21": "yato paṭṭhāya bhittiṁ uṭṭhāpetukāmā honti,",
  "tika-vin05t19:1_22": "taṁ sabbapaṭhamaṁ iṭṭhakaṁ vā silaṁ vā mattikāpiṇḍaṁ vā gahetvā vuttanayeneva kappiyakuṭi kātabbā,",
  "tika-vin05t19:1_23": "iṭṭhakādayo bhittiyaṁ paṭhamiṭṭhakādīnaṁ heṭṭhā na vaṭṭanti,",
  "tika-vin05t19:1_24": "thambhā pana upari uggacchanti,",
  "tika-vin05t19:1_25": "tasmā vaṭṭanti.",
  "tika-vin05t19:1_26": "Andhakaṭṭhakathāyaṁ ‘‘thambhehi kariyamāne catūsu koṇesu cattāro thambhā,",
  "tika-vin05t19:1_27": "iṭṭhakādikuṭṭe catūsu koṇesu dve tisso iṭṭhakā adhiṭṭhātabbā’’ti vuttaṁ.",
  "tika-vin05t19:1_28": "Tathā pana akatāyapi doso natthi,",
  "tika-vin05t19:1_29": "aṭṭhakathāsu hi vuttameva pamāṇaṁ.",
  "tika-vin05t19:2_0": "Gonisādikā duvidhā ārāmagonisādikā vihāragonisādikāti.",
  "tika-vin05t19:2_1": "Tāsu yattha neva ārāmo,",
  "tika-vin05t19:2_2": "na senāsanāni parikkhittāni honti,",
  "tika-vin05t19:2_3": "ayaṁ ārāmagonisādikā nāma.",
  "tika-vin05t19:2_4": "Yattha senāsanāni sabbāni vā ekaccāni vā parikkhittāni,",
  "tika-vin05t19:2_5": "ārāmo aparikkhitto,",
  "tika-vin05t19:2_6": "ayaṁ vihāragonisādikā nāma.",
  "tika-vin05t19:2_7": "Iti ubhayatrāpi ārāmassa aparikkhittabhāvoyeva pamāṇaṁ.",
  "tika-vin05t19:2_8": "‘‘Ārāmo pana upaḍḍhaparikkhittopi bahutaraṁ parikkhittopi parikkhittoyeva nāmā’’ti kurundimahāpaccarīsu vuttaṁ,",
  "tika-vin05t19:2_9": "ettha kappiyakuṭiṁ laddhuṁ vaṭṭati.",
  "tika-vin05t19:3_0": "Gahapatīti manussā āvāsaṁ katvā ‘‘kappiyakuṭiṁ dema,",
  "tika-vin05t19:3_1": "paribhuñjathā’’ti vadanti,",
  "tika-vin05t19:3_2": "esā gahapati nāma,",
  "tika-vin05t19:3_3": "‘‘kappiyakuṭiṁ kātuṁ demā’’ti vuttepi vaṭṭatiyeva.",
  "tika-vin05t19:3_4": "Andhakaṭṭhakathāyaṁ pana ‘‘yasmā bhikkhuṁ ṭhapetvā sesasahadhammikānaṁ sabbesañca devamanussānaṁ hatthato",
  "tika-vin05t19:3_5": "paṭiggaho ca sannidhi ca antovutthañca tesaṁ santakaṁ bhikkhussa vaṭṭati,",
  "tika-vin05t19:3_6": "tasmā tesaṁ gehāni vā tehi dinnakappiyakuṭi vā gahapatīti vuccatī’’ti vuttaṁ,",
  "tika-vin05t19:3_7": "punapi vuttaṁ ‘‘bhikkhusaṅghassa vihāraṁ ṭhapetvā bhikkhunupassayo vā ārāmikānaṁ vā titthiyānaṁ vā devatānaṁ",
  "tika-vin05t19:3_8": "vā nāgānaṁ vā api brahmānaṁ vimānaṁ kappiyakuṭi hotī’’ti,",
  "tika-vin05t19:3_9": "taṁ suvuttaṁ.",
  "tika-vin05t19:3_10": "Saṅghasantakameva hi bhikkhusantakaṁ vā gehaṁ gahapatikuṭikā na hoti.",
  "tika-vin05t19:4_0": "Sammuti nāma ñattidutiyakammavācāya sāvetvā sammatā.",
  "tika-vin05t19:4_1": "Evañca pana,",
  "tika-vin05t19:4_2": "bhikkhave,",
  "tika-vin05t19:4_3": "sammannitabbā,",
  "tika-vin05t19:4_4": "byattena bhikkhunā paṭibalena saṅgho ñāpetabbo –",
  "tika-vin05t19:5_0": "‘‘Suṇātu me, bhante, saṅgho.",
  "tika-vin05t19:5_1": "Yadi saṅghassa pattakallaṁ saṅgho itthannāmaṁ vihāraṁ kappiyabhūmiṁ sammanneyya,",
  "tika-vin05t19:5_2": "esā ñatti.",
  "tika-vin05t19:6_0": "‘‘Suṇātu me, bhante, saṅgho.",
  "tika-vin05t19:6_1": "Saṅgho itthannāmaṁ vihāraṁ kappiyabhūmiṁ sammannati.",
  "tika-vin05t19:6_2": "Yassāyasmato khamati itthannāmassa vihārassa kappiyabhūmiyā sammuti,",
  "tika-vin05t19:6_3": "so tuṇhassa.",
  "tika-vin05t19:6_4": "Yassa nakkhamati,",
  "tika-vin05t19:6_5": "so bhāseyya.",
  "tika-vin05t19:7_0": "‘‘Sammato saṅghena itthannāmo vihāro kappiyabhūmi khamati saṅghassa,",
  "tika-vin05t19:7_1": "tasmā tuṇhī,",
  "tika-vin05t19:7_2": "evametaṁ dhārayāmī’’ti (mahāva. 295).",
  "tika-vin05t19:8_0": "Kammavācaṁ avatvā apalokanakammavasena sāvetvā katāpi sammatā eva.",
  "tika-vin05t19:9_0": "102.",
  "tika-vin05t19:9_1": "Yaṁ (mahāva. aṭṭha.",
  "tika-vin05t19:9_2": "295) imāsu catūsu kappiyabhūmīsu vuttaṁ āmisaṁ,",
  "tika-vin05t19:9_3": "taṁ sabbaṁ antovutthasaṅkhyaṁ na gacchati.",
  "tika-vin05t19:9_4": "Bhikkhūnañca bhikkhunīnañca antovutthaantopakkamocanatthañhi kappiyakuṭiyo anuññātā.",
  "tika-vin05t19:9_5": "Yaṁ pana akappiyabhūmiyaṁ sahaseyyappahonake gehe vuttaṁ saṅghikaṁ vā puggalikaṁ vā bhikkhussa bhikkhuniyā vā santakaṁ ekarattampi ṭhapitaṁ,",
  "tika-vin05t19:9_6": "taṁ antovutthaṁ,",
  "tika-vin05t19:9_7": "tattha pakkañca antopakkaṁ nāma hoti,",
  "tika-vin05t19:9_8": "etaṁ na kappati.",
  "tika-vin05t19:9_9": "Sattāhakālikaṁ pana yāvajīvikañca vaṭṭati.",
  "tika-vin05t19:10_0": "Tatrāyaṁ vinicchayo –",
  "tika-vin05t19:10_1": "sāmaṇero bhikkhussa taṇḍulādikaṁ āmisaṁ āharitvā kappiyakuṭiyaṁ nikkhipitvā punadivase pacitvā deti,",
  "tika-vin05t19:10_2": "antovutthaṁ na hoti.",
  "tika-vin05t19:10_3": "Tattha akappiyakuṭiyaṁ nikkhittasappiādīsu kiñci pakkhipitvā deti.",
  "tika-vin05t19:10_4": "Mukhasannidhi nāma hoti.",
  "tika-vin05t19:10_5": "Mahāpaccariyaṁ pana ‘‘antovutthaṁ hotī’’ti vuttaṁ.",
  "tika-vin05t19:10_6": "Tattha nāmamattameva nānākaraṇaṁ,",
  "tika-vin05t19:10_7": "bhikkhu akappiyakuṭiyaṁ ṭhapitasappiñca yāvajīvikapaṇṇañca ekato pacitvā paribhuñjati,",
  "tika-vin05t19:10_8": "sattāhaṁ nirāmisaṁ vaṭṭati.",
  "tika-vin05t19:10_9": "Sace āmisasaṁsaṭṭhaṁ katvā paribhuñjati,",
  "tika-vin05t19:10_10": "antovutthañceva sāmaṁpakkañca hoti.",
  "tika-vin05t19:10_11": "Etenupāyena sabbasaṁsaggā veditabbā.",
  "tika-vin05t19:10_12": "Yaṁ kiñci āmisaṁ bhikkhuno pacituṁ na vaṭṭati.",
  "tika-vin05t19:10_13": "Sacepissa uṇhayāguyā sulasipaṇṇāni vā siṅgiveraṁ vā loṇaṁ vā pakkhipanti,",
  "tika-vin05t19:10_14": "tampi cāletuṁ na vaṭṭati,",
  "tika-vin05t19:10_15": "‘‘yāguṁ nibbāpemī’’ti pana cāletuṁ vaṭṭati.",
  "tika-vin05t19:10_16": "Uttaṇḍulabhattaṁ labhitvā pidahituṁ na vaṭṭati.",
  "tika-vin05t19:10_17": "Sace pana manussā pidahitvā denti, vaṭṭati.",
  "tika-vin05t19:10_18": "‘‘Bhattaṁ mā nibbāyatū’’ti pidahituṁ vaṭṭati,",
  "tika-vin05t19:10_19": "khīratakkādīsu pana sakiṁ kuthitesu aggiṁ kātuṁ vaṭṭati punapākassa anuññātattā.",
  "tika-vin05t19:11_0": "Imā pana kappiyakuṭiyo kadā jahitavatthukā honti?",
  "tika-vin05t19:11_1": "Ussāvanantikā tāva yā thambhānaṁ upari bhittipāde vā nikhanitvā katā,",
  "tika-vin05t19:11_2": "sā sabbesu thambhesu ca bhittipādesu ca apanītesu jahitavatthukā hoti.",
  "tika-vin05t19:11_3": "Sace pana thambhe vā bhittipāde vā parivattenti,",
  "tika-vin05t19:11_4": "yo yo ṭhito,",
  "tika-vin05t19:11_5": "tattha tattha patiṭṭhāti,",
  "tika-vin05t19:11_6": "sabbesupi parivattitesu ajahitavatthukāva hoti.",
  "tika-vin05t19:11_7": "Iṭṭhakādīhi katā cayassa upari bhittiatthāya ṭhapitaṁ iṭṭhakaṁ vā silaṁ vā mattikāpiṇḍaṁ vā ādiṁ katvā vināsitakāle jahitavatthukāva hoti.",
  "tika-vin05t19:11_8": "Yehi pana iṭṭhakādīhi adhiṭṭhitā,",
  "tika-vin05t19:11_9": "tesu apanītesupi tadaññesu patiṭṭhātīti ajahitavatthukāva hoti.",
  "tika-vin05t19:11_10": "Gonisādikā pākārādīhi parikkhepe kate jahitavatthukāva hoti.",
  "tika-vin05t19:11_11": "Puna tasmiṁ ārāme kappiyakuṭiṁ laddhuṁ vaṭṭati.",
  "tika-vin05t19:11_12": "Sace pana punapi pākārādayo tattha tattha khaṇḍā honti,",
  "tika-vin05t19:11_13": "tato tato gāvo pavisanti,",
  "tika-vin05t19:11_14": "puna kappiyakuṭi hoti.",
  "tika-vin05t19:11_15": "Itarā pana dve gopānasīmattaṁ ṭhapetvā sabbasmiṁ chadane vinaṭṭhe jahitavatthukāva honti.",
  "tika-vin05t19:11_16": "Sace gopānasīnaṁ upari ekampi pakkhapāsakamaṇḍalaṁ atthi, rakkhati.",
  "tika-vin05t19:12_0": "103.",
  "tika-vin05t19:12_1": "Yatra panimā catassopi kappiyabhūmiyo natthi,",
  "tika-vin05t19:12_2": "tattha kiṁ kātabbanti?",
  "tika-vin05t19:12_3": "Anupasampannassa datvā tassa santakaṁ katvā paribhuñjitabbaṁ.",
  "tika-vin05t19:12_4": "Tatridaṁ vatthu –",
  "tika-vin05t19:12_5": "karavikatissatthero kira vinayadharapāmokkho mahāsīvattherassa santikaṁ agamāsi.",
  "tika-vin05t19:12_6": "So dīpālokena sappikumbhaṁ passitvā ‘‘bhante,",
  "tika-vin05t19:12_7": "kimeta’’nti pucchi.",
  "tika-vin05t19:12_8": "Thero ‘‘āvuso,",
  "tika-vin05t19:12_9": "gāmato sappikumbho ābhato lūkhadivase sappinā bhuñjanatthāyā’’ti āha.",
  "tika-vin05t19:12_10": "Tato naṁ tissatthero ‘‘na vaṭṭati,",
  "tika-vin05t19:12_11": "bhante’’ti āha.",
  "tika-vin05t19:12_12": "Thero punadivase pamukhe nikkhipāpesi.",
  "tika-vin05t19:12_13": "Tissatthero puna ekadivasaṁ āgato taṁ disvā tatheva pucchitvā ‘‘bhante,",
  "tika-vin05t19:12_14": "sahaseyyappahonakaṭṭhāne ṭhapetuṁ na vaṭṭatī’’ti āha.",
  "tika-vin05t19:12_15": "Thero punadivase bahi nīharāpetvā nikkhipāpesi,",
  "tika-vin05t19:12_16": "taṁ corā hariṁsu.",
  "tika-vin05t19:12_17": "So puna ekadivasaṁ āgataṁ tissattheramāha ‘‘āvuso,",
  "tika-vin05t19:12_18": "tayā ‘na vaṭṭatī’ti vutte so kumbho bahi nikkhitto corehi haṭo’’ti.",
  "tika-vin05t19:12_19": "Tato naṁ tissatthero āha ‘‘nanu, bhante,",
  "tika-vin05t19:12_20": "anupasampannassa dātabbo assa,",
  "tika-vin05t19:12_21": "anupasampannassa hi datvā tassa santakaṁ katvā paribhuñjituṁ vaṭṭatī’’ti.",
  "tika-vin05t19:13_0": "Iti pāḷimuttakavinayavinicchayasaṅgahe",
  "tika-vin05t19:14_0": "Kappiyabhūmivinicchayakathā samattā."
}