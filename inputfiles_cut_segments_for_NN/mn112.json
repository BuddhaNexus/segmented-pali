{
  "mn112:0.1_0": "Majjhima Nikāya 112 ",
  "mn112:0.2_0": "Chabbisodhanasutta ",
  "mn112:1.1_0": "Evaṁ me sutaṁ—",
  "mn112:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn112:1.3_0": "Tatra kho bhagavā bhikkhū āmantesi: ",
  "mn112:1.4_0": "“bhikkhavo”ti. ",
  "mn112:1.5_0": "“Bhadante”ti te bhikkhū bhagavato paccassosuṁ. ",
  "mn112:1.6_0": "Bhagavā etadavoca: ",
  "mn112:2.1_0": "“Idha, bhikkhave, bhikkhu aññaṁ byākaroti: ",
  "mn112:2.2_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti pajānāmī’ti. ",
  "mn112:3.1_0": "Tassa, bhikkhave, bhikkhuno bhāsitaṁ neva abhinanditabbaṁ nappaṭikkositabbaṁ. ",
  "mn112:3.2_0": "Anabhinanditvā appaṭikkositvā pañho pucchitabbo: ",
  "mn112:3.3_0": "‘cattārome, āvuso, vohārā tena bhagavatā jānatā passatā arahatā sammāsambuddhena sammadakkhātā. ",
  "mn112:3.4_0": "Katame cattāro? ",
  "mn112:3.5_0": "Diṭṭhe diṭṭhavāditā, sute sutavāditā, mute mutavāditā, viññāte viññātavāditā—",
  "mn112:3.6_0": "ime kho, āvuso,",
  "mn112:3.6_1": "cattāro vohārā tena bhagavatā jānatā passatā arahatā sammāsambuddhena sammadakkhātā.",
  "mn112:3.7_0": "Kathaṁ jānato panāyasmato,",
  "mn112:3.7_1": "kathaṁ passato imesu catūsu vohāresu anupādāya āsavehi cittaṁ vimuttan’ti?",
  "mn112:4.1_0": "Khīṇāsavassa,",
  "mn112:4.1_1": "bhikkhave,",
  "mn112:4.1_2": "bhikkhuno vusitavato katakaraṇīyassa ohitabhārassa anuppattasadatthassa parikkhīṇabhavasaṁyojanassa sammadaññāvimuttassa",
  "mn112:4.1_3": "ayamanudhammo hoti veyyākaraṇāya:",
  "mn112:4.2_0": "‘diṭṭhe kho ahaṁ, āvuso,",
  "mn112:4.2_1": "anupāyo anapāyo anissito appaṭibaddho vippamutto visaṁyutto vimariyādīkatena cetasā viharāmi.",
  "mn112:4.3_0": "Sute kho ahaṁ, āvuso …pe… ",
  "mn112:4.4_0": "mute kho ahaṁ, āvuso … ",
  "mn112:4.5_0": "viññāte kho ahaṁ, āvuso,",
  "mn112:4.5_1": "anupāyo anapāyo anissito appaṭibaddho vippamutto visaṁyutto vimariyādīkatena cetasā viharāmi.",
  "mn112:4.6_0": "Evaṁ kho me, āvuso, jānato evaṁ passato imesu catūsu vohāresu anupādāya āsavehi cittaṁ vimuttan’ti. ",
  "mn112:5.1_0": "Tassa, bhikkhave, bhikkhuno ‘sādhū’ti bhāsitaṁ abhinanditabbaṁ anumoditabbaṁ. ",
  "mn112:5.2_0": "‘Sādhū’ti bhāsitaṁ abhinanditvā anumoditvā uttariṁ pañho pucchitabbo. ",
  "mn112:5.3_0": "‘Pañcime, āvuso,",
  "mn112:5.3_1": "upādānakkhandhā tena bhagavatā jānatā passatā arahatā sammāsambuddhena sammadakkhātā.",
  "mn112:5.4_0": "Katame pañca? ",
  "mn112:5.5_0": "Seyyathidaṁ—rūpupādānakkhandho,",
  "mn112:5.5_1": "vedanupādānakkhandho,",
  "mn112:5.5_2": "saññupādānakkhandho,",
  "mn112:5.5_3": "saṅkhārupādānakkhandho,",
  "mn112:5.5_4": "viññāṇupādānakkhandho—",
  "mn112:5.6_0": "ime kho, āvuso,",
  "mn112:5.6_1": "pañcupādānakkhandhā tena bhagavatā jānatā passatā arahatā sammāsambuddhena sammadakkhātā.",
  "mn112:5.7_0": "Kathaṁ jānato panāyasmato,",
  "mn112:5.7_1": "kathaṁ passato imesu pañcasu upādānakkhandhesu anupādāya āsavehi cittaṁ vimuttan’ti?",
  "mn112:6.1_0": "Khīṇāsavassa,",
  "mn112:6.1_1": "bhikkhave,",
  "mn112:6.1_2": "bhikkhuno vusitavato katakaraṇīyassa ohitabhārassa anuppattasadatthassa parikkhīṇabhavasaṁyojanassa sammadaññāvimuttassa",
  "mn112:6.1_3": "ayamanudhammo hoti veyyākaraṇāya:",
  "mn112:6.2_0": "‘rūpaṁ kho ahaṁ, āvuso,",
  "mn112:6.2_1": "abalaṁ virāgunaṁ anassāsikanti viditvā ye rūpe upāyūpādānā cetaso adhiṭṭhānābhinivesānusayā tesaṁ khayā",
  "mn112:6.2_2": "virāgā nirodhā cāgā paṭinissaggā vimuttaṁ me cittanti pajānāmi.",
  "mn112:6.3_0": "Vedanaṁ kho ahaṁ, āvuso …pe… ",
  "mn112:6.4_0": "saññaṁ kho ahaṁ, āvuso … ",
  "mn112:6.5_0": "saṅkhāre kho ahaṁ, āvuso … ",
  "mn112:6.6_0": "viññāṇaṁ kho ahaṁ, āvuso,",
  "mn112:6.6_1": "abalaṁ virāgunaṁ anassāsikanti viditvā ye viññāṇe upāyūpādānā cetaso adhiṭṭhānābhinivesānusayā tesaṁ",
  "mn112:6.6_2": "khayā virāgā nirodhā cāgā paṭinissaggā vimuttaṁ me cittanti pajānāmi.",
  "mn112:6.7_0": "Evaṁ kho me, āvuso,",
  "mn112:6.7_1": "jānato evaṁ passato imesu pañcasu upādānakkhandhesu anupādāya āsavehi cittaṁ vimuttan’ti.",
  "mn112:7.1_0": "Tassa, bhikkhave, bhikkhuno ‘sādhū’ti bhāsitaṁ abhinanditabbaṁ, anumoditabbaṁ. ",
  "mn112:7.2_0": "‘Sādhū’ti bhāsitaṁ abhinanditvā anumoditvā uttariṁ pañho pucchitabbo. ",
  "mn112:7.3_0": "‘Chayimā, āvuso, dhātuyo tena bhagavatā jānatā passatā arahatā sammāsambuddhena sammadakkhātā. ",
  "mn112:7.4_0": "Katamā cha? ",
  "mn112:7.5_0": "Pathavīdhātu, āpodhātu, tejodhātu, vāyodhātu, ākāsadhātu, viññāṇadhātu—",
  "mn112:7.6_0": "imā kho, āvuso, cha dhātuyo tena bhagavatā jānatā passatā arahatā sammāsambuddhena sammadakkhātā. ",
  "mn112:7.7_0": "Kathaṁ jānato panāyasmato, kathaṁ passato imāsu chasu dhātūsu anupādāya āsavehi cittaṁ vimuttan’ti? ",
  "mn112:8.1_0": "Khīṇāsavassa,",
  "mn112:8.1_1": "bhikkhave,",
  "mn112:8.1_2": "bhikkhuno vusitavato katakaraṇīyassa ohitabhārassa anuppattasadatthassa parikkhīṇabhavasaṁyojanassa sammadaññāvimuttassa",
  "mn112:8.1_3": "ayamanudhammo hoti veyyākaraṇāya:",
  "mn112:8.2_0": "‘pathavīdhātuṁ kho ahaṁ, āvuso, na attato upagacchiṁ, na ca pathavīdhātunissitaṁ attānaṁ. ",
  "mn112:8.3_0": "Ye ca pathavīdhātunissitā upāyūpādānā cetaso adhiṭṭhānābhinivesānusayā tesaṁ khayā virāgā nirodhā cāgā paṭinissaggā vimuttaṁ me cittanti pajānāmi. ",
  "mn112:8.4_0": "Āpodhātuṁ kho ahaṁ, āvuso …pe… ",
  "mn112:8.5_0": "tejodhātuṁ kho ahaṁ, āvuso … ",
  "mn112:8.6_0": "vāyodhātuṁ kho ahaṁ, āvuso … ",
  "mn112:8.7_0": "ākāsadhātuṁ kho ahaṁ, āvuso … ",
  "mn112:8.8_0": "viññāṇadhātuṁ kho ahaṁ, āvuso, na attato upagacchiṁ, na ca viññāṇadhātunissitaṁ attānaṁ. ",
  "mn112:8.9_0": "Ye ca viññāṇadhātunissitā upāyūpādānā cetaso adhiṭṭhānābhinivesānusayā tesaṁ khayā virāgā nirodhā cāgā paṭinissaggā vimuttaṁ me cittanti pajānāmi. ",
  "mn112:8.10_0": "Evaṁ kho me, āvuso, jānato, evaṁ passato imāsu chasu dhātūsu anupādāya āsavehi cittaṁ vimuttan’ti. ",
  "mn112:9.1_0": "Tassa, bhikkhave, bhikkhuno ‘sādhū’ti bhāsitaṁ abhinanditabbaṁ, anumoditabbaṁ. ",
  "mn112:9.2_0": "‘Sādhū’ti bhāsitaṁ abhinanditvā anumoditvā uttariṁ pañho pucchitabbo. ",
  "mn112:9.3_0": "‘Cha kho panimāni, āvuso,",
  "mn112:9.3_1": "ajjhattikabāhirāni āyatanāni tena bhagavatā jānatā passatā arahatā sammāsambuddhena sammadakkhātāni.",
  "mn112:9.4_0": "Katamāni cha? ",
  "mn112:9.5_0": "Cakkhu ceva rūpā ca,",
  "mn112:9.5_1": "sotañca saddā ca,",
  "mn112:9.5_2": "ghānañca gandhā ca,",
  "mn112:9.5_3": "jivhā ca rasā ca,",
  "mn112:9.5_4": "kāyo ca phoṭṭhabbā ca,",
  "mn112:9.5_5": "mano ca dhammā ca—",
  "mn112:9.6_0": "imāni kho, āvuso,",
  "mn112:9.6_1": "cha ajjhattikabāhirāni āyatanāni tena bhagavatā jānatā passatā arahatā sammāsambuddhena sammadakkhātāni.",
  "mn112:9.7_0": "Kathaṁ jānato panāyasmato,",
  "mn112:9.7_1": "kathaṁ passato imesu chasu ajjhattikabāhiresu āyatanesu anupādāya āsavehi cittaṁ vimuttan’ti?",
  "mn112:10.1_0": "Khīṇāsavassa,",
  "mn112:10.1_1": "bhikkhave,",
  "mn112:10.1_2": "bhikkhuno vusitavato katakaraṇīyassa ohitabhārassa anuppattasadatthassa parikkhīṇabhavasaṁyojanassa sammadaññāvimuttassa",
  "mn112:10.1_3": "ayamanudhammo hoti veyyākaraṇāya:",
  "mn112:10.2_0": "‘cakkhusmiṁ, āvuso,",
  "mn112:10.2_1": "rūpe cakkhuviññāṇe cakkhuviññāṇaviññātabbesu dhammesu yo chando yo rāgo yā nandī yā taṇhā ye ca upāyūpādānā",
  "mn112:10.2_2": "cetaso adhiṭṭhānābhinivesānusayā tesaṁ khayā virāgā nirodhā cāgā paṭinissaggā vimuttaṁ me cittanti pajānāmi.",
  "mn112:10.3_0": "Sotasmiṁ, āvuso, sadde sotaviññāṇe …pe… ",
  "mn112:10.4_0": "ghānasmiṁ, āvuso, gandhe ghānaviññāṇe … ",
  "mn112:10.5_0": "jivhāya, āvuso, rase jivhāviññāṇe … ",
  "mn112:10.6_0": "kāyasmiṁ, āvuso, phoṭṭhabbe kāyaviññāṇe … ",
  "mn112:10.7_0": "manasmiṁ, āvuso,",
  "mn112:10.7_1": "dhamme manoviññāṇe manoviññāṇaviññātabbesu dhammesu yo chando yo rāgo yā nandī yā taṇhā ye ca upāyūpādānā",
  "mn112:10.7_2": "cetaso adhiṭṭhānābhinivesānusayā tesaṁ khayā virāgā nirodhā cāgā paṭinissaggā vimuttaṁ me cittanti pajānāmi.",
  "mn112:10.8_0": "Evaṁ kho me, āvuso,",
  "mn112:10.8_1": "jānato evaṁ passato imesu chasu ajjhattikabāhiresu āyatanesu anupādāya āsavehi cittaṁ vimuttan’ti.",
  "mn112:11.1_0": "Tassa, bhikkhave, bhikkhuno ‘sādhū’ti bhāsitaṁ abhinanditabbaṁ anumoditabbaṁ. ",
  "mn112:11.2_0": "‘Sādhū’ti bhāsitaṁ abhinanditvā anumoditvā uttariṁ pañho pucchitabbo. ",
  "mn112:11.3_0": "‘Kathaṁ jānato panāyasmato,",
  "mn112:11.3_1": "kathaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā samūhatā’ti?",
  "mn112:12.1_0": "Khīṇāsavassa,",
  "mn112:12.1_1": "bhikkhave,",
  "mn112:12.1_2": "bhikkhuno vusitavato katakaraṇīyassa ohitabhārassa anuppattasadatthassa parikkhīṇabhavasaṁyojanassa sammadaññāvimuttassa",
  "mn112:12.1_3": "ayamanudhammo hoti veyyākaraṇāya:",
  "mn112:12.2_0": "‘pubbe kho ahaṁ, āvuso, agāriyabhūto samāno aviddasu ahosiṁ. ",
  "mn112:12.3_0": "Tassa me tathāgato vā tathāgatasāvako vā dhammaṁ desesi. ",
  "mn112:12.4_0": "Tāhaṁ dhammaṁ sutvā tathāgate saddhaṁ paṭilabhiṁ. ",
  "mn112:12.5_0": "So tena saddhāpaṭilābhena samannāgato iti paṭisañcikkhiṁ: ",
  "mn112:12.6_0": "“sambādho gharāvāso rajāpatho, abbhokāso pabbajjā. ",
  "mn112:12.7_0": "Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. ",
  "mn112:12.8_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”ti. ",
  "mn112:13.1_0": "So kho ahaṁ, āvuso,",
  "mn112:13.1_1": "aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya,",
  "mn112:13.1_2": "appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajiṁ.",
  "mn112:13.2_0": "So evaṁ pabbajito samāno bhikkhūnaṁ sikkhāsājīvasamāpanno pāṇātipātaṁ pahāya pāṇātipātā paṭivirato ahosiṁ nihitadaṇḍo nihitasattho,",
  "mn112:13.2_1": "lajjī dayāpanno sabbapāṇabhūtahitānukampī vihāsiṁ.",
  "mn112:13.3_0": "Adinnādānaṁ pahāya adinnādānā paṭivirato ahosiṁ dinnādāyī dinnapāṭikaṅkhī,",
  "mn112:13.3_1": "athenena sucibhūtena attanā vihāsiṁ.",
  "mn112:13.4_0": "Abrahmacariyaṁ pahāya brahmacārī ahosiṁ ārācārī virato methunā gāmadhammā. ",
  "mn112:13.5_0": "Musāvādaṁ pahāya musāvādā paṭivirato ahosiṁ saccavādī saccasandho theto paccayiko avisaṁvādako lokassa. ",
  "mn112:13.6_0": "Pisuṇaṁ vācaṁ pahāya pisuṇāya vācāya paṭivirato ahosiṁ,",
  "mn112:13.6_1": "ito sutvā na amutra akkhātā imesaṁ bhedāya,",
  "mn112:13.6_2": "amutra vā sutvā na imesaṁ akkhātā amūsaṁ bhedāya;",
  "mn112:13.6_3": "iti bhinnānaṁ vā sandhātā sahitānaṁ vā anuppadātā samaggārāmo samaggarato samagganandī samaggakaraṇiṁ vācaṁ bhāsitā ahosiṁ.",
  "mn112:13.7_0": "Pharusaṁ vācaṁ pahāya pharusāya vācāya paṭivirato ahosiṁ;",
  "mn112:13.7_1": "yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā ahosiṁ.",
  "mn112:13.8_0": "Samphappalāpaṁ pahāya samphappalāpā paṭivirato ahosiṁ;",
  "mn112:13.8_1": "kālavādī bhūtavādī atthavādī dhammavādī vinayavādī nidhānavatiṁ vācaṁ bhāsitā ahosiṁ kālena sāpadesaṁ pariyantavatiṁ atthasaṁhitaṁ.",
  "mn112:14.1_0": "So bījagāmabhūtagāmasamārambhā paṭivirato ahosiṁ,",
  "mn112:14.1_1": "ekabhattiko ahosiṁ rattūparato virato vikālabhojanā.",
  "mn112:14.2_0": "Naccagītavāditavisūkadassanā paṭivirato ahosiṁ. ",
  "mn112:14.3_0": "Mālāgandhavilepanadhāraṇamaṇḍanavibhūsanaṭṭhānā paṭivirato ahosiṁ. ",
  "mn112:14.4_0": "Uccāsayanamahāsayanā paṭivirato ahosiṁ. ",
  "mn112:14.5_0": "Jātarūparajatapaṭiggahaṇā paṭivirato ahosiṁ, ",
  "mn112:14.6_0": "āmakadhaññapaṭiggahaṇā paṭivirato ahosiṁ, ",
  "mn112:14.7_0": "āmakamaṁsapaṭiggahaṇā paṭivirato ahosiṁ; ",
  "mn112:14.8_0": "itthikumārikapaṭiggahaṇā paṭivirato ahosiṁ, ",
  "mn112:14.9_0": "dāsidāsapaṭiggahaṇā paṭivirato ahosiṁ, ",
  "mn112:14.10_0": "ajeḷakapaṭiggahaṇā paṭivirato ahosiṁ, ",
  "mn112:14.11_0": "kukkuṭasūkarapaṭiggahaṇā paṭivirato ahosiṁ, ",
  "mn112:14.12_0": "hatthigavassavaḷavapaṭiggahaṇā paṭivirato ahosiṁ, ",
  "mn112:14.13_0": "khettavatthupaṭiggahaṇā paṭivirato ahosiṁ. ",
  "mn112:14.14_0": "Dūteyyapahiṇagamanānuyogā paṭivirato ahosiṁ, ",
  "mn112:14.15_0": "kayavikkayā paṭivirato ahosiṁ, ",
  "mn112:14.16_0": "tulākūṭakaṁsakūṭamānakūṭā paṭivirato ahosiṁ, ",
  "mn112:14.17_0": "ukkoṭanavañcananikatisāciyogā paṭivirato ahosiṁ, ",
  "mn112:14.18_0": "chedanavadhabandhanaviparāmosaālopasahasākārā paṭivirato ahosiṁ. ",
  "mn112:14.19_0": "So santuṭṭho ahosiṁ kāyaparihārikena cīvarena,",
  "mn112:14.19_1": "kucchiparihārikena piṇḍapātena.",
  "mn112:14.19_2": "So yena yeneva pakkamiṁ samādāyeva pakkamiṁ.",
  "mn112:14.20_0": "Seyyathāpi nāma pakkhī sakuṇo yena yeneva ḍeti sapattabhārova ḍeti; ",
  "mn112:14.21_0": "evameva kho ahaṁ, āvuso;",
  "mn112:14.21_1": "santuṭṭho ahosiṁ kāyaparihārikena cīvarena,",
  "mn112:14.21_2": "kucchiparihārikena piṇḍapātena.",
  "mn112:14.21_3": "So yena yeneva pakkamiṁ samādāyeva pakkamiṁ.",
  "mn112:14.22_0": "So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedesiṁ. ",
  "mn112:15.1_0": "So cakkhunā rūpaṁ disvā na nimittaggāhī ahosiṁ nānubyañjanaggāhī; ",
  "mn112:15.2_0": "yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "mn112:15.2_1": "tassa saṁvarāya paṭipajjiṁ;",
  "mn112:15.2_2": "rakkhiṁ cakkhundriyaṁ,",
  "mn112:15.2_3": "cakkhundriye saṁvaraṁ āpajjiṁ.",
  "mn112:15.3_0": "Sotena saddaṁ sutvā …pe… ",
  "mn112:15.4_0": "ghānena gandhaṁ ghāyitvā …pe… ",
  "mn112:15.5_0": "jivhāya rasaṁ sāyitvā …pe… ",
  "mn112:15.6_0": "kāyena phoṭṭhabbaṁ phusitvā …pe… ",
  "mn112:15.7_0": "manasā dhammaṁ viññāya na nimittaggāhī ahosiṁ nānubyañjanaggāhī; ",
  "mn112:15.8_0": "yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "mn112:15.8_1": "tassa saṁvarāya paṭipajjiṁ;",
  "mn112:15.8_2": "rakkhiṁ manindriyaṁ,",
  "mn112:15.8_3": "manindriye saṁvaraṁ āpajjiṁ.",
  "mn112:15.9_0": "So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedesiṁ. ",
  "mn112:16.1_0": "So abhikkante paṭikkante sampajānakārī ahosiṁ,",
  "mn112:16.1_1": "ālokite vilokite sampajānakārī ahosiṁ,",
  "mn112:16.1_2": "samiñjite pasārite sampajānakārī ahosiṁ,",
  "mn112:16.1_3": "saṅghāṭipattacīvaradhāraṇe sampajānakārī ahosiṁ,",
  "mn112:16.1_4": "asite pīte khāyite sāyite sampajānakārī ahosiṁ,",
  "mn112:16.1_5": "uccārapassāvakamme sampajānakārī ahosiṁ,",
  "mn112:16.1_6": "gate ṭhite nisinne sutte jāgarite bhāsite tuṇhībhāve sampajānakārī ahosiṁ.",
  "mn112:16.2_0": "So iminā ca ariyena sīlakkhandhena samannāgato,",
  "mn112:16.2_1": "imāya ca ariyāya santuṭṭhiyā samannāgato,",
  "mn112:16.2_2": "iminā ca ariyena indriyasaṁvarena samannāgato,",
  "mn112:16.2_3": "iminā ca ariyena satisampajaññena samannāgato",
  "mn112:16.3_0": "vivittaṁ senāsanaṁ bhajiṁ araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. ",
  "mn112:16.4_0": "So pacchābhattaṁ piṇḍapātapaṭikkanto nisīdiṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "mn112:17.1_0": "So abhijjhaṁ loke pahāya vigatābhijjhena cetasā vihāsiṁ, abhijjhāya cittaṁ parisodhesiṁ. ",
  "mn112:17.2_0": "Byāpādapadosaṁ pahāya abyāpannacitto vihāsiṁ sabbapāṇabhūtahitānukampī,",
  "mn112:17.2_1": "byāpādapadosā cittaṁ parisodhesiṁ.",
  "mn112:17.3_0": "Thinamiddhaṁ pahāya vigatathinamiddho vihāsiṁ ālokasaññī sato sampajāno,",
  "mn112:17.3_1": "thinamiddhā cittaṁ parisodhesiṁ.",
  "mn112:17.4_0": "Uddhaccakukkuccaṁ pahāya anuddhato vihāsiṁ ajjhattaṁ,",
  "mn112:17.4_1": "vūpasantacitto,",
  "mn112:17.4_2": "uddhaccakukkuccā cittaṁ parisodhesiṁ.",
  "mn112:17.5_0": "Vicikicchaṁ pahāya tiṇṇavicikiccho vihāsiṁ akathaṅkathī kusalesu dhammesu,",
  "mn112:17.5_1": "vicikicchāya cittaṁ parisodhesiṁ.",
  "mn112:18.1_0": "So ime pañca nīvaraṇe pahāya cetaso upakkilese paññāya dubbalīkaraṇe ",
  "mn112:18.2_0": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihāsiṁ. ",
  "mn112:18.3_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ …pe… ",
  "mn112:18.4_0": "tatiyaṁ jhānaṁ … ",
  "mn112:18.5_0": "catutthaṁ jhānaṁ upasampajja vihāsiṁ. ",
  "mn112:19.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn112:19.1_1": "āsavānaṁ khayañāṇāya cittaṁ abhininnāmesiṁ.",
  "mn112:19.2_0": "So idaṁ dukkhanti yathābhūtaṁ abbhaññāsiṁ,",
  "mn112:19.2_1": "ayaṁ dukkhasamudayoti yathābhūtaṁ abbhaññāsiṁ,",
  "mn112:19.2_2": "ayaṁ dukkhanirodhoti yathābhūtaṁ abbhaññāsiṁ,",
  "mn112:19.2_3": "ayaṁ dukkhanirodhagāminī paṭipadāti yathābhūtaṁ abbhaññāsiṁ;",
  "mn112:19.3_0": "ime āsavāti yathābhūtaṁ abbhaññāsiṁ,",
  "mn112:19.3_1": "ayaṁ āsavasamudayoti yathābhūtaṁ abbhaññāsiṁ,",
  "mn112:19.3_2": "ayaṁ āsavanirodhoti yathābhūtaṁ abbhaññāsiṁ,",
  "mn112:19.3_3": "ayaṁ āsavanirodhagāminī paṭipadāti yathābhūtaṁ abbhaññāsiṁ.",
  "mn112:20.1_0": "Tassa me evaṁ jānato evaṁ passato kāmāsavāpi cittaṁ vimuccittha,",
  "mn112:20.1_1": "bhavāsavāpi cittaṁ vimuccittha,",
  "mn112:20.1_2": "avijjāsavāpi cittaṁ vimuccittha.",
  "mn112:20.2_0": "Vimuttasmiṁ vimuttamiti ñāṇaṁ ahosi. ",
  "mn112:20.3_0": "Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti abbhaññāsiṁ. ",
  "mn112:20.4_0": "Evaṁ kho me, āvuso,",
  "mn112:20.4_1": "jānato evaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā samūhatā’ti.",
  "mn112:21.1_0": "Tassa, bhikkhave, bhikkhuno ‘sādhū’ti bhāsitaṁ abhinanditabbaṁ anumoditabbaṁ. ",
  "mn112:21.2_0": "‘Sādhū’ti bhāsitaṁ abhinanditvā anumoditvā evamassa vacanīyo: ",
  "mn112:21.3_0": "‘lābhā no, āvuso, suladdhaṁ no, āvuso, ",
  "mn112:21.4_0": "ye mayaṁ āyasmantaṁ tādisaṁ sabrahmacāriṁ samanupassāmā’”ti. ",
  "mn112:21.5_0": "Idamavoca bhagavā. ",
  "mn112:21.6_0": "Attamanā te bhikkhū bhagavato bhāsitaṁ abhinandunti. ",
  "mn112:21.7_0": "Chabbisodhanasuttaṁ niṭṭhitaṁ dutiyaṁ. "
}