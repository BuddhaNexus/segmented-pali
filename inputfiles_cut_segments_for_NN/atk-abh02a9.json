{
  "atk-abh02a9:0_0": "10. Bojjhaṅgavibhaṅgo",
  "atk-abh02a9:1_0": "1. Suttantabhājanīyavaṇṇanā",
  "atk-abh02a9:2_0": "466.",
  "atk-abh02a9:2_1": "Idāni tadanantare bojjhaṅgavibhaṅge sattāti gaṇanaparicchedo.",
  "atk-abh02a9:2_2": "Bojjhaṅgāti bodhiyā bodhissa vā aṅgāti bojjhaṅgā.",
  "atk-abh02a9:2_3": "Idaṁ vuttaṁ hoti –",
  "atk-abh02a9:2_4": "yā esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ",
  "atk-abh02a9:2_5": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā",
  "atk-abh02a9:2_6": "ariyasāvako bujjhatīti katvā bodhīti vuccati,",
  "atk-abh02a9:2_7": "bujjhati kilesasantānaniddāya uṭṭhahati,",
  "atk-abh02a9:2_8": "cattāri vā ariyasaccāni paṭivijjhati,",
  "atk-abh02a9:2_9": "nibbānameva vā sacchikaroti,",
  "atk-abh02a9:2_10": "tassā dhammasāmaggīsaṅkhātāya bodhiyā aṅgātipi bojjhaṅgā,",
  "atk-abh02a9:2_11": "jhānaṅgamaggaṅgādīni viya.",
  "atk-abh02a9:2_12": "Yo panesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati,",
  "atk-abh02a9:2_13": "tassa bodhissa aṅgātipi bojjhaṅgā,",
  "atk-abh02a9:2_14": "senaṅgarathaṅgādayo viya.",
  "atk-abh02a9:2_15": "Tenāhu aṭṭhakathācariyā –",
  "atk-abh02a9:2_16": "“bujjhanakassa puggalassa aṅgāti vā bojjhaṅgā”ti.",
  "atk-abh02a9:3_0": "Apica “bojjhaṅgāti kenaṭṭhena bojjhaṅgā?",
  "atk-abh02a9:3_1": "Bodhāya saṁvattantīti bojjhaṅgā,",
  "atk-abh02a9:3_2": "bujjhantīti bojjhaṅgā,",
  "atk-abh02a9:3_3": "anubujjhantīti bojjhaṅgā,",
  "atk-abh02a9:3_4": "paṭibujjhantīti bojjhaṅgā,",
  "atk-abh02a9:3_5": "sambujjhantīti bojjhaṅgā”ti iminā paṭisambhidānayenāpi bojjhaṅgattho veditabbo.",
  "atk-abh02a9:4_0": "Satisambojjhaṅgotiādīsu pasattho sundaro ca bojjhaṅgo sambojjhaṅgo,",
  "atk-abh02a9:4_1": "satiyeva sambojjhaṅgo satisambojjhaṅgo.",
  "atk-abh02a9:4_2": "Tattha upaṭṭhānalakkhaṇo satisambojjhaṅgo,",
  "atk-abh02a9:4_3": "pavicayalakkhaṇo dhammavicayasambojjhaṅgo,",
  "atk-abh02a9:4_4": "paggahalakkhaṇo vīriyasambojjhaṅgo,",
  "atk-abh02a9:4_5": "pharaṇalakkhaṇo pītisambojjhaṅgo,",
  "atk-abh02a9:4_6": "upasamalakkhaṇo passaddhisambojjhaṅgo,",
  "atk-abh02a9:4_7": "avikkhepalakkhaṇo samādhisambojjhaṅgo,",
  "atk-abh02a9:4_8": "paṭisaṅkhānalakkhaṇo upekkhāsambojjhaṅgo.",
  "atk-abh02a9:4_9": "Tesu “satiñca khvāhaṁ,",
  "atk-abh02a9:4_10": "bhikkhave,",
  "atk-abh02a9:4_11": "sabbatthikaṁ vadāmī”ti vacanato sabbesaṁ bojjhaṅgānaṁ upakārakattā satisambojjhaṅgo paṭhamaṁ vutto.",
  "atk-abh02a9:4_12": "Tato paraṁ “so tathā sato viharanto taṁ dhammaṁ paññāya pavicinatī”tiādinā nayena evaṁ anukkameneva nikkhepapayojanaṁ pāḷiyaṁ āgatameva.",
  "atk-abh02a9:5_0": "Kasmā panete satteva vuttā,",
  "atk-abh02a9:5_1": "anūnā anadhikāti?",
  "atk-abh02a9:5_2": "Līnuddhaccapaṭipakkhato sabbatthikato ca.",
  "atk-abh02a9:5_3": "Ettha hi tayo bojjhaṅgā līnassa paṭipakkhā, yathāha –",
  "atk-abh02a9:5_4": "“yasmiñca kho,",
  "atk-abh02a9:5_5": "bhikkhave,",
  "atk-abh02a9:5_6": "samaye līnaṁ cittaṁ hoti,",
  "atk-abh02a9:5_7": "kālo tasmiṁ samaye dhammavicayasambojjhaṅgassa bhāvanāya,",
  "atk-abh02a9:5_8": "kālo vīriyasambojjhaṅgassa bhāvanāya,",
  "atk-abh02a9:5_9": "kālo pītisambojjhaṅgassa bhāvanāyā”ti.",
  "atk-abh02a9:5_10": "Tayo uddhaccassa paṭipakkhā, yathāha –",
  "atk-abh02a9:5_11": "“yasmiñca kho,",
  "atk-abh02a9:5_12": "bhikkhave,",
  "atk-abh02a9:5_13": "samaye uddhataṁ cittaṁ hoti,",
  "atk-abh02a9:5_14": "kālo tasmiṁ samaye passaddhisambojjhaṅgassa bhāvanāya,",
  "atk-abh02a9:5_15": "kālo samādhisambojjhaṅgassa bhāvanāya,",
  "atk-abh02a9:5_16": "kālo upekkhāsambojjhaṅgassa bhāvanāyā”ti.",
  "atk-abh02a9:5_17": "Eko panettha loṇadhūpanaṁ viya sabbabyañjanesu,",
  "atk-abh02a9:5_18": "sabbakammikaamacco viya ca sabbesu rājakiccesu,",
  "atk-abh02a9:5_19": "sabbabojjhaṅgesu icchitabbato sabbatthiko, yathāha –",
  "atk-abh02a9:5_20": "“satiñca khvāhaṁ,",
  "atk-abh02a9:5_21": "bhikkhave,",
  "atk-abh02a9:5_22": "sabbatthikaṁ vadāmī”ti.",
  "atk-abh02a9:5_23": "“Sabbatthaka”ntipi pāḷi.",
  "atk-abh02a9:5_24": "Dvinnampi sabbattha icchitabbanti attho.",
  "atk-abh02a9:5_25": "Evaṁ līnuddhaccapaṭipakkhato sabbatthikato ca satteva vuttāti veditabbā.",
  "atk-abh02a9:6_0": "467.",
  "atk-abh02a9:6_1": "Idāni nesaṁ ekasmiṁyevārammaṇe attano attano kiccavasena nānākaraṇaṁ dassetuṁ tattha katamo satisambojjhaṅgotiādi āraddhaṁ.",
  "atk-abh02a9:6_2": "Tattha idha bhikkhūti imasmiṁ sāsane bhikkhu.",
  "atk-abh02a9:6_3": "Satimā hotīti paññāya paññavā,",
  "atk-abh02a9:6_4": "yasena yasavā,",
  "atk-abh02a9:6_5": "dhanena dhanavā viya satiyā satimā hoti,",
  "atk-abh02a9:6_6": "satisampannoti attho.",
  "atk-abh02a9:6_7": "Paramenāti uttamena;",
  "atk-abh02a9:6_8": "tañhi paramatthasaccassa nibbānassa ceva maggassa ca anulomato paramaṁ nāma hoti uttamaṁ seṭṭhaṁ.",
  "atk-abh02a9:6_9": "Satinepakkenāti nepakkaṁ vuccati paññā;",
  "atk-abh02a9:6_10": "satiyā ceva nepakkena cāti attho.",
  "atk-abh02a9:7_0": "Kasmā pana imasmiṁ satibhājanīye paññā saṅgahitāti?",
  "atk-abh02a9:7_1": "Satiyā balavabhāvadīpanatthaṁ.",
  "atk-abh02a9:7_2": "Sati hi paññāya saddhimpi uppajjati vināpi,",
  "atk-abh02a9:7_3": "paññāya saddhiṁ uppajjamānā balavatī hoti,",
  "atk-abh02a9:7_4": "vinā uppajjamānā dubbalā.",
  "atk-abh02a9:7_5": "Tenassā balavabhāvadīpanatthaṁ paññā saṅgahitā.",
  "atk-abh02a9:7_6": "Yathā hi dvīsu disāsu dve rājamahāmattā tiṭṭheyyuṁ;",
  "atk-abh02a9:7_7": "tesu eko rājaputtaṁ gahetvā tiṭṭheyya,",
  "atk-abh02a9:7_8": "eko attano dhammatāya ekakova tesu rājaputtaṁ gahetvā ṭhito attanopi tejena rājaputtassapi tejena tejavā hoti;",
  "atk-abh02a9:7_9": "attano dhammatāya ṭhito na tena samatejo hoti;",
  "atk-abh02a9:7_10": "evameva rājaputtaṁ gahetvā ṭhitamahāmatto viya paññāya saddhiṁ uppannā sati,",
  "atk-abh02a9:7_11": "attano dhammatāya ṭhito viya vinā paññāya uppannā.",
  "atk-abh02a9:7_12": "Tattha yathā rājaputtaṁ gahetvā ṭhito attanopi tejena rājaputtassapi tejena tejavā hoti,",
  "atk-abh02a9:7_13": "evaṁ paññāya saddhiṁ uppannā sati balavatī hoti;",
  "atk-abh02a9:7_14": "yathā attano dhammatāya ṭhito na tena samatejo hoti,",
  "atk-abh02a9:7_15": "evaṁ vinā paññāya uppannā dubbalā hotīti balavabhāvadīpanatthaṁ paññā gahitāti.",
  "atk-abh02a9:8_0": "Cirakatampīti attano vā parassa vā kāyena cirakataṁ vattaṁ vā kasiṇamaṇḍalaṁ vā kasiṇaparikammaṁ vā.",
  "atk-abh02a9:8_1": "Cirabhāsitampīti attanā vā parena vā vācāya cirabhāsitaṁ bahukampi,",
  "atk-abh02a9:8_2": "vattasīse ṭhatvā dhammakathaṁ vā kammaṭṭhānavinicchayaṁ vā,",
  "atk-abh02a9:8_3": "vimuttāyatanasīse vā ṭhatvā dhammakathameva.",
  "atk-abh02a9:8_4": "Saritā hotīti taṁ kāyaviññattiṁ vacīviññattiñca samuṭṭhāpetvā pavattaṁ arūpadhammakoṭṭhāsaṁ ‘evaṁ uppajjitvā evaṁ niruddho’ti saritā hoti.",
  "atk-abh02a9:8_5": "Anussaritāti punappunaṁ saritā.",
  "atk-abh02a9:8_6": "Ayaṁ vuccati satisambojjhaṅgoti ayaṁ evaṁ uppannā sesabojjhaṅgasamuṭṭhāpikā vipassanāsampayuttā sati satisambojjhaṅgo nāma kathīyati.",
  "atk-abh02a9:9_0": "So tathā sato viharantoti so bhikkhu tenākārena uppannāya satiyā sato hutvā viharanto.",
  "atk-abh02a9:9_1": "Taṁ dhammanti taṁ cirakataṁ cirabhāsitaṁ heṭṭhā vuttappakāraṁ dhammaṁ.",
  "atk-abh02a9:9_2": "Paññāya pavicinatīti paññāya ‘aniccaṁ dukkhaṁ anattā’ti pavicinati.",
  "atk-abh02a9:9_3": "Pavicaratīti ‘aniccaṁ dukkhaṁ anattā’ti tattha paññaṁ carāpento pavicarati.",
  "atk-abh02a9:9_4": "Parivīmaṁsaṁ āpajjatīti olokanaṁ gavesanaṁ āpajjati.",
  "atk-abh02a9:9_5": "Ayaṁ vuccatīti idaṁ vuttappakāraṁ bojjhaṅgasamuṭṭhāpakaṁ vipassanāñāṇaṁ dhammavicayasambojjhaṅgo nāma vuccati.",
  "atk-abh02a9:10_0": "Tassa taṁ dhammanti tassa bhikkhuno taṁ heṭṭhā vuttappakāraṁ dhammaṁ.",
  "atk-abh02a9:10_1": "Āraddhaṁ hotīti paripuṇṇaṁ hoti paggahitaṁ.",
  "atk-abh02a9:10_2": "Asallīnanti āraddhattāyeva asallīnaṁ.",
  "atk-abh02a9:10_3": "Ayaṁ vuccatīti idaṁ bojjhaṅgasamuṭṭhāpakaṁ vipassanāsampayuttaṁ vīriyaṁ vīriyasambojjhaṅgo nāma vuccati.",
  "atk-abh02a9:11_0": "Nirāmisāti kāmāmisalokāmisavaṭṭāmisānaṁ abhāvena nirāmisā parisuddhā.",
  "atk-abh02a9:11_1": "Ayaṁ vuccatīti ayaṁ bojjhaṅgasamuṭṭhāpikā vipassanāsampayuttā pīti pītisambojjhaṅgo nāma vuccati.",
  "atk-abh02a9:12_0": "Pītimanassāti pītisampayuttacittassa.",
  "atk-abh02a9:12_1": "Kāyopi passambhatīti khandhattayasaṅkhāto nāmakāyo kilesadarathapaṭippassaddhiyā passambhati.",
  "atk-abh02a9:12_2": "Cittampīti viññāṇakkhandhopi tatheva passambhati.",
  "atk-abh02a9:12_3": "Ayaṁ vuccatīti ayaṁ bojjhaṅgasamuṭṭhāpikā vipassanāsampayuttā passaddhi passaddhisambojjhaṅgo nāma vuccati.",
  "atk-abh02a9:13_0": "Passaddhakāyassa sukhinoti passaddhakāyatāya uppannasukhena sukhitassa.",
  "atk-abh02a9:13_1": "Samādhiyatīti sammā ādhiyati,",
  "atk-abh02a9:13_2": "niccalaṁ hutvā ārammaṇe ṭhapīyati,",
  "atk-abh02a9:13_3": "appanāppattaṁ viya hoti.",
  "atk-abh02a9:13_4": "Ayaṁ vuccatīti ayaṁ bojjhaṅgasamuṭṭhāpikā vipassanāsampayuttā cittekaggatā samādhisambojjhaṅgo nāma vuccati.",
  "atk-abh02a9:14_0": "Tathā samāhitanti tena appanāppattena viya samādhinā samāhitaṁ.",
  "atk-abh02a9:14_1": "Sādhukaṁ ajjhupekkhitā hotīti suṭṭhu ajjhupekkhitā hoti;",
  "atk-abh02a9:14_2": "tesaṁ dhammānaṁ pahānavaḍḍhane abyāvaṭo hutvā ajjhupekkhati.",
  "atk-abh02a9:14_3": "Ayaṁvuccatīti ayaṁ channaṁ bojjhaṅgānaṁ anosakkanaanativattanabhāvasādhako majjhattākāro upekkhāsambojjhaṅgo nāma vuccati.",
  "atk-abh02a9:15_0": "Ettāvatā kiṁ kathitaṁ nāma hoti?",
  "atk-abh02a9:15_1": "Apubbaṁ acarimaṁ ekacittakkhaṇe nānārasalakkhaṇā pubbabhāgavipassanā bojjhaṅgā kathitā hontīti.",
  "atk-abh02a9:16_0": "Paṭhamo nayo.",
  "atk-abh02a9:17_0": "468-469.",
  "atk-abh02a9:17_1": "Idāni yena pariyāyena satta bojjhaṅgā cuddasa honti,",
  "atk-abh02a9:17_2": "tassa pakāsanatthaṁ dutiyanayaṁ dassento puna satta bojjhaṅgātiādimāha.",
  "atk-abh02a9:17_3": "Tatrāyaṁ anupubbapadavaṇṇanā –",
  "atk-abh02a9:17_4": "ajjhattaṁ dhammesu satīti ajjhattikasaṅkhāre pariggaṇhantassa uppannā sati.",
  "atk-abh02a9:17_5": "Bahiddhā dhammesu satīti bahiddhāsaṅkhāre pariggaṇhantassa uppannā sati.",
  "atk-abh02a9:17_6": "Yadapīti yāpi.",
  "atk-abh02a9:17_7": "Tadapīti sāpi.",
  "atk-abh02a9:17_8": "Abhiññāyāti abhiññeyyadhamme abhijānanatthāya.",
  "atk-abh02a9:17_9": "Sambodhāyāti sambodhi vuccati maggo,",
  "atk-abh02a9:17_10": "maggatthāyāti attho.",
  "atk-abh02a9:17_11": "Nibbānāyāti vānaṁ vuccati taṇhā;",
  "atk-abh02a9:17_12": "sā tattha natthīti nibbānaṁ,",
  "atk-abh02a9:17_13": "tadatthāya,",
  "atk-abh02a9:17_14": "asaṅkhatāya amatadhātuyā sacchikiriyatthāya saṁvattatīti attho.",
  "atk-abh02a9:17_15": "Dhammavicayasambojjhaṅgepi eseva nayo.",
  "atk-abh02a9:18_0": "Kāyikaṁ vīriyanti caṅkamaṁ adhiṭṭhahantassa uppannavīriyaṁ.",
  "atk-abh02a9:18_1": "Cetasikaṁ vīriyanti “na tāvāhaṁ imaṁ pallaṅkaṁ bhindissāmi yāva me na anupādāya āsavehi cittaṁ vimuccissatī”ti evaṁ kāyapayogaṁ vinā uppannavīriyaṁ.",
  "atk-abh02a9:18_2": "Kāyapassaddhīti tiṇṇaṁ khandhānaṁ darathapassaddhi.",
  "atk-abh02a9:18_3": "Cittapassaddhīti viññāṇakkhandhassa darathapassaddhi.",
  "atk-abh02a9:18_4": "Upekkhāsambojjhaṅge satisambojjhaṅgasadisova vinicchayo.",
  "atk-abh02a9:18_5": "Imasmiṁ naye satta bojjhaṅgā lokiyalokuttaramissakā kathitā.",
  "atk-abh02a9:19_0": "Porāṇakattherā pana ‘ettakena pākaṭaṁ na hotī’ti vibhajitvā dassesuṁ.",
  "atk-abh02a9:19_1": "Etesu hi ajjhattadhammesu sati pavicayo upekkhāti ime tayo attano khandhārammaṇattā lokiyāva honti.",
  "atk-abh02a9:19_2": "Tathā maggaṁ appattaṁ kāyikavīriyaṁ.",
  "atk-abh02a9:19_3": "Avitakkaavicārā pana pītisamādhiyo lokuttarā honti.",
  "atk-abh02a9:19_4": "Sesā lokiyalokuttaramissakāti.",
  "atk-abh02a9:20_0": "Tattha ajjhattaṁ tāva dhammesu satipavicayaupekkhā ajjhattārammaṇā,",
  "atk-abh02a9:20_1": "lokuttarā pana bahiddhārammaṇāti tesaṁ lokuttarabhāvo mā yujjittha.",
  "atk-abh02a9:20_2": "Caṅkamappayogena nibbattavīriyampi lokiyanti vadanto na kilamati.",
  "atk-abh02a9:20_3": "Avitakkaavicārā pana pītisamādhiyo kadā lokuttarā hontīti?",
  "atk-abh02a9:20_4": "Kāmāvacare tāva pītisambojjhaṅgo labbhati,",
  "atk-abh02a9:20_5": "avitakkaavicārā pīti na labbhati.",
  "atk-abh02a9:20_6": "Rūpāvacare avitakkaavicārā pīti labbhati,",
  "atk-abh02a9:20_7": "pītisambojjhaṅgo pana na labbhati.",
  "atk-abh02a9:20_8": "Arūpāvacare sabbena sabbaṁ na labbhati.",
  "atk-abh02a9:20_9": "Ettha pana alabbhamānakaṁ upādāya labbhamānakāpi paṭikkhittā.",
  "atk-abh02a9:20_10": "Evamayaṁ avitakkaavicāro pītisambojjhaṅgo kāmāvacaratopi nikkhanto rūpāvacaratopi arūpāvacaratopīti nibbattitalokuttaro yevāti kathito.",
  "atk-abh02a9:21_0": "Tathā kāmāvacare samādhisambojjhaṅgo labbhati,",
  "atk-abh02a9:21_1": "avitakkaavicāro pana samādhi na labbhati.",
  "atk-abh02a9:21_2": "Rūpāvacaraarūpāvacaresu avitakkaavicāro samādhi labbhati,",
  "atk-abh02a9:21_3": "samādhisambojjhaṅgo pana na labbhati.",
  "atk-abh02a9:21_4": "Ettha pana alabbhamānakaṁ upādāya labbhamānakopi paṭikkhitto.",
  "atk-abh02a9:21_5": "Evamayaṁ avitakkaavicāro samādhi kāmāvacaratopi nikkhanto rūpāvacaratopi arūpāvacaratopīti nibbattitalokuttaro yevāti kathito.",
  "atk-abh02a9:22_0": "Apica lokiyaṁ gahetvā lokuttaro kātabbo;",
  "atk-abh02a9:22_1": "lokuttaraṁ gahetvā lokiyo kātabbo.",
  "atk-abh02a9:22_2": "Ajjhattadhammesu hi satipavicayaupekkhānaṁ lokuttarabhāvanākālopi atthi.",
  "atk-abh02a9:22_3": "Tatridaṁ suttaṁ –",
  "atk-abh02a9:22_4": "“ajjhattavimokkhaṁ khvāhaṁ, āvuso,",
  "atk-abh02a9:22_5": "sabbupādānakkhayaṁ vadāmi;",
  "atk-abh02a9:22_6": "evamassime āsavā nānusentī”ti iminā suttena lokuttarā honti.",
  "atk-abh02a9:22_7": "Yadā pana caṅkamapayogena nibbatte kāyikavīriye anupasanteyeva vipassanā maggena ghaṭīyati,",
  "atk-abh02a9:22_8": "tadā taṁ lokuttaraṁ hoti.",
  "atk-abh02a9:22_9": "Ye pana therā “kasiṇajjhāne,",
  "atk-abh02a9:22_10": "ānāpānajjhāne,",
  "atk-abh02a9:22_11": "brahmavihārajjhāne ca bojjhaṅgo uddharanto na vāretabbo”ti vadanti,",
  "atk-abh02a9:22_12": "tesaṁ vāde avitakkaavicārā pītisamādhisambojjhaṅgā lokiyā hontīti.",
  "atk-abh02a9:23_0": "Dutiyo nayo.",
  "atk-abh02a9:24_0": "470-471.",
  "atk-abh02a9:24_1": "Idāni bojjhaṅgānaṁ bhāvanāvasena pavattaṁ tatiyanayaṁ dassento puna satta bojjhaṅgātiādimāha.",
  "atk-abh02a9:24_2": "Tatthāpi ayaṁ anupubbapadavaṇṇanā –",
  "atk-abh02a9:24_3": "bhāvetīti vaḍḍheti;",
  "atk-abh02a9:24_4": "attano santāne punappunaṁ janeti abhinibbatteti.",
  "atk-abh02a9:24_5": "Vivekanissitanti viveke nissitaṁ.",
  "atk-abh02a9:24_6": "Vivekoti vivittatā.",
  "atk-abh02a9:24_7": "So cāyaṁ tadaṅgaviveko,",
  "atk-abh02a9:24_8": "vikkhambhanasamucchedapaṭippassaddhinissaraṇavivekoti pañcavidho.",
  "atk-abh02a9:24_9": "Tattha tadaṅgaviveko nāma vipassanā.",
  "atk-abh02a9:24_10": "Vikkhambhanaviveko nāma aṭṭha samāpattiyo.",
  "atk-abh02a9:24_11": "Samucchedaviveko nāma maggo.",
  "atk-abh02a9:24_12": "Paṭippassaddhiviveko nāma phalaṁ.",
  "atk-abh02a9:24_13": "Nissaraṇaviveko nāma sabbanimittanissaṭaṁ nibbānaṁ.",
  "atk-abh02a9:24_14": "Evametasmiṁ pañcavidhe viveke nissitaṁ vivekanissitanti tadaṅgavivekanissitaṁ samucchedavivekanissitaṁ",
  "atk-abh02a9:24_15": "nissaraṇavivekanissitañca satisambojjhaṅgaṁ bhāvetīti ayamattho veditabbo.",
  "atk-abh02a9:25_0": "Tathā hi ayaṁ satisambojjhaṅgabhāvanānuyogamanuyutto yogī vipassanākkhaṇe kiccato tadaṅgavivekanissitaṁ,",
  "atk-abh02a9:25_1": "ajjhāsayato nissaraṇavivekanissitaṁ,",
  "atk-abh02a9:25_2": "maggakāle pana kiccato samucchedavivekanissitaṁ,",
  "atk-abh02a9:25_3": "ārammaṇato nissaraṇavivekanissitaṁ,",
  "atk-abh02a9:25_4": "satisambojjhaṅgaṁ bhāveti.",
  "atk-abh02a9:25_5": "Pañcavivekanissitampīti eke.",
  "atk-abh02a9:25_6": "Te hi na kevalaṁ balavavipassanāmaggaphalakkhaṇesu eva bojjhaṅgaṁ uddharanti,",
  "atk-abh02a9:25_7": "vipassanāpādakakasiṇajjhānaānāpānāsubhabrahmavihārajjhānesupi uddharanti,",
  "atk-abh02a9:25_8": "na ca paṭisiddhā aṭṭhakathācariyehi.",
  "atk-abh02a9:25_9": "Tasmā tesaṁ matena etesaṁ jhānānaṁ pavattikkhaṇe kiccato eva vikkhambhanavivekanissitaṁ.",
  "atk-abh02a9:25_10": "Yathā ca vipassanākkhaṇe “ajjhāsayato nissaraṇavivekanissita”nti vuttaṁ,",
  "atk-abh02a9:25_11": "evaṁ “paṭippassaddhivivekanissitampi bhāvetī”ti vattuṁ vaṭṭati.",
  "atk-abh02a9:25_12": "Esa nayo virāganissitādīsu.",
  "atk-abh02a9:25_13": "Vivekatthā eva hi virāgādayo.",
  "atk-abh02a9:26_0": "Kevalañcettha vossaggo duvidho –",
  "atk-abh02a9:26_1": "pariccāgavossaggo ca pakkhandanavossaggo cāti.",
  "atk-abh02a9:26_2": "Tattha ‘pariccāgavossaggo’ti vipassanākkhaṇe ca tadaṅgavasena maggakkhaṇe ca samucchedavasena kilesappahānaṁ.",
  "atk-abh02a9:26_3": "‘Pakkhandanavossaggo’ti vipassanākkhaṇe tanninnabhāvena,",
  "atk-abh02a9:26_4": "maggakkhaṇe pana ārammaṇakaraṇena nibbānapakkhandanaṁ.",
  "atk-abh02a9:26_5": "Tadubhayampi imasmiṁ lokiyalokuttaramissake atthavaṇṇanānaye vaṭṭati.",
  "atk-abh02a9:26_6": "Tathā hi ayaṁ sati sambojjhaṅgo yathāvuttena pakārena kilese pariccajati,",
  "atk-abh02a9:26_7": "nibbānañca pakkhandati.",
  "atk-abh02a9:27_0": "Vossaggapariṇāminti iminā pana sakalena vacanena vossaggatthaṁ pariṇamantaṁ pariṇatañca,",
  "atk-abh02a9:27_1": "paripaccantaṁ paripakkañcāti idaṁ vuttaṁ hoti.",
  "atk-abh02a9:27_2": "Ayañhi bojjhaṅgabhāvanamanuyutto bhikkhu yathā satisambojjhaṅgo kilesapariccāgavossaggatthaṁ nibbānapakkhandanavossaggatthañca paripaccati,",
  "atk-abh02a9:27_3": "yathā ca paripakko hoti,",
  "atk-abh02a9:27_4": "tathā naṁ bhāvetīti.",
  "atk-abh02a9:27_5": "Esa nayo sesabojjhaṅgesupi.",
  "atk-abh02a9:27_6": "Imasmimpi naye lokiyalokuttaramissakā bojjhaṅgā kathitāti.",
  "atk-abh02a9:28_0": "Suttantabhājanīyavaṇṇanā.",
  "atk-abh02a9:29_0": "2. Abhidhammabhājanīyavaṇṇanā",
  "atk-abh02a9:30_0": "472.",
  "atk-abh02a9:30_1": "Abhidhammabhājanīye sattapi bojjhaṅge ekato pucchitvā vissajjanassa ca pāṭiyekkaṁ pucchitvā vissajjanassa ca vasena dve nayā.",
  "atk-abh02a9:30_2": "Tesaṁ atthavaṇṇanā heṭṭhā vuttanayeneva veditabbā.",
  "atk-abh02a9:31_0": "Upekkhāsambojjhaṅganiddese pana upekkhanavasena upekkhā.",
  "atk-abh02a9:31_1": "Upekkhanākāro upekkhanā.",
  "atk-abh02a9:31_2": "Upekkhitabbayutte samappavatte dhamme ikkhati,",
  "atk-abh02a9:31_3": "na codetīti upekkhā.",
  "atk-abh02a9:31_4": "Puggalaṁ upekkhāpetīti upekkhanā.",
  "atk-abh02a9:31_5": "Bojjhaṅgabhāvappattiyā lokiyaupekkhanāya adhikā upekkhanā ajjhupekkhanā.",
  "atk-abh02a9:31_6": "Abyāpārāpajjanena majjhattabhāvo majjhattatā.",
  "atk-abh02a9:31_7": "Sā pana cittassa,",
  "atk-abh02a9:31_8": "na sattassāti dīpetuṁ majjhattatā cittassāti vuttanti.",
  "atk-abh02a9:31_9": "Ayamettha anupubbapadavaṇṇanā.",
  "atk-abh02a9:32_0": "Nayā panettha gaṇetabbā –",
  "atk-abh02a9:32_1": "sattannampi hi bojjhaṅgānaṁ ekato pucchitvā vissajjane ekekamagge nayasahassaṁ nayasahassanti cattāri nayasahassāni vibhattāni.",
  "atk-abh02a9:32_2": "Pāṭiyekkaṁ pucchitvā vissajjane ekekabojjhaṅgavasena cattāri cattārīti satta catukkā aṭṭhavīsati.",
  "atk-abh02a9:32_3": "Tāni purimehi catūhi saddhiṁ dvattiṁsāti sabbānipi abhidhammabhājanīye dvattiṁsa nayasahassāni vibhattāni kusalāneva.",
  "atk-abh02a9:32_4": "Yasmā pana phalakkhaṇepi bojjhaṅgā labbhanti,",
  "atk-abh02a9:32_5": "kusalahetukāni ca sāmaññaphalāni,",
  "atk-abh02a9:32_6": "tasmā tesupi bojjhaṅgadassanatthaṁ kusalaniddesapubbaṅgamāya eva tantiyā vipākanayo āraddho.",
  "atk-abh02a9:32_7": "Sopi ekato pucchitvā vissajjanassa ca,",
  "atk-abh02a9:32_8": "pāṭiyekkaṁ pucchitvā vissajjanassa ca vasena duvidho hoti.",
  "atk-abh02a9:32_9": "Sesamettha heṭṭhā vuttanayeneva veditabbaṁ.",
  "atk-abh02a9:32_10": "Vipāke pana kusalato tiguṇā nayā kātabbāti.",
  "atk-abh02a9:33_0": "Abhidhammabhājanīyavaṇṇanā.",
  "atk-abh02a9:34_0": "3. Pañhāpucchakavaṇṇanā",
  "atk-abh02a9:35_0": "482.",
  "atk-abh02a9:35_1": "Pañhāpucchake pāḷianusāreneva bojjhaṅgānaṁ kusalādibhāvo veditabbo.",
  "atk-abh02a9:35_2": "Ārammaṇattikesu pana sabbepete appamāṇaṁ nibbānaṁ ārabbha pavattito appamāṇārammaṇā eva,",
  "atk-abh02a9:35_3": "na maggārammaṇā.",
  "atk-abh02a9:35_4": "Sahajātahetuvasena panettha kusalā maggahetukā,",
  "atk-abh02a9:35_5": "vīriyaṁ vā vīmaṁsaṁ vā jeṭṭhakaṁ katvā maggabhāvanākāle maggādhipatino,",
  "atk-abh02a9:35_6": "chandacittajeṭṭhikāya maggabhāvanāya na vattabbā maggādhipatinoti,",
  "atk-abh02a9:35_7": "phalakālepi na vattabbā eva.",
  "atk-abh02a9:36_0": "Atītādīsu ekārammaṇabhāvenapi na vattabbā,",
  "atk-abh02a9:36_1": "nibbānassa pana bahiddhādhammattā bahiddhārammaṇā nāma hontīti.",
  "atk-abh02a9:36_2": "Evametasmiṁ pañhāpucchakepi nibbattitalokuttarāva bojjhaṅgā kathitā.",
  "atk-abh02a9:36_3": "Sammāsambuddhena hi suttantabhājanīyasseva paṭhamanayasmiṁ lokiyā,",
  "atk-abh02a9:36_4": "dutiyatatiyesu lokiyalokuttaramissakā bojjhaṅgā kathitā.",
  "atk-abh02a9:36_5": "Abhidhammabhājanīyassa pana catūsupi nayesu imasmiñca pañhāpucchake lokuttarāyevāti evamayaṁ bojjhaṅgavibhaṅgopi",
  "atk-abh02a9:36_6": "teparivaṭṭaṁ nīharitvāva bhājetvā dassitoti.",
  "atk-abh02a9:37_0": "Sammohavinodaniyā vibhaṅgaṭṭhakathāya",
  "atk-abh02a9:38_0": "Bojjhaṅgavibhaṅgavaṇṇanā niṭṭhitā."
}