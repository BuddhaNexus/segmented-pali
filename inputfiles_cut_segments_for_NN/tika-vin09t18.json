{
  "tika-vin09t18:0_0": "Pāṭidesanīyakaṇḍaṁ",
  "tika-vin09t18:1_0": "1. Paṭhamapāṭidesanīyasikkhāpadavaṇṇanā",
  "tika-vin09t18:2_0": "Antaragharaṁpaviṭṭhāyāti rathikaṁ byūhaṁ siṅghāṭakaṁ gharaṁ paviṭṭhāya.",
  "tika-vin09t18:2_1": "Asappāyanti saggamokkhānaṁ ahitaṁ ananukūlaṁ.",
  "tika-vin09t18:2_2": "Bhikkhuniyā antaraghare ṭhatvā dadamānāya vasenettha āpatti veditabbā,",
  "tika-vin09t18:2_3": "bhikkhussa ṭhitaṭṭhānaṁ pana appamāṇaṁ.",
  "tika-vin09t18:2_4": "Tenāha ‘‘antaragharaṁ paviṭṭhāyāti vacanato’’tiādi.",
  "tika-vin09t18:2_5": "Antarārāmādīsūti antarārāmabhikkhunupassayatitthiyaseyyāpaṭikkamanesu.",
  "tika-vin09t18:2_6": "Rathiyābyūhasiṅghāṭakagharānanti ettha rathiyāti racchā.",
  "tika-vin09t18:2_7": "Byūhanti anibbijjhitvā ṭhitā gatapaccāgataracchā.",
  "tika-vin09t18:2_8": "Siṅghāṭakanti catukkoṇaṁ vā tikoṇaṁ vā maggasamodhānaṭṭhānaṁ.",
  "tika-vin09t18:2_9": "Gharanti kulagharaṁ.",
  "tika-vin09t18:2_10": "Yathā ca rathiyādīsu ṭhatvā dadamānāya gaṇhato āpatti,",
  "tika-vin09t18:2_11": "evaṁ hatthisālādīsupi daṭṭhabbaṁ.",
  "tika-vin09t18:3_0": "‘‘Yāmakālikādīsu paṭiggahaṇepi ajjhoharaṇepi dukkaṭa’’nti idaṁ āmisena asambhinnaṁ sandhāya vuttaṁ,",
  "tika-vin09t18:3_1": "sambhinne pana ekarase pāṭidesanīyameva.",
  "tika-vin09t18:3_2": "Ekato upasampannāyāti bhikkhunīnaṁ santike upasampannāya,",
  "tika-vin09t18:3_3": "bhikkhūnaṁ santike upasampannāya pana yathāvatthukameva.",
  "tika-vin09t18:4_0": "Ñātikāya vā dāpentiyāti sayaṁ adatvā yāya kāyaci ñātikāya dāpentiyā,",
  "tika-vin09t18:4_1": "aññātikāyāti attho.",
  "tika-vin09t18:4_2": "Upanikkhipitvā vā dadamānāyāti bhūmiyaṁ ṭhapetvā ‘‘idaṁ, ayya,",
  "tika-vin09t18:4_3": "tumhākaṁ dammī’’ti dadamānāya.",
  "tika-vin09t18:4_4": "Evaṁ dinnaṁ ‘‘sādhu,",
  "tika-vin09t18:4_5": "bhaginī’’ti sampaṭicchitvā tāya eva vā bhikkhuniyā,",
  "tika-vin09t18:4_6": "aññena vā kenaci paṭiggahāpetvā idaṁ bhuñjituṁ vaṭṭati.",
  "tika-vin09t18:5_0": "Paṭhamapāṭidesanīyasikkhāpadavaṇṇanā niṭṭhitā.",
  "tika-vin09t18:6_0": "2. Dutiyapāṭidesanīyasikkhāpadavaṇṇanā",
  "tika-vin09t18:7_0": "Yo ca paṭiggahetvā bhuñjatīti sambandho.",
  "tika-vin09t18:7_1": "Attano vā bhattaṁ dāpentiyāti ettha sacepi attano bhattaṁ deti,",
  "tika-vin09t18:7_2": "iminā sikkhāpadena anāpattiyeva,",
  "tika-vin09t18:7_3": "purimasikkhāpadena āpatti.",
  "tika-vin09t18:7_4": "Aññesaṁ vā bhattaṁ dentiyāti ettha pana sace dāpeyya,",
  "tika-vin09t18:7_5": "iminā sikkhāpadena āpatti bhaveyya,",
  "tika-vin09t18:7_6": "dentiyā pana neva iminā,",
  "tika-vin09t18:7_7": "na purimena āpatti.",
  "tika-vin09t18:8_0": "Dutiyapāṭidesanīyasikkhāpadavaṇṇanā niṭṭhitā.",
  "tika-vin09t18:9_0": "3. Tatiyapāṭidesanīyasikkhāpadavaṇṇanā",
  "tika-vin09t18:10_0": "Laddhasekkhasammutikānīti ñattidutiyena kammena laddhasekkhasammutikāni.",
  "tika-vin09t18:10_1": "Yañhi kulaṁ saddhāya vaḍḍhati,",
  "tika-vin09t18:10_2": "bhogena hāyati,",
  "tika-vin09t18:10_3": "evarūpassa kulassa ñattidutiyena kammena sekkhasammutiṁ denti,",
  "tika-vin09t18:10_4": "taṁ sandhāyetaṁ vuttaṁ.",
  "tika-vin09t18:11_0": "Gharato nīharitvāti gharato āsanasālaṁ vā vihāraṁ vā ānetvā.",
  "tika-vin09t18:11_1": "Tenāha ‘‘āsanasālādīsu vā’’ti.",
  "tika-vin09t18:11_2": "Imassa ‘‘dentī’’ti iminā sambandho.",
  "tika-vin09t18:11_3": "Dvāramūle vā ṭhapitaṁ dentīti dvāramūle ṭhapitaṁ pacchā sampattassa denti.",
  "tika-vin09t18:11_4": "Bhikkhuṁ pana disvā antogehato nīharitvā diyyamānaṁ na vaṭṭati.",
  "tika-vin09t18:11_5": "Niccabhattaketi niccaṁ dātabbabhattake.",
  "tika-vin09t18:11_6": "Salākabhatteti rukkhasāramayāya salākāya vā veḷuvilīvatālapaṇṇādimayāya paṭṭikāya vā ‘‘asukassa nāma",
  "tika-vin09t18:11_7": "salākabhatta’’nti evaṁ akkharāni upanibandhitvā gāhāpetvā dātabbabhatte.",
  "tika-vin09t18:11_8": "Pakkhiketi ekasmiṁ pakkhe ekadivase dātabbabhatte.",
  "tika-vin09t18:11_9": "Uposathiketi uposathe dātabbabhatte.",
  "tika-vin09t18:11_10": "Pāṭipadiketi pāṭipadadivase dātabbabhatte.",
  "tika-vin09t18:12_0": "Tatiyapāṭidesanīyasikkhāpadavaṇṇanā niṭṭhitā.",
  "tika-vin09t18:13_0": "4. Catutthapāṭidesanīyasikkhāpadavaṇṇanā",
  "tika-vin09t18:14_0": "Tassa parivāraṁ katvā,",
  "tika-vin09t18:14_1": "aññaṁ vā tena saddhiṁ bahukampīti yāguyā paṭisaṁviditaṁ katvā ‘‘kiṁ suddhāya yāguyā dinnāya,",
  "tika-vin09t18:14_2": "pūvabhattādīnipi etissā yāguyā parivāraṁ katvā,",
  "tika-vin09t18:14_3": "dassāmā’’tiādinā tassa khādanīyassa vā bhojanīyassa vā parivāraṁ katvā,",
  "tika-vin09t18:14_4": "aññaṁ vā yaṁ kiñci tena saddhiṁ bahukampi āharīyatu.",
  "tika-vin09t18:14_5": "Khādanīyanti nidassanamattaṁ ‘‘bhojanīyaṁ vā’’tipi icchitabbattā.",
  "tika-vin09t18:14_6": "Tena saddhiṁ āharantūti tena saddhiṁ attano deyyadhammaṁ āharantu.",
  "tika-vin09t18:14_7": "‘‘Yāguyā paṭisaṁviditaṁ katvā pūvaṁ vā bhattaṁ vā āharanti,",
  "tika-vin09t18:14_8": "etampi vaṭṭatī’’ti (pāci. aṭṭha.",
  "tika-vin09t18:14_9": "573) kurundiyaṁ vuttaṁ.",
  "tika-vin09t18:15_0": "Paṭisaṁviditagilānāvasesakaṁ vāti paṭisaṁviditañca gilāno ca paṭisaṁviditagilānā,",
  "tika-vin09t18:15_1": "tesaṁ avasesakaṁ,",
  "tika-vin09t18:15_2": "paṭisaṁviditassa ca gilānassa ca sesakanti attho.",
  "tika-vin09t18:15_3": "Ekassatthāya paṭisaṁviditaṁ katvā āhaṭaṁ,",
  "tika-vin09t18:15_4": "tassa sesakaṁ aññassāpi paribhuñjituṁ vaṭṭati.",
  "tika-vin09t18:15_5": "Catunnaṁ vā pañcannaṁ vā paṭisaṁviditaṁ katvā bahūnaṁ āhaṭaṁ hoti,",
  "tika-vin09t18:15_6": "aññesampi dātuṁ icchanti,",
  "tika-vin09t18:15_7": "etampi paṭisaṁviditasesakameva,",
  "tika-vin09t18:15_8": "sabbesampi vaṭṭati.",
  "tika-vin09t18:15_9": "Atha adhikameva hoti,",
  "tika-vin09t18:15_10": "sannidhiṁ mocetvā ṭhapitaṁ dutiyadivasepi vaṭṭati.",
  "tika-vin09t18:15_11": "Gilānassāhaṭāvasesepi eseva nayo.",
  "tika-vin09t18:15_12": "Yaṁ pana appaṭisaṁviditameva katvā ābhataṁ,",
  "tika-vin09t18:15_13": "taṁ bahiārāmaṁ pesetvā paṭisaṁviditaṁ kāretvā āharāpetabbaṁ,",
  "tika-vin09t18:15_14": "bhikkhūhi vā gantvā antarāmagge gahetabbaṁ.",
  "tika-vin09t18:15_15": "Yampi vihāramajjhena gacchanto vā vanacarakādayo vā vanato āharitvā denti,",
  "tika-vin09t18:15_16": "purimanayeneva paṭisaṁviditaṁ kāretabbaṁ.",
  "tika-vin09t18:15_17": "Katthaci pana potthakesu ‘‘paṭisaṁviditaṁ katvā āhaṭaṁ vā gilānāvasesakaṁ vā’’ti pāṭho dissati,",
  "tika-vin09t18:15_18": "so na gahetabbo.",
  "tika-vin09t18:15_19": "Tatthajātakameva vāti ārāme jātakameva.",
  "tika-vin09t18:15_20": "Mūlaphalādinti mūlaphalatacapattādiṁ aññena kappiyaṁ katvā dinnaṁ paribhuñjato anāpatti.",
  "tika-vin09t18:15_21": "Sace pana taṁ gāmaṁ haritvā pacitvā āharanti,",
  "tika-vin09t18:15_22": "na vaṭṭati.",
  "tika-vin09t18:15_23": "Paṭisaṁviditaṁ kāretabbaṁ.",
  "tika-vin09t18:16_0": "Catutthapāṭidesanīyasikkhāpadavaṇṇanā niṭṭhitā.",
  "tika-vin09t18:17_0": "Iti kaṅkhāvitaraṇiyā pātimokkhavaṇṇanāya",
  "tika-vin09t18:18_0": "Vinayatthamañjūsāyaṁ līnatthappakāsaniyaṁ",
  "tika-vin09t18:19_0": "Pāṭidesanīyavaṇṇanā niṭṭhitā."
}