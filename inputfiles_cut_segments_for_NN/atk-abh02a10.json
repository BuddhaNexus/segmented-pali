{
  "atk-abh02a10:0_0": "11. Maggaṅgavibhaṅgo",
  "atk-abh02a10:1_0": "1. Suttantabhājanīyavaṇṇanā",
  "atk-abh02a10:2_0": "486.",
  "atk-abh02a10:2_1": "Idāni tadanantare maggavibhaṅge ariyo aṭṭhaṅgiko maggotiādi sabbaṁ saccavibhaṅge dukkhanirodhagāminīpaṭipadāniddese vuttanayeneva veditabbaṁ.",
  "atk-abh02a10:2_2": "Bhāvanāvasena pāṭiyekkaṁ dassite dutiyanayepi sammādiṭṭhiṁ bhāveti vivekanissitantiādi sabbaṁ bojjhaṅgavibhaṅge vuttanayeneva veditabbaṁ.",
  "atk-abh02a10:2_3": "Evamidaṁ dvinnampi nayānaṁ vasena suttantabhājanīyaṁ lokiyalokuttaramissakameva kathitaṁ.",
  "atk-abh02a10:3_0": "2. Abhidhammabhājanīyavaṇṇanā",
  "atk-abh02a10:4_0": "490.",
  "atk-abh02a10:4_1": "Abhidhammabhājanīye ‘ariyo’ti avatvā aṭṭhaṅgiko maggoti vuttaṁ.",
  "atk-abh02a10:4_2": "Evaṁ avuttepi ayaṁ ariyo eva.",
  "atk-abh02a10:4_3": "Yathā hi muddhābhisittassa rañño muddhābhisittāya deviyā kucchismiṁ jāto putto rājaputtoti avuttepi rājaputtoyeva hoti,",
  "atk-abh02a10:4_4": "evamayampi ariyoti avuttepi ariyo evāti veditabbo.",
  "atk-abh02a10:4_5": "Sesamidhāpi saccavibhaṅge vuttanayeneva veditabbaṁ.",
  "atk-abh02a10:5_0": "493.",
  "atk-abh02a10:5_1": "Pañcaṅgikavārepi aṭṭhaṅgikoti avuttepi aṭṭhaṅgiko eva veditabbo.",
  "atk-abh02a10:5_2": "Lokuttaramaggo hi pañcaṅgiko nāma natthi.",
  "atk-abh02a10:5_3": "Ayamettha ācariyānaṁ samānatthakathā.",
  "atk-abh02a10:5_4": "Vitaṇḍavādī panāha –",
  "atk-abh02a10:5_5": "‘‘lokuttaramaggo aṭṭhaṅgiko nāma natthi,",
  "atk-abh02a10:5_6": "pañcaṅgikoyeva hotī’’ti.",
  "atk-abh02a10:5_7": "So ‘‘suttaṁ āharāhī’’ti vutto addhā aññaṁ apassanto imaṁ mahāsaḷāyatanato suttappadesaṁ āharissati ‘‘yā tathābhūtassa diṭṭhi,",
  "atk-abh02a10:5_8": "sāssa hoti sammādiṭṭhi.",
  "atk-abh02a10:5_9": "Yo tathābhūtassa saṅkappo, vāyāmo, sati,",
  "atk-abh02a10:5_10": "yo tathābhūtassa samādhi,",
  "atk-abh02a10:5_11": "svāssa hoti sammāsamādhi.",
  "atk-abh02a10:5_12": "Pubbeva kho panassa kāyakammaṁ vacīkammaṁ ājīvo suparisuddho hotī’’ti.",
  "atk-abh02a10:6_0": "Tato ‘‘etassa anantaraṁ suttapadaṁ āharā’’ti vattabbo.",
  "atk-abh02a10:6_1": "Sace āharati iccetaṁ kusalaṁ,",
  "atk-abh02a10:6_2": "no ce āharati sayaṁ āharitvā ‘‘evamassāyaṁ ariyo aṭṭhaṅgiko maggo bhāvanāpāripūriṁ gacchatī’’ti (ma. ni.",
  "atk-abh02a10:6_3": "3.431) ‘‘iminā te satthusāsanena vādo bhinno;",
  "atk-abh02a10:6_4": "lokuttaramaggo pañcaṅgiko nāma natthi,",
  "atk-abh02a10:6_5": "aṭṭhaṅgikova hotī’’ti vattabbo.",
  "atk-abh02a10:7_0": "Imāni pana tīṇi aṅgāni pubbe parisuddhāni vattanti,",
  "atk-abh02a10:7_1": "lokuttaramaggakkhaṇe parisuddhatarāni honti.",
  "atk-abh02a10:7_2": "Atha ‘pañcaṅgiko maggo’ti idaṁ kimatthaṁ gahitanti?",
  "atk-abh02a10:7_3": "Atirekakiccadassanatthaṁ.",
  "atk-abh02a10:7_4": "Yasmiñhi samaye micchāvācaṁ pajahati,",
  "atk-abh02a10:7_5": "sammāvācaṁ pūreti,",
  "atk-abh02a10:7_6": "tasmiṁ samaye sammākammantasammāājīvā natthi.",
  "atk-abh02a10:7_7": "Imāni pañcakārāpakaṅgāneva micchāvācaṁ pajahanti;",
  "atk-abh02a10:7_8": "sammāvācā pana sayaṁ virativasena pūreti.",
  "atk-abh02a10:7_9": "Yasmiṁ samaye micchākammantaṁ pajahati,",
  "atk-abh02a10:7_10": "sammākammantaṁ pūreti,",
  "atk-abh02a10:7_11": "tasmiṁ samaye sammāvācāsammāājīvā natthi.",
  "atk-abh02a10:7_12": "Imāni pañca kārāpakaṅgāneva micchākammantaṁ pajahanti;",
  "atk-abh02a10:7_13": "sammākammanto pana sayaṁ virativasena pūreti.",
  "atk-abh02a10:7_14": "Yasmiṁ samaye micchāājīvaṁ pajahati,",
  "atk-abh02a10:7_15": "sammāājīvaṁ pūreti,",
  "atk-abh02a10:7_16": "tasmiṁ samaye sammāvācāsammākammantā natthi.",
  "atk-abh02a10:7_17": "Imāni pañca kārāpakaṅgāneva micchāājīvaṁ pajahanti;",
  "atk-abh02a10:7_18": "sammāājīvo pana sayaṁ virativasena pūreti.",
  "atk-abh02a10:7_19": "Imaṁ etesaṁ pañcannaṁ kārāpakaṅgānaṁ kiccātirekataṁ dassetuṁ pañcaṅgiko maggoti gahitaṁ.",
  "atk-abh02a10:7_20": "Lokuttaramaggo pana aṭṭhaṅgikova hoti,",
  "atk-abh02a10:7_21": "pañcaṅgiko nāma natthi.",
  "atk-abh02a10:8_0": "‘‘Yadi sammāvācādīhi saddhiṁ aṭṭhaṅgikoti vadatha,",
  "atk-abh02a10:8_1": "catasso sammāvācācetanā,",
  "atk-abh02a10:8_2": "tisso sammākammantacetanā,",
  "atk-abh02a10:8_3": "satta sammāājīvacetanāti imamhā cetanābahuttā kathaṁ muccissatha?",
  "atk-abh02a10:8_4": "Tasmā pañcaṅgikova lokuttaramaggo’’ti.",
  "atk-abh02a10:8_5": "‘‘Cetanābahuttā ca pamuccissāma;",
  "atk-abh02a10:8_6": "aṭṭhaṅgikova lokuttaramaggoti ca vakkhāma’’.",
  "atk-abh02a10:8_7": "‘‘Tvaṁ tāva mahācattārīsakabhāṇako hosi,",
  "atk-abh02a10:8_8": "na hosī’’ti pucchitabbo.",
  "atk-abh02a10:8_9": "Sace ‘‘na homī’’ti vadati,",
  "atk-abh02a10:8_10": "‘‘tvaṁ abhāṇakattā na jānāsī’’ti vattabbo.",
  "atk-abh02a10:8_11": "Sace ‘‘bhāṇakosmī’’ti vadati,",
  "atk-abh02a10:8_12": "‘‘suttaṁ āharā’’ti vattabbo.",
  "atk-abh02a10:8_13": "Sace suttaṁ āharati iccetaṁ kusalaṁ,",
  "atk-abh02a10:8_14": "no ce āharati sayaṁ uparipaṇṇāsato āharitabbaṁ –",
  "atk-abh02a10:9_0": "‘‘Katamā ca,",
  "atk-abh02a10:9_1": "bhikkhave,",
  "atk-abh02a10:9_2": "sammāvācā?",
  "atk-abh02a10:9_3": "Sammāvācaṁpahaṁ,",
  "atk-abh02a10:9_4": "bhikkhave,",
  "atk-abh02a10:9_5": "dvāyaṁ vadāmi – atthi,",
  "atk-abh02a10:9_6": "bhikkhave,",
  "atk-abh02a10:9_7": "sammāvācā sāsavā puññabhāgiyā upadhivepakkā; atthi,",
  "atk-abh02a10:9_8": "bhikkhave,",
  "atk-abh02a10:9_9": "sammāvācā ariyā anāsavā lokuttarā maggaṅgā.",
  "atk-abh02a10:10_0": "‘‘Katamā ca,",
  "atk-abh02a10:10_1": "bhikkhave,",
  "atk-abh02a10:10_2": "sammāvācā sāsavā puññabhāgiyā upadhivepakkā?",
  "atk-abh02a10:10_3": "Musāvādā veramaṇī,",
  "atk-abh02a10:10_4": "pisuṇāya vācāya veramaṇī,",
  "atk-abh02a10:10_5": "pharusāya vācāya veramaṇī,",
  "atk-abh02a10:10_6": "samphappalāpā veramaṇī – ayaṁ,",
  "atk-abh02a10:10_7": "bhikkhave,",
  "atk-abh02a10:10_8": "sammāvācā sāsavā puññabhāgiyā upadhivepakkā.",
  "atk-abh02a10:11_0": "‘‘Katamā ca,",
  "atk-abh02a10:11_1": "bhikkhave,",
  "atk-abh02a10:11_2": "sammāvācā ariyā anāsavā lokuttarā maggaṅgā? Yā kho,",
  "atk-abh02a10:11_3": "bhikkhave,",
  "atk-abh02a10:11_4": "ariyacittassa anāsavacittassa ariyamaggasamaṅgino ariyamaggaṁ bhāvayato catūhi vacīduccaritehi ārati virati paṭivirati veramaṇī – ayaṁ,",
  "atk-abh02a10:11_5": "bhikkhave,",
  "atk-abh02a10:11_6": "sammāvācā ariyā anāsavā lokuttarā maggaṅgā…pe….",
  "atk-abh02a10:12_0": "‘‘Katamo ca,",
  "atk-abh02a10:12_1": "bhikkhave,",
  "atk-abh02a10:12_2": "sammākammanto?",
  "atk-abh02a10:12_3": "Sammākammantaṁpahaṁ,",
  "atk-abh02a10:12_4": "bhikkhave,",
  "atk-abh02a10:12_5": "dvayaṁ vadāmi…pe…",
  "atk-abh02a10:12_6": "upadhivepakko.",
  "atk-abh02a10:13_0": "‘‘Katamo ca, bhikkhave, sammākammanto ariyo anāsavo lokuttaro…pe….",
  "atk-abh02a10:14_0": "‘‘Katamo ca, bhikkhave, sammāājīvo? Sammāājīvaṁpahaṁ, bhikkhave, dvāyaṁ vadāmi…pe… upadhivepakko.",
  "atk-abh02a10:15_0": "‘‘Katamo ca,",
  "atk-abh02a10:15_1": "bhikkhave,",
  "atk-abh02a10:15_2": "sammāājīvo ariyo anāsavo lokuttaro maggaṅgo? Yā kho,",
  "atk-abh02a10:15_3": "bhikkhave,",
  "atk-abh02a10:15_4": "ariyacittassa anāsavacittassa ariyamaggasamaṅgino ariyamaggaṁ bhāvayato micchāājīvā ārati virati paṭivirati veramaṇī – ayaṁ,",
  "atk-abh02a10:15_5": "bhikkhave,",
  "atk-abh02a10:15_6": "sammāājīvo ariyo anāsavo lokuttaro maggaṅgo’’ti (ma. ni.",
  "atk-abh02a10:15_7": "3.138 ādayo).",
  "atk-abh02a10:16_0": "Evamettha catūhi vacīduccaritehi,",
  "atk-abh02a10:16_1": "tīhi kāyaduccaritehi,",
  "atk-abh02a10:16_2": "micchājīvato cāti ekekāva virati ariyā anāsavā lokuttarā maggaṅgāti vuttā.",
  "atk-abh02a10:16_3": "‘‘Kuto ettha cetanābahuttaṁ?",
  "atk-abh02a10:16_4": "Kuto pañcaṅgiko maggo?",
  "atk-abh02a10:16_5": "Idaṁ te suttaṁ akāmakassa lokuttaramaggo aṭṭhaṅgikoti dīpeti’’.",
  "atk-abh02a10:16_6": "Sace ettakena sallakkheti iccetaṁ kusalaṁ,",
  "atk-abh02a10:16_7": "no ce sallakkheti aññānipi kāraṇāni āharitvā saññāpetabbo.",
  "atk-abh02a10:16_8": "Vuttañhetaṁ bhagavatā –",
  "atk-abh02a10:17_0": "‘‘Yasmiṁ kho, subhadda,",
  "atk-abh02a10:17_1": "dhammavinaye ariyo aṭṭhaṅgiko maggo na upalabbhati,",
  "atk-abh02a10:17_2": "samaṇopi tattha na upalabbhati…pe…",
  "atk-abh02a10:17_3": "imasmiṁ kho, subhadda,",
  "atk-abh02a10:17_4": "dhammavinaye ariyo aṭṭhaṅgiko maggo upalabbhati; idheva , subhadda,",
  "atk-abh02a10:17_5": "samaṇo…pe…",
  "atk-abh02a10:17_6": "suññā parappavādā samaṇehi aññehīti (dī. ni. 2.214).",
  "atk-abh02a10:18_0": "Aññesupi anekesu suttasatesu aṭṭhaṅgikova maggo āgato. Kathāvatthuppakaraṇepi vuttaṁ –",
  "atk-abh02a10:19_0": "‘‘Maggānaṁ aṭṭhaṅgiko seṭṭho, saccānaṁ caturo padā;",
  "atk-abh02a10:20_0": "Virāgo seṭṭho dhammānaṁ, dvipadānañca cakkhumā’’ti (kathā. 872) –",
  "atk-abh02a10:21_0": "‘‘Attheva suttantoti’’?",
  "atk-abh02a10:21_1": "‘‘Āmantā’’‘‘tena hi aṭṭhaṅgiko maggo’’ti.",
  "atk-abh02a10:21_2": "Sace pana ettakenāpi saññattiṁ na gacchati, ‘‘gaccha,",
  "atk-abh02a10:21_3": "vihāraṁ pavisitvā yāguṁ pivāhī’’ti uyyojetabbo.",
  "atk-abh02a10:21_4": "Uttarimpana kāraṇaṁ vakkhatīti aṭṭhānametaṁ.",
  "atk-abh02a10:21_5": "Sesamettha uttānatthameva.",
  "atk-abh02a10:22_0": "Nayā panettha gaṇetabbā.",
  "atk-abh02a10:22_1": "Aṭṭhaṅgikamaggasmiñhi ekato pucchitvā ekato vissajjane catūsu maggesu cattāri nayasahassāni vibhattāni.",
  "atk-abh02a10:22_2": "Pañcaṅgikamagge ekato pucchitvā ekato vissajjane cattāri;",
  "atk-abh02a10:22_3": "pāṭiyekkaṁ pucchitvā pāṭiyekkaṁ vissajjane cattāri cattārīti pañcasu aṅgesu vīsati.",
  "atk-abh02a10:22_4": "Iti purimāni aṭṭha imāni ca vīsatīti sabbānipi maggavibhaṅge aṭṭhavīsati nayasahassāni vibhattāni.",
  "atk-abh02a10:22_5": "Tāni ca kho nibbattitalokuttarāni kusalāneva.",
  "atk-abh02a10:22_6": "Vipāke pana kusalato tiguṇā nayā kātabbāti.",
  "atk-abh02a10:23_0": "Abhidhammabhājanīyavaṇṇanā.",
  "atk-abh02a10:24_0": "3. Pañhāpucchakavaṇṇanā",
  "atk-abh02a10:25_0": "504.",
  "atk-abh02a10:25_1": "Pañhāpucchake pāḷianusāreneva maggaṅgānaṁ kusalādibhāvo veditabbo.",
  "atk-abh02a10:25_2": "Ārammaṇattikesu pana sabbānipetāni appamāṇaṁ nibbānaṁ ārabbha pavattito appamāṇārammaṇāneva,",
  "atk-abh02a10:25_3": "na maggārammaṇāni.",
  "atk-abh02a10:25_4": "Neva hi maggo na phalaṁ maggaṁ ārammaṇaṁ karoti.",
  "atk-abh02a10:25_5": "Sahajātahetuvasena panettha kusalāni maggahetukāni;",
  "atk-abh02a10:25_6": "vīriyaṁ vā vīmaṁsaṁ vā jeṭṭhakaṁ katvā maggabhāvanākāle maggādhipatīni;",
  "atk-abh02a10:25_7": "chandacittajeṭṭhikāya maggabhāvanāya na vattabbāni maggādhipatīnīti;",
  "atk-abh02a10:25_8": "phalakālepi na vattabbāneva.",
  "atk-abh02a10:26_0": "Atītādīsu ekārammaṇabhāvenapi na vattabbāni;",
  "atk-abh02a10:26_1": "nibbānassa pana bahiddhādhammattā bahiddhārammaṇāni nāma hontīti evametasmiṁ pañhāpucchakepi nibbattitalokuttarāneva maggaṅgāni kathitāni.",
  "atk-abh02a10:26_2": "Sammāsambuddhena hi suttantabhājanīyasmiṁyeva lokiyalokuttarāni maggaṅgāni kathitāni;",
  "atk-abh02a10:26_3": "abhidhammabhājanīye pana pañhāpucchake ca lokuttarānevāti evamayaṁ maggavibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a10:27_0": "Sammohavinodaniyā vibhaṅgaṭṭhakathāya",
  "atk-abh02a10:28_0": "Maggaṅgavibhaṅgavaṇṇanā niṭṭhitā."
}