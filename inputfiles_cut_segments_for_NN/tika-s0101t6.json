{
  "tika-s0101t6:0_0": "6. Mahālisuttavaṇṇanā",
  "tika-s0101t6:1_0": "Brāhmaṇadūtavatthuvaṇṇanā",
  "tika-s0101t6:2_0": "359.Punappunaṁvisālībhāvūpagamanatoti pubbe kira puttadhītuvasena dve dve hutvā soḷasakkhattuṁ jātānaṁ",
  "tika-s0101t6:2_1": "licchavīrājakumārānaṁ saparivārānaṁ anukkameneva vaḍḍhantānaṁ nivāsanaṭṭhānārāmuyyānapokkharaṇīādīnaṁ",
  "tika-s0101t6:2_2": "patiṭṭhānassa appahonakatāya nagaraṁ tikkhattuṁ gāvutantarena gāvutantarena parikkhipiṁsu,",
  "tika-s0101t6:2_3": "tenassa punappunaṁ visālībhāvaṁ gatattā “vesālī” tveva nāmaṁ jātaṁ,",
  "tika-s0101t6:2_4": "tena vuttaṁ “punappunaṁ visālībhāvūpagamanato vesālīti laddhanāmake nagare”ti.",
  "tika-s0101t6:2_5": "Sayaṁjātanti sayameva jātaṁ aropimaṁ.",
  "tika-s0101t6:2_6": "Mahantabhāvenevāti rukkhagacchānaṁ,",
  "tika-s0101t6:2_7": "ṭhitokāsassa ca mahantabhāvena,",
  "tika-s0101t6:2_8": "tenāha “himavantena saddhiṁ ekābaddhaṁ hutvā”ti.",
  "tika-s0101t6:2_9": "Kūṭāgārasālāsaṅkhepenāti haṁsavaṭṭakacchannena kūṭāgārasālāniyāmena.",
  "tika-s0101t6:2_10": "Kosalesu jātā, bhavā vā,",
  "tika-s0101t6:2_11": "taṁ vā raṭṭhaṁ nivāso etesanti kosalakā.",
  "tika-s0101t6:2_12": "Evaṁ māgadhakā veditabbā.",
  "tika-s0101t6:2_13": "Yassa akaraṇe puggalo mahājāniyo hoti,",
  "tika-s0101t6:2_14": "taṁ karaṇaṁ arahatīti karaṇīyaṁ tena karaṇīyena,",
  "tika-s0101t6:2_15": "tenāha “avassaṁ kattabbakammenā”ti.",
  "tika-s0101t6:2_16": "Taṁ kiccanti vuccati sati samavāye kātabbato.",
  "tika-s0101t6:3_0": "360.",
  "tika-s0101t6:3_1": "Yā buddhānaṁ uppajjanārahā nānattasaññā,",
  "tika-s0101t6:3_2": "tāsaṁ vasena nānārammaṇācārato.",
  "tika-s0101t6:3_3": "Sambhavantasseva paṭisedho.",
  "tika-s0101t6:3_4": "Paṭikkammāti nivattitvā tathā cittaṁ anuppādetvā.",
  "tika-s0101t6:3_5": "Sallīnoti jhānasamāpattiyā ekattārammaṇaṁ allīno.",
  "tika-s0101t6:4_0": "Oṭṭhaddhalicchavīvatthuvaṇṇanā",
  "tika-s0101t6:5_0": "361.Addhoṭṭhatāyāti tassa kira uttaroṭṭhaṁ appakatāya tiriyaṁ phāletvā apanītaddhaṁ viya khāyati cattāro dante,",
  "tika-s0101t6:5_1": "dve ca dāṭhā na chādeti,",
  "tika-s0101t6:5_2": "tena naṁ “oṭṭhaddho”ti voharanti.",
  "tika-s0101t6:5_3": "Ayaṁ kira upāsako saddho pasanno dāyako dānapati buddhamāmako dhammamāmako saṅghamāmako,",
  "tika-s0101t6:5_4": "tenāha purebhattantiādi.",
  "tika-s0101t6:6_0": "362.Sāsaneyuttapayuttoti bhāvanaṁ anuyutto.",
  "tika-s0101t6:6_1": "Sabbattha sīhasamānavuttinopi bhagavato parisāya mahante sati tadajjhāsayānurūpaṁ pavattiyamānāya dhammadesanāya",
  "tika-s0101t6:6_2": "viseso hotīti āha “mahantena ussāhena dhammaṁ desessatī”ti.",
  "tika-s0101t6:7_0": "“Vissāsiko”ti vatvā tamassa vissāsikabhāvaṁ vibhāvetuṁ “ayañhī”tiādi vuttaṁ.",
  "tika-s0101t6:7_1": "Therassa khīṇā savassasato ālasiyabhāvo “appahīno”ti na vattabbo,",
  "tika-s0101t6:7_2": "vāsanālesaṁ pana upādāyāha “īsakaṁ appahīno viya hotī”ti.",
  "tika-s0101t6:7_3": "Na hi sāvakānaṁ savāsanā kilesā pahīyanti.",
  "tika-s0101t6:8_0": "363.",
  "tika-s0101t6:8_1": "Vineyyajanānurodhena buddhānaṁ pāṭihāriyavijambhanaṁ hotīti vuttaṁ “atha kho bhagavā”tiādi,",
  "tika-s0101t6:8_2": "tenevāha “saṁsūcitanikkhamano”ti.",
  "tika-s0101t6:8_3": "Gandhakuṭito nikkhamanavelāyañhi chabbaṇṇā buddharasmiyo āveḷāveḷāyamalāyamalā hutvā savisesā pabhassarā vinicchariṁsu.",
  "tika-s0101t6:9_0": "364.Tato paranti “hiyyo”ti vuttadivasato anantaraṁ paraṁ purimataraṁ atisayena purimattā.",
  "tika-s0101t6:9_1": "Iti imesu dvīsu vavatthito yathākkamaṁ purimapurimatarabhāvo.",
  "tika-s0101t6:9_2": "Evaṁ santepi yadettha “purimatara”nti vuttaṁ,",
  "tika-s0101t6:9_3": "tato pabhuti yaṁ yaṁ oraṁ,",
  "tika-s0101t6:9_4": "taṁ taṁ purimaṁ,",
  "tika-s0101t6:9_5": "yaṁ yaṁ paraṁ,",
  "tika-s0101t6:9_6": "taṁ taṁ purimataraṁ,",
  "tika-s0101t6:9_7": "orapārabhāvassa viya purimapurimatarabhāvassa ca apekkhāsiddhito,",
  "tika-s0101t6:9_8": "tenāha “tato paṭṭhāyā”tiādi.",
  "tika-s0101t6:9_9": "Mūladivasato paṭṭhāyātiādidivasato paṭṭhāya.",
  "tika-s0101t6:9_10": "Agganti paṭhamaṁ.",
  "tika-s0101t6:9_11": "Taṁ panettha parā atītā koṭi hotīti āha “parakoṭiṁ katvā”ti.",
  "tika-s0101t6:9_12": "Yaṁ-saddayogena cāyaṁ “viharāmī”ti vattamānappayogo,",
  "tika-s0101t6:9_13": "attho pana atītakālavaseneva veditabbo,",
  "tika-s0101t6:9_14": "tenāha “vihāsinti vuttaṁ hotī”ti.",
  "tika-s0101t6:9_15": "Paṭhamavikappe “viharāmī”ti padassa “yadagge”ti iminā ujukaṁ sambandho dassito,",
  "tika-s0101t6:9_16": "dutiyavikappe pana “tīṇi vassānī”ti imināpi.",
  "tika-s0101t6:10_0": "Piyajātikānīti iṭṭhasabhāvāni.",
  "tika-s0101t6:10_1": "Sātajātikānīti madhurasabhāvāni.",
  "tika-s0101t6:10_2": "Madhuraṁ viyāti hi “madhura”nti vuccati manoramaṁ yaṁ kiñci.",
  "tika-s0101t6:10_3": "Kāmūpasañhitānīti ārammaṇaṁ karontena kāmena upasaṁhitāni,",
  "tika-s0101t6:10_4": "kāmanīyānīti attho,",
  "tika-s0101t6:10_5": "tenāha “kāmassādayuttānī”ti,",
  "tika-s0101t6:10_6": "kāmassādassa yuttāni yogyānīti attho.",
  "tika-s0101t6:10_7": "Sarīrasaṇṭhāneti sarīrabimbe,",
  "tika-s0101t6:10_8": "ādhāre cetaṁ bhummaṁ.",
  "tika-s0101t6:10_9": "Tasmā saddenāti taṁ nissāya tato uppannena saddenāti attho.",
  "tika-s0101t6:10_10": "Madhurenāti iṭṭhena.",
  "tika-s0101t6:10_11": "Ettāvatāti dibbasotañāṇassa parikammākathanamattena.",
  "tika-s0101t6:10_12": "“Attanā ñātampi na katheti,",
  "tika-s0101t6:10_13": "kimassa sāsane adhiṭṭhānenā”ti kujjhanto āghātaṁ bandhitvā saha kujjhaneneva jhānābhiññāhi parihāyi.",
  "tika-s0101t6:10_14": "Cintesīti “kasmā nu kho mayhaṁ taṁ parikammaṁ na kathesī”ti parivitakkento ayoniso ummujjanavasena cintesi.",
  "tika-s0101t6:10_15": "Anukkamenāti pāthikasutte āgatanayena taṁ taṁ ayuttameva cintento, bhāsanto,",
  "tika-s0101t6:10_16": "karonto ca anukkamena.",
  "tika-s0101t6:10_17": "Bhagavati baddhāghātatāya sāsane patiṭṭhaṁ alabhanto gihibhāvaṁ patvā.",
  "tika-s0101t6:11_0": "Ekaṁsabhāvitasamādhivaṇṇanā",
  "tika-s0101t6:12_0": "366-371.Ekaṁsāyāti tadattheyeva catutthī,",
  "tika-s0101t6:12_1": "tasmā ekaṁsatthanti attho.",
  "tika-s0101t6:12_2": "Aṁsa-saddo cettha koṭṭhāsapariyāyo,",
  "tika-s0101t6:12_3": "so ca adhikārato dibbarūpadassanadibbasaddassavanavasena veditabboti āha “ekakoṭṭhāsāyā”tiādi.",
  "tika-s0101t6:12_4": "Anudisāyāti puratthimadakkhiṇādibhedāya catubbidhāya anudisāya.",
  "tika-s0101t6:12_5": "Ubhayakoṭṭhāsāyāti dibbarūpadassanatthāya,",
  "tika-s0101t6:12_6": "dibbasaddassavanatthāya ca.",
  "tika-s0101t6:12_7": "Bhāvitoti yathā dibbacakkhuñāṇaṁ,",
  "tika-s0101t6:12_8": "dibbasotañāṇañca samadhigataṁ hoti,",
  "tika-s0101t6:12_9": "evaṁ bhāvito.",
  "tika-s0101t6:12_10": "Tayidaṁ visuṁ visuṁ parikammakaraṇena ijjhantīsu vattabbaṁ natthi,",
  "tika-s0101t6:12_11": "ekajjhaṁ ijjhantīsupi kameneva kiccasiddhi ekajjhaṁ kiccasiddhiyā asambhavato.",
  "tika-s0101t6:12_12": "Pāḷiyampi ekassa ubhayasamatthatāsandassanatthameva “dibbānañca rūpānaṁ dassanāya,",
  "tika-s0101t6:12_13": "dibbānañca saddānaṁ savanāyā”ti vuttaṁ,",
  "tika-s0101t6:12_14": "na ekajjhaṁ kiccasiddhisambhavato.",
  "tika-s0101t6:12_15": "“Ekaṁsabhāvito samādhihetū”ti iminā sunakkhatto dibbacakkhuñāṇāya eva parikammassa katattā vijjamānampi dibbasaddaṁ nāssossīti dasseti.",
  "tika-s0101t6:12_16": "Apaṇṇakanti avirajjhanakaṁ,",
  "tika-s0101t6:12_17": "anavajjanti vā attho.",
  "tika-s0101t6:13_0": "372.",
  "tika-s0101t6:13_1": "“Samādhi eva” bhāvetabbaṭṭhena samādhibhāvanā.",
  "tika-s0101t6:13_2": "“Dibbasotañāṇaṁ seṭṭha”nti maññamānenāpi mahālinā dibbacakkhuñāṇampi tena saha gahetvā “etāsaṁ nūna bhante”tiādinā",
  "tika-s0101t6:13_3": "pucchitanti “ubhayaṁsabhāvitānaṁ samādhīnanti attho”ti vuttaṁ.",
  "tika-s0101t6:13_4": "Bāhirāetā samādhibhāvanā aniyyānikattā.",
  "tika-s0101t6:13_5": "Tā hi ito bāhirakānampi ijjhanti.",
  "tika-s0101t6:13_6": "Na ajjhattikā bhagavato sāmukkaṁsikabhāvena appaveditattā.",
  "tika-s0101t6:13_7": "Yadatthanti yesaṁ atthāya.",
  "tika-s0101t6:13_8": "Teti te ariyaphaladhamme.",
  "tika-s0101t6:13_9": "Te hi sacchikātabbāti.",
  "tika-s0101t6:14_0": "Catuariyaphalavaṇṇanā",
  "tika-s0101t6:15_0": "373.Tasmāti vaṭṭadukkhe saṁyojanato.",
  "tika-s0101t6:15_1": "“Maggasotaṁ āpanno”ti phalaṭṭhassa vasena vuttaṁ.",
  "tika-s0101t6:15_2": "Maggaṭṭho hi maggasotaṁ āpajjati.",
  "tika-s0101t6:15_3": "Tenevāha “sotāpanne”ti,",
  "tika-s0101t6:15_4": "“sotāpattiphalasacchikiriyāya paṭipanne”ti ca.",
  "tika-s0101t6:15_5": "Apatanadhammoti anuppajjana- sabhāvo.",
  "tika-s0101t6:15_6": "Dhammaniyāmenāti maggadhammaniyāmena.",
  "tika-s0101t6:15_7": "Heṭṭhimantato sattamabhavato upari anuppajjanadhammatāya vā niyato.",
  "tika-s0101t6:15_8": "Paraṁ ayanaṁ parāgati.",
  "tika-s0101t6:16_0": "Tanuttaṁ nāma pavattiyā mandatā,",
  "tika-s0101t6:16_1": "viraḷatā cāti āha “tanuttā”tiādi.",
  "tika-s0101t6:16_2": "Heṭṭhābhāgiyānanti heṭṭhābhāgassa kāmabhavassapaccayabhāvena hitānaṁ.",
  "tika-s0101t6:16_3": "Opapātikoti upapātiko upapatane sādhukārīti katvā.",
  "tika-s0101t6:16_4": "Vimuccatīti vimutti,",
  "tika-s0101t6:16_5": "cittameva vimutti cetovimuttīti āha “sabbakilesa…pe…",
  "tika-s0101t6:16_6": "adhivacana”nti.",
  "tika-s0101t6:16_7": "Cittasīsena cettha samādhi gahito “cittaṁ paññañca bhāvaya”nti.",
  "tika-s0101t6:16_8": "Ādīsu viya.",
  "tika-s0101t6:16_9": "Paññāvimuttīti etthāpi eseva nayo,",
  "tika-s0101t6:16_10": "tenāha “paññāva paññāvimuttī”ti.",
  "tika-s0101t6:16_11": "Sāmanti attanāva,",
  "tika-s0101t6:16_12": "aparappaccayenāti attho.",
  "tika-s0101t6:16_13": "Abhiññāti ya-kāralopena niddesoti āha “abhijānitvā”ti.",
  "tika-s0101t6:17_0": "Ariyaaṭṭhaṅgikamaggavaṇṇanā",
  "tika-s0101t6:18_0": "374-5.",
  "tika-s0101t6:18_1": "Ariyasāvako nibbānaṁ,",
  "tika-s0101t6:18_2": "ariyaphalañca paṭipajjati etāyāti paṭipadā,",
  "tika-s0101t6:18_3": "sā ca tassa pubbabhāgo evāti idha “pubbabhāgapaṭipadāyā”ti ariyamaggamāha.",
  "tika-s0101t6:18_4": "“Aṭṭha aṅgāni assā”ti aññapadatthasamāsaṁ akatvā aṭṭhaṅgāni assa santīti aṭṭhaṅgikoti padasiddhi daṭṭhabbā.",
  "tika-s0101t6:19_0": "Sammā aviparītaṁ yāthāvato catunnaṁ ariyasaccānaṁ paccakkhato dassanasabhāvā sammā dassanalakkhaṇā.",
  "tika-s0101t6:19_1": "Sammadeva nibbānārammaṇe cittassa abhiniropanasabhāvo sammā abhiniropanalakkhaṇo.",
  "tika-s0101t6:19_2": "Caturaṅgasamannāgatā vācā janaṁ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena",
  "tika-s0101t6:19_3": "jane sampayutte ca pariggaṇhanakiccavatī hotīti sammā pariggahaṇalakkhaṇā.",
  "tika-s0101t6:19_4": "Yathā cīvarakammādiko kammanto ekaṁ kātabbaṁ samuṭṭhāpeti,",
  "tika-s0101t6:19_5": "taṁ taṁ kiriyānipphādako vā cetanāsaṅkhāto kammanto hatthapādacalanādikaṁ kiriyaṁ samuṭṭhāpeti,",
  "tika-s0101t6:19_6": "evaṁ sāvajjakattabbakiriyāsamuṭṭhāpakamicchākammantappahānena sammākammanto niravajjasamuṭṭhāpanakiccavā hoti,",
  "tika-s0101t6:19_7": "sampayutte ca samuṭṭhāpento eva pavattatīti sammā samuṭṭhāpanalakkhaṇo sammākammanto.",
  "tika-s0101t6:19_8": "Kāyavācānaṁ,",
  "tika-s0101t6:19_9": "khandhasantānassa ca saṁkilesabhūtamicchājīvappahānena sammā vodāpanalakkhaṇo sammāājīvo.",
  "tika-s0101t6:19_10": "Kosajjapakkhato patituṁ adatvā sampayuttadhammānaṁ paggaṇhanasabhāvoti sammā paggāhalakkhaṇo sammāvāyāmo.",
  "tika-s0101t6:19_11": "Sammadeva upaṭṭhānasabhāvāti sammā upaṭṭhānalakkhaṇā sammāsati.",
  "tika-s0101t6:19_12": "Vikkhepaviddhaṁsanena sammadeva cittassa samādahanasabhāvoti sammā samādhānalakkhaṇo sammāsamādhi.",
  "tika-s0101t6:20_0": "Attano paccanīkakilesā diṭṭhekaṭṭhā avijjādayo.",
  "tika-s0101t6:20_1": "Passatīti pakāseti kiccapaṭivedhena paṭivijjhati,",
  "tika-s0101t6:20_2": "tenāha “tappaṭicchādaka…pe…",
  "tika-s0101t6:20_3": "asammohato”ti.",
  "tika-s0101t6:20_4": "Teneva hi sammādiṭṭhisaṅkhātena aṅgena tattha paccavekkhaṇā pavattatīti tathevāti attano paccanīkakilesehi saddhinti attho.",
  "tika-s0101t6:21_0": "Kiccatoti pubbabhāgehi dukkhādiñāṇehi kātabbassa kiccassa idha sātisayaṁ nipphattito imasseva vā ñāṇassa dukkhādippakāsanakiccato.",
  "tika-s0101t6:21_1": "Cattāri nāmāni labhati catūsu saccesu kātabbakiccanipphattito.",
  "tika-s0101t6:21_2": "Tīṇi nāmāni labhati kāmasaṅkappādippahānakiccanipphattito.",
  "tika-s0101t6:21_3": "Sikkhāpadavibhaṅge “viraticetanā,",
  "tika-s0101t6:21_4": "sabbe sampayuttadhammā ca sikkhāpadānī”ti vuccantīti tattha padhānānaṁ viraticetanānaṁ vasena “viratiyopihonti cetanāyopī”ti āha.",
  "tika-s0101t6:21_5": "Musāvādādīhi viramaṇakāle vā viratiyo,",
  "tika-s0101t6:21_6": "subhāsitādivācābhāsanādikāle ca cetanāyo yojetabbā.",
  "tika-s0101t6:21_7": "Maggakkhaṇe viratiyova cetanānaṁ amaggaṅgattā ekassa ñāṇassa dukkhādiñāṇatā viya,",
  "tika-s0101t6:21_8": "ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvābhāvā sammāvācādibhāvāsiddhito,",
  "tika-s0101t6:21_9": "taṁsiddhiyañca aṅgattayattāsiddhito ca.",
  "tika-s0101t6:21_10": "Sammappadhānasatipaṭṭhānavasenāti catusammappadhānacatusatipaṭṭhānabhāvavasena.",
  "tika-s0101t6:22_0": "Pubbabhāgepi maggakkhaṇepi sammāsamādhiyevāti.",
  "tika-s0101t6:22_1": "Yadipi samādhiupakārakānaṁ abhiniropanānumajjanasampiyāyanabrūhanasantasukhānaṁ vitakkādīnaṁ vasena catūhi jhānehi sammāsamādhi vibhatto,",
  "tika-s0101t6:22_2": "tathāpi vāyāmo viya anuppannākusalānuppādanādicatuvāyāmakiccaṁ,",
  "tika-s0101t6:22_3": "sati viya ca asubhāsukhāniccānattesu kāyādīsu subhādisaññāpahānacatusatikiccaṁ eko samādhi catukkajjhānasamādhikiccaṁ",
  "tika-s0101t6:22_4": "na sādhetīti pubbabhāgepi paṭhamajjhānasamādhi paṭhamajjhānasamādhi eva maggakkhaṇepi,",
  "tika-s0101t6:22_5": "tathā pubbabhāgepi catutthajjhānasamādhi catutthajjhānasamādhi eva maggakkhaṇepīti attho.",
  "tika-s0101t6:23_0": "Tasmāti paññāpajjotattā avijjandhakāraṁ vidhamitvā paññāsatthattā kilesacore ghātento.",
  "tika-s0101t6:23_1": "Bahukārattāti yvāyaṁ anādimati saṁsāre iminā kadācipi asamugghāṭitapubbo kilesagaṇo tassa samugghāṭako ariyamaggo.",
  "tika-s0101t6:23_2": "Tattha cāyaṁ sammādiṭṭhi pariññābhisamayādivasena pavattiyā pubbaṅgamā hotīti bahukārā,",
  "tika-s0101t6:23_3": "tasmā bahukārattā.",
  "tika-s0101t6:24_0": "Tassāti sammādiṭṭhiyā.",
  "tika-s0101t6:24_1": "“Bahukāro”ti vatvā taṁ bahukārataṁ upamāya vibhāvetuṁ “yathā hī”tiādi vuttaṁ.",
  "tika-s0101t6:24_2": "“Ayaṁ” tambakaṁsādimayattā kūṭo.",
  "tika-s0101t6:24_3": "Ayaṁ samasāratāya mahāsāratāya cheko.",
  "tika-s0101t6:24_4": "Evanti yathā heraññikassa cakkhunā disvā kahāpaṇavibhāgajānane karaṇantaraṁ bahukāraṁ yadidaṁ hattho,",
  "tika-s0101t6:24_5": "evaṁ yogāvacarassa paññāya oloketvā dhammavibhāgajānane dhammantaraṁ bahukāraṁ yadidaṁ vitakko vitakketvā tadavabodhato,",
  "tika-s0101t6:24_6": "tasmā sammāsaṅkappo sammādiṭṭhiyā bahukāroti adhippāyo.",
  "tika-s0101t6:24_7": "Dutiyaupamāyaṁ evanti yathā tacchako parena parivattetvā parivattetvā dinnaṁ dabbasambhāraṁ vāsiyā tacchetvā gehakaraṇakamme upaneti,",
  "tika-s0101t6:24_8": "evaṁ yogāvacaro vitakkena lakkhaṇādito vitakketvā dinnadhamme yāthāvato paricchinditvā pariññābhisamayādikamme upanetīti yojanā.",
  "tika-s0101t6:24_9": "Vacībhedassa upakārako vitakko sāvajjānavajjavacībhedanivattanapavattanakarāya sammāvācāyapi upakārako evāti “svāya”ntiādi vuttaṁ.",
  "tika-s0101t6:25_0": "Vacībhedassa niyāmikā vācā kāyikakiriyāniyāmakassa kammantassa upakārikā.",
  "tika-s0101t6:25_1": "Tadubhayānantaranti duccaritadvayapahāyakassa sucaritadvayapāripūrihetubhūtassa sammāvācāsammākammantadvayassa anantaraṁ.",
  "tika-s0101t6:25_2": "Idaṁ vīriyanti catubbidhaṁ sammappadhānavīriyaṁ.",
  "tika-s0101t6:25_3": "Indriyasamatādayo samādhissa upakāradhammā.",
  "tika-s0101t6:25_4": "Tabbipariyāyato apakāradhammā veditabbā.",
  "tika-s0101t6:25_5": "Gatiyoti nipphattiyo,",
  "tika-s0101t6:25_6": "kiccādisabhāve vā.",
  "tika-s0101t6:25_7": "Samannesitvāti upadhāretvā.",
  "tika-s0101t6:26_0": "Dvepabbajitavatthuvaṇṇanā",
  "tika-s0101t6:27_0": "376-7.“Kasmā āraddha”nti anusandhikāraṇaṁ pucchitvā taṁ vibhāvetuṁ “ayaṁ kirā”tiādi vuttaṁ,",
  "tika-s0101t6:27_1": "tena ajjhāsayānusandhivasena upari desanā pavattāti dasseti.",
  "tika-s0101t6:27_2": "Tenāti tathāladdhikattā.",
  "tika-s0101t6:27_3": "Assāti licchavīrañño.",
  "tika-s0101t6:27_4": "Desanāyāti saṇhasukhumāyaṁ suññatapaṭisaṁyuttāyaṁ yathādesitadesanāyaṁ.",
  "tika-s0101t6:27_5": "Nādhimuccatīti na saddahati na pasīdati.",
  "tika-s0101t6:27_6": "Tantidhammaṁ nāma kathentoti yesaṁ atthāya dhammo kathīyati,",
  "tika-s0101t6:27_7": "tasmiṁ tesaṁ asatipi maggapaṭivedhe kevalaṁ sāsane tantidhammaṁ katvā kathento.",
  "tika-s0101t6:27_8": "Evarūpassāti sammāsambuddhattā aviparītadhammadesanatāya evaṁpākaṭadhammakāyassa satthu.",
  "tika-s0101t6:27_9": "Yuttaṁnu kho etaṁ assāti assa paṭhamajjhānādisamadhigamena samāhitacittassa kulaputtassa etaṁ “taṁ jīva”ntiādinā",
  "tika-s0101t6:27_10": "ucchedādigāhagahaṇaṁ api nu yuttanti pucchati.",
  "tika-s0101t6:27_11": "Laddhiyā pana jhānādhigamamattena na tāva vivecitattā “tehi yutta”nti vuttaṁ taṁ vādaṁ paṭikkhipitvāti",
  "tika-s0101t6:27_12": "jhānalābhinopi taṁ gahaṇaṁ “ayuttamevā”ti taṁ ucchedavādaṁ sassatavādaṁ vā paṭikkhipitvā.",
  "tika-s0101t6:27_13": "Attamanā ahesunti yasmā khīṇāsavo vigatasammoho tiṇṇavicikiccho,",
  "tika-s0101t6:27_14": "“tasmā tassa tathā vattuṁ na yutta”nti uppannanicchayatāya taṁ mama vacanaṁ sutvā attamanā ahesunti attho.",
  "tika-s0101t6:27_15": "Sopi licchavī rājā te viya sañjātanicchayattā attamano ahosi.",
  "tika-s0101t6:27_16": "Yaṁ panettha atthato avibhattaṁ,",
  "tika-s0101t6:27_17": "taṁ suviññeyyameva.",
  "tika-s0101t6:28_0": "Mahālisuttavaṇṇanāya līnatthappakāsanā."
}