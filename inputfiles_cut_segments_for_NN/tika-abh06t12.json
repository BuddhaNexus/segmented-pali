{
  "tika-abh06t12:0_0": "12. Dvādasamo paricchedo",
  "tika-abh06t12:1_0": "Paññattiniddeso",
  "tika-abh06t12:2_0": "Etthāha – ‘‘kiṁ ettakameva ñeyyaṁ, udāhu aññampi atthī’’ti? Atthi paññatti nāmāti. Sā panesā paññapetabbato,",
  "tika-abh06t12:2_1": "paññāpanato ca ‘‘paññattī’’ti vuccati.",
  "tika-abh06t12:2_2": "Tenevāha – ‘‘yā tesaṁ tesaṁ dhammānaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo’’ti. Tattha saṅkhāyatīti saṅkhā, kathīyatīti attho. Kinti kathīyati?",
  "tika-abh06t12:2_3": "‘‘Aha’’nti ‘‘mama’’nti ‘‘paro’’ti ‘‘parassā’’ti ‘‘mañco’’ti ‘‘pīṭha’’nti anekehi ākārehi kathīyatīti saṅkhā. Samaññāyatīti samaññā. Paññāpīyatīti paññatti. Voharīyatīti vohāro. Kinti voharīyati?",
  "tika-abh06t12:2_4": "‘‘Aha’’nti ‘‘mama’’nti ‘‘paro’’ti ‘‘parassā’’ti ‘‘mañco’’ti ‘‘pīṭha’’nti.",
  "tika-abh06t12:2_5": "Evaṁ tāva paññapetabbato paññattīti vuttā.",
  "tika-abh06t12:2_6": "‘‘Aha’’nti hi rūpādayo dhamme upādāya paṭicca kāraṇaṁ katvā yathā te rūpādayo dhammā uppādavayavanto, na evaṁvidhā,",
  "tika-abh06t12:2_7": "kevalaṁ lokasaṅketena siddhā yā ayaṁ ‘‘aha’’nti kathīyati ceva paññāpīyati ca, esā paññattīti attho.",
  "tika-abh06t12:3_0": "Idāni paññāpanato paññattiṁ pakāsetuṁ ‘‘nāmaṁ nāmakamma’’ntiādimāha.",
  "tika-abh06t12:3_1": "Tattha nāmanti taṁ taṁ dhammaṁ ‘‘esa itthannāmo nāmā’’ti paññapeti,",
  "tika-abh06t12:3_2": "tasmā taṁ paññattīti pavuccati.",
  "tika-abh06t12:3_3": "Nāmakammantiādīni tassā eva vevacanāni.",
  "tika-abh06t12:3_4": "Ayaṁ paññāpanato paññatti nāma.",
  "tika-abh06t12:4_0": "Sā panesā tajjāpaññatti upādāpaññatti upanidhāpaññattīti tividhā hoti.",
  "tika-abh06t12:4_1": "Tattha tajjāpaññatti nāma cakkhusotarūpasaddapathavītejovāyotiādinayappavattā.",
  "tika-abh06t12:4_2": "Upādāpaññatti pana samūhāsamūhavasena duvidhā hoti.",
  "tika-abh06t12:4_3": "Tattha samūhapaññatti nāma rūpārūpadhammesu ekassa vā bahūnaṁ vā nāmaṁ gahetvā samūhamevopādāya vuccati. Kathaṁ?",
  "tika-abh06t12:4_4": "Acchataracchaghaṭapaṭādippabhedā. Ayaṁ samūhapaññatti nāma.",
  "tika-abh06t12:4_5": "Asamūhapaññatti pana disākāsakālanimittābhāvanirodhādibhedā.",
  "tika-abh06t12:5_0": "Yadā pana sā vijjamānaṁ paramatthaṁ jotayati,",
  "tika-abh06t12:5_1": "tadā ‘‘vijjamānapaññattī’’ti pavuccati.",
  "tika-abh06t12:5_2": "Yadā avijjamānaṁ samūhāsamūhabhedaṁ nāmamattaṁ jotayati,",
  "tika-abh06t12:5_3": "tadā ‘‘avijjamānapaññattī’’ti pavuccati .",
  "tika-abh06t12:5_4": "Duvidhāpi panesā sotadvārajavanānantaraṁ gahitapubbasaṅketamanodvārajavanaviññāṇena viññāyati.",
  "tika-abh06t12:5_5": "Yāya gahitapubbasaṅketena manodvārajavanaviññāṇena paññāpīyati.",
  "tika-abh06t12:5_6": "Yaṁ sandhāya ‘‘vijjamānapaññatti, avijjamānapaññatti,",
  "tika-abh06t12:5_7": "vijjamānena avijjamānapaññatti,",
  "tika-abh06t12:5_8": "avijjamānena vijjamānapaññatti,",
  "tika-abh06t12:5_9": "vijjamānena vijjamānapaññatti,",
  "tika-abh06t12:5_10": "avijjamānena avijjamānapaññattī’’ti chakkanayo vutto.",
  "tika-abh06t12:5_11": "Tattha paramatthato vijjamānānaṁ rūpādīnaṁ paññāpanā vijjamānapaññatti.",
  "tika-abh06t12:5_12": "Tathā avijjamānānamitthipurisādīnaṁ paññāpanā avijjamānapaññatti.",
  "tika-abh06t12:5_13": "Ṭhapetvā pana vacanatthaṁ kenaci ākārena anupalabbhamānānaṁ pañcamasaccādīnaṁ,",
  "tika-abh06t12:5_14": "titthiyaparikappitānaṁ vā pakatipurisādīnaṁ paññāpanāpi avijjamānapaññattiyeva. ‘‘Tevijjo,",
  "tika-abh06t12:5_15": "chaḷabhiñño’’ti evamādinayappavattā vijjamānena avijjamānapaññatti. ‘‘Itthisaddo,",
  "tika-abh06t12:5_16": "purisasaddo’’ti evamādikā avijjamānena vijjamānapaññatti. ‘‘Cakkhuviññāṇaṁ,",
  "tika-abh06t12:5_17": "sotaviññāṇa’’nti evamādikā vijjamānena vijjamānapaññatti. ‘‘Khattiyakumāro, brāhmaṇakumāro,",
  "tika-abh06t12:5_18": "bhikkhukumāro’’ti evamādikā avijjamānena avijjamānapaññattīti evaṁ vuttā cha paññattiyopi ettheva saṅgahaṁ gacchanti. Ayaṁ upādāpaññatti nāma.",
  "tika-abh06t12:6_0": "Upanidhāpaññattipi etissā eva pabhedā,",
  "tika-abh06t12:6_1": "sā pana ‘‘dīghaṁ upanidhāya rasso,",
  "tika-abh06t12:6_2": "rassaṁ upanidhāya dīgho’’tiādinayappavattā ‘‘kapaṇaṁ mānusakaṁ rajjaṁ dibbasukhaṁ upanidhāyā’’ti evamādikā ca,",
  "tika-abh06t12:6_3": "tasmā paññapetabbato ca paññāpanato ca paññattīti veditabbā. Samaññā samattā.",
  "tika-abh06t12:7_0": "778.",
  "tika-abh06t12:8_0": " Paramatthato ca paññatti, tatiyā koṭi na vijjati;",
  "tika-abh06t12:9_0": "Dvīsu ṭhānesu kusalo, paravādesu na kampati.",
  "tika-abh06t12:10_0": "Iti abhidhammāvatāre paññattiniddeso nāma",
  "tika-abh06t12:11_0": "Dvādasamo paricchedo."
}