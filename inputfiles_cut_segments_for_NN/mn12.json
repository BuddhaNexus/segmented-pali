{
  "mn12:0.1_0": "Majjhima Nikāya 12 ",
  "mn12:0.2_0": "Mahāsīhanādasutta ",
  "mn12:1.1_0": "Evaṁ me sutaṁ—",
  "mn12:1.2_0": "ekaṁ samayaṁ bhagavā vesāliyaṁ viharati bahinagare aparapure vanasaṇḍe. ",
  "mn12:2.1_0": "Tena kho pana samayena sunakkhatto licchaviputto acirapakkanto hoti imasmā dhammavinayā. ",
  "mn12:2.2_0": "So vesāliyaṁ parisati evaṁ vācaṁ bhāsati: ",
  "mn12:2.3_0": "“natthi samaṇassa gotamassa uttari manussadhammā alamariyañāṇadassanaviseso. ",
  "mn12:2.4_0": "Takkapariyāhataṁ samaṇo gotamo dhammaṁ deseti vīmaṁsānucaritaṁ sayampaṭibhānaṁ. ",
  "mn12:2.5_0": "Yassa ca khvāssa atthāya dhammo desito so niyyāti takkarassa sammā dukkhakkhayāyā”ti. ",
  "mn12:3.1_0": "Atha kho āyasmā sāriputto pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi. ",
  "mn12:3.2_0": "Assosi kho āyasmā sāriputto sunakkhattassa licchaviputtassa vesāliyaṁ parisati evaṁ vācaṁ bhāsamānassa: ",
  "mn12:3.3_0": "“natthi samaṇassa gotamassa uttari manussadhammā alamariyañāṇadassanaviseso. ",
  "mn12:3.4_0": "Takkapariyāhataṁ samaṇo gotamo dhammaṁ deseti vīmaṁsānucaritaṁ sayampaṭibhānaṁ. ",
  "mn12:3.5_0": "Yassa ca khvāssa atthāya dhammo desito so niyyāti takkarassa sammā dukkhakkhayāyā”ti. ",
  "mn12:3.6_0": "Atha kho āyasmā sāriputto vesāliyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami;",
  "mn12:3.6_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn12:3.6_2": "Ekamantaṁ nisinno kho āyasmā sāriputto bhagavantaṁ etadavoca:",
  "mn12:3.7_0": "“sunakkhatto, bhante, licchaviputto acirapakkanto imasmā dhammavinayā. ",
  "mn12:3.8_0": "So vesāliyaṁ parisati evaṁ vācaṁ bhāsati: ",
  "mn12:3.9_0": "‘natthi samaṇassa gotamassa uttari manussadhammā alamariyañāṇadassanaviseso. ",
  "mn12:3.10_0": "Takkapariyāhataṁ samaṇo gotamo dhammaṁ deseti vīmaṁsānucaritaṁ sayampaṭibhānaṁ. ",
  "mn12:3.11_0": "Yassa ca khvāssa atthāya dhammo desito so niyyāti takkarassa sammā dukkhakkhayāyā’”ti. ",
  "mn12:4.1_0": "“Kodhano heso, sāriputta, sunakkhatto moghapuriso. ",
  "mn12:4.2_0": "Kodhā ca panassa esā vācā bhāsitā. ",
  "mn12:4.3_0": "‘Avaṇṇaṁ bhāsissāmī’ti kho, sāriputta, sunakkhatto moghapuriso vaṇṇaṁyeva tathāgatassa bhāsati. ",
  "mn12:4.4_0": "Vaṇṇo heso, sāriputta, tathāgatassa yo evaṁ vadeyya: ",
  "mn12:4.5_0": "‘yassa ca khvāssa atthāya dhammo desito so niyyāti takkarassa sammā dukkhakkhayāyā’ti. ",
  "mn12:5.1_0": "Ayampi hi nāma, sāriputta, sunakkhattassa moghapurisassa mayi dhammanvayo na bhavissati: ",
  "mn12:5.2_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi,",
  "mn12:5.2_1": "satthā devamanussānaṁ,",
  "mn12:5.2_2": "buddho bhagavā’ti.",
  "mn12:6.1_0": "Ayampi hi nāma, sāriputta, sunakkhattassa moghapurisassa mayi dhammanvayo na bhavissati: ",
  "mn12:6.2_0": "‘itipi so bhagavā anekavihitaṁ iddhividhaṁ paccanubhoti—ekopi hutvā bahudhā hoti,",
  "mn12:6.2_1": "bahudhāpi hutvā eko hoti;",
  "mn12:6.2_2": "āvibhāvaṁ,",
  "mn12:6.2_3": "tirobhāvaṁ;",
  "mn12:6.2_4": "tirokuṭṭaṁ tiropākāraṁ tiropabbataṁ asajjamāno gacchati,",
  "mn12:6.2_5": "seyyathāpi ākāse;",
  "mn12:6.2_6": "pathaviyāpi ummujjanimujjaṁ karoti,",
  "mn12:6.2_7": "seyyathāpi udake;",
  "mn12:6.2_8": "udakepi abhijjamāne gacchati,",
  "mn12:6.2_9": "seyyathāpi pathaviyaṁ;",
  "mn12:6.2_10": "ākāsepi pallaṅkena kamati,",
  "mn12:6.2_11": "seyyathāpi pakkhī sakuṇo;",
  "mn12:6.2_12": "imepi candimasūriye evaṁmahiddhike evaṁmahānubhāve pāṇinā parimasati parimajjati;",
  "mn12:6.2_13": "yāva brahmalokāpi kāyena vasaṁ vattetī’ti.",
  "mn12:7.1_0": "Ayampi hi nāma, sāriputta, sunakkhattassa moghapurisassa mayi dhammanvayo na bhavissati: ",
  "mn12:7.2_0": "‘itipi so bhagavā dibbāya sotadhātuyā visuddhāya atikkantamānusikāya ubho sadde suṇāti—dibbe ca mānuse ca,",
  "mn12:7.2_1": "ye dūre santike cā’ti.",
  "mn12:8.1_0": "Ayampi hi nāma, sāriputta, sunakkhattassa moghapurisassa mayi dhammanvayo na bhavissati: ",
  "mn12:8.2_0": "‘itipi so bhagavā parasattānaṁ parapuggalānaṁ cetasā ceto paricca pajānāti—",
  "mn12:8.3_0": "sarāgaṁ vā cittaṁ sarāgaṁ cittanti pajānāti,",
  "mn12:8.4_0": "vītarāgaṁ vā cittaṁ vītarāgaṁ cittanti pajānāti;",
  "mn12:8.5_0": "sadosaṁ vā cittaṁ sadosaṁ cittanti pajānāti,",
  "mn12:8.6_0": "vītadosaṁ vā cittaṁ vītadosaṁ cittanti pajānāti;",
  "mn12:8.7_0": "samohaṁ vā cittaṁ samohaṁ cittanti pajānāti,",
  "mn12:8.8_0": "vītamohaṁ vā cittaṁ vītamohaṁ cittanti pajānāti;",
  "mn12:8.9_0": "saṅkhittaṁ vā cittaṁ saṅkhittaṁ cittanti pajānāti,",
  "mn12:8.10_0": "vikkhittaṁ vā cittaṁ vikkhittaṁ cittanti pajānāti;",
  "mn12:8.11_0": "mahaggataṁ vā cittaṁ mahaggataṁ cittanti pajānāti,",
  "mn12:8.12_0": "amahaggataṁ vā cittaṁ amahaggataṁ cittanti pajānāti;",
  "mn12:8.13_0": "sauttaraṁ vā cittaṁ sauttaraṁ cittanti pajānāti,",
  "mn12:8.14_0": "anuttaraṁ vā cittaṁ anuttaraṁ cittanti pajānāti;",
  "mn12:8.15_0": "samāhitaṁ vā cittaṁ samāhitaṁ cittanti pajānāti,",
  "mn12:8.16_0": "asamāhitaṁ vā cittaṁ asamāhitaṁ cittanti pajānāti;",
  "mn12:8.17_0": "vimuttaṁ vā cittaṁ vimuttaṁ cittanti pajānāti,",
  "mn12:8.18_0": "avimuttaṁ vā cittaṁ avimuttaṁ cittanti pajānātī’ti.",
  "mn12:9.1_0": "Dasa kho panimāni,",
  "mn12:9.1_1": "sāriputta,",
  "mn12:9.1_2": "tathāgatassa tathāgatabalāni yehi balehi samannāgato tathāgato āsabhaṁ ṭhānaṁ paṭijānāti,",
  "mn12:9.1_3": "parisāsu sīhanādaṁ nadati,",
  "mn12:9.1_4": "brahmacakkaṁ pavatteti.",
  "mn12:9.2_0": "Katamāni dasa? ",
  "mn12:10.1_0": "Idha, sāriputta, tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti. ",
  "mn12:10.2_0": "Yampi,",
  "mn12:10.2_1": "sāriputta,",
  "mn12:10.2_2": "tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti, idampi,",
  "mn12:10.2_3": "sāriputta,",
  "mn12:10.2_4": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:10.2_5": "parisāsu sīhanādaṁ nadati,",
  "mn12:10.2_6": "brahmacakkaṁ pavatteti.",
  "mn12:11.1_0": "Puna caparaṁ,",
  "mn12:11.1_1": "sāriputta,",
  "mn12:11.1_2": "tathāgato atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāti.",
  "mn12:11.2_0": "Yampi,",
  "mn12:11.2_1": "sāriputta,",
  "mn12:11.2_2": "tathāgato atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāti, idampi,",
  "mn12:11.2_3": "sāriputta,",
  "mn12:11.2_4": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:11.2_5": "parisāsu sīhanādaṁ nadati,",
  "mn12:11.2_6": "brahmacakkaṁ pavatteti.",
  "mn12:12.1_0": "Puna caparaṁ, sāriputta, tathāgato sabbatthagāminiṁ paṭipadaṁ yathābhūtaṁ pajānāti. ",
  "mn12:12.2_0": "Yampi,",
  "mn12:12.2_1": "sāriputta,",
  "mn12:12.2_2": "tathāgato sabbatthagāminiṁ paṭipadaṁ yathābhūtaṁ pajānāti, idampi,",
  "mn12:12.2_3": "sāriputta,",
  "mn12:12.2_4": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:12.2_5": "parisāsu sīhanādaṁ nadati,",
  "mn12:12.2_6": "brahmacakkaṁ pavatteti.",
  "mn12:13.1_0": "Puna caparaṁ, sāriputta, tathāgato anekadhātunānādhātulokaṁ yathābhūtaṁ pajānāti. ",
  "mn12:13.2_0": "Yampi,",
  "mn12:13.2_1": "sāriputta,",
  "mn12:13.2_2": "tathāgato anekadhātunānādhātulokaṁ yathābhūtaṁ pajānāti, idampi,",
  "mn12:13.2_3": "sāriputta,",
  "mn12:13.2_4": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:13.2_5": "parisāsu sīhanādaṁ nadati,",
  "mn12:13.2_6": "brahmacakkaṁ pavatteti.",
  "mn12:14.1_0": "Puna caparaṁ, sāriputta, tathāgato sattānaṁ nānādhimuttikataṁ yathābhūtaṁ pajānāti. ",
  "mn12:14.2_0": "Yampi,",
  "mn12:14.2_1": "sāriputta,",
  "mn12:14.2_2": "tathāgato sattānaṁ nānādhimuttikataṁ yathābhūtaṁ pajānāti, idampi,",
  "mn12:14.2_3": "sāriputta,",
  "mn12:14.2_4": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:14.2_5": "parisāsu sīhanādaṁ nadati,",
  "mn12:14.2_6": "brahmacakkaṁ pavatteti.",
  "mn12:15.1_0": "Puna caparaṁ,",
  "mn12:15.1_1": "sāriputta,",
  "mn12:15.1_2": "tathāgato parasattānaṁ parapuggalānaṁ indriyaparopariyattaṁ yathābhūtaṁ pajānāti.",
  "mn12:15.2_0": "Yampi,",
  "mn12:15.2_1": "sāriputta,",
  "mn12:15.2_2": "tathāgato parasattānaṁ parapuggalānaṁ indriyaparopariyattaṁ yathābhūtaṁ pajānāti, idampi,",
  "mn12:15.2_3": "sāriputta,",
  "mn12:15.2_4": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:15.2_5": "parisāsu sīhanādaṁ nadati,",
  "mn12:15.2_6": "brahmacakkaṁ pavatteti.",
  "mn12:16.1_0": "Puna caparaṁ,",
  "mn12:16.1_1": "sāriputta,",
  "mn12:16.1_2": "tathāgato jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ pajānāti.",
  "mn12:16.2_0": "Yampi,",
  "mn12:16.2_1": "sāriputta,",
  "mn12:16.2_2": "tathāgato jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ pajānāti, idampi,",
  "mn12:16.2_3": "sāriputta,",
  "mn12:16.2_4": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:16.2_5": "parisāsu sīhanādaṁ nadati,",
  "mn12:16.2_6": "brahmacakkaṁ pavatteti.",
  "mn12:17.1_0": "Puna caparaṁ,",
  "mn12:17.1_1": "sāriputta,",
  "mn12:17.1_2": "tathāgato anekavihitaṁ pubbenivāsaṁ anussarati,",
  "mn12:17.1_3": "seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "mn12:17.1_4": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi",
  "mn12:17.1_5": "anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe:",
  "mn12:17.1_6": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn12:17.1_7": "so tato cuto amutra udapādiṁ;",
  "mn12:17.1_8": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn12:17.1_9": "so tato cuto idhūpapanno’ti.",
  "mn12:17.1_10": "Iti sākāraṁ sauddesaṁ anekavihitaṁ pubbenivāsaṁ anussarati.",
  "mn12:17.2_0": "Yampi,",
  "mn12:17.2_1": "sāriputta,",
  "mn12:17.2_2": "tathāgato anekavihitaṁ pubbenivāsaṁ anussarati,",
  "mn12:17.2_3": "seyyathidaṁ—ekampi jātiṁ dvepi jātiyo …pe…",
  "mn12:17.2_4": "iti sākāraṁ sauddesaṁ anekavihitaṁ pubbenivāsaṁ anussarati, idampi,",
  "mn12:17.2_5": "sāriputta,",
  "mn12:17.2_6": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:17.2_7": "parisāsu sīhanādaṁ nadati,",
  "mn12:17.2_8": "brahmacakkaṁ pavatteti.",
  "mn12:18.1_0": "Puna caparaṁ,",
  "mn12:18.1_1": "sāriputta,",
  "mn12:18.1_2": "tathāgato dibbena cakkhunā visuddhena atikkantamānusakena satte passati cavamāne upapajjamāne hīne paṇīte",
  "mn12:18.1_3": "suvaṇṇe dubbaṇṇe sugate duggate yathākammūpage satte pajānāti:",
  "mn12:18.1_4": "‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā",
  "mn12:18.1_5": "ariyānaṁ upavādakā micchādiṭṭhikā micchādiṭṭhikammasamādānā,",
  "mn12:18.1_6": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "mn12:18.1_7": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "mn12:18.1_8": "ariyānaṁ anupavādakā sammādiṭṭhikā sammādiṭṭhikammasamādānā,",
  "mn12:18.1_9": "te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "mn12:18.1_10": "Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe",
  "mn12:18.1_11": "dubbaṇṇe sugate duggate yathākammūpage satte pajānāti.",
  "mn12:18.2_0": "Yampi,",
  "mn12:18.2_1": "sāriputta,",
  "mn12:18.2_2": "tathāgato dibbena cakkhunā visuddhena atikkantamānusakena satte passati cavamāne upapajjamāne hīne paṇīte",
  "mn12:18.2_3": "suvaṇṇe dubbaṇṇe sugate duggate yathākammūpage satte pajānāti:",
  "mn12:18.2_4": "‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā",
  "mn12:18.2_5": "ariyānaṁ upavādakā micchādiṭṭhikā micchādiṭṭhikammasamādānā,",
  "mn12:18.2_6": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "mn12:18.2_7": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "mn12:18.2_8": "ariyānaṁ anupavādakā sammādiṭṭhikā sammādiṭṭhikammasamādānā,",
  "mn12:18.2_9": "te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "mn12:18.2_10": "Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe",
  "mn12:18.2_11": "dubbaṇṇe sugate duggate yathākammūpage satte pajānāti. Idampi,",
  "mn12:18.2_12": "sāriputta,",
  "mn12:18.2_13": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:18.2_14": "parisāsu sīhanādaṁ nadati,",
  "mn12:18.2_15": "brahmacakkaṁ pavatteti.",
  "mn12:19.1_0": "Puna caparaṁ,",
  "mn12:19.1_1": "sāriputta,",
  "mn12:19.1_2": "tathāgato āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "mn12:19.2_0": "Yampi,",
  "mn12:19.2_1": "sāriputta,",
  "mn12:19.2_2": "tathāgato āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati, idampi,",
  "mn12:19.2_3": "sāriputta,",
  "mn12:19.2_4": "tathāgatassa tathāgatabalaṁ hoti yaṁ balaṁ āgamma tathāgato āsabhaṁ ṭhānaṁ paṭijānāti,",
  "mn12:19.2_5": "parisāsu sīhanādaṁ nadati,",
  "mn12:19.2_6": "brahmacakkaṁ pavatteti.",
  "mn12:20.1_0": "Imāni kho,",
  "mn12:20.1_1": "sāriputta,",
  "mn12:20.1_2": "dasa tathāgatassa tathāgatabalāni yehi balehi samannāgato tathāgato āsabhaṁ ṭhānaṁ paṭijānāti,",
  "mn12:20.1_3": "parisāsu sīhanādaṁ nadati,",
  "mn12:20.1_4": "brahmacakkaṁ pavatteti.",
  "mn12:21.1_0": "Yo kho maṁ, sāriputta, evaṁ jānantaṁ evaṁ passantaṁ evaṁ vadeyya: ",
  "mn12:21.2_0": "‘natthi samaṇassa gotamassa uttari manussadhammā alamariyañāṇadassanaviseso; ",
  "mn12:21.3_0": "takkapariyāhataṁ samaṇo gotamo dhammaṁ deseti vīmaṁsānucaritaṁ sayampaṭibhānan’ti, ",
  "mn12:21.4_0": "taṁ,",
  "mn12:21.4_1": "sāriputta,",
  "mn12:21.4_2": "vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "mn12:21.5_0": "Seyyathāpi,",
  "mn12:21.5_1": "sāriputta,",
  "mn12:21.5_2": "bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya,",
  "mn12:21.5_3": "evaṁ sampadamidaṁ,",
  "mn12:21.5_4": "sāriputta, vadāmi.",
  "mn12:21.6_0": "Taṁ vācaṁ appahāya,",
  "mn12:21.6_1": "taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "mn12:22.1_0": "Cattārimāni,",
  "mn12:22.1_1": "sāriputta,",
  "mn12:22.1_2": "tathāgatassa vesārajjāni yehi vesārajjehi samannāgato tathāgato āsabhaṁ ṭhānaṁ paṭijānāti,",
  "mn12:22.1_3": "parisāsu sīhanādaṁ nadati,",
  "mn12:22.1_4": "brahmacakkaṁ pavatteti.",
  "mn12:22.2_0": "Katamāni cattāri? ",
  "mn12:23.1_0": "‘Sammāsambuddhassa te paṭijānato ime dhammā anabhisambuddhā’ti.",
  "mn12:23.1_1": "Tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti nimittametaṁ,",
  "mn12:23.1_2": "sāriputta,",
  "mn12:23.1_3": "na samanupassāmi.",
  "mn12:23.2_0": "Etamahaṁ, sāriputta, nimittaṁ asamanupassanto khemappatto abhayappatto vesārajjappatto viharāmi. ",
  "mn12:24.1_0": "‘Khīṇāsavassa te paṭijānato ime āsavā aparikkhīṇā’ti.",
  "mn12:24.1_1": "Tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti nimittametaṁ,",
  "mn12:24.1_2": "sāriputta,",
  "mn12:24.1_3": "na samanupassāmi.",
  "mn12:24.2_0": "Etamahaṁ, sāriputta, nimittaṁ asamanupassanto khemappatto abhayappatto vesārajjappatto viharāmi. ",
  "mn12:25.1_0": "‘Ye kho pana te antarāyikā dhammā vuttā,",
  "mn12:25.1_1": "te paṭisevato nālaṁ antarāyāyā’ti.",
  "mn12:25.1_2": "Tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti nimittametaṁ,",
  "mn12:25.1_3": "sāriputta,",
  "mn12:25.1_4": "na samanupassāmi.",
  "mn12:25.2_0": "Etamahaṁ, sāriputta, nimittaṁ asamanupassanto khemappatto abhayappatto vesārajjappatto viharāmi. ",
  "mn12:26.1_0": "‘Yassa kho pana te atthāya dhammo desito,",
  "mn12:26.1_1": "so na niyyāti takkarassa sammā dukkhakkhayāyā’ti.",
  "mn12:26.1_2": "Tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti nimittametaṁ,",
  "mn12:26.1_3": "sāriputta,",
  "mn12:26.1_4": "na samanupassāmi.",
  "mn12:26.2_0": "Etamahaṁ, sāriputta, nimittaṁ asamanupassanto khemappatto abhayappatto vesārajjappatto viharāmi. ",
  "mn12:27.1_0": "Imāni kho,",
  "mn12:27.1_1": "sāriputta,",
  "mn12:27.1_2": "cattāri tathāgatassa vesārajjāni yehi vesārajjehi samannāgato tathāgato āsabhaṁ ṭhānaṁ paṭijānāti,",
  "mn12:27.1_3": "parisāsu sīhanādaṁ nadati,",
  "mn12:27.1_4": "brahmacakkaṁ pavatteti.",
  "mn12:28.1_0": "Yo kho maṁ, sāriputta, evaṁ jānantaṁ evaṁ passantaṁ evaṁ vadeyya: ",
  "mn12:28.2_0": "‘natthi samaṇassa gotamassa uttari manussadhammā alamariyañāṇadassanaviseso,",
  "mn12:28.2_1": "takkapariyāhataṁ samaṇo gotamo dhammaṁ deseti vīmaṁsānucaritaṁ sayampaṭibhānan’ti,",
  "mn12:28.3_0": "taṁ,",
  "mn12:28.3_1": "sāriputta,",
  "mn12:28.3_2": "vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "mn12:28.4_0": "Seyyathāpi,",
  "mn12:28.4_1": "sāriputta,",
  "mn12:28.4_2": "bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya,",
  "mn12:28.4_3": "evaṁ sampadamidaṁ,",
  "mn12:28.4_4": "sāriputta, vadāmi.",
  "mn12:28.5_0": "Taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye. ",
  "mn12:29.1_0": "Aṭṭha kho imā, sāriputta, parisā. ",
  "mn12:29.2_0": "Katamā aṭṭha? ",
  "mn12:29.3_0": "Khattiyaparisā,",
  "mn12:29.3_1": "brāhmaṇaparisā,",
  "mn12:29.3_2": "gahapatiparisā,",
  "mn12:29.3_3": "samaṇaparisā,",
  "mn12:29.3_4": "cātumahārājikaparisā,",
  "mn12:29.3_5": "tāvatiṁsaparisā,",
  "mn12:29.3_6": "māraparisā,",
  "mn12:29.3_7": "brahmaparisā—",
  "mn12:29.4_0": "imā kho, sāriputta, aṭṭha parisā. ",
  "mn12:29.5_0": "Imehi kho,",
  "mn12:29.5_1": "sāriputta,",
  "mn12:29.5_2": "catūhi vesārajjehi samannāgato tathāgato imā aṭṭha parisā upasaṅkamati ajjhogāhati.",
  "mn12:29.6_0": "Abhijānāmi kho panāhaṁ, sāriputta, anekasataṁ khattiyaparisaṁ upasaṅkamitā. ",
  "mn12:29.7_0": "Tatrapi mayā sannisinnapubbañceva, sallapitapubbañca, sākacchā ca samāpajjitapubbā. ",
  "mn12:29.8_0": "Tatra vata maṁ bhayaṁ vā sārajjaṁ vā okkamissatīti nimittametaṁ, sāriputta, na samanupassāmi. ",
  "mn12:29.9_0": "Etamahaṁ, sāriputta, nimittaṁ asamanupassanto khemappatto abhayappatto vesārajjappatto viharāmi. ",
  "mn12:30.1_0": "Abhijānāmi kho panāhaṁ, sāriputta, anekasataṁ brāhmaṇaparisaṁ …pe… ",
  "mn12:30.2_0": "gahapatiparisaṁ … ",
  "mn12:30.3_0": "samaṇaparisaṁ … ",
  "mn12:30.4_0": "cātumahārājikaparisaṁ … ",
  "mn12:30.5_0": "tāvatiṁsaparisaṁ … ",
  "mn12:30.6_0": "māraparisaṁ … ",
  "mn12:30.7_0": "brahmaparisaṁ upasaṅkamitā. ",
  "mn12:30.8_0": "Tatrapi mayā sannisinnapubbañceva, sallapitapubbañca, sākacchā ca samāpajjitapubbā. ",
  "mn12:30.9_0": "Tatra vata maṁ bhayaṁ vā sārajjaṁ vā okkamissatīti nimittametaṁ, sāriputta, na samanupassāmi. ",
  "mn12:30.10_0": "Etamahaṁ, sāriputta, nimittaṁ asamanupassanto khemappatto abhayappatto vesārajjappatto viharāmi. ",
  "mn12:31.1_0": "Yo kho maṁ, sāriputta, evaṁ jānantaṁ evaṁ passantaṁ evaṁ vadeyya: ",
  "mn12:31.2_0": "‘natthi samaṇassa gotamassa uttari manussadhammā alamariyañāṇadassanaviseso,",
  "mn12:31.2_1": "takkapariyāhataṁ samaṇo gotamo dhammaṁ deseti vīmaṁsānucaritaṁ sayampaṭibhānan’ti,",
  "mn12:31.3_0": "taṁ,",
  "mn12:31.3_1": "sāriputta,",
  "mn12:31.3_2": "vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "mn12:31.4_0": "Seyyathāpi,",
  "mn12:31.4_1": "sāriputta,",
  "mn12:31.4_2": "bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya,",
  "mn12:31.4_3": "evaṁ sampadamidaṁ,",
  "mn12:31.4_4": "sāriputta, vadāmi.",
  "mn12:31.5_0": "Taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye. ",
  "mn12:32.1_0": "Catasso kho imā, sāriputta, yoniyo. ",
  "mn12:32.2_0": "Katamā catasso? ",
  "mn12:32.3_0": "Aṇḍajā yoni, jalābujā yoni, saṁsedajā yoni, opapātikā yoni. ",
  "mn12:33.1_0": "Katamā ca, sāriputta, aṇḍajā yoni? ",
  "mn12:33.2_0": "Ye kho te, sāriputta, sattā aṇḍakosaṁ abhinibbhijja jāyanti—",
  "mn12:33.3_0": "ayaṁ vuccati, sāriputta, aṇḍajā yoni. ",
  "mn12:33.4_0": "Katamā ca, sāriputta, jalābujā yoni? ",
  "mn12:33.5_0": "Ye kho te, sāriputta, sattā vatthikosaṁ abhinibbhijja jāyanti—",
  "mn12:33.6_0": "ayaṁ vuccati, sāriputta, jalābujā yoni. ",
  "mn12:33.7_0": "Katamā ca, sāriputta, saṁsedajā yoni? ",
  "mn12:33.8_0": "Ye kho te,",
  "mn12:33.8_1": "sāriputta,",
  "mn12:33.8_2": "sattā pūtimacche vā jāyanti pūtikuṇape vā pūtikummāse vā candanikāye vā oḷigalle vā jāyanti—",
  "mn12:33.9_0": "ayaṁ vuccati, sāriputta, saṁsedajā yoni. ",
  "mn12:33.10_0": "Katamā ca, sāriputta, opapātikā yoni? ",
  "mn12:33.11_0": "Devā, nerayikā, ekacce ca manussā, ekacce ca vinipātikā—",
  "mn12:33.12_0": "ayaṁ vuccati, sāriputta, opapātikā yoni. ",
  "mn12:33.13_0": "Imā kho, sāriputta, catasso yoniyo. ",
  "mn12:34.1_0": "Yo kho maṁ, sāriputta, evaṁ jānantaṁ evaṁ passantaṁ evaṁ vadeyya: ",
  "mn12:34.2_0": "‘natthi samaṇassa gotamassa uttari manussadhammā alamariyañāṇadassanaviseso,",
  "mn12:34.2_1": "takkapariyāhataṁ samaṇo gotamo dhammaṁ deseti vīmaṁsānucaritaṁ sayampaṭibhānan’ti,",
  "mn12:34.3_0": "taṁ,",
  "mn12:34.3_1": "sāriputta,",
  "mn12:34.3_2": "vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "mn12:34.4_0": "Seyyathāpi,",
  "mn12:34.4_1": "sāriputta,",
  "mn12:34.4_2": "bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya,",
  "mn12:34.4_3": "evaṁ sampadamidaṁ,",
  "mn12:34.4_4": "sāriputta, vadāmi.",
  "mn12:34.5_0": "Taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye. ",
  "mn12:35.1_0": "Pañca kho imā, sāriputta, gatiyo. ",
  "mn12:35.2_0": "Katamā pañca? ",
  "mn12:35.3_0": "Nirayo, tiracchānayoni, pettivisayo, manussā, devā. ",
  "mn12:36.1_0": "Nirayañcāhaṁ, sāriputta, pajānāmi, nirayagāmiñca maggaṁ, nirayagāminiñca paṭipadaṁ; ",
  "mn12:36.2_0": "yathā paṭipanno ca kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi. ",
  "mn12:36.3_0": "Tiracchānayoniñcāhaṁ,",
  "mn12:36.3_1": "sāriputta, pajānāmi,",
  "mn12:36.3_2": "tiracchānayonigāmiñca maggaṁ,",
  "mn12:36.3_3": "tiracchānayonigāminiñca paṭipadaṁ;",
  "mn12:36.4_0": "yathā paṭipanno ca kāyassa bhedā paraṁ maraṇā tiracchānayoniṁ upapajjati tañca pajānāmi. ",
  "mn12:36.5_0": "Pettivisayañcāhaṁ, sāriputta, pajānāmi, pettivisayagāmiñca maggaṁ, pettivisayagāminiñca paṭipadaṁ; ",
  "mn12:36.6_0": "yathā paṭipanno ca kāyassa bhedā paraṁ maraṇā pettivisayaṁ upapajjati tañca pajānāmi. ",
  "mn12:36.7_0": "Manusse cāhaṁ, sāriputta, pajānāmi, manussalokagāmiñca maggaṁ, manussalokagāminiñca paṭipadaṁ; ",
  "mn12:36.8_0": "yathā paṭipanno ca kāyassa bhedā paraṁ maraṇā manussesu upapajjati tañca pajānāmi. ",
  "mn12:36.9_0": "Deve cāhaṁ, sāriputta, pajānāmi, devalokagāmiñca maggaṁ, devalokagāminiñca paṭipadaṁ; ",
  "mn12:36.10_0": "yathā paṭipanno ca kāyassa bhedā paraṁ maraṇā sugatiṁ saggaṁ lokaṁ upapajjati tañca pajānāmi. ",
  "mn12:36.11_0": "Nibbānañcāhaṁ, sāriputta, pajānāmi, nibbānagāmiñca maggaṁ, nibbānagāminiñca paṭipadaṁ; ",
  "mn12:36.12_0": "yathā paṭipanno ca āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati tañca pajānāmi. ",
  "mn12:37.1_0": "Idhāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "mn12:37.2_0": "tathāyaṁ puggalo paṭipanno tathā ca iriyati tañca maggaṁ samārūḷho,",
  "mn12:37.2_1": "yathā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatīti.",
  "mn12:37.3_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ",
  "mn12:37.3_1": "maraṇā apāyaṁ duggatiṁ vinipātaṁ nirayaṁ upapannaṁ,",
  "mn12:37.3_2": "ekantadukkhā tibbā kaṭukā vedanā vedayamānaṁ.",
  "mn12:37.4_0": "Seyyathāpi, sāriputta, aṅgārakāsu sādhikaporisā pūrā aṅgārānaṁ vītaccikānaṁ vītadhūmānaṁ. ",
  "mn12:37.5_0": "Atha puriso āgaccheyya ghammābhitatto ghammapareto kilanto tasito pipāsito ekāyanena maggena tameva aṅgārakāsuṁ paṇidhāya. ",
  "mn12:37.6_0": "Tamenaṁ cakkhumā puriso disvā evaṁ vadeyya: ",
  "mn12:37.7_0": "‘tathāyaṁ bhavaṁ puriso paṭipanno tathā ca iriyati tañca maggaṁ samārūḷho,",
  "mn12:37.7_1": "yathā imaṁyeva aṅgārakāsuṁ āgamissatī’ti.",
  "mn12:37.8_0": "Tamenaṁ passeyya aparena samayena tassā aṅgārakāsuyā patitaṁ,",
  "mn12:37.8_1": "ekantadukkhā tibbā kaṭukā vedanā vedayamānaṁ.",
  "mn12:37.9_0": "Evameva kho ahaṁ, sāriputta, idhekaccaṁ puggalaṁ evaṁ cetasā ceto paricca pajānāmi—",
  "mn12:37.10_0": "tathāyaṁ puggalo paṭipanno tathā ca iriyati tañca maggaṁ samārūḷho yathā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatīti. ",
  "mn12:37.11_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ",
  "mn12:37.11_1": "maraṇā apāyaṁ duggatiṁ vinipātaṁ nirayaṁ upapannaṁ,",
  "mn12:37.11_2": "ekantadukkhā tibbā kaṭukā vedanā vedayamānaṁ.",
  "mn12:38.1_0": "Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "mn12:38.2_0": "tathāyaṁ puggalo paṭipanno tathā ca iriyati tañca maggaṁ samārūḷho,",
  "mn12:38.2_1": "yathā kāyassa bhedā paraṁ maraṇā tiracchānayoniṁ upapajjissatīti.",
  "mn12:38.3_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ maraṇā tiracchānayoniṁ upapannaṁ,",
  "mn12:38.3_1": "dukkhā tibbā kaṭukā vedanā vedayamānaṁ.",
  "mn12:38.4_0": "Seyyathāpi, sāriputta, gūthakūpo sādhikaporiso, pūro gūthassa. ",
  "mn12:38.5_0": "Atha puriso āgaccheyya ghammābhitatto ghammapareto kilanto tasito pipāsito ekāyanena maggena tameva gūthakūpaṁ paṇidhāya. ",
  "mn12:38.6_0": "Tamenaṁ cakkhumā puriso disvā evaṁ vadeyya: ",
  "mn12:38.7_0": "‘tathāyaṁ bhavaṁ puriso paṭipanno tathā ca iriyati tañca maggaṁ samārūḷho yathā imaṁyeva gūthakūpaṁ āgamissatī’ti. ",
  "mn12:38.8_0": "Tamenaṁ passeyya aparena samayena tasmiṁ gūthakūpe patitaṁ, dukkhā tibbā kaṭukā vedanā vedayamānaṁ. ",
  "mn12:38.9_0": "Evameva kho ahaṁ, sāriputta, idhekaccaṁ puggalaṁ evaṁ cetasā ceto paricca pajānāmi—",
  "mn12:38.10_0": "tathāyaṁ puggalo paṭipanno tathā ca iriyati tañca maggaṁ samārūḷho,",
  "mn12:38.10_1": "yathā kāyassa bhedā paraṁ maraṇā tiracchānayoniṁ upapajjissatīti.",
  "mn12:38.11_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ maraṇā tiracchānayoniṁ upapannaṁ,",
  "mn12:38.11_1": "dukkhā tibbā kaṭukā vedanā vedayamānaṁ.",
  "mn12:39.1_0": "Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "mn12:39.2_0": "tathāyaṁ puggalo paṭipanno tathā ca iriyati tañca maggaṁ samārūḷho,",
  "mn12:39.2_1": "yathā kāyassa bhedā paraṁ maraṇā pettivisayaṁ upapajjissatīti.",
  "mn12:39.3_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ maraṇā pettivisayaṁ upapannaṁ,",
  "mn12:39.3_1": "dukkhabahulā vedanā vedayamānaṁ.",
  "mn12:39.4_0": "Seyyathāpi, sāriputta, rukkho visame bhūmibhāge jāto tanupattapalāso kabaracchāyo. ",
  "mn12:39.5_0": "Atha puriso āgaccheyya ghammābhitatto ghammapareto kilanto tasito pipāsito ekāyanena maggena tameva rukkhaṁ paṇidhāya. ",
  "mn12:39.6_0": "Tamenaṁ cakkhumā puriso disvā evaṁ vadeyya: ",
  "mn12:39.7_0": "‘tathāyaṁ bhavaṁ puriso paṭipanno tathā ca iriyati tañca maggaṁ samārūḷho,",
  "mn12:39.7_1": "yathā imaṁyeva rukkhaṁ āgamissatī’ti.",
  "mn12:39.8_0": "Tamenaṁ passeyya,",
  "mn12:39.8_1": "aparena samayena tassa rukkhassa chāyāya nisinnaṁ vā nipannaṁ vā dukkhabahulā vedanā vedayamānaṁ.",
  "mn12:39.9_0": "Evameva kho ahaṁ, sāriputta, idhekaccaṁ puggalaṁ evaṁ cetasā ceto paricca pajānāmi—",
  "mn12:39.10_0": "tathāyaṁ puggalo paṭipanno tathā ca iriyati tañca maggaṁ samārūḷho,",
  "mn12:39.10_1": "yathā kāyassa bhedā paraṁ maraṇā pettivisayaṁ upapajjissatīti.",
  "mn12:39.11_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ maraṇā pettivisayaṁ upapannaṁ,",
  "mn12:39.11_1": "dukkhabahulā vedanā vedayamānaṁ.",
  "mn12:40.1_0": "Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "mn12:40.2_0": "tathāyaṁ puggalo paṭipanno tathā ca iriyati tañca maggaṁ samārūḷho yathā kāyassa bhedā paraṁ maraṇā manussesu upapajjissatīti. ",
  "mn12:40.3_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ maraṇā manussesu upapannaṁ,",
  "mn12:40.3_1": "sukhabahulā vedanā vedayamānaṁ.",
  "mn12:40.4_0": "Seyyathāpi, sāriputta, rukkho same bhūmibhāge jāto bahalapattapalāso sandacchāyo. ",
  "mn12:40.5_0": "Atha puriso āgaccheyya ghammābhitatto ghammapareto kilanto tasito pipāsito ekāyanena maggena tameva rukkhaṁ paṇidhāya. ",
  "mn12:40.6_0": "Tamenaṁ cakkhumā puriso disvā evaṁ vadeyya: ",
  "mn12:40.7_0": "‘tathāyaṁ bhavaṁ puriso paṭipanno tathā ca iriyati tañca maggaṁ samārūḷho,",
  "mn12:40.7_1": "yathā imameva rukkhaṁ āgamissatī’ti.",
  "mn12:40.8_0": "Tamenaṁ passeyya aparena samayena tassa rukkhassa chāyāya nisinnaṁ vā nipannaṁ vā sukhabahulā vedanā vedayamānaṁ. ",
  "mn12:40.9_0": "Evameva kho ahaṁ, sāriputta, idhekaccaṁ puggalaṁ evaṁ cetasā ceto paricca pajānāmi—",
  "mn12:40.10_0": "tathāyaṁ puggalo paṭipanno tathā ca iriyati tañca maggaṁ samārūḷho yathā kāyassa bhedā paraṁ maraṇā manussesu upapajjissatīti. ",
  "mn12:40.11_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ maraṇā manussesu upapannaṁ,",
  "mn12:40.11_1": "sukhabahulā vedanā vedayamānaṁ.",
  "mn12:41.1_0": "Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi: ",
  "mn12:41.2_0": "‘tathāyaṁ puggalo paṭipanno tathā ca iriyati tañca maggaṁ samārūḷho,",
  "mn12:41.2_1": "yathā kāyassa bhedā paraṁ maraṇā sugatiṁ saggaṁ lokaṁ upapajjissatī’ti.",
  "mn12:41.3_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ maraṇā sugatiṁ saggaṁ lokaṁ upapannaṁ,",
  "mn12:41.3_1": "ekantasukhā vedanā vedayamānaṁ.",
  "mn12:41.4_0": "Seyyathāpi,",
  "mn12:41.4_1": "sāriputta, pāsādo,",
  "mn12:41.4_2": "tatrāssa kūṭāgāraṁ ullittāvalittaṁ nivātaṁ phusitaggaḷaṁ pihitavātapānaṁ.",
  "mn12:41.5_0": "Tatrāssa pallaṅko gonakatthato paṭikatthato paṭalikatthato kadalimigapavarapaccattharaṇo sauttaracchado ubhatolohitakūpadhāno. ",
  "mn12:41.6_0": "Atha puriso āgaccheyya ghammābhitatto ghammapareto kilanto tasito pipāsito ekāyanena maggena tameva pāsādaṁ paṇidhāya. ",
  "mn12:41.7_0": "Tamenaṁ cakkhumā puriso disvā evaṁ vadeyya: ",
  "mn12:41.8_0": "‘tathāyaṁ bhavaṁ puriso paṭipanno tathā ca iriyati tañca maggaṁ samārūḷho,",
  "mn12:41.8_1": "yathā imaṁyeva pāsādaṁ āgamissatī’ti.",
  "mn12:41.9_0": "Tamenaṁ passeyya aparena samayena tasmiṁ pāsāde tasmiṁ kūṭāgāre tasmiṁ pallaṅke nisinnaṁ vā nipannaṁ vā ekantasukhā vedanā vedayamānaṁ. ",
  "mn12:41.10_0": "Evameva kho ahaṁ, sāriputta, idhekaccaṁ puggalaṁ evaṁ cetasā ceto paricca pajānāmi—",
  "mn12:41.11_0": "tathāyaṁ puggalo paṭipanno tathā ca iriyati tañca maggaṁ samārūḷho yathā kāyassa bhedā paraṁ maraṇā sugatiṁ saggaṁ lokaṁ upapajjissatīti. ",
  "mn12:41.12_0": "Tamenaṁ passāmi aparena samayena dibbena cakkhunā visuddhena atikkantamānusakena kāyassa bhedā paraṁ maraṇā sugatiṁ saggaṁ lokaṁ upapannaṁ,",
  "mn12:41.12_1": "ekantasukhā vedanā vedayamānaṁ.",
  "mn12:42.1_0": "Idha panāhaṁ, sāriputta, ekaccaṁ puggalaṁ cetasā ceto paricca pajānāmi—",
  "mn12:42.2_0": "tathāyaṁ puggalo paṭipanno tathā ca iriyati tañca maggaṁ samārūḷho,",
  "mn12:42.2_1": "yathā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissatīti.",
  "mn12:42.3_0": "Tamenaṁ passāmi aparena samayena āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharantaṁ,",
  "mn12:42.3_1": "ekantasukhā vedanā vedayamānaṁ.",
  "mn12:42.4_0": "Seyyathāpi, sāriputta, pokkharaṇī acchodakā sātodakā sītodakā setakā supatitthā ramaṇīyā. ",
  "mn12:42.5_0": "Avidūre cassā tibbo vanasaṇḍo. ",
  "mn12:42.6_0": "Atha puriso āgaccheyya ghammābhitatto ghammapareto kilanto tasito pipāsito ekāyanena maggena tameva pokkharaṇiṁ paṇidhāya. ",
  "mn12:42.7_0": "Tamenaṁ cakkhumā puriso disvā evaṁ vadeyya: ",
  "mn12:42.8_0": "‘tathā bhavaṁ puriso paṭipanno tathā ca iriyati tañca maggaṁ samārūḷho,",
  "mn12:42.8_1": "yathā imaṁyeva pokkharaṇiṁ āgamissatī’ti.",
  "mn12:42.9_0": "Tamenaṁ passeyya aparena samayena taṁ pokkharaṇiṁ ogāhetvā nhāyitvā ca pivitvā ca sabbadarathakilamathapariḷāhaṁ",
  "mn12:42.9_1": "paṭippassambhetvā paccuttaritvā tasmiṁ vanasaṇḍe nisinnaṁ vā nipannaṁ vā,",
  "mn12:42.9_2": "ekantasukhā vedanā vedayamānaṁ.",
  "mn12:42.10_0": "Evameva kho ahaṁ, sāriputta, idhekaccaṁ puggalaṁ evaṁ cetasā ceto paricca pajānāmi: ",
  "mn12:42.11_0": "‘tathāyaṁ puggalo paṭipanno tathā ca iriyati tañca maggaṁ samārūḷho,",
  "mn12:42.11_1": "yathā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissatī’ti.",
  "mn12:42.12_0": "Tamenaṁ passāmi aparena samayena āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharantaṁ,",
  "mn12:42.12_1": "ekantasukhā vedanā vedayamānaṁ.",
  "mn12:42.13_0": "Imā kho, sāriputta, pañca gatiyo. ",
  "mn12:43.1_0": "Yo kho maṁ, sāriputta, evaṁ jānantaṁ evaṁ passantaṁ evaṁ vadeyya: ",
  "mn12:43.2_0": "‘natthi samaṇassa gotamassa uttari manussadhammā alamariyañāṇadassanaviseso; ",
  "mn12:43.3_0": "takkapariyāhataṁ samaṇo gotamo dhammaṁ deseti vīmaṁsānucaritaṁ sayampaṭibhānan’ti ",
  "mn12:43.4_0": "taṁ,",
  "mn12:43.4_1": "sāriputta,",
  "mn12:43.4_2": "vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.",
  "mn12:43.5_0": "Seyyathāpi,",
  "mn12:43.5_1": "sāriputta,",
  "mn12:43.5_2": "bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya;",
  "mn12:43.5_3": "evaṁ sampadamidaṁ,",
  "mn12:43.5_4": "sāriputta, vadāmi",
  "mn12:43.6_0": "taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye. ",
  "mn12:44.1_0": "Abhijānāmi kho panāhaṁ, sāriputta, caturaṅgasamannāgataṁ brahmacariyaṁ caritā—",
  "mn12:44.2_0": "tapassī sudaṁ homi paramatapassī,",
  "mn12:44.2_1": "lūkho sudaṁ homi paramalūkho,",
  "mn12:44.2_2": "jegucchī sudaṁ homi paramajegucchī,",
  "mn12:44.2_3": "pavivitto sudaṁ homi paramapavivitto.",
  "mn12:45.1_0": "Tatrāssu me idaṁ,",
  "mn12:45.1_1": "sāriputta,",
  "mn12:45.1_2": "tapassitāya hoti—acelako homi muttācāro hatthāpalekhano,",
  "mn12:45.1_3": "naehibhaddantiko natiṭṭhabhaddantiko;",
  "mn12:45.1_4": "nābhihaṭaṁ na uddissakataṁ na nimantanaṁ sādiyāmi.",
  "mn12:45.2_0": "So na kumbhimukhā paṭiggaṇhāmi,",
  "mn12:45.2_1": "na kaḷopimukhā paṭiggaṇhāmi,",
  "mn12:45.2_2": "na eḷakamantaraṁ,",
  "mn12:45.2_3": "na daṇḍamantaraṁ,",
  "mn12:45.2_4": "na musalamantaraṁ,",
  "mn12:45.2_5": "na dvinnaṁ bhuñjamānānaṁ,",
  "mn12:45.2_6": "na gabbhiniyā,",
  "mn12:45.2_7": "na pāyamānāya,",
  "mn12:45.2_8": "na purisantaragatāya,",
  "mn12:45.2_9": "na saṅkittīsu,",
  "mn12:45.2_10": "na yattha sā upaṭṭhito hoti,",
  "mn12:45.2_11": "na yattha makkhikā saṇḍasaṇḍacārinī;",
  "mn12:45.2_12": "na macchaṁ na maṁsaṁ na suraṁ na merayaṁ na thusodakaṁ pivāmi;",
  "mn12:45.3_0": "so ekāgāriko vā homi ekālopiko, dvāgāriko vā homi dvālopiko …pe… sattāgāriko vā homi sattālopiko; ",
  "mn12:45.4_0": "ekissāpi dattiyā yāpemi, dvīhipi dattīhi yāpemi …pe… sattahipi dattīhi yāpemi; ",
  "mn12:45.5_0": "ekāhikampi āhāraṁ āhāremi,",
  "mn12:45.5_1": "dvīhikampi āhāraṁ āhāremi …pe…",
  "mn12:45.5_2": "sattāhikampi āhāraṁ āhāremi;",
  "mn12:45.5_3": "iti evarūpaṁ addhamāsikampi pariyāyabhattabhojanānuyogamanuyutto viharāmi.",
  "mn12:45.6_0": "So sākabhakkho vā homi,",
  "mn12:45.6_1": "sāmākabhakkho vā homi,",
  "mn12:45.6_2": "nīvārabhakkho vā homi,",
  "mn12:45.6_3": "daddulabhakkho vā homi,",
  "mn12:45.6_4": "haṭabhakkho vā homi,",
  "mn12:45.6_5": "kaṇabhakkho vā homi,",
  "mn12:45.6_6": "ācāmabhakkho vā homi,",
  "mn12:45.6_7": "piññākabhakkho vā homi,",
  "mn12:45.6_8": "tiṇabhakkho vā homi,",
  "mn12:45.6_9": "gomayabhakkho vā homi,",
  "mn12:45.6_10": "vanamūlaphalāhāro yāpemi pavattaphalabhojī.",
  "mn12:45.7_0": "So sāṇānipi dhāremi,",
  "mn12:45.7_1": "masāṇānipi dhāremi,",
  "mn12:45.7_2": "chavadussānipi dhāremi,",
  "mn12:45.7_3": "paṁsukūlānipi dhāremi,",
  "mn12:45.7_4": "tirīṭānipi dhāremi,",
  "mn12:45.7_5": "ajinampi dhāremi,",
  "mn12:45.7_6": "ajinakkhipampi dhāremi,",
  "mn12:45.7_7": "kusacīrampi dhāremi,",
  "mn12:45.7_8": "vākacīrampi dhāremi,",
  "mn12:45.7_9": "phalakacīrampi dhāremi,",
  "mn12:45.7_10": "kesakambalampi dhāremi,",
  "mn12:45.7_11": "vāḷakambalampi dhāremi,",
  "mn12:45.7_12": "ulūkapakkhampi dhāremi;",
  "mn12:45.8_0": "kesamassulocakopi homi kesamassulocanānuyogamanuyutto; ",
  "mn12:45.9_0": "ubbhaṭṭhakopi homi āsanapaṭikkhitto; ",
  "mn12:45.10_0": "ukkuṭikopi homi ukkuṭikappadhānamanuyutto; ",
  "mn12:45.11_0": "kaṇṭakāpassayikopi homi kaṇṭakāpassaye seyyaṁ kappemi; ",
  "mn12:45.12_0": "sāyatatiyakampi udakorohanānuyogamanuyutto viharāmi—",
  "mn12:45.13_0": "iti evarūpaṁ anekavihitaṁ kāyassa ātāpanaparitāpanānuyogamanuyutto viharāmi. ",
  "mn12:45.14_0": "Idaṁsu me, sāriputta, tapassitāya hoti. ",
  "mn12:46.1_0": "Tatrāssu me idaṁ, sāriputta, lūkhasmiṁ hoti—",
  "mn12:46.2_0": "nekavassagaṇikaṁ rajojallaṁ kāye sannicitaṁ hoti papaṭikajātaṁ. ",
  "mn12:46.3_0": "Seyyathāpi,",
  "mn12:46.3_1": "sāriputta,",
  "mn12:46.3_2": "tindukakhāṇu nekavassagaṇiko sannicito hoti papaṭikajāto,",
  "mn12:46.3_3": "evamevāssu me,",
  "mn12:46.3_4": "sāriputta,",
  "mn12:46.3_5": "nekavassagaṇikaṁ rajojallaṁ kāye sannicitaṁ hoti papaṭikajātaṁ.",
  "mn12:46.4_0": "Tassa mayhaṁ, sāriputta, na evaṁ hoti: ",
  "mn12:46.5_0": "‘aho vatāhaṁ imaṁ rajojallaṁ pāṇinā parimajjeyyaṁ,",
  "mn12:46.5_1": "aññe vā pana me imaṁ rajojallaṁ pāṇinā parimajjeyyun’ti.",
  "mn12:46.6_0": "Evampi me, sāriputta, na hoti. ",
  "mn12:46.7_0": "Idaṁsu me, sāriputta, lūkhasmiṁ hoti. ",
  "mn12:47.1_0": "Tatrāssu me idaṁ, sāriputta, jegucchismiṁ hoti—",
  "mn12:47.2_0": "so kho ahaṁ,",
  "mn12:47.2_1": "sāriputta,",
  "mn12:47.2_2": "satova abhikkamāmi,",
  "mn12:47.2_3": "satova paṭikkamāmi,",
  "mn12:47.2_4": "yāva udakabindumhipi me dayā paccupaṭṭhitā hoti:",
  "mn12:47.3_0": "‘māhaṁ khuddake pāṇe visamagate saṅghātaṁ āpādesin’ti. ",
  "mn12:47.4_0": "Idaṁsu me, sāriputta, jegucchismiṁ hoti. ",
  "mn12:48.1_0": "Tatrāssu me idaṁ, sāriputta, pavivittasmiṁ hoti—",
  "mn12:48.2_0": "so kho ahaṁ, sāriputta, aññataraṁ araññāyatanaṁ ajjhogāhetvā viharāmi. ",
  "mn12:48.3_0": "Yadā passāmi gopālakaṁ vā pasupālakaṁ vā tiṇahārakaṁ vā kaṭṭhahārakaṁ vā vanakammikaṁ vā,",
  "mn12:48.3_1": "vanena vanaṁ gahanena gahanaṁ ninnena ninnaṁ thalena thalaṁ sampatāmi.",
  "mn12:48.4_0": "Taṁ kissa hetu? ",
  "mn12:48.5_0": "Mā maṁ te addasaṁsu ahañca mā te addasanti. ",
  "mn12:48.6_0": "Seyyathāpi,",
  "mn12:48.6_1": "sāriputta,",
  "mn12:48.6_2": "āraññako mago manusse disvā vanena vanaṁ gahanena gahanaṁ ninnena ninnaṁ thalena thalaṁ sampatati;",
  "mn12:48.7_0": "evameva kho ahaṁ,",
  "mn12:48.7_1": "sāriputta,",
  "mn12:48.7_2": "yadā passāmi gopālakaṁ vā pasupālakaṁ vā tiṇahārakaṁ vā kaṭṭhahārakaṁ vā vanakammikaṁ vā vanena vanaṁ",
  "mn12:48.7_3": "gahanena gahanaṁ ninnena ninnaṁ thalena thalaṁ sampatāmi.",
  "mn12:48.8_0": "Taṁ kissa hetu? ",
  "mn12:48.9_0": "Mā maṁ te addasaṁsu ahañca mā te addasanti. ",
  "mn12:48.10_0": "Idaṁsu me, sāriputta, pavivittasmiṁ hoti. ",
  "mn12:49.1_0": "So kho ahaṁ,",
  "mn12:49.1_1": "sāriputta,",
  "mn12:49.1_2": "ye te goṭṭhā paṭṭhitagāvo apagatagopālakā,",
  "mn12:49.1_3": "tattha catukkuṇḍiko upasaṅkamitvā yāni tāni vacchakānaṁ taruṇakānaṁ dhenupakānaṁ gomayāni tāni sudaṁ āhāremi.",
  "mn12:49.2_0": "Yāvakīvañca me,",
  "mn12:49.2_1": "sāriputta,",
  "mn12:49.2_2": "sakaṁ muttakarīsaṁ apariyādinnaṁ hoti,",
  "mn12:49.2_3": "sakaṁyeva sudaṁ muttakarīsaṁ āhāremi.",
  "mn12:49.3_0": "Idaṁsu me, sāriputta, mahāvikaṭabhojanasmiṁ hoti. ",
  "mn12:50.1_0": "So kho ahaṁ, sāriputta, aññataraṁ bhiṁsanakaṁ vanasaṇḍaṁ ajjhogāhetvā viharāmi. ",
  "mn12:50.2_0": "Tatrāssudaṁ, sāriputta, bhiṁsanakassa vanasaṇḍassa bhiṁsanakatasmiṁ hoti—",
  "mn12:50.3_0": "yo koci avītarāgo taṁ vanasaṇḍaṁ pavisati, yebhuyyena lomāni haṁsanti. ",
  "mn12:50.4_0": "So kho ahaṁ,",
  "mn12:50.4_1": "sāriputta,",
  "mn12:50.4_2": "yā tā rattiyo sītā hemantikā antaraṭṭhakā himapātasamayā tathārūpāsu rattīsu rattiṁ abbhokāse viharāmi,",
  "mn12:50.4_3": "divā vanasaṇḍe;",
  "mn12:50.5_0": "gimhānaṁ pacchime māse divā abbhokāse viharāmi, rattiṁ vanasaṇḍe. ",
  "mn12:50.6_0": "Apissu maṁ, sāriputta, ayaṁ anacchariyagāthā paṭibhāsi pubbe assutapubbā: ",
  "mn12:50.7_0": "‘Sotatto sosinno ceva, ",
  "mn12:50.8_0": "eko bhiṁsanake vane; ",
  "mn12:50.9_0": "Naggo na caggimāsīno, ",
  "mn12:50.10_0": "esanāpasuto munī’ti. ",
  "mn12:51.1_0": "So kho ahaṁ, sāriputta, susāne seyyaṁ kappemi chavaṭṭhikāni upadhāya. ",
  "mn12:51.2_0": "Apissu maṁ,",
  "mn12:51.2_1": "sāriputta,",
  "mn12:51.2_2": "gāmaṇḍalā upasaṅkamitvā oṭṭhubhantipi,",
  "mn12:51.2_3": "omuttentipi,",
  "mn12:51.2_4": "paṁsukenapi okiranti,",
  "mn12:51.2_5": "kaṇṇasotesupi salākaṁ pavesenti.",
  "mn12:51.3_0": "Na kho panāhaṁ, sāriputta, abhijānāmi tesu pāpakaṁ cittaṁ uppādetā. ",
  "mn12:51.4_0": "Idaṁsu me, sāriputta, upekkhāvihārasmiṁ hoti. ",
  "mn12:52.1_0": "Santi kho pana, sāriputta, eke samaṇabrāhmaṇā evaṁvādino evaṁdiṭṭhino: ",
  "mn12:52.2_0": "‘āhārena suddhī’ti. ",
  "mn12:52.3_0": "Te evamāhaṁsu: ",
  "mn12:52.4_0": "‘kolehi yāpemā’ti. ",
  "mn12:52.5_0": "Te kolampi khādanti, kolacuṇṇampi khādanti, kolodakampi pivanti—",
  "mn12:52.6_0": "anekavihitampi kolavikatiṁ paribhuñjanti. ",
  "mn12:52.7_0": "Abhijānāmi kho panāhaṁ, sāriputta, ekaṁyeva kolaṁ āhāraṁ āhāritā. ",
  "mn12:52.8_0": "Siyā kho pana te, sāriputta, evamassa: ",
  "mn12:52.9_0": "‘mahā nūna tena samayena kolo ahosī’ti. ",
  "mn12:52.10_0": "Na kho panetaṁ, sāriputta, evaṁ daṭṭhabbaṁ. ",
  "mn12:52.11_0": "Tadāpi etaparamoyeva kolo ahosi seyyathāpi etarahi. ",
  "mn12:52.12_0": "Tassa mayhaṁ, sāriputta, ekaṁyeva kolaṁ āhāraṁ āhārayato adhimattakasimānaṁ patto kāyo hoti. ",
  "mn12:52.13_0": "Seyyathāpi nāma āsītikapabbāni vā kāḷapabbāni vā;",
  "mn12:52.13_1": "evamevassu me aṅgapaccaṅgāni bhavanti tāyevappāhāratāya.",
  "mn12:52.14_0": "Seyyathāpi nāma oṭṭhapadaṁ; evamevassu me ānisadaṁ hoti tāyevappāhāratāya. ",
  "mn12:52.15_0": "Seyyathāpi nāma vaṭṭanāvaḷī; evamevassu me piṭṭhikaṇṭako unnatāvanato hoti tāyevappāhāratāya. ",
  "mn12:52.16_0": "Seyyathāpi nāma jarasālāya gopānasiyo oluggaviluggā bhavanti;",
  "mn12:52.16_1": "evamevassu me phāsuḷiyo oluggaviluggā bhavanti tāyevappāhāratāya.",
  "mn12:52.17_0": "Seyyathāpi nāma gambhīre udapāne udakatārakā gambhīragatā okkhāyikā dissanti;",
  "mn12:52.17_1": "evamevassu me akkhikūpesu akkhitārakā gambhīragatā okkhāyikā dissanti tāyevappāhāratāya.",
  "mn12:52.18_0": "Seyyathāpi nāma tittakālābu āmakacchinno vātātapena samphuṭito hoti sammilāto;",
  "mn12:52.18_1": "evamevassu me sīsacchavi samphuṭitā hoti sammilātā tāyevappāhāratāya.",
  "mn12:52.19_0": "So kho ahaṁ,",
  "mn12:52.19_1": "sāriputta,",
  "mn12:52.19_2": "‘udaracchaviṁ parimasissāmī’ti piṭṭhikaṇṭakaṁyeva pariggaṇhāmi,",
  "mn12:52.19_3": "‘piṭṭhikaṇṭakaṁ parimasissāmī’ti udaracchaviṁyeva pariggaṇhāmi,",
  "mn12:52.19_4": "yāvassu me,",
  "mn12:52.19_5": "sāriputta,",
  "mn12:52.19_6": "udaracchavi piṭṭhikaṇṭakaṁ allīnā hoti tāyevappāhāratāya.",
  "mn12:52.20_0": "So kho ahaṁ,",
  "mn12:52.20_1": "sāriputta,",
  "mn12:52.20_2": "‘vaccaṁ vā muttaṁ vā karissāmī’ti tattheva avakujjo papatāmi tāyevappāhāratāya.",
  "mn12:52.21_0": "So kho ahaṁ,",
  "mn12:52.21_1": "sāriputta,",
  "mn12:52.21_2": "tameva kāyaṁ assāsento pāṇinā gattāni anomajjāmi.",
  "mn12:52.21_3": "Tassa mayhaṁ,",
  "mn12:52.21_4": "sāriputta,",
  "mn12:52.21_5": "pāṇinā gattāni anomajjato pūtimūlāni lomāni kāyasmā patanti tāyevappāhāratāya.",
  "mn12:53-55.1_0": "Santi kho pana, sāriputta, eke samaṇabrāhmaṇā evaṁvādino evaṁdiṭṭhino: ",
  "mn12:53-55.2_0": "‘āhārena suddhī’ti. ",
  "mn12:53-55.3_0": "Te evamāhaṁsu: ",
  "mn12:53-55.4_0": "‘muggehi yāpema …pe… ",
  "mn12:53-55.5_0": "tilehi yāpema …pe… ",
  "mn12:53-55.6_0": "taṇḍulehi yāpemā’ti. ",
  "mn12:53-55.7_0": "Te taṇḍulampi khādanti, taṇḍulacuṇṇampi khādanti, taṇḍulodakampi pivanti—",
  "mn12:53-55.8_0": "anekavihitampi taṇḍulavikatiṁ paribhuñjanti. ",
  "mn12:53-55.9_0": "Abhijānāmi kho panāhaṁ, sāriputta, ekaṁyeva taṇḍulaṁ āhāraṁ āhāritā. ",
  "mn12:53-55.10_0": "Siyā kho pana te, sāriputta, evamassa: ",
  "mn12:53-55.11_0": "‘mahā nūna tena samayena taṇḍulo ahosī’ti. ",
  "mn12:53-55.12_0": "Na kho panetaṁ, sāriputta, evaṁ daṭṭhabbaṁ. ",
  "mn12:53-55.13_0": "Tadāpi etaparamoyeva taṇḍulo ahosi, seyyathāpi etarahi. ",
  "mn12:53-55.14_0": "Tassa mayhaṁ, sāriputta, ekaṁyeva taṇḍulaṁ āhāraṁ āhārayato adhimattakasimānaṁ patto kāyo hoti. ",
  "mn12:53-55.15_0": "Seyyathāpi nāma āsītikapabbāni vā kāḷapabbāni vā;",
  "mn12:53-55.15_1": "evamevassu me aṅgapaccaṅgāni bhavanti tāyevappāhāratāya.",
  "mn12:53-55.16_0": "Seyyathāpi nāma oṭṭhapadaṁ; evamevassu me ānisadaṁ hoti tāyevappāhāratāya. ",
  "mn12:53-55.17_0": "Seyyathāpi nāma vaṭṭanāvaḷī; evamevassu me piṭṭhikaṇṭako unnatāvanato hoti tāyevappāhāratāya. ",
  "mn12:53-55.18_0": "Seyyathāpi nāma jarasālāya gopānasiyo oluggaviluggā bhavanti;",
  "mn12:53-55.18_1": "evamevassu me phāsuḷiyo oluggaviluggā bhavanti tāyevappāhāratāya.",
  "mn12:53-55.19_0": "Seyyathāpi nāma gambhīre udapāne udakatārakā gambhīragatā okkhāyikā dissanti;",
  "mn12:53-55.19_1": "evamevassu me akkhikūpesu akkhitārakā gambhīragatā okkhāyikā dissanti tāyevappāhāratāya.",
  "mn12:53-55.20_0": "Seyyathāpi nāma tittakālābu āmakacchinno vātātapena samphuṭito hoti sammilāto;",
  "mn12:53-55.20_1": "evamevassu me sīsacchavi samphuṭitā hoti sammilātā tāyevappāhāratāya.",
  "mn12:53-55.21_0": "So kho ahaṁ,",
  "mn12:53-55.21_1": "sāriputta,",
  "mn12:53-55.21_2": "‘udaracchaviṁ parimasissāmī’ti piṭṭhikaṇṭakaṁyeva pariggaṇhāmi,",
  "mn12:53-55.21_3": "‘piṭṭhikaṇṭakaṁ parimasissāmī’ti udaracchaviṁyeva pariggaṇhāmi.",
  "mn12:53-55.21_4": "Yāvassu me,",
  "mn12:53-55.21_5": "sāriputta,",
  "mn12:53-55.21_6": "udaracchavi piṭṭhikaṇṭakaṁ allīnā hoti tāyevappāhāratāya.",
  "mn12:53-55.22_0": "So kho ahaṁ,",
  "mn12:53-55.22_1": "sāriputta,",
  "mn12:53-55.22_2": "‘vaccaṁ vā muttaṁ vā karissāmī’ti tattheva avakujjo papatāmi tāyevappāhāratāya.",
  "mn12:53-55.23_0": "So kho ahaṁ,",
  "mn12:53-55.23_1": "sāriputta,",
  "mn12:53-55.23_2": "tameva kāyaṁ assāsento pāṇinā gattāni anomajjāmi.",
  "mn12:53-55.23_3": "Tassa mayhaṁ,",
  "mn12:53-55.23_4": "sāriputta,",
  "mn12:53-55.23_5": "pāṇinā gattāni anomajjato pūtimūlāni lomāni kāyasmā patanti tāyevappāhāratāya.",
  "mn12:56.1_0": "Tāyapi kho ahaṁ,",
  "mn12:56.1_1": "sāriputta,",
  "mn12:56.1_2": "iriyāya tāya paṭipadāya tāya dukkarakārikāya nājjhagamaṁ uttariṁ manussadhammā alamariyañāṇadassanavisesaṁ.",
  "mn12:56.2_0": "Taṁ kissa hetu? ",
  "mn12:56.3_0": "Imissāyeva ariyāya paññāya anadhigamā,",
  "mn12:56.3_1": "yāyaṁ ariyā paññā adhigatā ariyā niyyānikā,",
  "mn12:56.3_2": "niyyāti takkarassa sammā dukkhakkhayāya.",
  "mn12:57.1_0": "Santi kho pana, sāriputta, eke samaṇabrāhmaṇā evaṁvādino evaṁdiṭṭhino: ",
  "mn12:57.2_0": "‘saṁsārena suddhī’ti. ",
  "mn12:57.3_0": "Na kho pana so,",
  "mn12:57.3_1": "sāriputta,",
  "mn12:57.3_2": "saṁsāro sulabharūpo yo mayā asaṁsaritapubbo iminā dīghena addhunā,",
  "mn12:57.3_3": "aññatra suddhāvāsehi devehi.",
  "mn12:57.4_0": "Suddhāvāse cāhaṁ, sāriputta, deve saṁsareyyaṁ, nayimaṁ lokaṁ punarāgaccheyyaṁ. ",
  "mn12:58.1_0": "Santi kho pana, sāriputta, eke samaṇabrāhmaṇā evaṁvādino evaṁdiṭṭhino: ",
  "mn12:58.2_0": "‘upapattiyā suddhī’ti. ",
  "mn12:58.3_0": "Na kho pana sā,",
  "mn12:58.3_1": "sāriputta,",
  "mn12:58.3_2": "upapatti sulabharūpā yā mayā anupapannapubbā iminā dīghena addhunā,",
  "mn12:58.3_3": "aññatra suddhāvāsehi devehi.",
  "mn12:58.4_0": "Suddhāvāse cāhaṁ, sāriputta, deve upapajjeyyaṁ, nayimaṁ lokaṁ punarāgaccheyyaṁ. ",
  "mn12:59.1_0": "Santi kho pana, sāriputta, eke samaṇabrāhmaṇā evaṁvādino evaṁdiṭṭhino: ",
  "mn12:59.2_0": "‘āvāsena suddhī’ti. ",
  "mn12:59.3_0": "Na kho pana so,",
  "mn12:59.3_1": "sāriputta,",
  "mn12:59.3_2": "āvāso sulabharūpo yo mayā anāvuṭṭhapubbo iminā dīghena addhunā,",
  "mn12:59.3_3": "aññatra suddhāvāsehi devehi.",
  "mn12:59.4_0": "Suddhāvāse cāhaṁ, sāriputta, deve āvaseyyaṁ, nayimaṁ lokaṁ punarāgaccheyyaṁ. ",
  "mn12:60.1_0": "Santi kho pana, sāriputta, eke samaṇabrāhmaṇā evaṁvādino evaṁdiṭṭhino: ",
  "mn12:60.2_0": "‘yaññena suddhī’ti. ",
  "mn12:60.3_0": "Na kho pana so,",
  "mn12:60.3_1": "sāriputta,",
  "mn12:60.3_2": "yañño sulabharūpo yo mayā ayiṭṭhapubbo iminā dīghena addhunā,",
  "mn12:60.3_3": "tañca kho raññā vā satā khattiyena muddhāvasittena brāhmaṇena vā mahāsālena.",
  "mn12:61.1_0": "Santi kho pana, sāriputta, eke samaṇabrāhmaṇā evaṁvādino evaṁdiṭṭhino: ",
  "mn12:61.2_0": "‘aggiparicariyāya suddhī’ti. ",
  "mn12:61.3_0": "Na kho pana so,",
  "mn12:61.3_1": "sāriputta,",
  "mn12:61.3_2": "aggi sulabharūpo yo mayā apariciṇṇapubbo iminā dīghena addhunā,",
  "mn12:61.3_3": "tañca kho raññā vā satā khattiyena muddhāvasittena brāhmaṇena vā mahāsālena.",
  "mn12:62.1_0": "Santi kho pana, sāriputta, eke samaṇabrāhmaṇā evaṁvādino evaṁdiṭṭhino: ",
  "mn12:62.2_0": "‘yāvadevāyaṁ bhavaṁ puriso daharo hoti yuvā susukāḷakeso bhadrena yobbanena samannāgato paṭhamena vayasā",
  "mn12:62.2_1": "tāvadeva paramena paññāveyyattiyena samannāgato hoti.",
  "mn12:62.3_0": "Yato ca kho ayaṁ bhavaṁ puriso jiṇṇo hoti vuddho mahallako addhagato vayoanuppatto,",
  "mn12:62.3_1": "āsītiko vā nāvutiko vā vassasatiko vā jātiyā,",
  "mn12:62.3_2": "atha tamhā paññāveyyattiyā,",
  "mn12:62.3_3": "parihāyatī’ti.",
  "mn12:62.4_0": "Na kho panetaṁ, sāriputta, evaṁ daṭṭhabbaṁ. ",
  "mn12:62.5_0": "Ahaṁ kho pana,",
  "mn12:62.5_1": "sāriputta,",
  "mn12:62.5_2": "etarahi jiṇṇo vuddho mahallako addhagato vayoanuppatto,",
  "mn12:62.5_3": "āsītiko me vayo vattati.",
  "mn12:62.6_0": "Idha me assu,",
  "mn12:62.6_1": "sāriputta,",
  "mn12:62.6_2": "cattāro sāvakā vassasatāyukā vassasatajīvino,",
  "mn12:62.6_3": "paramāya satiyā ca gatiyā ca dhitiyā ca samannāgatā paramena ca paññāveyyattiyena.",
  "mn12:62.7_0": "Seyyathāpi,",
  "mn12:62.7_1": "sāriputta,",
  "mn12:62.7_2": "daḷhadhammā dhanuggaho sikkhito katahattho katūpāsano lahukena asanena appakasireneva tiriyaṁ tālacchāyaṁ atipāteyya,",
  "mn12:62.8_0": "evaṁ adhimattasatimanto evaṁ adhimattagatimanto evaṁ adhimattadhitimanto evaṁ paramena paññāveyyattiyena samannāgatā. ",
  "mn12:62.9_0": "Te maṁ catunnaṁ satipaṭṭhānānaṁ upādāyupādāya pañhaṁ puccheyyuṁ,",
  "mn12:62.9_1": "puṭṭho puṭṭho cāhaṁ tesaṁ byākareyyaṁ,",
  "mn12:62.9_2": "byākatañca me byākatato dhāreyyuṁ,",
  "mn12:62.9_3": "na ca maṁ dutiyakaṁ uttari paṭipuccheyyuṁ.",
  "mn12:62.10_0": "Aññatra asitapītakhāyitasāyitā aññatra uccārapassāvakammā,",
  "mn12:62.10_1": "aññatra niddākilamathapaṭivinodanā apariyādinnāyevassa,",
  "mn12:62.10_2": "sāriputta,",
  "mn12:62.10_3": "tathāgatassa dhammadesanā,",
  "mn12:62.10_4": "apariyādinnaṁyevassa tathāgatassa dhammapadabyañjanaṁ,",
  "mn12:62.10_5": "apariyādinnaṁyevassa tathāgatassa pañhapaṭibhānaṁ.",
  "mn12:62.11_0": "Atha me te cattāro sāvakā vassasatāyukā vassasatajīvino vassasatassa accayena kālaṁ kareyyuṁ. ",
  "mn12:62.12_0": "Mañcakena cepi maṁ,",
  "mn12:62.12_1": "sāriputta,",
  "mn12:62.12_2": "pariharissatha,",
  "mn12:62.12_3": "nevatthi tathāgatassa paññāveyyattiyassa aññathattaṁ.",
  "mn12:63.1_0": "Yaṁ kho taṁ, sāriputta, sammā vadamāno vadeyya: ",
  "mn12:63.2_0": "‘asammohadhammo satto loke uppanno bahujanahitāya bahujanasukhāya lokānukampāya atthāya hitāya sukhāya devamanussānan’ti,",
  "mn12:63.2_1": "mameva taṁ sammā vadamāno vadeyya",
  "mn12:63.3_0": "‘asammohadhammo satto loke uppanno bahujanahitāya bahujanasukhāya lokānukampāya atthāya hitāya sukhāya devamanussānan’”ti. ",
  "mn12:64.1_0": "Tena kho pana samayena āyasmā nāgasamālo bhagavato piṭṭhito ṭhito hoti bhagavantaṁ bījayamāno. ",
  "mn12:64.2_0": "Atha kho āyasmā nāgasamālo bhagavantaṁ etadavoca: ",
  "mn12:64.3_0": "“acchariyaṁ, bhante, abbhutaṁ, bhante. ",
  "mn12:64.4_0": "Api hi me, bhante, imaṁ dhammapariyāyaṁ sutvā lomāni haṭṭhāni. ",
  "mn12:64.5_0": "Konāmo ayaṁ, bhante, dhammapariyāyo”ti? ",
  "mn12:64.6_0": "“Tasmātiha tvaṁ, nāgasamāla, imaṁ dhammapariyāyaṁ lomahaṁsanapariyāyotveva naṁ dhārehī”ti. ",
  "mn12:64.7_0": "Idamavoca bhagavā. ",
  "mn12:64.8_0": "Attamano āyasmā nāgasamālo bhagavato bhāsitaṁ abhinandīti. ",
  "mn12:64.9_0": "Mahāsīhanādasuttaṁ niṭṭhitaṁ dutiyaṁ. "
}