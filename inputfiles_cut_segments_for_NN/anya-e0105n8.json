{
  "anya-e0105n8:0_0": "Abhayagirinikāyuppatti",
  "anya-e0105n8:1_0": "Vaṭṭagāmaṇirājā hi (425-buddhavasse) rajjaṁ patvā pañcamāsamattakāle brāhmaṇatissadāmarikena sattahi",
  "anya-e0105n8:1_1": "ca damiḷayodhehi upadduto saṅgāme ca parājito palāyitvā sādhikāni cuddasavassāni nilīyitvā aññataravesena",
  "anya-e0105n8:1_2": "vasati mahāvaṁse 33-paricchede 37-gāthāto paṭṭhāya.",
  "anya-e0105n8:1_3": "Tadā laṅkādīpe manussā corabhayena dubbhikkhabhayena ca upaddutā bhikkhūnaṁ catūhi paccayehi upaṭṭhātuṁ na sakkonti,",
  "anya-e0105n8:1_4": "tena bhikkhū yebhuyyena tato jambudīpaṁ gantvā dhammavinayaṁ dhārentā viharanti.",
  "anya-e0105n8:1_5": "Laṅkādīpeyeva ohīnāpi therā yathāladdhehi kandamūlapaṇṇehi yāpentā kāye vahante nisīditvā pariyattidhammaṁ sajjhāyaṁ karonti,",
  "anya-e0105n8:1_6": "avahante vālukaṁ ussāpetvā taṁ parivāretvā sīsāni ekaṭṭhāne katvā pariyattiṁ sammasanti.",
  "anya-e0105n8:1_7": "Evaṁ dvādasa saṁvaccharāni sāṭṭhakathaṁ tepiṭakaṁ ahāpetvā dhārayiṁsu.",
  "anya-e0105n8:1_8": "Yadā pana vaṭṭagāmaṇirājā damiḷarājānaṁ hantvā (455-466 buddhavassabbhantare) punapi rajjaṁ kāresi mahāvaṁse 33, 78-gāthā.",
  "anya-e0105n8:1_9": "Tadā te therā jambudīpato paccāgatattherehi saddhiṁ tepiṭakaṁ sodhentā ekakkharampi asamentaṁ nāma na passiṁsu a. ni. aṭṭha. 1.1.130; vibha. aṭṭha. 810.",
  "anya-e0105n8:1_10": "Yopi ca mahāniddeso tasmiṁ kāle ekasseva dussīlabhikkhuno paguṇo ahosi,",
  "anya-e0105n8:1_11": "sopi mahātipiṭakattherena mahārakkhitattheraṁ tassa santikā uggaṇhāpetvā rakkhito ahosi pārā. aṭṭha. 2.585.",
  "anya-e0105n8:1_12": "Evaṁ dubbhikkharaṭṭhakkhobhupaddavehi pīḷitattā duddharasamayepi dhammavinayaṁ sakkaccaṁ dhārayiṁsu.",
  "anya-e0105n8:2_0": "Rājā abhayagiriṁ nāma vihāraṁ kāretvā attano katūpakārapubbassa mahātissattherassa adāsi.",
  "anya-e0105n8:2_1": "So pana thero kulasaṁsaggabahulattā mahāvihāravāsīhi bhikkhūhi pabbājanīyakammaṁ katvā nīhaṭo.",
  "anya-e0105n8:2_2": "Tadāssa sisso bahalamassutissanāmako thero taṁ kammaṁ paṭibāhi,",
  "anya-e0105n8:2_3": "tenassa saṅgho ukkhepanīyakammaṁ akāsi.",
  "anya-e0105n8:2_4": "So mahāvihāravāsīnaṁ kujjhitvā abhayagirivihārameva gantvā tena mahātissattherena ekato hutvā visuṁ gaṇaṁ vahanto vasi.",
  "anya-e0105n8:2_5": "Te ca dve therā na mahāvihāraṁ punāgamiṁsu mahāvaṁse 33,",
  "anya-e0105n8:2_6": "79-gāthādīsu.",
  "anya-e0105n8:2_7": "nikāyasaṅgahe.",
  "anya-e0105n8:2_8": "Tato paṭṭhāya sīhaḷadīpe mahāvihāravāsī,",
  "anya-e0105n8:2_9": "abhayagirivāsīti dve nikāyājātā.",
  "anya-e0105n8:2_10": "Idaṁ tāva sīhaḷadīpe sāsanaparihāniyā paṭhamaṁ kāraṇaṁ."
}