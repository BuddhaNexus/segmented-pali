{
  "pli-tv-bu-vb-pc15:0.1_0": "Theravāda Vinaya",
  "pli-tv-bu-vb-pc15:0.2_0": "Mahāvibhaṅga",
  "pli-tv-bu-vb-pc15:0.3_0": "Pācittiyakaṇḍa",
  "pli-tv-bu-vb-pc15:0.4_0": "Bhūtagāmavagga",
  "pli-tv-bu-vb-pc15:0.5_0": "15. Dutiyasenāsanasikkhāpada",
  "pli-tv-bu-vb-pc15:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc15:1.2_0": "Tena kho pana samayena sattarasavaggiyā bhikkhū sahāyakā honti.",
  "pli-tv-bu-vb-pc15:1.3_0": "Te vasantāpi ekatova vasanti,",
  "pli-tv-bu-vb-pc15:1.3_1": "pakkamantāpi ekatova pakkamanti.",
  "pli-tv-bu-vb-pc15:1.4_0": "Te aññatarasmiṁ saṅghike vihāre seyyaṁ santharitvā taṁ pakkamantā neva uddhariṁsu na uddharāpesuṁ, anāpucchā pakkamiṁsu.",
  "pli-tv-bu-vb-pc15:1.5_0": "Senāsanaṁ upacikāhi khāyitaṁ hoti.",
  "pli-tv-bu-vb-pc15:1.6_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc15:1.7_0": "“kathañhi nāma sattarasavaggiyā bhikkhū saṅghike vihāre seyyaṁ santharitvā taṁ pakkamantā neva uddharissanti na uddharāpessanti, anāpucchā pakkamissanti,",
  "pli-tv-bu-vb-pc15:1.7_1": "senāsanaṁ upacikāhi khāyitan”ti.",
  "pli-tv-bu-vb-pc15:1.8_0": "Atha kho te bhikkhū sattarasavaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc15:1.9_0": "“saccaṁ kira, bhikkhave,",
  "pli-tv-bu-vb-pc15:1.9_1": "sattarasavaggiyā bhikkhū saṅghike vihāre seyyaṁ santharitvā taṁ pakkamantā neva uddhariṁsu na uddharāpesuṁ, anāpucchā pakkamiṁsu,",
  "pli-tv-bu-vb-pc15:1.9_2": "senāsanaṁ upacikāhi khāyitan”ti?",
  "pli-tv-bu-vb-pc15:1.10_0": "“Saccaṁ, bhagavā”ti.",
  "pli-tv-bu-vb-pc15:1.11_0": "Vigarahi buddho bhagavā …pe…",
  "pli-tv-bu-vb-pc15:1.12_0": "kathañhi nāma te, bhikkhave,",
  "pli-tv-bu-vb-pc15:1.12_1": "moghapurisā saṅghike vihāre seyyaṁ santharitvā taṁ pakkamantā neva uddharissanti na uddharāpessanti, anāpucchā pakkamissanti, senāsanaṁ upacikāhi khāyitaṁ.",
  "pli-tv-bu-vb-pc15:1.13_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-pc15:1.14_0": "evañca pana, bhikkhave,",
  "pli-tv-bu-vb-pc15:1.14_1": "imaṁ sikkhāpadaṁ uddiseyyātha—",
  "pli-tv-bu-vb-pc15:1.15.1_0": "“Yo pana bhikkhu saṅghike vihāre seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, pācittiyan”ti.",
  "pli-tv-bu-vb-pc15:2.1.1_0": "Yo panāti",
  "pli-tv-bu-vb-pc15:2.1.2_0": "yo yādiso …pe…",
  "pli-tv-bu-vb-pc15:2.1.3_0": "bhikkhūti",
  "pli-tv-bu-vb-pc15:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc15:2.1.5_0": "Saṅghiko nāma vihāro",
  "pli-tv-bu-vb-pc15:2.1.6_0": "saṅghassa dinno hoti pariccatto.",
  "pli-tv-bu-vb-pc15:2.1.7_0": "Seyyaṁ nāma",
  "pli-tv-bu-vb-pc15:2.1.8_0": "bhisi, cimilikā uttarattharaṇaṁ, bhūmattharaṇaṁ, taṭṭikā, cammakhaṇḍo, nisīdanaṁ, paccattharaṇaṁ, tiṇasanthāro, paṇṇasanthāro.",
  "pli-tv-bu-vb-pc15:2.1.9_0": "Santharitvāti",
  "pli-tv-bu-vb-pc15:2.1.10_0": "sayaṁ santharitvā.",
  "pli-tv-bu-vb-pc15:2.1.11_0": "Santharāpetvāti",
  "pli-tv-bu-vb-pc15:2.1.12_0": "aññaṁ santharāpetvā.",
  "pli-tv-bu-vb-pc15:2.1.13_0": "Taṁ pakkamanto neva uddhareyyāti",
  "pli-tv-bu-vb-pc15:2.1.14_0": "na sayaṁ uddhareyya.",
  "pli-tv-bu-vb-pc15:2.1.15_0": "Na uddharāpeyyāti",
  "pli-tv-bu-vb-pc15:2.1.16_0": "na aññaṁ uddharāpeyya.",
  "pli-tv-bu-vb-pc15:2.1.17_0": "Anāpucchaṁ vā gaccheyyāti",
  "pli-tv-bu-vb-pc15:2.1.18_0": "bhikkhuṁ vā sāmaṇeraṁ vā ārāmikaṁ vā anāpucchā parikkhittassa ārāmassa parikkhepaṁ atikkamantassa āpatti pācittiyassa.",
  "pli-tv-bu-vb-pc15:2.1.19_0": "Aparikkhittassa ārāmassa upacāraṁ atikkamantassa āpatti pācittiyassa.",
  "pli-tv-bu-vb-pc15:2.2.1_0": "Saṅghike saṅghikasaññī seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa.",
  "pli-tv-bu-vb-pc15:2.2.2_0": "Saṅghike vematiko seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa.",
  "pli-tv-bu-vb-pc15:2.2.3_0": "Saṅghike puggalikasaññī seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa.",
  "pli-tv-bu-vb-pc15:2.2.4_0": "Vihārassa upacāre vā upaṭṭhānasālāyaṁ vā maṇḍape vā rukkhamūle vā seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti dukkaṭassa.",
  "pli-tv-bu-vb-pc15:2.2.5_0": "Mañcaṁ vā pīṭhaṁ vā vihāre vā vihārassūpacāre vā upaṭṭhānasālāyaṁ vā maṇḍape vā rukkhamūle vā santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti dukkaṭassa.",
  "pli-tv-bu-vb-pc15:2.2.6_0": "Puggalike saṅghikasaññī, āpatti dukkaṭassa.",
  "pli-tv-bu-vb-pc15:2.2.7_0": "Puggalike vematiko, āpatti dukkaṭassa.",
  "pli-tv-bu-vb-pc15:2.2.8_0": "Puggalike puggalikasaññī aññassa puggalike āpatti dukkaṭassa.",
  "pli-tv-bu-vb-pc15:2.2.9_0": "Attano puggalike anāpatti.",
  "pli-tv-bu-vb-pc15:2.3.1_0": "Anāpatti—",
  "pli-tv-bu-vb-pc15:2.3.2_0": "uddharitvā gacchati,",
  "pli-tv-bu-vb-pc15:2.3.3_0": "uddharāpetvā gacchati,",
  "pli-tv-bu-vb-pc15:2.3.4_0": "āpucchaṁ gacchati,",
  "pli-tv-bu-vb-pc15:2.3.5_0": "kenaci palibuddhaṁ hoti,",
  "pli-tv-bu-vb-pc15:2.3.6_0": "sāpekkho gantvā tattha ṭhito āpucchati,",
  "pli-tv-bu-vb-pc15:2.3.7_0": "kenaci palibuddho hoti,",
  "pli-tv-bu-vb-pc15:2.3.8_0": "āpadāsu,",
  "pli-tv-bu-vb-pc15:2.3.9_0": "ummattakassa,",
  "pli-tv-bu-vb-pc15:2.3.10_0": "ādikammikassāti.",
  "pli-tv-bu-vb-pc15:2.3.11_0": "Dutiyasenāsanasikkhāpadaṁ niṭṭhitaṁ pañcamaṁ."
}