{
  "atk-abh01a6:0_0": "3. Nikkhepakaṇḍo",
  "atk-abh01a6:1_0": "Tikanikkhepakathā",
  "atk-abh01a6:2_0": "985.",
  "atk-abh01a6:2_1": "Ettāvatā kusalattiko sabbesaṁ kusalādidhammānaṁ padabhājananayena vitthārito hoti.",
  "atk-abh01a6:2_2": "Yasmā pana yvāyaṁ kusalattikassa vibhajananayo vutto,",
  "atk-abh01a6:2_3": "sesatikadukānampi eseva vibhajananayo hoti – yathā hi ettha,",
  "atk-abh01a6:2_4": "evaṁ ‘katame dhammā sukhāya vedanāya sampayuttā?",
  "atk-abh01a6:2_5": "Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā…pe… ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākhandhaṁ,",
  "atk-abh01a6:2_6": "ime dhammā sukhāya vedanāya sampayuttā’tiādinā anukkamena sabbatikadukesu sakkā paṇḍitehi vibhājananayaṁ sallakkhetuṁ – tasmā taṁ vitthāradesanaṁ nikkhipitvā,",
  "atk-abh01a6:2_7": "aññena nātisaṅkhepanātivitthāranayena sabbatikadukadhammavibhāgaṁ dassetuṁ katame dhammā kusalāti nikkhepakaṇḍaṁ āraddhaṁ.",
  "atk-abh01a6:2_8": "Cittuppādakaṇḍañhi vitthāradesanā,",
  "atk-abh01a6:2_9": "aṭṭhakathākaṇḍaṁ saṅkhepadesanā.",
  "atk-abh01a6:2_10": "Idaṁ pana nikkhepakaṇḍaṁ cittuppādakaṇḍaṁ upādāya saṅkhepo,",
  "atk-abh01a6:2_11": "aṭṭhakathākaṇḍaṁ upādāya vitthāroti saṅkhittavitthāradhātukaṁ hoti. Tayidaṁ,",
  "atk-abh01a6:2_12": "vitthāradesanaṁ nikkhipitvā desitattāpi, heṭṭhā vuttakāraṇavasenāpi,",
  "atk-abh01a6:2_13": "nikkhepakaṇḍaṁ nāmāti veditabbaṁ. Vuttañhetaṁ –",
  "atk-abh01a6:3_0": "Mūlato khandhato cāpi, dvārato cāpi bhūmito;",
  "atk-abh01a6:4_0": "Atthato dhammato cāpi, nāmato cāpi liṅgato;",
  "atk-abh01a6:5_0": "Nikkhipitvā desitattā, nikkhepoti pavuccatīti.",
  "atk-abh01a6:6_0": "Idañhi tīṇi kusalamūlānītiādinā nayena mūlato nikkhipitvā desitaṁ.",
  "atk-abh01a6:6_1": "Taṁsampayutto vedanākkhandhoti khandhato.",
  "atk-abh01a6:6_2": "Taṁsamuṭṭhānaṁ kāyakammanti dvārato.",
  "atk-abh01a6:6_3": "Kāyadvārappavattañhi kammaṁ kāyakammanti vuccati. Sukhabhūmiyaṁ,",
  "atk-abh01a6:6_4": "kāmāvacareti bhūmito nikkhipitvā desitaṁ.",
  "atk-abh01a6:6_5": "Tattha tattha atthadhammanāmaliṅgānaṁ vasena desitattā atthādīhi nikkhipitvā desitaṁ nāmāti veditabbaṁ.",
  "atk-abh01a6:7_0": "Tattha kusalapadaniddese tāva tīṇīti gaṇanaparicchedo. Kusalāni ca tāni mūlāni ca,",
  "atk-abh01a6:7_1": "kusalānaṁ vā dhammānaṁ hetupaccayapabhavajanakasamuṭṭhānanibbattakaṭṭhena mūlānīti kusalamūlāni.",
  "atk-abh01a6:7_2": "Evaṁ atthavasena dassetvā idāni nāmavasena dassetuṁ alobho adoso amohoti āha.",
  "atk-abh01a6:7_3": "Ettāvatā yasmā mūlena muttaṁ kusalaṁ nāma natthi,",
  "atk-abh01a6:7_4": "tasmā catubhūmakakusalaṁ tīhi mūlehi pariyādiyitvā dassesi dhammarājā.",
  "atk-abh01a6:7_5": "Taṁsampayuttoti tehi alobhādīhi sampayutto.",
  "atk-abh01a6:7_6": "Tattha alobhena sampayutte saṅkhārakkhandhe,",
  "atk-abh01a6:7_7": "adosāmohāpi alobhena sampayuttasaṅkhārakkhandhagaṇanaṁyeva gacchanti.",
  "atk-abh01a6:7_8": "Sesadvayavasena sampayogepi eseva nayo.",
  "atk-abh01a6:7_9": "Iti catubhūmakakusalaṁ puna taṁsampayuttakacatukkhandhavasena pariyādiyitvā dassesi dhammarājā.",
  "atk-abh01a6:7_10": "Taṁsamuṭṭhānanti tehi alobhādīhi samuṭṭhitaṁ.",
  "atk-abh01a6:7_11": "Imināpi nayena tadeva catubhūmikakusalaṁ tiṇṇaṁ kammadvārānaṁ vasena pariyādiyitvā dassesi dhammarājā.",
  "atk-abh01a6:7_12": "Evaṁ tāva kusalaṁ tīsu ṭhānesu pariyādiyitvā dassitaṁ.",
  "atk-abh01a6:8_0": "986. Akusalepi eseva nayo.",
  "atk-abh01a6:8_1": "Dvādasannañhi akusalacittānaṁ ekampi mūlena muttaṁ nāma natthīti mūlena pariyādiyitvā dassesi dhammarājā.",
  "atk-abh01a6:8_2": "Taṁsampayuttacatukkhandhato ca uddhaṁ akusalaṁ nāma natthīti tāneva dvādasa akusalacittāni catukkhandhavasena pariyādiyitvā dassesi.",
  "atk-abh01a6:8_3": "Dhammarājā kāyakammādivasena pana nesaṁ pavattisabbhāvato kammadvāravasena pariyādiyitvā dassesi dhammarājā.",
  "atk-abh01a6:8_4": "Yaṁ panettha tadekaṭṭhā ca kilesātiādi vuttaṁ,",
  "atk-abh01a6:8_5": "tattha ekasmiṁ citte puggale vā ṭhitanti ‘ekaṭṭhaṁ’.",
  "atk-abh01a6:8_6": "Tattha ekasmiṁ citte ṭhitaṁ sahajekaṭṭhaṁ nāma hoti.",
  "atk-abh01a6:8_7": "Ekasmiṁ puggale ṭhitaṁ pahānekaṭṭhaṁ nāma.",
  "atk-abh01a6:8_8": "Tena lobhādinā aññena vā tattha tattha niddiṭṭhena saha ekasmiṁ ṭhitanti tadekaṭṭhaṁ.",
  "atk-abh01a6:8_9": "Tattha ‘katame dhammā saṁkiliṭṭhasaṁkilesikā?",
  "atk-abh01a6:8_10": "Tīṇi akusalamūlāni – lobho doso moho,",
  "atk-abh01a6:8_11": "tadekaṭṭhā ca kilesā’ti saṁkiliṭṭhattike; ‘katame dhammā hīnā?",
  "atk-abh01a6:8_12": "Tīṇi akusalamūlāni – lobho doso moho,",
  "atk-abh01a6:8_13": "tadekaṭṭhā ca kilesā’ti hīnattike ‘katame dhammā akusalā?",
  "atk-abh01a6:8_14": "Tīṇi akusalamūlāni – lobho doso moho,",
  "atk-abh01a6:8_15": "tadekaṭṭhā ca kilesā’ti imasmiṁ kusalattike; ‘katame dhammā saṁkiliṭṭhā?",
  "atk-abh01a6:8_16": "Tīṇi akusalamūlāni – lobho doso moho,",
  "atk-abh01a6:8_17": "tadekaṭṭhā ca kilesā’ti kilesagocchake ‘katame dhammā saraṇā?",
  "atk-abh01a6:8_18": "Tīṇi akusalamūlāni – lobho doso moho,",
  "atk-abh01a6:8_19": "tadekaṭṭhā ca kilesāti saraṇaduke’ti – imesu ettakesu ṭhānesu ‘sahajekaṭṭhaṁ’ āgataṁ.",
  "atk-abh01a6:9_0": "Dassanenapahātabbattike pana ‘imāni tīṇi saṁyojanāni, tadekaṭṭhā ca kilesā’ti,",
  "atk-abh01a6:9_1": "dassanenapahātabbahetukattikepi ‘imāni tīṇi saṁyojanāni, tadekaṭṭhā ca kilesā’ti,",
  "atk-abh01a6:9_2": "puna tattheva tīṇi saṁyojanāni – sakkāyadiṭṭhi vicikicchā sīlabbataparāmāso,",
  "atk-abh01a6:9_3": "ime dhammā dassanenapahātabbā; tadekaṭṭho lobho doso moho,",
  "atk-abh01a6:9_4": "ime dhammā dassanenapahātabbahetū;",
  "atk-abh01a6:9_5": "tadekaṭṭhā ca kilesā taṁsampayutto vedanākhandho…pe… viññāṇakkhandho,",
  "atk-abh01a6:9_6": "taṁsamuṭṭhānaṁ kāyakammaṁ vacīkammaṁ manokammaṁ,",
  "atk-abh01a6:9_7": "ime dhammā dassanenapahātabbahetukāti;",
  "atk-abh01a6:9_8": "sammappadhānavibhaṅge ‘‘tattha katame pāpakā akusalā dhammā?",
  "atk-abh01a6:9_9": "Tīṇi akusalamūlāni – lobho doso moho,",
  "atk-abh01a6:9_10": "tadekaṭṭhā ca kilesā’’ti (vibha.",
  "atk-abh01a6:9_11": "391) – imesu pana ettakesu ṭhānesu ‘pahānekaṭṭhaṁ’ āgatanti veditabbaṁ.",
  "atk-abh01a6:10_0": "987.",
  "atk-abh01a6:10_1": "Abyākatapadaniddeso uttānatthoyevāti.",
  "atk-abh01a6:10_2": "Imasmiṁ tike tīṇi lakkhaṇāni tisso paññattiyo kasiṇugghāṭimākāsaṁ ajaṭākāsaṁ ākiñcaññāyatanassa ārammaṇaṁ nirodhasamāpatti ca na labbhatīti vuttaṁ.",
  "atk-abh01a6:11_0": "988.Vedanāttikaniddese sukhabhūmiyanti ettha yathā tambabhūmi kaṇhabhūmīti tambakaṇhabhūmiyova vuccanti,",
  "atk-abh01a6:11_1": "evaṁ sukhampi sukhabhūmi nāma.",
  "atk-abh01a6:11_2": "Yathā ucchubhūmi sālibhūmīti ucchusālīnaṁ uppajjanaṭṭhānāni vuccanti,",
  "atk-abh01a6:11_3": "evaṁ sukhassa uppajjanaṭṭhānaṁ cittampi sukhabhūmi nāma. Taṁ idha adhippetaṁ.",
  "atk-abh01a6:11_4": "Yasmā pana sā kāmāvacare vā hoti, rūpāvacarādīsu vā,",
  "atk-abh01a6:11_5": "tasmāssā taṁ pabhedaṁ dassetuṁ kāmāvacaretiādi vuttaṁ.",
  "atk-abh01a6:11_6": "Sukhavedanaṁ ṭhapetvāti yā sā sukhabhūmiyaṁ sukhavedanā, taṁ ṭhapetvā.",
  "atk-abh01a6:11_7": "Taṁsampayuttoti tāya ṭhapitāya sukhavedanāya sampayutto.",
  "atk-abh01a6:11_8": "Sesapadadvayepi imināva nayena attho veditabboti.",
  "atk-abh01a6:12_0": "Imasmiṁ tike tisso vedanā, sabbaṁ rūpaṁ,",
  "atk-abh01a6:12_1": "nibbānanti idampi na labbhati.",
  "atk-abh01a6:12_2": "Ayañhi tiko kusalattike ca alabbhamānehi imehi ca tīhi koṭṭhāsehi muttako nāma.",
  "atk-abh01a6:12_3": "Ito paresu pana tikadukesu pāḷito ca atthato ca yaṁ vattabbaṁ siyā taṁ sabbaṁ padānukkamena mātikākathāyañceva kusalādīnaṁ niddese ca vuttameva.",
  "atk-abh01a6:12_4": "Yaṁ pana yattha visesamattaṁ tadeva vakkhāma.",
  "atk-abh01a6:13_0": "991.",
  "atk-abh01a6:13_1": "Tattha vipākattike tāva kiñcāpi arūpadhammā viya rūpadhammāpi kammasamuṭṭhānā atthi,",
  "atk-abh01a6:13_2": "anārammaṇattā pana te kammasarikkhakā na hontīti sārammaṇā arūpadhammāva kammasarikkhakattā vipākāti vuttā, bījasarikkhakaṁ phalaṁ viya.",
  "atk-abh01a6:13_3": "Sālibījasmiñhi vapite aṅkurapattādīsu nikkhantesupi sāliphalanti na vuccati.",
  "atk-abh01a6:13_4": "Yadā pana sālisīsaṁ pakkaṁ hoti pariṇataṁ,",
  "atk-abh01a6:13_5": "tadā bījasarikkhako sāli eva sāliphalanti vuccati.",
  "atk-abh01a6:13_6": "Aṅkurapattādīni pana bījajātāni bījato nibbattānīti vuccanti,",
  "atk-abh01a6:13_7": "evameva rūpampi kammajanti vā upādiṇṇanti vā vattuṁ vaṭṭati.",
  "atk-abh01a6:14_0": "994.Upādiṇṇattike kiñcāpi khīṇāsavassa khandhā ‘amhākaṁ mātulatthero amhākaṁ cūḷapitutthero’ti vadantānaṁ paresaṁ upādānassa paccayā honti,",
  "atk-abh01a6:14_1": "maggaphalanibbānāni pana aggahitāni aparāmaṭṭhāni anupādiṇṇāneva. Tāni hi,",
  "atk-abh01a6:14_2": "yathā divasaṁ santatto ayoguḷo makkhikānaṁ abhinisīdanassa paccayo na hoti,",
  "atk-abh01a6:14_3": "evameva tejussadattā taṇhāmānadiṭṭhivasena gahaṇassa paccayā na honti.",
  "atk-abh01a6:14_4": "Tena vuttaṁ – ime dhammā anupādiṇṇaanupādāniyāti.",
  "atk-abh01a6:15_0": "998. Asaṁkiliṭṭhaasaṁkilesikesupi eseva nayo.",
  "atk-abh01a6:16_0": "1000.Vitakkattike vitakkasahajātena vicārena saddhiṁ kusalattike alabbhamānāva na labbhanti.",
  "atk-abh01a6:17_0": "1003.Pītisahagatattike pītiādayo attanā sahajātadhammānaṁ pītisahagatādibhāvaṁ datvā sayaṁ piṭṭhivaṭṭakā jātā.",
  "atk-abh01a6:17_1": "Imasmiñhi tike dve domanassasahagatacittuppādā dukkhasahagataṁ kāyaviññāṇaṁ upekkhāvedanā rūpaṁ nibbānanti – idampi na labbhati.",
  "atk-abh01a6:17_2": "Ayañhi tiko kusalattike ca alabbhamānehi imehi ca pañcahi koṭṭhāsehi muttako nāma.",
  "atk-abh01a6:18_0": "1006.Dassanenapahātabbattike saññojanānīti bandhanāni.",
  "atk-abh01a6:18_1": "Sakkāyadiṭṭhīti vijjamānaṭṭhena sati khandhapañcakasaṅkhāte kāye;",
  "atk-abh01a6:18_2": "sayaṁ vā satī tasmiṁ kāye diṭṭhīti ‘sakkāyadiṭṭhi’. Sīlena sujjhituṁ sakkā, vatena sujjhituṁ sakkā,",
  "atk-abh01a6:18_3": "sīlavatehi sujjhituṁ sakkāti gahitasamādānaṁ pana sīlabbataparāmāso nāma.",
  "atk-abh01a6:19_0": "1007.Idhāti desāpadese nipāto.",
  "atk-abh01a6:19_1": "Svāyaṁ katthaci lokaṁ upādāya vuccati.",
  "atk-abh01a6:19_2": "Yathāha – ‘‘idha tathāgato loke uppajjatī’’ti (dī. ni. 1.189). Katthaci sāsanaṁ. Yathāha – ‘‘idheva, bhikkhave,",
  "atk-abh01a6:19_3": "samaṇo idha dutiyo samaṇo’’ti (ma. ni. 1.139; a. ni. 4.241). Katthaci okāsaṁ. Yathāha –",
  "atk-abh01a6:20_0": "‘‘Idheva tiṭṭhamānassa, devabhūtassa me sato;",
  "atk-abh01a6:21_0": "Punarāyu ca me laddho, evaṁ jānāhi mārisā’’ti. (dī. ni. 2.369);",
  "atk-abh01a6:22_0": "Katthaci padapūraṇamattameva. Yathāha – ‘‘idhāhaṁ, bhikkhave,",
  "atk-abh01a6:22_1": "bhuttāvī assaṁ pavārito’’ti (ma. ni. 1.30).",
  "atk-abh01a6:22_2": "Idha pana lokaṁ upādāya vuttoti veditabbo.",
  "atk-abh01a6:23_0": "Assutavā puthujjanoti ettha pana ‘āgamādhigamābhāvā ñeyyo assutavā iti’.",
  "atk-abh01a6:23_1": "Yassa hi khandhadhātuāyatanapaccayākārasatipaṭṭhānādīsu uggahaparipucchāvinicchayarahitattā diṭṭhipaṭisedhako neva ‘āgamo’,",
  "atk-abh01a6:23_2": "paṭipattiyā adhigantabbassa anadhigatattā neva ‘adhigamo’ atthi,",
  "atk-abh01a6:23_3": "so ‘āgamādhigamābhāvā ñeyyo assutavā iti’. Svāyaṁ –",
  "atk-abh01a6:24_0": "Puthūnaṁ jananādīhi, kāraṇehi puthujjano;",
  "atk-abh01a6:25_0": "Puthujjanantogadhattā, puthuvāyaṁ jano iti. (dī. ni. aṭṭha. 1.7; ma. ni. aṭṭha. 1.2; a. ni. aṭṭha. 1.1.51; paṭi. ma. aṭṭha. 2.1.130; cūḷani. aṭṭha. 88; netti. aṭṭha. 56);",
  "atk-abh01a6:26_0": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano.",
  "atk-abh01a6:26_1": "Yathāha – ‘‘puthu kilese janentīti puthujjanā.",
  "atk-abh01a6:26_2": "Puthu avihatasakkāyadiṭṭhikāti puthujjanā.",
  "atk-abh01a6:26_3": "Puthu satthārānaṁ mukhullokikāti puthujjanā.",
  "atk-abh01a6:26_4": "Puthu sabbagatīhi avuṭṭhitāti puthujjanā.",
  "atk-abh01a6:26_5": "Puthu nānābhisaṅkhāre abhisaṅkharontīti puthujjanā.",
  "atk-abh01a6:26_6": "Puthu nānāoghehi vuyhantīti puthujjanā.",
  "atk-abh01a6:26_7": "Puthu nānāsantāpehi santappantīti puthujjanā.",
  "atk-abh01a6:26_8": "Puthu nānāpariḷāhehi pariḍayhantīti puthujjanā.",
  "atk-abh01a6:26_9": "Puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā.",
  "atk-abh01a6:26_10": "Puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā’’ti (mahāni. 94).",
  "atk-abh01a6:26_11": "Puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjanā.",
  "atk-abh01a6:26_12": "Puthu vā ayaṁ – visuṁyeva saṅkhyaṁ gato,",
  "atk-abh01a6:26_13": "visaṁsaṭṭho sīlasutādiguṇayuttehi ariyehi – janotipi puthujjano.",
  "atk-abh01a6:26_14": "Evametehi ‘assutavā puthujjano’ti dvīhi padehi ye te –",
  "atk-abh01a6:27_0": "‘‘Duve puthujjanā vuttā, buddhenādiccabandhunā;",
  "atk-abh01a6:28_0": "Andho puthujjano eko, kalyāṇeko puthujjano’’ti. (dī. ni. aṭṭha. 1.7; a. ni. aṭṭha. 1.1.51; paṭi. ma. aṭṭha. 2.1.130; cūḷani. aṭṭha. 88);",
  "atk-abh01a6:29_0": "Dve puthujjanā vuttā,",
  "atk-abh01a6:29_1": "tesu andhaputhujjano vutto hotīti veditabbo.",
  "atk-abh01a6:30_0": "Ariyānaṁ adassāvītiādīsu ariyāti ārakattā kilesehi, anaye na iriyanato, aye iriyanato,",
  "atk-abh01a6:30_1": "sadevakena lokena ca araṇīyato buddhā ca paccekabuddhā ca buddhasāvakā ca vuccanti. Buddhā eva vā idha ariyā. Yathāha – ‘‘sadevake, bhikkhave,",
  "atk-abh01a6:30_2": "loke…pe… tathāgato ariyoti vuccatī’’ti (saṁ. ni. 5.1098).",
  "atk-abh01a6:31_0": "Sappurisāti ettha pana paccekabuddhā tathāgatasāvakā ca sappurisāti veditabbā.",
  "atk-abh01a6:31_1": "Te hi lokuttaraguṇayogena sobhanā purisāti sappurisā.",
  "atk-abh01a6:31_2": "Sabbeva vā ete dvedhāpi vuttā.",
  "atk-abh01a6:31_3": "Buddhāpi hi ariyā ca sappurisā ca paccekabuddhā buddhasāvakāpi. Yathāha –",
  "atk-abh01a6:32_0": "‘‘Yo ve kataññū katavedi dhīro,",
  "atk-abh01a6:33_0": "Kalyāṇamitto daḷhabhatti ca hoti;",
  "atk-abh01a6:34_0": "Dukhitassa sakkacca karoti kiccaṁ,",
  "atk-abh01a6:35_0": "Tathāvidhaṁ sappurisaṁ vadantī’’ti. (jā. 2.17.78);",
  "atk-abh01a6:36_0": "‘Kalyāṇamitto daḷhabhatti ca hotī’ti ettāvatā hi buddhasāvako vutto.",
  "atk-abh01a6:36_1": "Kataññutādīhi paccekabuddhā buddhāti.",
  "atk-abh01a6:36_2": "Idāni yo tesaṁ ariyānaṁ adassanasīlo, na ca dassane sādhukārī,",
  "atk-abh01a6:36_3": "so ariyānaṁ adassāvīti veditabbo.",
  "atk-abh01a6:36_4": "So cakkhunā adassāvī ñāṇena adassāvīti duvidho.",
  "atk-abh01a6:36_5": "Tesu ñāṇena adassāvī idha adhippeto.",
  "atk-abh01a6:36_6": "Maṁsacakkhunā hi dibbacakkhunā vā ariyā diṭṭhāpi adiṭṭhāva honti,",
  "atk-abh01a6:36_7": "tesaṁ cakkhūnaṁ vaṇṇamattaggahaṇato, na ariyabhāvagocarato.",
  "atk-abh01a6:36_8": "Soṇasiṅgālādayopi cakkhunā ariye passanti, na ca te ariyānaṁ dassāvino.",
  "atk-abh01a6:37_0": "Tatridaṁ vatthu – cittalapabbatavāsino kira khīṇāsavattherassa upaṭṭhāko vuḍḍhapabbajito ekadivasaṁ therena saddhiṁ piṇḍāya caritvā therassa pattacīvaraṁ gahetvā piṭṭhito āgacchanto theraṁ pucchi – ‘ariyā nāma bhante kīdisā’ti?",
  "atk-abh01a6:37_1": "Thero āha – ‘idhekacco mahallako ariyānaṁ pattacīvaraṁ gahetvā vattapaṭipattiṁ katvā saha carantopi neva ariye jānāti, evaṁdujjānāvuso, ariyā’ti. Evaṁ vuttepi so neva aññāsi.",
  "atk-abh01a6:37_2": "Tasmā na cakkhunā dassanaṁ ‘dassanaṁ’, ñāṇadassanameva ‘dassanaṁ’.",
  "atk-abh01a6:37_3": "Yathāha – ‘‘kiṁ te vakkali iminā pūtikāyena diṭṭhena? Yo kho, vakkali, dhammaṁ passati, so maṁ passatī’’ti (saṁ. ni. 3.87). Tasmā cakkhunā passantopi,",
  "atk-abh01a6:37_4": "ñāṇena ariyehi diṭṭhaṁ aniccādilakkhaṇaṁ apassanto,",
  "atk-abh01a6:37_5": "ariyādhigatañca dhammaṁ anadhigacchanto,",
  "atk-abh01a6:37_6": "ariyakaradhammānaṁ ariyabhāvassa ca adiṭṭhattā,",
  "atk-abh01a6:37_7": "‘ariyānaṁ adassāvī’ti veditabbo.",
  "atk-abh01a6:38_0": "Ariyadhammassaakovidoti satipaṭṭhānādibhede ariyadhamme akusalo. Ariyadhamme avinītoti, ettha pana",
  "atk-abh01a6:39_0": "Duvidho vinayo nāma, ekamekettha pañcadhā;",
  "atk-abh01a6:40_0": "Abhāvato tassa ayaṁ, avinītoti vuccati.",
  "atk-abh01a6:41_0": "Ayañhi saṁvaravinayo pahānavinayoti duvidho vinayo.",
  "atk-abh01a6:41_1": "Ettha ca duvidhepi vinaye ekameko vinayo pañcadhā bhijjati.",
  "atk-abh01a6:41_2": "Saṁvaravinayopi hi sīlasaṁvaro satisaṁvaro ñāṇasaṁvaro khantisaṁvaro vīriyasaṁvaroti pañcavidho.",
  "atk-abh01a6:41_3": "Pahānavinayopi tadaṅgapahānaṁ vikkhambhanapahānaṁ samucchedapahānaṁ paṭippassaddhipahānaṁ nissaraṇapahānanti pañcavidho.",
  "atk-abh01a6:42_0": "Tattha ‘‘iminā pātimokkhasaṁvarena upeto hoti samupeto’’ti (vibha. 511) ayaṁ sīlasaṁvaro. ‘‘Rakkhati cakkhundriyaṁ,",
  "atk-abh01a6:42_1": "cakkhundriye saṁvaraṁ āpajjatī’’ti (dī. ni. 1.213; ma. ni. 1.295; saṁ. ni. 4.239; a. ni. 3.16) ayaṁ satisaṁvaro.",
  "atk-abh01a6:43_0": "‘‘Yāni sotāni lokasmiṁ, (ajitāti bhagavā)",
  "atk-abh01a6:44_0": "Sati tesaṁ nivāraṇaṁ;",
  "atk-abh01a6:45_0": "Sotānaṁ saṁvaraṁ brūmi,",
  "atk-abh01a6:46_0": "Paññāyete pidhīyare’’ti. (su. ni. 1041) –",
  "atk-abh01a6:47_0": "Ayaṁ ñāṇasaṁvaro nāma.",
  "atk-abh01a6:47_1": "‘‘Khamo hoti sītassa uṇhassā’’ti (ma. ni. 1.24; a. ni. 4.114; 6.58) ayaṁ khantisaṁvaro.",
  "atk-abh01a6:47_2": "‘‘Uppannaṁ kāmavitakkaṁ nādhivāsetī’’ti (ma. ni. 1.26; a. ni. 4.114; 6.58) ayaṁ vīriyasaṁvaro.",
  "atk-abh01a6:47_3": "Sabbopi cāyaṁ saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato saṁvaro, vinayanato vinayoti vuccati.",
  "atk-abh01a6:47_4": "Evaṁ tāva ‘saṁvaravinayo’ pañcadhā bhijjatīti veditabbo.",
  "atk-abh01a6:48_0": "Tathā yaṁ nāmarūpaparicchedādīsu vipassanāñāṇesu paṭipakkhabhāvato, dīpālokeneva tamassa,",
  "atk-abh01a6:48_1": "tena tena vipassanāñāṇena tassa tassa anatthassa pahānaṁ,",
  "atk-abh01a6:48_2": "seyyathidaṁ – nāmarūpavavatthānena sakkāyadiṭṭhiyā,",
  "atk-abh01a6:48_3": "paccayapariggahena ahetuvisamahetudiṭṭhīnaṁ,",
  "atk-abh01a6:48_4": "tasseva aparabhāgena kaṅkhāvitaraṇena kathaṁkathibhāvassa,",
  "atk-abh01a6:48_5": "kalāpasammasanena ‘ahaṁ mamā’ti gāhassa,",
  "atk-abh01a6:48_6": "maggāmaggavavatthānena amagge maggasaññāya,",
  "atk-abh01a6:48_7": "udayadassanena ucchedadiṭṭhiyā,",
  "atk-abh01a6:48_8": "vayadassanena sassatadiṭṭhiyā,",
  "atk-abh01a6:48_9": "bhayadassanena sabhaye abhayasaññāya,",
  "atk-abh01a6:48_10": "ādīnavadassanena assādasaññāya,",
  "atk-abh01a6:48_11": "nibbidānupassanāya abhiratisaññāya,",
  "atk-abh01a6:48_12": "muccitukamyatāñāṇena amuccitukāmatāya, upekkhāñāṇena anupekkhāya,",
  "atk-abh01a6:48_13": "anulomena dhammaṭṭhitiyaṁ nibbāne ca paṭilomabhāvassa,",
  "atk-abh01a6:48_14": "gotrabhunā saṅkhāranimittaggāhassa pahānaṁ, etaṁ ‘tadaṅgapahānaṁ’ nāma.",
  "atk-abh01a6:49_0": "Yaṁ pana upacārappanābhedena samādhinā pavattibhāvanivāraṇato,",
  "atk-abh01a6:49_1": "ghaṭappahāreneva udakapiṭṭhe sevālassa,",
  "atk-abh01a6:49_2": "tesaṁ tesaṁ nīvaraṇādidhammānaṁ pahānaṁ,",
  "atk-abh01a6:49_3": "etaṁ ‘vikkhambhanapahānaṁ’ nāma.",
  "atk-abh01a6:49_4": "‘‘Yaṁ catunnaṁ ariyamaggānaṁ bhāvitattā taṁtaṁmaggavato attano attano santāne diṭṭhigatānaṁ pahānāyā’’tiādinā (dha. sa.",
  "atk-abh01a6:49_5": "277) nayena vuttassa samudayapakkhikassa kilesagaṇassa accantaṁ appavattibhāvena pahānaṁ,",
  "atk-abh01a6:49_6": "idaṁ ‘samucchedapahānaṁ’ nāma.",
  "atk-abh01a6:49_7": "Yaṁ pana phalakkhaṇe paṭippassaddhattaṁ kilesānaṁ,",
  "atk-abh01a6:49_8": "etaṁ ‘paṭippassaddhipahānaṁ’ nāma.",
  "atk-abh01a6:49_9": "Yaṁ sabbasaṅkhatanissaṭattā pahīnasabbasaṅkhataṁ nibbānaṁ, etaṁ ‘nissaraṇapahānaṁ’ nāma.",
  "atk-abh01a6:49_10": "Sabbampi cetaṁ pahānaṁ yasmā cāgaṭṭhena pahānaṁ, vinayanaṭṭhena vinayo,",
  "atk-abh01a6:49_11": "tasmā ‘pahānavinayo’ti vuccati.",
  "atk-abh01a6:49_12": "Taṁtaṁpahānavato vā tassa tassa vinayassa sambhavatopetaṁ pahānavinayoti vuccati.",
  "atk-abh01a6:49_13": "Evaṁ pahānavinayopi pañcadhā bhijjatīti veditabbo.",
  "atk-abh01a6:50_0": "Evamayaṁ saṅkhepato duvidho, bhedato ca dasavidho vinayo, bhinnasaṁvarattā, pahātabbassa ca appahīnattā,",
  "atk-abh01a6:50_1": "yasmā etassa assutavato puthujjanassa natthi, tasmā abhāvato tassa, ayaṁ ‘avinīto’ti vuccatīti.",
  "atk-abh01a6:50_2": "Esa nayo sappurisānaṁ adassāvī sappurisadhammassa akovido sappurisadhamme avinītoti etthāpi. Ninnānākaraṇañhetaṁ atthato.",
  "atk-abh01a6:50_3": "Yathāha – ‘‘yeva te ariyā teva te sappurisā,",
  "atk-abh01a6:50_4": "yeva te sappurisā teva te ariyā.",
  "atk-abh01a6:50_5": "Yo eva so ariyānaṁ dhammo so eva so sappurisānaṁ dhammo,",
  "atk-abh01a6:50_6": "yo eva so sappurisānaṁ dhammo so eva so ariyānaṁ dhammo.",
  "atk-abh01a6:50_7": "Yeva te ariyavinayā teva te sappurisavinayā,",
  "atk-abh01a6:50_8": "yeva te sappurisavinayā teva te ariyavinayā. Ariyeti vā sappuriseti vā,",
  "atk-abh01a6:50_9": "ariyadhammeti vā sappurisadhammeti vā,",
  "atk-abh01a6:50_10": "ariyavinayeti vā sappurisavinayeti vā,",
  "atk-abh01a6:50_11": "esese eke ekaṭṭhe same samabhāge tajjāte taññevā’’ti.",
  "atk-abh01a6:51_0": "Rūpaṁ attato samanupassatīti idhekacco rūpaṁ attato samanupassati – ‘yaṁ rūpaṁ so ahaṁ,",
  "atk-abh01a6:51_1": "yo ahaṁ taṁ rūpa’nti rūpañca attānañca advayaṁ samanupassati.",
  "atk-abh01a6:51_2": "‘‘Seyyathāpi nāma telappadīpassa jhāyato yā acci so vaṇṇo,",
  "atk-abh01a6:51_3": "yo vaṇṇo sā accīti acciñca vaṇṇañca advayaṁ samanupassati,’’ evameva idhekacco rūpaṁ attato samanupassatīti evaṁ rūpaṁ attāti diṭṭhipassanāya passati.",
  "atk-abh01a6:51_4": "Rūpavantaṁ vā attānanti ‘arūpaṁ attā’ti gahetvā, chāyāvantaṁ rukkhaṁ viya, taṁ rūpavantaṁ samanupassati.",
  "atk-abh01a6:51_5": "Attani vā rūpanti ‘arūpameva attā’ti gahetvā, pupphamhi gandhaṁ viya, attani rūpaṁ samanupassati.",
  "atk-abh01a6:51_6": "Rūpasmiṁvā attānanti ‘arūpameva attā’ti gahetvā, karaṇḍake maṇiṁ viya,",
  "atk-abh01a6:51_7": "attānaṁ rūpasmiṁ samanupassati. Vedanādīsupi eseva nayo.",
  "atk-abh01a6:52_0": "Tattha ‘rūpaṁ attato samanupassatī’ti suddharūpameva attāti kathitaṁ. ‘Rūpavantaṁ vā attānaṁ, attani vā rūpaṁ, rūpasmiṁ vā attānaṁ;",
  "atk-abh01a6:52_1": "vedanaṁ attato samanupassati… saññaṁ… saṅkhāre… viññāṇaṁ attato samanupassatī’ti imesu sattasu ṭhānesu ‘arūpaṁ attā’ti kathitaṁ. Vedanāvantaṁ vā attānaṁ, attani vā vedanaṁ,",
  "atk-abh01a6:52_2": "vedanāya vā attānanti evaṁ catūsu khandhesu tiṇṇaṁ tiṇṇaṁ vasena dvādasasu ṭhānesu ‘rūpārūpamissako attā’ kathito.",
  "atk-abh01a6:52_3": "Tattha ‘rūpaṁ attato samanupassati vedanaṁ… saññaṁ… saṅkhāre… viññāṇaṁ attato samanupassatī’ti imesu pañcasu ṭhānesu ucchedadiṭṭhi kathitā. Avasesesu sassatadiṭṭhi.",
  "atk-abh01a6:52_4": "Evamettha pannarasa bhavadiṭṭhiyo pañca vibhavadiṭṭhiyo honti. Tā sabbāpi maggāvaraṇā, na saggāvaraṇā,",
  "atk-abh01a6:52_5": "paṭhamamaggavajjhāti veditabbā.",
  "atk-abh01a6:53_0": "1008.Satthari kaṅkhatīti satthu sarīre vā guṇe vā ubhayattha vā kaṅkhati.",
  "atk-abh01a6:53_1": "Sarīre kaṅkhamāno ‘dvattiṁsavaralakkhaṇapaṭimaṇḍitaṁ nāma sarīraṁ atthi nu kho natthī’ti kaṅkhati.",
  "atk-abh01a6:53_2": "Guṇe kaṅkhamāno ‘atītānāgatapaccuppannajānanasamatthaṁ sabbaññutañāṇaṁ atthi nu kho natthī’ti kaṅkhati.",
  "atk-abh01a6:53_3": "Ubhayattha kaṅkhamāno ‘asītianubyañjanabyāmappabhānurañjitāya sarīranipphattiyā samannāgato sabbañeyyajānanasamatthaṁ sabbaññutaññāṇaṁ paṭivijjhitvā ṭhito lokatārako buddho nāma atthi nu kho natthī’ti kaṅkhati.",
  "atk-abh01a6:53_4": "Ayañhissa attabhāve guṇe vā kaṅkhanato ubhayattha kaṅkhati nāma.",
  "atk-abh01a6:53_5": "Vicikicchatīti ārammaṇaṁ nicchetuṁ asakkonto kicchati kilamati.",
  "atk-abh01a6:53_6": "Nādhimuccatīti tattheva adhimokkhaṁ na labhati.",
  "atk-abh01a6:53_7": "Na sampasīdatīti cittaṁ anāvilaṁ katvā pasīdituṁ na sakkoti, guṇesu nappasīdati.",
  "atk-abh01a6:54_0": "Dhamme kaṅkhatītiādīsu pana ‘kilese pajahantā cattāro ariyamaggā,",
  "atk-abh01a6:54_1": "paṭippassaddhakilesāni cattāri sāmaññaphalāni,",
  "atk-abh01a6:54_2": "maggaphalānaṁ ārammaṇapaccayabhūtaṁ amataṁ mahānibbānaṁ nāma atthi nu kho natthī’ti kaṅkhantopi ‘ayaṁ dhammo niyyāniko nu kho aniyyāniko’ti kaṅkhantopi dhamme kaṅkhati nāma.",
  "atk-abh01a6:54_3": "‘Cattāro maggaṭṭhakā cattāro phalaṭṭhakāti idaṁ saṅgharatanaṁ atthi nu kho natthī’ti kaṅkhantopi,",
  "atk-abh01a6:54_4": "‘ayaṁ saṅgho suppaṭipanno nu kho duppaṭipanno’ti kaṅkhantopi,",
  "atk-abh01a6:54_5": "‘etasmiṁ saṅgharatane dinnassa vipākaphalaṁ atthi nu kho natthī’ti kaṅkhantopi saṅghe kaṅkhati nāma.",
  "atk-abh01a6:54_6": "‘Tisso pana sikkhā atthi nu kho natthī’ti kaṅkhantopi,",
  "atk-abh01a6:54_7": "‘tisso sikkhā sikkhitapaccayena ānisaṁso atthi nu kho natthī’ti kaṅkhantopi sikkhāya kaṅkhati nāma.",
  "atk-abh01a6:55_0": "Pubbanto vuccati atītāni khandhadhātāyatanāni. Aparanto anāgatāni.",
  "atk-abh01a6:55_1": "Tattha atītesu khandhādīsu ‘atītāni nu kho,",
  "atk-abh01a6:55_2": "na nu kho’ti kaṅkhanto pubbante kaṅkhati nāma. Anāgatesu ‘anāgatāni nu kho,",
  "atk-abh01a6:55_3": "na nu kho’ti kaṅkhanto aparante kaṅkhati nāma.",
  "atk-abh01a6:55_4": "Ubhayattha kaṅkhanto pubbantāparante kaṅkhati nāma.",
  "atk-abh01a6:55_5": "‘Dvādasapadikaṁ paccayavaṭṭaṁ atthi nu kho natthī’ti kaṅkhanto idappaccayatāpaṭiccasamuppannesu dhammesu kaṅkhati nāma.",
  "atk-abh01a6:55_6": "Tatrāyaṁ vacanattho – imesaṁ jarāmaraṇādīnaṁ paccayā ‘idappaccayā’.",
  "atk-abh01a6:55_7": "Idappaccayānaṁ bhāvo ‘idappaccayatā’.",
  "atk-abh01a6:55_8": "Idappaccayā eva vā ‘idappaccayatā’; jātiādīnametaṁ adhivacanaṁ.",
  "atk-abh01a6:55_9": "Jātiādīsu taṁ taṁ paṭicca āgamma samuppannāti ‘paṭiccasamuppannā’.",
  "atk-abh01a6:55_10": "Idaṁ vuttaṁ hoti – idappaccayatāya ca paṭiccasamuppannesu ca dhammesu kaṅkhatīti.",
  "atk-abh01a6:56_0": "1009.Sīlenāti gosīlādinā. Vatenāti govatādināva. Sīlabbatenāti tadubhayena. Suddhīti kilesasuddhi;",
  "atk-abh01a6:56_1": "paramatthasuddhibhūtaṁ vā nibbānameva.",
  "atk-abh01a6:56_2": "Tadekaṭṭhāti idha pahānekaṭṭhaṁ dhuraṁ.",
  "atk-abh01a6:56_3": "Imissā ca pāḷiyā diṭṭhikileso vicikicchākilesoti dveyeva āgatā.",
  "atk-abh01a6:56_4": "Lobho doso moho māno thinaṁ uddhaccaṁ ahirikaṁ anottappanti ime pana aṭṭha anāgatā. Āharitvā pana dīpetabbā.",
  "atk-abh01a6:56_5": "Ettha hi diṭṭhivicikicchāsu pahīyamānāsu apāyagamanīyo lobho doso moho māno thinaṁ uddhaccaṁ ahirikaṁ anottappanti sabbepime pahānekaṭṭhā hutvā pahīyanti.",
  "atk-abh01a6:56_6": "Sahajekaṭṭhaṁ pana āharitvā dīpetabbaṁ.",
  "atk-abh01a6:56_7": "Sotāpattimaggena hi cattāri diṭṭhisahagatāni vicikicchāsahagatañcāti pañca cittāni pahīyanti.",
  "atk-abh01a6:56_8": "Tattha dvīsu asaṅkhārikadiṭṭhicittesu pahīyantesu tehi sahajāto lobho moho uddhaccaṁ ahirikaṁ anottappanti ime kilesā sahajekaṭṭhavasena pahīyanti.",
  "atk-abh01a6:56_9": "Sesadiṭṭhikileso ca vicikicchākileso ca pahānekaṭṭhavasena pahīyanti.",
  "atk-abh01a6:56_10": "Diṭṭhigatasampayuttasasaṅkhārikacittesupi pahīyantesu tehi sahajāto lobho moho thinaṁ uddhaccaṁ ahirikaṁ anottappanti ime kilesā sahajekaṭṭhavasena pahīyanti.",
  "atk-abh01a6:56_11": "Sesadiṭṭhikileso ca vicikicchākileso ca pahānekaṭṭhavasena pahīyanti.",
  "atk-abh01a6:56_12": "Evaṁ pahānekaṭṭhasmiṁyeva sahajekaṭṭhaṁ labbhatīti idaṁ sahajekaṭṭhaṁ āharitvā dīpayiṁsu.",
  "atk-abh01a6:57_0": "Taṁsampayuttoti tehi tadekaṭṭhehi aṭṭhahi kilesehi sampayutto.",
  "atk-abh01a6:57_1": "Vinibbhogaṁ vā katvā tena lobhena tena dosenāti evaṁ ekekena sampayuttatā dīpetabbā. Tattha lobhe gahite,",
  "atk-abh01a6:57_2": "moho māno thinaṁ uddhaccaṁ ahirikaṁ anottappanti ayaṁ saṅkhārakkhandhe kilesagaṇo lobhasampayutto nāma. Dose gahite,",
  "atk-abh01a6:57_3": "moho thinaṁ uddhaccaṁ ahirikaṁ anottappanti ayaṁ kilesagaṇo dosasampayutto nāma. Mohe gahite,",
  "atk-abh01a6:57_4": "lobho doso māno thinaṁ uddhaccaṁ ahirikaṁ anottappanti ayaṁ kilesagaṇo mohasampayutto nāma. Māne gahite,",
  "atk-abh01a6:57_5": "tena sahuppanno lobho moho thinaṁ uddhaccaṁ ahirikaṁ anottappanti ayaṁ kilesagaṇo mānasampayutto nāma.",
  "atk-abh01a6:57_6": "Iminā upāyena tena thinena tena uddhaccena tena ahirikena tena anottappena sampayutto taṁsampayuttoti yojanā kātabbā.",
  "atk-abh01a6:57_7": "Taṁsamuṭṭhānanti tena lobhena…pe… tena anottappena samuṭṭhitanti attho.",
  "atk-abh01a6:58_0": "Ime dhammā dassanena pahātabbāti ettha dassanaṁ nāma sotāpattimaggo; tena pahātabbāti attho.",
  "atk-abh01a6:58_1": "‘Kasmā pana sotāpattimaggo dassanaṁ nāma jāto’ti? ‘Paṭhamaṁ nibbānadassanato’.",
  "atk-abh01a6:58_2": "‘Nanu gotrabhu paṭhamataraṁ passatī’ti ? ‘No na passati;",
  "atk-abh01a6:58_3": "disvāpi kattabbakiccaṁ pana na karoti, saṁyojanānaṁ appahānato. Tasmā passatī’ti na vattabbo.",
  "atk-abh01a6:58_4": "Yattha katthaci rājānaṁ disvāpi paṇṇākāraṁ datvā kiccanipphattiyā adiṭṭhattā ‘ajjāpi rājānaṁ na passāmī’ti vadanto cettha jānapadapuriso nidassanaṁ.",
  "atk-abh01a6:59_0": "1011.Avaseso lobhoti dassanena pahīnāvaseso.",
  "atk-abh01a6:59_1": "Lobho dosamohesupi eseva nayo.",
  "atk-abh01a6:59_2": "Dassanena hi apāyagamanīyāva pahīnā.",
  "atk-abh01a6:59_3": "Tehi pana aññe dassetuṁ idaṁ vuttaṁ.",
  "atk-abh01a6:59_4": "‘Tadekaṭṭhā’ti tehi pāḷiyaṁ āgatehi tīhi kilesehi sampayogatopi pahānatopi ekaṭṭhā pañca kilesā.",
  "atk-abh01a6:59_5": "Neva dassanena na bhāvanāyāti idaṁ saṁyojanādīnaṁ viya tehi maggehi appahātabbataṁ sandhāya vuttaṁ.",
  "atk-abh01a6:59_6": "Yaṁ pana ‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāravaṭṭe ye uppajjeyyuṁ,",
  "atk-abh01a6:59_7": "nāmañca rūpañca etthete nirujjhantī’’tiādinā nayena kusalādīnampi pahānaṁ anuññātaṁ,",
  "atk-abh01a6:59_8": "taṁ tesaṁ maggānaṁ abhāvitattā ye uppajjeyyuṁ,",
  "atk-abh01a6:59_9": "te upanissayapaccayānaṁ kilesānaṁ pahīnattā pahīnāti imaṁ pariyāyaṁ sandhāya vuttanti veditabbaṁ.",
  "atk-abh01a6:60_0": "1013.Dassanenapahātabbahetukattike ime dhammā dassanena pahātabbahetukāti niṭṭhapetvā,",
  "atk-abh01a6:60_1": "puna ‘tīṇi saṁyojanānī’tiādi pahātabbe dassetvā,",
  "atk-abh01a6:60_2": "tadekaṭṭhabhāvena hetū ceva sahetuke ca dassetuṁ vuttaṁ.",
  "atk-abh01a6:60_3": "Tattha ‘kiñcāpi dassanena pahātabbesu hetūsu lobhasahagato moho lobhena sahetuko hoti, dosasahagato moho dosena,",
  "atk-abh01a6:60_4": "lobhadosā ca mohenāti pahātabbahetukapadepete saṅgahaṁ gacchanti,",
  "atk-abh01a6:60_5": "vicikicchāsahagato pana moho aññassa sampayuttahetuno abhāvena hetuyeva,",
  "atk-abh01a6:60_6": "na sahetukoti tassa pahānaṁ dassetuṁ ime dhammā dassanena pahātabbahetū’ti vuttaṁ.",
  "atk-abh01a6:61_0": "1018.",
  "atk-abh01a6:61_1": "Dutiyapade uddhaccasahagatassa mohassa pahānaṁ dassetuṁ ime dhammā bhāvanāya pahātabbahetūti vuttaṁ.",
  "atk-abh01a6:61_2": "So hi attanā sampayuttadhamme sahetuke katvā piṭṭhivaṭṭako jāto,",
  "atk-abh01a6:61_3": "vicikicchāsahagato viya aññassa sampayuttahetuno abhāvā pahātabbahetukapadaṁ na bhajati.",
  "atk-abh01a6:61_4": "Tatiyapade avasesā akusalāti puna akusalaggahaṇaṁ vicikicchuddhaccasahagatānaṁ mohānaṁ saṅgahatthaṁ kataṁ.",
  "atk-abh01a6:61_5": "Te hi sampayuttahetuno abhāvā pahātabbahetukā nāma na honti.",
  "atk-abh01a6:62_0": "1029.",
  "atk-abh01a6:62_1": "Parittārammaṇattike ārabbhāti ārammaṇaṁ katvā.",
  "atk-abh01a6:62_2": "Sayañhi parittā vā hontu mahaggatā vā,",
  "atk-abh01a6:62_3": "parittadhamme ārammaṇaṁ katvā uppannā parittārammaṇā,",
  "atk-abh01a6:62_4": "mahaggate ārammaṇaṁ katvā uppannā mahaggatārammaṇā,",
  "atk-abh01a6:62_5": "appamāṇe ārammaṇaṁ katvā uppannā appamāṇārammaṇā.",
  "atk-abh01a6:62_6": "Te pana parittāpi honti mahaggatāpi appamāṇāpi.",
  "atk-abh01a6:63_0": "1035.",
  "atk-abh01a6:63_1": "Micchattattike ānantarikānīti anantarāyena phaladāyakāni;",
  "atk-abh01a6:63_2": "mātughātakakammādīnametaṁ adhivacanaṁ.",
  "atk-abh01a6:63_3": "Tesu hi ekasmimpi kamme kate taṁ paṭibāhitvā aññaṁ kammaṁ attano vipākassa okāsaṁ kātuṁ na sakkoti.",
  "atk-abh01a6:63_4": "Sineruppamāṇepi hi suvaṇṇathūpe katvā cakkavāḷamattaṁ vā ratanamayapākāraṁ vihāraṁ kāretvā taṁ pūretvā nisinnassa buddhappamukhassa saṅghassa yāvajīvaṁ cattāro paccaye dadatopi taṁ kammaṁ etesaṁ kammānaṁ vipākaṁ paṭibāhetuṁ na sakkoti eva.",
  "atk-abh01a6:63_5": "Yā ca micchādiṭṭhi niyatāti ahetukavādaakiriyavādanatthikavādesu aññatarā.",
  "atk-abh01a6:63_6": "Tañhi gahetvā ṭhitaṁ puggalaṁ buddhasatampi buddhasahassampi bodhetuṁ na sakkoti.",
  "atk-abh01a6:64_0": "1038.",
  "atk-abh01a6:64_1": "Maggārammaṇattike ariyamaggaṁ ārabbhāti lokuttaramaggaṁ ārammaṇaṁ katvā.",
  "atk-abh01a6:64_2": "Te pana parittāpi honti mahaggatāpi.",
  "atk-abh01a6:65_0": "1039.",
  "atk-abh01a6:65_1": "Maggahetukaniddese paṭhamanayena paccayaṭṭhena hetunā maggasampayuttānaṁ khandhānaṁ sahetukabhāvo dassito.",
  "atk-abh01a6:65_2": "Dutiyanayena maggabhūtena sammādiṭṭhisaṅkhātena hetunā sesamaggaṅgānaṁ sahetukabhāvo dassito.",
  "atk-abh01a6:65_3": "Tatiyanayena magge uppannahetūhi sammādiṭṭhiyā sahetukabhāvo dassitoti veditabbo.",
  "atk-abh01a6:66_0": "1040.Adhipatiṁ karitvāti ārammaṇādhipatiṁ katvā.",
  "atk-abh01a6:66_1": "Te ca kho parittadhammāva honti.",
  "atk-abh01a6:66_2": "Ariyasāvakānañhi attano maggaṁ garuṁ katvā paccavekkhaṇakāle ārammaṇādhipati labbhati.",
  "atk-abh01a6:66_3": "Cetopariyañāṇena pana ariyasāvako parassa maggaṁ paccavekkhamāno garuṁ karontopi attanā paṭividdhamaggaṁ viya garuṁ na karoti.",
  "atk-abh01a6:66_4": "‘Yamakapāṭihāriyaṁ karontaṁ tathāgataṁ disvā tassa maggaṁ garuṁ karoti na karotī’ti? Karoti, na pana attano maggaṁ viya.",
  "atk-abh01a6:66_5": "Arahā na kiñci dhammaṁ garuṁ karoti ṭhapetvā maggaṁ phalaṁ nibbānanti. Etthāpi ayamevattho.",
  "atk-abh01a6:66_6": "Vīmaṁsādhipateyyanti idaṁ sahajātādhipatiṁ dassetuṁ vuttaṁ.",
  "atk-abh01a6:66_7": "Chandañhi jeṭṭhakaṁ katvā maggaṁ bhāventassa chando adhipati nāma hoti, na maggo.",
  "atk-abh01a6:66_8": "Sesadhammāpi chandādhipatino nāma honti, na maggādhipatino. Cittepi eseva nayo.",
  "atk-abh01a6:66_9": "Vīmaṁsaṁ pana jeṭṭhakaṁ katvā maggaṁ bhāventassa vīmaṁsādhipati ceva hoti maggo cāti.",
  "atk-abh01a6:66_10": "Sesadhammā maggādhipatino nāma honti. Vīriyepi eseva nayo.",
  "atk-abh01a6:67_0": "1041.",
  "atk-abh01a6:67_1": "Uppannattikaniddese jātāti nibbattā, paṭiladdhattabhāvā.",
  "atk-abh01a6:67_2": "Bhūtātiādīni tesaṁyeva vevacanāni.",
  "atk-abh01a6:67_3": "Jātā eva hi bhāvappattiyā bhūtā.",
  "atk-abh01a6:67_4": "Paccayasaṁyoge jātattā sañjātā.",
  "atk-abh01a6:67_5": "Nibbattilakkhaṇappattattā nibbattā.",
  "atk-abh01a6:67_6": "Upasaggena pana padaṁ vaḍḍhetvā abhinibbattāti vuttā. Pākaṭībhūtāti pātubhūtā.",
  "atk-abh01a6:67_7": "Pubbantato uddhaṁ pannāti uppannā.",
  "atk-abh01a6:67_8": "Upasaggena padaṁ vaḍḍhetvā samuppannāti vuttā.",
  "atk-abh01a6:67_9": "Nibbattaṭṭheneva uddhaṁ ṭhitāti uṭṭhitā.",
  "atk-abh01a6:67_10": "Paccayasaṁyoge uṭṭhitāti samuṭṭhitā.",
  "atk-abh01a6:67_11": "Puna uppannātivacane kāraṇaṁ heṭṭhā vuttanayeneva veditabbaṁ.",
  "atk-abh01a6:67_12": "Uppannaṁsena saṅgahitāti uppannakoṭṭhāsena gaṇanaṁ gatā.",
  "atk-abh01a6:67_13": "Rūpaṁ vedanā saññā saṅkhārā viññāṇanti idaṁ nesaṁ sabhāvadassanaṁ.",
  "atk-abh01a6:67_14": "Dutiyapadaniddeso vuttapaṭisedhanayena veditabbo.",
  "atk-abh01a6:67_15": "Tatiyapadaniddeso uttānatthoyeva.",
  "atk-abh01a6:68_0": "Ayaṁ pana tiko dvinnaṁ addhānaṁ vasena pūretvā dassito.",
  "atk-abh01a6:68_1": "Laddhokāsassa hi kammassa vipāko duvidho – khaṇappatto, ca appatto ca.",
  "atk-abh01a6:68_2": "Tattha ‘khaṇappatto’ uppanno nāma.",
  "atk-abh01a6:68_3": "‘Appatto’ cittānantare vā uppajjatu, kappasatasahassātikkame vā.",
  "atk-abh01a6:68_4": "Dhuvapaccayaṭṭhena natthi nāma na hoti, uppādino dhammā nāma jāto.",
  "atk-abh01a6:68_5": "Yathā hi – ‘‘tiṭṭhateva sāyaṁ, poṭṭhapāda, arūpī attā saññāmayo .",
  "atk-abh01a6:68_6": "Atha imassa purisassa aññā ca saññā uppajjanti aññā ca saññā nirujjhantī’’ti (dī. ni. 1.419).",
  "atk-abh01a6:68_7": "Ettha āruppe kāmāvacarasaññāpavattikāle kiñcāpi mūlabhavaṅgasaññā niruddhā kāmāvacarasaññāya pana niruddhakāle avassaṁ sā uppajjissatīti arūpasaṅkhāto attā natthīti saṅkhyaṁ agantvā ‘tiṭṭhateva’ nāmāti jāto.",
  "atk-abh01a6:68_8": "Evameva laddhokāsassa kammassa vipāko duvidho…pe… dhuvapaccayaṭṭhena natthi nāma na hoti, uppādino dhammā nāma jāto.",
  "atk-abh01a6:69_0": "Yadi pana āyūhitaṁ kusalākusalakammaṁ sabbaṁ vipākaṁ dadeyya, aññassa okāso na bhaveyya.",
  "atk-abh01a6:69_1": "Taṁ pana duvidhaṁ hoti – dhuvavipākaṁ, adhuvavipākañca.",
  "atk-abh01a6:69_2": "Tattha pañca ānantariyakammāni, aṭṭha samāpattiyo,",
  "atk-abh01a6:69_3": "cattāro ariyamaggāti etaṁ ‘dhuvavipākaṁ’ nāma.",
  "atk-abh01a6:69_4": "Taṁ pana khaṇappattampi atthi, appattampi.",
  "atk-abh01a6:69_5": "Tattha ‘khaṇappattaṁ’ uppannaṁ nāma. ‘Appattaṁ’ anuppannaṁ nāma.",
  "atk-abh01a6:69_6": "Tassa vipāko cittānantare vā uppajjatu kappasatasahassātikkame vā.",
  "atk-abh01a6:69_7": "Dhuvapaccayaṭṭhena anuppannaṁ nāma na hoti, uppādino dhammā nāma jātaṁ.",
  "atk-abh01a6:69_8": "Metteyyabodhisattassa maggo anuppanno nāma,",
  "atk-abh01a6:69_9": "phalaṁ uppādino dhammāyeva nāma jātaṁ.",
  "atk-abh01a6:70_0": "1044.",
  "atk-abh01a6:70_1": "Atītattikaniddese atītāti khaṇattayaṁ atikkantā. Niruddhāti nirodhappattā. Vigatāti vibhavaṁ gatā, vigacchitā vā.",
  "atk-abh01a6:70_2": "Vipariṇatāti pakativijahanena vipariṇāmaṁ gatā.",
  "atk-abh01a6:70_3": "Nirodhasaṅkhātaṁ atthaṁ gatāti atthaṅgatā.",
  "atk-abh01a6:70_4": "Abbhatthaṅgatāti upasaggena padaṁ vaḍḍhitaṁ.",
  "atk-abh01a6:70_5": "Uppajjitvā vigatāti nibbattitvā vigacchitā.",
  "atk-abh01a6:70_6": "Puna atītavacane kāraṇaṁ heṭṭhā vuttameva.",
  "atk-abh01a6:70_7": "Parato anāgatādīsupi eseva nayo.",
  "atk-abh01a6:70_8": "Atītaṁsena saṅgahitāti atītakoṭṭhāsena gaṇanaṁ gatā. Katame teti?",
  "atk-abh01a6:70_9": "Rūpaṁ vedanā saññā saṅkhārā viññāṇaṁ.",
  "atk-abh01a6:70_10": "Parato anāgatādīsupi eseva nayo.",
  "atk-abh01a6:71_0": "1047.",
  "atk-abh01a6:71_1": "Atītārammaṇattikaniddese atīte dhamme ārabbhātiādīsu parittamahaggatāva dhammā veditabbā.",
  "atk-abh01a6:71_2": "Te hi atītādīni ārabbha uppajjanti.",
  "atk-abh01a6:72_0": "1050.",
  "atk-abh01a6:72_1": "Ajjhattattikaniddese tesaṁ tesanti padadvayena sabbasatte pariyādiyati.",
  "atk-abh01a6:72_2": "Ajjhattaṁ paccattanti ubhayaṁ niyakajjhattādhivacanaṁ. Niyatāti attani jātā.",
  "atk-abh01a6:72_3": "Pāṭipuggalikāti pāṭiyekkassa pāṭiyekkassa puggalassa santakā. Upādiṇṇāti sarīraṭṭhakā.",
  "atk-abh01a6:72_4": "Te hi kammanibbattā vā hontu mā vā,",
  "atk-abh01a6:72_5": "ādinnagahitaparāmaṭṭhavasena pana idha upādiṇṇāti vuttā.",
  "atk-abh01a6:73_0": "1051.Parasattānanti attānaṁ ṭhapetvā avasesasattānaṁ.",
  "atk-abh01a6:73_1": "Parapuggalānanti tasseva vevacanaṁ. Sesaṁ heṭṭhā vuttasadisameva. Tadubhayanti taṁ ubhayaṁ.",
  "atk-abh01a6:74_0": "1053.",
  "atk-abh01a6:74_1": "Ajjhattārammaṇattikassa paṭhamapade parittamahaggatā dhammā veditabbā. Dutiye appamāṇāpi. Tatiye parittamahaggatāva.",
  "atk-abh01a6:74_2": "Appamāṇā pana kālena bahiddhā kālena ajjhattaṁ ārammaṇaṁ na karonti.",
  "atk-abh01a6:74_3": "Sanidassanattikaniddeso uttānoyevāti.",
  "atk-abh01a6:75_0": "Dukanikkhepakathā",
  "atk-abh01a6:76_0": "1062.",
  "atk-abh01a6:76_1": "Dukesu adosaniddese mettāyanavasena metti. Mettākāro mettāyanā.",
  "atk-abh01a6:76_2": "Mettāya ayitassa mettāsamaṅgino cittassa bhāvo mettāyitattaṁ. Anudayatīti anuddā, rakkhatīti attho. Anuddākāro anuddāyanā.",
  "atk-abh01a6:76_3": "Anuddāyitassa bhāvo anuddāyitattaṁ. Hitassa esanavasena hitesitā. Anukampanavasena anukampā.",
  "atk-abh01a6:76_4": "Sabbehipi imehi padehi upacārappanāppattā mettāva vuttā.",
  "atk-abh01a6:76_5": "Sesapadehi lokiyalokuttaro adoso kathito.",
  "atk-abh01a6:77_0": "1063.",
  "atk-abh01a6:77_1": "Amohaniddese dukkhe ñāṇanti dukkhasacce paññā.",
  "atk-abh01a6:77_2": "Dukkhasamudayetiādīsupi eseva nayo.",
  "atk-abh01a6:77_3": "Ettha ca dukkhe ñāṇaṁ savanasammasanapaṭivedhapaccavekkhaṇāsu vattati. Tathā dukkhasamudaye.",
  "atk-abh01a6:77_4": "Nirodhe pana savanapaṭivedhapaccavekkhaṇāsu eva. Tathā paṭipadāya. Pubbanteti atītakoṭṭhāse. Aparanteti anāgatakoṭṭhāse. Pubbantāparanteti tadubhaye.",
  "atk-abh01a6:77_5": "Idappaccayatāpaṭiccasamuppannesu dhammesu ñāṇanti ayaṁ paccayo, idaṁ paccayuppannaṁ,",
  "atk-abh01a6:77_6": "idaṁ paṭicca idaṁ nibbattanti,",
  "atk-abh01a6:77_7": "evaṁ paccayesu ca paccayuppannadhammesu ca ñāṇaṁ.",
  "atk-abh01a6:78_0": "1065.",
  "atk-abh01a6:78_1": "Lobhaniddesepi heṭṭhā anāgatānaṁ padānaṁ ayamattho – rañjanavasena rāgo. Balavarañjanaṭṭhena sārāgo.",
  "atk-abh01a6:78_2": "Visayesu sattānaṁ anunayanato anunayo. Anurujjhatīti anurodho, kāmetīti attho.",
  "atk-abh01a6:78_3": "Yattha katthaci bhave sattā etāya nandanti, sayaṁ vā nandatīti nandī.",
  "atk-abh01a6:78_4": "Nandī ca sā rañjanaṭṭhena rāgo cāti nandīrāgo.",
  "atk-abh01a6:78_5": "Tattha ekasmiṁ ārammaṇe sakiṁ uppannā taṇhā ‘nandī’.",
  "atk-abh01a6:78_6": "Punappunaṁ uppajjamānā ‘nandīrāgo’ti vuccati.",
  "atk-abh01a6:78_7": "Cittassa sārāgoti yo heṭṭhā balavarañjanaṭṭhena sārāgoti vutto, so na sattassa, cittasseva sārāgoti attho.",
  "atk-abh01a6:79_0": "Icchanti etāya ārammaṇānīti icchā.",
  "atk-abh01a6:79_1": "Bahalakilesabhāvena mucchanti etāya pāṇinoti mucchā.",
  "atk-abh01a6:79_2": "Gilitvā pariniṭṭhapetvā gahaṇavasena ajjhosānaṁ. Iminā sattā gijjhanti, gedhaṁ āpajjantīti gedho; bahalaṭṭhena vā gedho.",
  "atk-abh01a6:79_3": "‘‘Gedhaṁ vā pavanasaṇḍa’’nti hi bahalaṭṭheneva vuttaṁ.",
  "atk-abh01a6:79_4": "Anantarapadaṁ upasaggavasena vaḍḍhitaṁ.",
  "atk-abh01a6:79_5": "Sabbatobhāgena vā gedhoti paligedho. Sañjanti etenāti saṅgo; lagganaṭṭhena vā saṅgo. Osīdanaṭṭhena paṅko. Ākaḍḍhanavasena ejā.",
  "atk-abh01a6:79_6": "‘‘Ejā imaṁ purisaṁ parikaḍḍhati tassa tasseva bhavassa abhinibbattiyā’’ti hi vuttaṁ. Vañcanaṭṭhena māyā.",
  "atk-abh01a6:79_7": "Vaṭṭasmiṁ sattānaṁ jananaṭṭhena janikā.",
  "atk-abh01a6:79_8": "‘‘Taṇhā janeti purisaṁ cittamassa vidhāvatī’’ti (saṁ. ni. 1.55-57) hi vuttaṁ.",
  "atk-abh01a6:79_9": "Vaṭṭasmiṁ satte dukkhena saṁyojayamānā janetīti sañjananī. Ghaṭanaṭṭhena sibbinī.",
  "atk-abh01a6:79_10": "Ayañhi vaṭṭasmiṁ satte cutipaṭisandhivasena sibbati ghaṭeti,",
  "atk-abh01a6:79_11": "tunnakāro viya pilotikāya pilotikaṁ;",
  "atk-abh01a6:79_12": "tasmā ghaṭanaṭṭhena sibbinīti vuttā.",
  "atk-abh01a6:79_13": "Anekappakāraṁ visayajālaṁ taṇhāvipphanditanivesasaṅkhātaṁ vā jālamassā atthīti jālinī.",
  "atk-abh01a6:80_0": "Ākaḍḍhanaṭṭhena sīghasotā saritā viyāti saritā. Allaṭṭhena vā saritā.",
  "atk-abh01a6:80_1": "Vuttañhetaṁ – ‘‘saritāni sinehitāni ca somanassāni bhavanti jantuno’’ti (dha. pa. 341).",
  "atk-abh01a6:80_2": "Allāni ceva siniddhāni cāti ayañhettha attho. Visatāti visattikā. Visaṭāti visattikā. Visālāti visattikā. Visakkatīti visattikā. Visaṁvādikāti visattikā. Visaṁharatīti visattikā. Visamūlāti visattikā. Visaphalāti visattikā. Visaparibhogāti visattikā.",
  "atk-abh01a6:80_3": "Visatā vā pana sā taṇhā rūpe sadde gandhe rase phoṭṭhabbe dhamme kule gaṇe vitthatāti visattikā (mahāni. 3).",
  "atk-abh01a6:80_4": "Anayabyasanapāpanaṭṭhena kummānubandhasuttakaṁ viyāti suttaṁ.",
  "atk-abh01a6:80_5": "Vuttañhetaṁ – ‘‘suttakanti kho, bhikkhave,",
  "atk-abh01a6:80_6": "nandīrāgassetaṁ adhivacana’’nti (saṁ. ni. 2.159).",
  "atk-abh01a6:80_7": "Rūpādīsu vitthataṭṭhena visaṭā.",
  "atk-abh01a6:80_8": "Tassa tassa paṭilābhatthāya satte āyūhāpetīti āyūhinī.",
  "atk-abh01a6:80_9": "Ukkaṇṭhituṁ appadānato sahāyaṭṭhena dutiyā.",
  "atk-abh01a6:80_10": "Ayañhi sattānaṁ vaṭṭasmiṁ ukkaṇṭhituṁ na deti,",
  "atk-abh01a6:80_11": "gatagataṭṭhāne piyasahāyo viya abhiramāpeti. Tena vuttaṁ –",
  "atk-abh01a6:81_0": "‘‘Taṇhādutiyo puriso, dīghamaddhāna saṁsaraṁ;",
  "atk-abh01a6:82_0": "Itthabhāvaññathābhāvaṁ, saṁsāraṁ nātivattatī’’ti. (a. ni. 4.9; itivu. 15; mahāni. 191; cūḷani.",
  "atk-abh01a6:82_1": "pārāyanānugītigāthāniddesa 107);",
  "atk-abh01a6:83_0": "Paṇidhānakavasena paṇidhi. Bhavanettīti bhavarajju. Etāya hi sattā,",
  "atk-abh01a6:83_1": "rajjuyā gīvāya baddhā goṇā viya,",
  "atk-abh01a6:83_2": "icchiticchitaṭṭhānaṁ niyyanti.",
  "atk-abh01a6:83_3": "Taṁ taṁ ārammaṇaṁ vanati bhajati allīyatīti vanaṁ. Vanati yācatīti vā vanaṁ.",
  "atk-abh01a6:83_4": "Vanathoti byañjanena padaṁ vaḍḍhitaṁ.",
  "atk-abh01a6:83_5": "Anatthadukkhānaṁ vā samuṭṭhāpanaṭṭhena gahanaṭṭhena ca vanaṁ viyāti ‘vanaṁ’; balavataṇhāyetaṁ nāmaṁ.",
  "atk-abh01a6:83_6": "Gahanataraṭṭhena pana tato balavataro ‘vanatho’ nāma. Tena vuttaṁ –",
  "atk-abh01a6:84_0": "‘‘Vanaṁ chindatha mā rukkhaṁ, vanato jāyate bhayaṁ;",
  "atk-abh01a6:85_0": "Chetvā vanañca vanathañca, nibbanā hotha bhikkhavo’’ti. (dha. pa. 283);",
  "atk-abh01a6:86_0": "Santhavanavasena santhavo; saṁsaggoti attho.",
  "atk-abh01a6:86_1": "So duvidho – taṇhāsanthavo mittasanthavo ca.",
  "atk-abh01a6:86_2": "Tesu idha taṇhāsanthavo adhippeto. Sinehavasena sineho.",
  "atk-abh01a6:86_3": "Ālayakaraṇavasena apekkhatīti apekkhā.",
  "atk-abh01a6:86_4": "Vuttampi cetaṁ – ‘‘imāni te deva caturāsītinagarasahassāni kusāvatīrājadhānīpamukhāni. Ettha deva chandaṁ janehi,",
  "atk-abh01a6:86_5": "jīvite apekkhaṁ karohī’’ti (dī. ni. 2.266).",
  "atk-abh01a6:86_6": "Ālayaṁ karohīti ayañhettha attho.",
  "atk-abh01a6:86_7": "Pāṭiyekke pāṭiyekke ārammaṇe bandhatīti paṭibandhu.",
  "atk-abh01a6:86_8": "Ñātakaṭṭhena vā pāṭiyekko bandhūtipi paṭibandhu.",
  "atk-abh01a6:86_9": "Niccasannissitaṭṭhena hi sattānaṁ taṇhāsamo bandhu nāma natthi.",
  "atk-abh01a6:87_0": "Ārammaṇānaṁ asanato āsā.",
  "atk-abh01a6:87_1": "Ajjhottharaṇato ceva tittiṁ anupagantvāva paribhuñjanato cāti attho. Āsisanavasena āsisanā. Āsisitassa bhāvo āsisitattaṁ.",
  "atk-abh01a6:87_2": "Idāni tassā pavattiṭṭhānaṁ dassetuṁ rūpāsātiādi vuttaṁ.",
  "atk-abh01a6:87_3": "Tattha āsisanavasena āsāti āsāya atthaṁ gahetvā rūpe āsā rūpāsāti evaṁ navapi padāni veditabbāni.",
  "atk-abh01a6:87_4": "Ettha ca purimāni pañca pañcakāmaguṇavasena vuttāni.",
  "atk-abh01a6:87_5": "Parikkhāralobhavasena chaṭṭhaṁ. Taṁ visesato pabbajitānaṁ.",
  "atk-abh01a6:87_6": "Tato parāni tīṇi atittiyavatthuvasena gahaṭṭhānaṁ.",
  "atk-abh01a6:87_7": "Na hi tesaṁ dhanaputtajīvitehi aññaṁ piyataraṁ atthi.",
  "atk-abh01a6:87_8": "‘Etaṁ mayhaṁ etaṁ mayha’nti vā ‘asukena me idaṁ dinnaṁ idaṁ dinna’nti vā evaṁ satte jappāpetīti jappā.",
  "atk-abh01a6:87_9": "Parato dve padāni upasaggena vaḍḍhitāni.",
  "atk-abh01a6:87_10": "Tato paraṁ aññenākārena vibhajituṁ āraddhattā puna jappāti vuttaṁ. Jappanākāro jappanā. Jappitassa bhāvo jappitattaṁ.",
  "atk-abh01a6:87_11": "Punappunaṁ visaye lumpati ākaḍḍhatīti lolupo. Lolupassa bhāvo loluppaṁ. Loluppākāro loluppāyanā.",
  "atk-abh01a6:87_12": "Loluppasamaṅgino bhāvo loluppāyitattaṁ.",
  "atk-abh01a6:88_0": "Pucchañjikatāti yāya taṇhāya lābhaṭṭhānesu,",
  "atk-abh01a6:88_1": "pucchaṁ cālayamānā sunakhā viya, kampamānā vicaranti,",
  "atk-abh01a6:88_2": "taṁ tassā kampanataṇhāya nāmaṁ.",
  "atk-abh01a6:88_3": "Sādhu manāpamanāpe visaye kāmetīti sādhukāmo. Tassa bhāvo sādhukamyatā.",
  "atk-abh01a6:88_4": "Mātā mātucchātiādike ayuttaṭṭhāne rāgoti adhammarāgo.",
  "atk-abh01a6:88_5": "Yuttaṭṭhānepi balavā hutvā uppannalobho visamalobho.",
  "atk-abh01a6:88_6": "‘‘Rāgo visama’’ntiādivacanato (vibha.",
  "atk-abh01a6:88_7": "924) vā yuttaṭṭhāne vā ayuttaṭṭhāne vā uppanno chandarāgo adhammaṭṭhena ‘adhammarāgo’,",
  "atk-abh01a6:88_8": "visamaṭṭhena ‘visamalobho’ti veditabbo.",
  "atk-abh01a6:89_0": "Ārammaṇānaṁ nikāmanavasena nikanti. Nikāmanākāro nikāmanā. Patthanāvasena patthanā. Pihāyanavasena pihanā. Suṭṭhu patthanā sampatthanā.",
  "atk-abh01a6:89_1": "Pañcasu kāmaguṇesu taṇhā kāmataṇhā.",
  "atk-abh01a6:89_2": "Rūpārūpabhave taṇhā bhavataṇhā.",
  "atk-abh01a6:89_3": "Ucchedasaṅkhāte vibhave taṇhā vibhavataṇhā.",
  "atk-abh01a6:89_4": "Suddhe rūpabhavasmiṁyeva taṇhā rūpataṇhā. Arūpabhave taṇhā arūpataṇhā.",
  "atk-abh01a6:89_5": "Ucchedadiṭṭhisahagato rāgo diṭṭhirāgo. Nirodhe taṇhā nirodhataṇhā. Rūpe taṇhā rūpataṇhā. Sadde taṇhā saddataṇhā. Gandhataṇhādīsupi eseva nayo. Oghādayo vuttatthāva.",
  "atk-abh01a6:90_0": "Kusaladhamme āvaratīti āvaraṇaṁ. Chādanavasena chādanaṁ.",
  "atk-abh01a6:90_1": "Satte vaṭṭasmiṁ bandhatīti bandhanaṁ.",
  "atk-abh01a6:90_2": "Cittaṁ upagantvā kilissati saṁkiliṭṭhaṁ karotīti upakkileso.",
  "atk-abh01a6:90_3": "Thāmagataṭṭhena anusetīti anusayo.",
  "atk-abh01a6:90_4": "Uppajjamānā cittaṁ pariyuṭṭhātīti pariyuṭṭhānaṁ;",
  "atk-abh01a6:90_5": "uppajjituṁ appadānena kusalacāraṁ gaṇhātīti attho.",
  "atk-abh01a6:90_6": "‘‘Corā magge pariyuṭṭhiṁsu dhuttā magge pariyuṭṭhiṁsū’’tiādīsu (cūḷava.",
  "atk-abh01a6:90_7": "430) hi maggaṁ gaṇhiṁsūti attho.",
  "atk-abh01a6:90_8": "Evamidhāpi gahaṇaṭṭhena pariyuṭṭhānaṁ veditabbaṁ.",
  "atk-abh01a6:90_9": "Paliveṭhanaṭṭhena latā viyāti latā.",
  "atk-abh01a6:90_10": "‘‘Latā ubbhijja tiṭṭhatī’’ti (dha. pa.",
  "atk-abh01a6:90_11": "340) āgataṭṭhānepi ayaṁ taṇhā latāti vuttā.",
  "atk-abh01a6:90_12": "Vividhāni vatthūni icchatīti vevicchaṁ.",
  "atk-abh01a6:90_13": "Vaṭṭadukkhassa mūlanti dukkhamūlaṁ.",
  "atk-abh01a6:90_14": "Tasseva dukkhassa nidānanti dukkhanidānaṁ.",
  "atk-abh01a6:90_15": "Taṁ dukkhaṁ ito pabhavatīti dukkhappabhavo.",
  "atk-abh01a6:90_16": "Bandhanaṭṭhena pāso viyāti pāso. Mārassa pāso mārapāso.",
  "atk-abh01a6:90_17": "Duruggilanaṭṭhena baḷisaṁ viyāti baḷisaṁ. Mārassa baḷisaṁ mārabaḷisaṁ.",
  "atk-abh01a6:90_18": "Taṇhābhibhūtā mārassa visayaṁ nātikkamanti,",
  "atk-abh01a6:90_19": "tesaṁ upari māro vasaṁ vattetīti iminā pariyāyena mārassa visayoti māravisayo.",
  "atk-abh01a6:90_20": "Sandanaṭṭhena taṇhāva nadī taṇhānadī.",
  "atk-abh01a6:90_21": "Ajjhottharaṇaṭṭhena taṇhāva jālaṁ taṇhājālaṁ.",
  "atk-abh01a6:90_22": "Yathā sunakhā gaddulabaddhā yadicchakaṁ nīyanti,",
  "atk-abh01a6:90_23": "evaṁ taṇhābaddhā sattāpīti daḷhabandhanaṭṭhena gaddulaṁ viyāti gaddulaṁ.",
  "atk-abh01a6:90_24": "Taṇhāva gaddulaṁ taṇhāgaddulaṁ.",
  "atk-abh01a6:90_25": "Duppūraṇaṭṭhena taṇhāva samuddo taṇhāsamuddo.",
  "atk-abh01a6:91_0": "1066.",
  "atk-abh01a6:91_1": "Dosaniddese anatthaṁ me acarīti avuḍḍhiṁ me akāsi.",
  "atk-abh01a6:91_2": "Iminā upāyena sabbapadesu attho veditabbo.",
  "atk-abh01a6:91_3": "Aṭṭhāne vā pana āghātoti akāraṇe kopo – ekacco hi ‘devo ativassatī’ti kuppati, ‘na vassatī’ti kuppati, ‘sūriyo tappatī’ti kuppati, ‘na tappatī’ti kuppati, vāte vāyantepi kuppati, avāyantepi kuppati,",
  "atk-abh01a6:91_4": "sammajjituṁ asakkonto bodhipaṇṇānaṁ kuppati,",
  "atk-abh01a6:91_5": "cīvaraṁ pārupituṁ asakkonto vātassa kuppati,",
  "atk-abh01a6:91_6": "upakkhalitvā khāṇukassa kuppati idaṁ sandhāya vuttaṁ – aṭṭhāne vā pana āghāto jāyatīti.",
  "atk-abh01a6:91_7": "Tattha heṭṭhā navasu ṭhānesu satte ārabbha uppannattā kammapathabhedo hoti.",
  "atk-abh01a6:91_8": "Aṭṭhānāghāto pana saṅkhāresu uppanno kammapathabhedaṁ na karoti.",
  "atk-abh01a6:91_9": "Cittaṁ āghātento uppannoti cittassa āghāto. Tato balavataro paṭighāto. Paṭihaññanavasena paṭighaṁ. Paṭivirujjhatīti paṭivirodho. Kuppanavasena kopo.",
  "atk-abh01a6:91_10": "Pakopo sampakopoti upasaggena padaṁ vaḍḍhitaṁ. Dussanavasena doso.",
  "atk-abh01a6:91_11": "Padoso sampadosoti upasaggena padaṁ vaḍḍhitaṁ.",
  "atk-abh01a6:91_12": "Cittassa byāpattīti cittassa vipannatā, viparivattanākāro.",
  "atk-abh01a6:91_13": "Manaṁ padūsayamāno uppajjatīti manopadoso. Kujjhanavasena kodho. Kujjhanākāro kujjhanā.",
  "atk-abh01a6:91_14": "Kujjhitassa bhāvo kujjhitattaṁ.",
  "atk-abh01a6:92_0": "Idāni akusalaniddese vuttanayaṁ dassetuṁ doso dussanātiādi vuttaṁ.",
  "atk-abh01a6:92_1": "Tasmā ‘‘yo evarūpo cittassa āghāto…pe… kujjhitatta’’nti ca idha vutto,",
  "atk-abh01a6:92_2": "‘‘doso dussanā’’tiādinā nayena heṭṭhā vutto, ayaṁ vuccati dosoti. Evamettha yojanā kātabbā.",
  "atk-abh01a6:92_3": "Evañhi sati punaruttidoso paṭisedhito hoti.",
  "atk-abh01a6:92_4": "Mohaniddeso amohaniddese vuttapaṭipakkhanayena veditabbo.",
  "atk-abh01a6:92_5": "Sabbākārena panesa vibhaṅgaṭṭhakathāyaṁ āvi bhavissati.",
  "atk-abh01a6:93_0": "1079.Tehidhammehi ye dhammā sahetukāti tehi hetudhammehi ye aññe hetudhammā vā nahetudhammā vā te sahetukā. Ahetukapadepi eseva nayo.",
  "atk-abh01a6:93_1": "Ettha ca hetu hetuyeva ca hoti,",
  "atk-abh01a6:93_2": "tiṇṇaṁ vā dvinnaṁ vā ekato uppattiyaṁ sahetuko ca.",
  "atk-abh01a6:93_3": "Vicikicchuddhaccasahagato pana moho hetu ahetuko.",
  "atk-abh01a6:93_4": "Hetusampayuttadukaniddesepi eseva nayo.",
  "atk-abh01a6:94_0": "1091.",
  "atk-abh01a6:94_1": "Saṅkhatadukaniddese purimaduke vuttaṁ asaṅkhatadhātuṁ sandhāya yo eva so dhammoti ekavacananiddeso kato.",
  "atk-abh01a6:94_2": "Purimaduke pana bahuvacanavasena pucchāya uddhaṭattā ime dhammā appaccayāti pucchānusandhinayena bahuvacanaṁ kataṁ.",
  "atk-abh01a6:94_3": "Ime dhammā sanidassanātiādīsupi eseva nayo.",
  "atk-abh01a6:95_0": "1101.",
  "atk-abh01a6:95_1": "Kenaci viññeyyadukaniddese cakkhuviññeyyāti cakkhuviññāṇena vijānitabbā. Sesapadesupi eseva nayo.",
  "atk-abh01a6:95_2": "Ettha ca kenaci viññeyyāti cakkhuviññāṇādīsu kenaci ekena cakkhuviññāṇena vā sotaviññāṇena vā vijānitabbā.",
  "atk-abh01a6:95_3": "Kenaci na viññeyyāti teneva cakkhuviññāṇena vā sotaviññāṇena vā na vijānitabbā.",
  "atk-abh01a6:95_4": "‘Evaṁ sante dvinnampi padānaṁ atthanānattato duko hotī’ti heṭṭhā vuttattā ‘ye te dhammā cakkhuviññeyyā na te dhammā sotaviññeyyā’ti ayaṁ duko na hoti.",
  "atk-abh01a6:95_5": "Rūpaṁ pana cakkhuviññeyyaṁ saddo na cakkhuviññeyyoti imamatthaṁ gahetvā ‘ye te dhammā cakkhuviññeyyā na te dhammā sotaviññeyyā,",
  "atk-abh01a6:95_6": "ye vā pana te dhammā sotaviññeyyā na te dhammā cakkhuviññeyyā’ti ayameko dukoti veditabbo.",
  "atk-abh01a6:95_7": "Evaṁ ekekaindriyamūlake cattāro cattāro katvā vīsati dukā vibhattāti veditabbā.",
  "atk-abh01a6:96_0": "Kiṁ pana ‘manoviññāṇena kenaci viññeyyā kenaci na viññeyyā’ natthi? Tenettha dukā na vuttāti? No natthi,",
  "atk-abh01a6:96_1": "vavatthānābhāvato pana na vuttā. Na hi,",
  "atk-abh01a6:96_2": "yathā cakkhuviññāṇena aviññeyyā evāti vavatthānaṁ atthi,",
  "atk-abh01a6:96_3": "evaṁ manoviññāṇenāpīti vavatthānābhāvato ettha dukā na vuttā.",
  "atk-abh01a6:96_4": "Manoviññāṇena pana kenaci viññeyyā ceva aviññeyyā cāti ayamattho atthi.",
  "atk-abh01a6:96_5": "Tasmā so avuttopi yathālābhavasena veditabbo.",
  "atk-abh01a6:96_6": "Manoviññāṇanti hi saṅkhyaṁ gatehi kāmāvacaradhammehi kāmāvacaradhammā eva tāva kehici viññeyyā kehici aviññeyyā.",
  "atk-abh01a6:96_7": "Tehiyeva rūpāvacarādidhammāpi kehici viññeyyā kehici aviññeyyā.",
  "atk-abh01a6:96_8": "Rūpāvacarehipi kāmāvacarā kehici viññeyyā kehici aviññeyyā.",
  "atk-abh01a6:96_9": "Teheva rūpāvacarādayopi kehici viññeyyā kehici aviññeyyā.",
  "atk-abh01a6:96_10": "Arūpāvacarehi pana kāmāvacarā rūpāvacarā apariyāpannā ca neva viññeyyā.",
  "atk-abh01a6:96_11": "Arūpāvacarā pana kehici viññeyyā kehici aviññeyyā.",
  "atk-abh01a6:96_12": "Tepi ca kecideva viññeyyā keci aviññeyyā.",
  "atk-abh01a6:96_13": "Apariyāpannehi kāmāvacarādayo neva viññeyyā.",
  "atk-abh01a6:96_14": "Apariyāpannā pana nibbānena aviññeyyattā kehici viññeyyā kehici aviññeyyā.",
  "atk-abh01a6:96_15": "Tepi ca maggaphalānaṁ aviññeyyattā kecideva viññeyyā keci aviññeyyāti.",
  "atk-abh01a6:97_0": "1102.",
  "atk-abh01a6:97_1": "Āsavaniddese pañcakāmaguṇiko rāgo kāmāsavo nāma.",
  "atk-abh01a6:97_2": "Rūpārūpabhavesu chandarāgo jhānanikanti sassatadiṭṭhisahajāto rāgo bhavavasena patthanā bhavāsavo nāma.",
  "atk-abh01a6:97_3": "Dvāsaṭṭhi diṭṭhiyo diṭṭhāsavo nāma.",
  "atk-abh01a6:97_4": "Aṭṭhasu ṭhānesu aññāṇaṁ avijjāsavo nāma.",
  "atk-abh01a6:97_5": "Tattha tattha āgatesu pana āsavesu asammohatthaṁ ekavidhādibhedo veditabbo.",
  "atk-abh01a6:97_6": "Atthato hete cirapārivāsiyaṭṭhena āsavāti evaṁ ekavidhāva honti.",
  "atk-abh01a6:97_7": "Vinaye pana ‘‘diṭṭhadhammikānaṁ āsavānaṁ saṁvarāya samparāyikānaṁ āsavānaṁ paṭighātāyā’’ti (pārā. 39) duvidhena āgatā.",
  "atk-abh01a6:97_8": "Suttante saḷāyatane tāva ‘‘tayome, āvuso,",
  "atk-abh01a6:97_9": "āsavā – kāmāsavo bhavāsavo avijjāsavo’’ti (saṁ. ni. 4.321) tividhena āgatā. Nibbedhikapariyāye ‘‘atthi, bhikkhave, āsavā nirayagamanīyā ,",
  "atk-abh01a6:97_10": "atthi āsavā tiracchānayonigamanīyā,",
  "atk-abh01a6:97_11": "atthi āsavā pettivisayagamanīyā,",
  "atk-abh01a6:97_12": "atthi āsavā manussalokagamanīyā,",
  "atk-abh01a6:97_13": "atthi āsavā devalokagamanīyā’’ti (a. ni. 6.63) pañcavidhena āgatā.",
  "atk-abh01a6:97_14": "Chakkanipāte āhuneyyasutte – ‘‘atthi āsavā saṁvarā pahātabbā,",
  "atk-abh01a6:97_15": "atthi āsavā paṭisevanā pahātabbā,",
  "atk-abh01a6:97_16": "atthi āsavā adhivāsanā pahātabbā,",
  "atk-abh01a6:97_17": "atthi āsavā parivajjanā pahātabbā,",
  "atk-abh01a6:97_18": "atthi āsavā vinodanā pahātabbā,",
  "atk-abh01a6:97_19": "atthi āsavā bhāvanā pahātabbā’’ti (a. ni. 6.58) chabbidhena āgatā. Sabbāsavapariyāye (ma. ni.",
  "atk-abh01a6:97_20": "1.14 ādayo) ‘dassanapahātabbehi’ saddhiṁ sattavidhena āgatā.",
  "atk-abh01a6:97_21": "Idha panete kāmāsavādibhedato catubbidhena āgatā.",
  "atk-abh01a6:97_22": "Tatrāyaṁ vacanattho – pañcakāmaguṇasaṅkhāte kāme āsavo ‘kāmāsavo’.",
  "atk-abh01a6:97_23": "Rūpārūpasaṅkhāte kammato ca upapattito ca duvidhepi bhave āsavo ‘bhavāsavo’.",
  "atk-abh01a6:97_24": "Diṭṭhi eva āsavo ‘diṭṭhāsavo’. Avijjāva āsavo ‘avijjāsavo’.",
  "atk-abh01a6:98_0": "1103.Kāmesūti pañcasu kāmaguṇesu.",
  "atk-abh01a6:98_1": "Kāmacchandoti kāmasaṅkhāto chando, na kattukamyatāchando, na dhammacchando.",
  "atk-abh01a6:98_2": "Kāmanavasena rajjanavasena ca kāmoyeva rāgo kāmarāgo.",
  "atk-abh01a6:98_3": "Kāmanavasena nandanavasena ca kāmova nandīti kāmanandī.",
  "atk-abh01a6:98_4": "Evaṁ sabbattha kāmatthaṁ viditvā taṇhāyanaṭṭhena kāmataṇhā, sinehanaṭṭhena kāmasineho,",
  "atk-abh01a6:98_5": "pariḍayhanaṭṭhena kāmapariḷāho, mucchanaṭṭhena kāmamucchā,",
  "atk-abh01a6:98_6": "gilitvā pariniṭṭhāpanaṭṭhena kāmajjhosānanti veditabbaṁ.",
  "atk-abh01a6:98_7": "Ayaṁ vuccatīti ayaṁ aṭṭhahi padehi vibhatto kāmāsavo nāma vuccati.",
  "atk-abh01a6:99_0": "1104.Bhavesu bhavachandoti rūpārūpabhavesu bhavapatthanāvaseneva pavatto chando ‘bhavachando’.",
  "atk-abh01a6:99_1": "Sesapadānipi imināva nayena veditabbāni.",
  "atk-abh01a6:100_0": "1105.Sassato lokoti vātiādīhi dasahākārehi diṭṭhippabhedova vutto.",
  "atk-abh01a6:100_1": "Tattha sassato lokoti ettha khandhapañcakaṁ lokoti gahetvā ‘ayaṁ loko nicco dhuvo sabbakāliko’ti gaṇhantassa ‘sassata’nti gahaṇākārappavattā diṭṭhi.",
  "atk-abh01a6:100_2": "Asassatoti tameva lokaṁ ‘ucchijjati vinassatī’ti gaṇhantassa ucchedagahaṇākārappavattā diṭṭhi.",
  "atk-abh01a6:100_3": "Antavāti parittakasiṇalābhino ‘suppamatte vā sarāvamatte vā’ kasiṇe samāpannassa antosamāpattiyaṁ pavattitarūpārūpadhamme lokoti ca kasiṇaparicchedantena ca ‘antavā’ti gaṇhantassa ‘antavā loko’ti gahaṇākārappavattā diṭṭhi.",
  "atk-abh01a6:100_4": "Sā sassatadiṭṭhipi hoti ucchedadiṭṭhipi.",
  "atk-abh01a6:100_5": "Vipulakasiṇalābhino pana tasmiṁ kasiṇe samāpannassa antosamāpattiyaṁ pavattitarūpārūpadhamme lokoti ca kasiṇaparicchedantena ca ‘ananto’ti gaṇhantassa ‘anantavā loko’ti gahaṇākārappavattā diṭṭhi. Sā sassatadiṭṭhipi hoti, ucchedadiṭṭhipi.",
  "atk-abh01a6:101_0": "Taṁ jīvaṁ taṁ sarīranti bhedanadhammassa sarīrasseva ‘jīva’nti gahitattā sarīre ucchijjamāne ‘jīvampi ucchijjatī’ti ucchedagahaṇākārappavattā diṭṭhi.",
  "atk-abh01a6:101_1": "Dutiyapade sarīrato aññassa jīvassa gahitattā sarīre ucchijjamānepi ‘jīvaṁ na ucchijjatī’ti sassatagahaṇākārappavattā diṭṭhi.",
  "atk-abh01a6:101_2": "Hoti tathāgato paraṁ maraṇātiādīsu satto tathāgato nāma.",
  "atk-abh01a6:101_3": "So paraṁ maraṇā hotīti gaṇhato paṭhamā sassatadiṭṭhi.",
  "atk-abh01a6:101_4": "Na hotīti gaṇhato dutiyā ucchedadiṭṭhi.",
  "atk-abh01a6:101_5": "Hoti ca na ca hotīti gaṇhato tatiyā ekaccasassatadiṭṭhi.",
  "atk-abh01a6:101_6": "Neva hoti na nahotīti gaṇhato catutthā amarāvikkhepadiṭṭhi.",
  "atk-abh01a6:101_7": "Ime dhammā āsavāti ime kāmāsavañca bhavāsavañca rāgavasena ekato katvā, saṅkhepato tayo,",
  "atk-abh01a6:101_8": "vitthārato cattāro dhammā āsavā nāma.",
  "atk-abh01a6:102_0": "Yo pana brahmānaṁ vimānakapparukkhaābharaṇesu chandarāgo uppajjati, so kāmāsavo hoti na hotīti? Na hoti. Kasmā?",
  "atk-abh01a6:102_1": "Pañcakāmaguṇikassa rāgassa idheva pahīnattā.",
  "atk-abh01a6:102_2": "Hetugocchakaṁ pana patvā lobho hetu nāma hoti.",
  "atk-abh01a6:102_3": "Ganthagocchakaṁ patvā abhijjhākāyagantho nāma.",
  "atk-abh01a6:102_4": "Kilesagocchakaṁ patvā lobho kileso nāma hoti.",
  "atk-abh01a6:102_5": "Diṭṭhisahajāto pana rāgo kāmāsavo hoti na hotīti? Na hoti; diṭṭhirāgo nāma hoti.",
  "atk-abh01a6:102_6": "Vuttañhetaṁ ‘‘diṭṭhirāgaratte purisapuggale dinnadānaṁ na mahapphalaṁ hoti, na mahānisaṁsa’’nti (paṭi. ma. 1.129).",
  "atk-abh01a6:103_0": "Ime pana āsave kilesapaṭipāṭiyāpi āharituṁ vaṭṭati, maggapaṭipāṭiyāpi.",
  "atk-abh01a6:103_1": "Kilesapaṭipāṭiyā kāmāsavo anāgāmimaggena pahīyati, bhavāsavo arahattamaggena, diṭṭhāsavo sotāpattimaggena, avijjāsavo arahattamaggena.",
  "atk-abh01a6:103_2": "Maggapaṭipāṭiyā sotāpattimaggena diṭṭhāsavo pahīyati, anāgāmimaggena kāmāsavo,",
  "atk-abh01a6:103_3": "arahattamaggena bhavāsavo avijjāsavo cāti.",
  "atk-abh01a6:104_0": "1121.",
  "atk-abh01a6:104_1": "Saṁyojanesu mānaniddese seyyohamasmīti mānoti uttamaṭṭhena ‘ahaṁ seyyo’ti evaṁ uppannamāno.",
  "atk-abh01a6:104_2": "Sadisohamasmīti mānoti samasamaṭṭhena ‘ahaṁ sadiso’ti evaṁ uppannamāno.",
  "atk-abh01a6:104_3": "Hīnohamasmīti mānoti lāmakaṭṭhena ‘ahaṁ hīno’ti evaṁ uppannamāno.",
  "atk-abh01a6:104_4": "Evaṁ seyyamāno sadisamāno hīnamānoti ime tayo mānā tiṇṇaṁ janānaṁ uppajjanti.",
  "atk-abh01a6:104_5": "Seyyassāpi hi ‘ahaṁ seyyo sadiso hīno’ti tayo mānā uppajjanti. Sadisassāpi, hīnassāpi.",
  "atk-abh01a6:104_6": "Tattha seyyassa seyyamānova yāthāvamāno, itare dve ayāthāvamānā.",
  "atk-abh01a6:104_7": "Sadisassa sadisamānova…pe… hīnassa hīnamānova yāthāvamāno, itare dve ayāthāvamānā. Iminā kiṁ kathitaṁ?",
  "atk-abh01a6:104_8": "Ekassa tayo mānā uppajjantīti kathitaṁ.",
  "atk-abh01a6:104_9": "Khuddakavatthuke pana paṭhamakamānabhājanīye eko māno tiṇṇaṁ janānaṁ uppajjatīti kathito.",
  "atk-abh01a6:105_0": "Mānakaraṇavasena māno.",
  "atk-abh01a6:105_1": "Maññanā maññitattanti ākārabhāvaniddesā. Ussitaṭṭhena unnati.",
  "atk-abh01a6:105_2": "Yassuppajjati taṁ puggalaṁ unnāmeti, ukkhipitvā ṭhapetīti unnamo. Samussitaṭṭhena dhajo.",
  "atk-abh01a6:105_3": "Ukkhipanaṭṭhena cittaṁ sampaggaṇhātīti sampaggāho.",
  "atk-abh01a6:105_4": "Ketu vuccati bahūsu dhajesu accuggatadhajo.",
  "atk-abh01a6:105_5": "Mānopi punappunaṁ uppajjamāno aparāpare upādāya accuggataṭṭhena ketu viyāti ‘ketu’. Ketuṁ icchatīti ketukamyaṁ, tassa bhāvo ketukamyatā. Sā pana cittassa, na attano.",
  "atk-abh01a6:105_6": "Tena vuttaṁ – ‘ketukamyatā cittassā’ti.",
  "atk-abh01a6:105_7": "Mānasampayuttañhi cittaṁ ketuṁ icchati. Tassa ca bhāvo ketukamyatā; ketusaṅkhāto mānoti.",
  "atk-abh01a6:106_0": "1126.",
  "atk-abh01a6:106_1": "Issāniddese yā paralābhasakkāragarukāramānanavandanapūjanāsu issāti yā etesu paresaṁ lābhādīsu ‘kiṁ iminā imesa’nti parasampattikhiyyanalakkhaṇā issā.",
  "atk-abh01a6:106_2": "Tattha lābhoti cīvarādīnaṁ catunnaṁ paccayānaṁ paṭilābho.",
  "atk-abh01a6:106_3": "Issukī hi puggalo parassa taṁ lābhaṁ khiyyati,",
  "atk-abh01a6:106_4": "‘kiṁ imassa iminā’ti na icchati.",
  "atk-abh01a6:106_5": "Sakkāroti tesaṁyeva paccayānaṁ sukatānaṁ sundarānaṁ paṭilābho. Garukāroti garukiriyā, bhāriyakaraṇaṁ. Mānananti manena piyakaraṇaṁ.",
  "atk-abh01a6:106_6": "Vandananti pañcapatiṭṭhitena vandanaṁ.",
  "atk-abh01a6:106_7": "Pūjanāti gandhamālādīhi pūjanā. Issāyanavasena issā. Issākāro issāyanā. Issāyitabhāvo issāyitattaṁ. Usūyādīni issādivevacanāni.",
  "atk-abh01a6:107_0": "Imissā pana issāya khiyyanalakkhaṇaṁ āgārikenāpi anāgārikenāpi dīpetabbaṁ.",
  "atk-abh01a6:107_1": "Āgāriko hi ekacco kasivaṇijjādīsu aññatarena ājīvena attano purisakāraṁ nissāya bhaddakaṁ yānaṁ vā vāhanaṁ vā ratanaṁ vā labhati.",
  "atk-abh01a6:107_2": "Aparo tassa alābhatthiko tena lābhena na tussati.",
  "atk-abh01a6:107_3": "‘Kadā nu kho esa imāya sampattiyā parihāyitvā kapaṇo hutvā carissatī’ti cintetvā ekena kāraṇena tasmiṁ tāya sampattiyā parihīne attamano hoti.",
  "atk-abh01a6:107_4": "Anāgārikopi eko issāmanako aññaṁ attano sutapariyattiādīni nissāya uppannalābhādisampattiṁ disvā ‘kadā nu kho eso imehi lābhādīhi parihāyissatī’ti cintetvā,",
  "atk-abh01a6:107_5": "yadā taṁ ekena kāraṇena parihīnaṁ passati, tadā attamano hoti.",
  "atk-abh01a6:107_6": "Evaṁ parasampattikhiyyanalakkhaṇā ‘issā’ti veditabbā.",
  "atk-abh01a6:108_0": "1127.",
  "atk-abh01a6:108_1": "Macchariyaniddese vatthuto macchariyadassanatthaṁ ‘pañca macchariyāni āvāsamacchariya’ntiādi vuttaṁ.",
  "atk-abh01a6:108_2": "Tattha āvāse macchariyaṁ āvāsamacchariyaṁ. Sesapadesupi eseva nayo.",
  "atk-abh01a6:109_0": "Āvāso nāma sakalārāmopi pariveṇampi ekovarakopi rattiṭṭhānadivāṭṭhānādīnipi.",
  "atk-abh01a6:109_1": "Tesu vasantā sukhaṁ vasanti paccaye labhanti.",
  "atk-abh01a6:109_2": "Eko bhikkhu vattasampannasseva pesalassa bhikkhuno tattha āgamanaṁ na icchati.",
  "atk-abh01a6:109_3": "Āgatopi ‘khippaṁ gacchatū’ti cinteti. Idaṁ ‘āvāsamacchariyaṁ’ nāma.",
  "atk-abh01a6:109_4": "Bhaṇḍanakārakādīnaṁ pana tattha vāsaṁ anicchato āvāsamacchariyaṁ nāma na hoti.",
  "atk-abh01a6:110_0": "Kulanti upaṭṭhākakulampi ñātikulampi.",
  "atk-abh01a6:110_1": "Tattha aññassa upasaṅkamanaṁ anicchato kulamacchariyaṁ hoti.",
  "atk-abh01a6:110_2": "Pāpapuggalassa pana upasaṅkamanaṁ anicchantopi maccharī nāma na hoti.",
  "atk-abh01a6:110_3": "So hi tesaṁ pasādabhedāya paṭipajjati.",
  "atk-abh01a6:110_4": "Pasādaṁ rakkhituṁ samatthasseva pana bhikkhuno tattha upasaṅkamanaṁ anicchanto maccharī nāma hoti.",
  "atk-abh01a6:111_0": "Lābhoti catupaccayalābhova.",
  "atk-abh01a6:111_1": "Taṁ aññasmiṁ sīlavanteyeva labhante ‘mā labhatū’ti cintentassa lābhamacchariyaṁ hoti.",
  "atk-abh01a6:111_2": "Yo pana saddhādeyyaṁ vinipāteti,",
  "atk-abh01a6:111_3": "aparibhogadupparibhogādivasena vināseti,",
  "atk-abh01a6:111_4": "pūtibhāvaṁ gacchantampi aññassa na deti,",
  "atk-abh01a6:111_5": "taṁ disvā ‘sace imaṁ esa na labheyya , añño sīlavā labheyya,",
  "atk-abh01a6:111_6": "paribhogaṁ gaccheyyā’ti cintentassa macchariyaṁ nāma natthi.",
  "atk-abh01a6:112_0": "Vaṇṇo nāma sarīravaṇṇopi guṇavaṇṇopi.",
  "atk-abh01a6:112_1": "Tattha sarīravaṇṇe maccharipuggalo ‘paro pāsādiko rūpavā’ti vutte taṁ na kathetukāmo hoti.",
  "atk-abh01a6:112_2": "Guṇavaṇṇamaccharī sīlena dhutaṅgena paṭipadāya ācārena vaṇṇaṁ na kathetukāmo hoti.",
  "atk-abh01a6:113_0": "Dhammoti pariyattidhammo ca paṭivedhadhammo ca.",
  "atk-abh01a6:113_1": "Tattha ariyasāvakā paṭivedhadhammaṁ na maccharāyanti,",
  "atk-abh01a6:113_2": "attanā paṭividdhadhamme sadevakassa lokassa paṭivedhaṁ icchanti.",
  "atk-abh01a6:113_3": "Taṁ pana paṭivedhaṁ ‘pare jānantū’ti icchanti.",
  "atk-abh01a6:113_4": "Tantidhammeyeva pana dhammamacchariyaṁ nāma hoti.",
  "atk-abh01a6:113_5": "Tena samannāgato puggalo yaṁ guḷhaṁ ganthaṁ vā kathāmaggaṁ vā jānāti taṁ aññaṁ na jānāpetukāmo hoti.",
  "atk-abh01a6:113_6": "Yo pana puggalaṁ upaparikkhitvā dhammānuggahena,",
  "atk-abh01a6:113_7": "dhammaṁ vā upaparikkhitvā puggalānuggahena na deti,",
  "atk-abh01a6:113_8": "ayaṁ dhammamaccharī nāma na hoti.",
  "atk-abh01a6:114_0": "Tattha ekacco puggalo lolo hoti, kālena samaṇo hoti, kālena brāhmaṇo, kālena nigaṇṭho.",
  "atk-abh01a6:114_1": "Yo hi bhikkhu ‘ayaṁ puggalo paveṇiāgataṁ tantiṁ saṇhaṁ sukhumaṁ dhammantaraṁ bhinditvā āluḷissatī’ti na deti,",
  "atk-abh01a6:114_2": "ayaṁ puggalaṁ upaparikkhitvā dhammānuggahena na deti nāma .",
  "atk-abh01a6:114_3": "Yo pana ‘ayaṁ dhammo saṇho sukhumo,",
  "atk-abh01a6:114_4": "sacāyaṁ puggalo gaṇhissati aññaṁ byākaritvā attānaṁ āvikatvā nassissatī’ti na deti,",
  "atk-abh01a6:114_5": "ayaṁ dhammaṁ upaparikkhitvā puggalānuggahena na deti nāma.",
  "atk-abh01a6:114_6": "Yo pana ‘sacāyaṁ imaṁ dhammaṁ gaṇhissati,",
  "atk-abh01a6:114_7": "amhākaṁ samayaṁ bhindituṁ samattho bhavissatī’ti na deti,",
  "atk-abh01a6:114_8": "ayaṁ dhammamaccharī nāma hoti.",
  "atk-abh01a6:115_0": "Imesu pañcasu macchariyesu āvāsamacchariyena tāva yakkho vā peto vā hutvā tasseva āvāsassa saṅkāraṁ sīsena ukkhipitvā vicarati.",
  "atk-abh01a6:115_1": "Kulamacchariyena tasmiṁ kule aññesaṁ dānamānanādīni karonte disvā ‘bhinnaṁ vatidaṁ kulaṁ mamā’ti cintayato lohitampi mukhato uggacchati, kucchivirecanampi hoti,",
  "atk-abh01a6:115_2": "antānipi khaṇḍākhaṇḍāni hutvā nikkhamanti.",
  "atk-abh01a6:115_3": "Lābhamacchariyena saṅghassa vā gaṇassa vā santake lābhe maccharāyitvā puggalikaparibhogaṁ viya paribhuñjitvā yakkho vā peto vā mahāajagaro vā hutvā nibbattati.",
  "atk-abh01a6:115_4": "Sarīravaṇṇaguṇavaṇṇamaccharena pariyattidhammamacchariyena ca attanova vaṇṇaṁ vaṇṇeti,",
  "atk-abh01a6:115_5": "paresaṁ vaṇṇe ‘kiṁ vaṇṇo eso’ti taṁ taṁ dosaṁ vadanto pariyattidhammañca kassaci kiñci adento dubbaṇṇo ceva eḷamūgo ca hoti.",
  "atk-abh01a6:116_0": "Apica āvāsamacchariyena lohagehe paccati.",
  "atk-abh01a6:116_1": "Kulamacchariyena appalābho hoti.",
  "atk-abh01a6:116_2": "Lābhamacchariyena gūthaniraye nibbattati.",
  "atk-abh01a6:116_3": "Vaṇṇamacchariyena bhave bhave nibbattassa vaṇṇo nāma na hoti.",
  "atk-abh01a6:116_4": "Dhammamacchariyena kukkuḷaniraye nibbattatīti.",
  "atk-abh01a6:117_0": "Maccharāyanavasena maccheraṁ.",
  "atk-abh01a6:117_1": "Maccharāyanākāro maccharāyanā.",
  "atk-abh01a6:117_2": "Maccharena ayitassa maccherasamaṅgino bhāvo maccharāyitattaṁ.",
  "atk-abh01a6:117_3": "‘Mayhameva hontu mā aññassā’ti sabbāpi attano sampattiyo byāpetuṁ na icchatīti viviccho. Vivicchassa bhāvo vevicchaṁ, mudumacchariyassetaṁ nāmaṁ. Kadariyo vuccati anādaro. Tassa bhāvo kadariyaṁ.",
  "atk-abh01a6:117_4": "Thaddhamacchariyassetaṁ nāmaṁ.",
  "atk-abh01a6:117_5": "Tena hi samannāgato puggalo parampi paresaṁ dadamānaṁ nivāreti. Vuttampi cetaṁ –",
  "atk-abh01a6:118_0": "Kadariyo pāpasaṅkappo, micchādiṭṭhi anādaro;",
  "atk-abh01a6:119_0": "Dadamānaṁ nivāreti, yācamānāna bhojananti. (saṁ. ni. 1.132);",
  "atk-abh01a6:120_0": "Yācake disvā kaṭukabhāvena cittaṁ añcati saṅkocetīti kaṭukañcuko. Tassa bhāvo kaṭukañcukatā.",
  "atk-abh01a6:120_1": "Aparo nayo – kaṭukañcukatā vuccati kaṭacchuggāho.",
  "atk-abh01a6:120_2": "Samatittikapuṇṇāya hi ukkhaliyā bhattaṁ gaṇhanto sabbatobhāgena saṅkuṭitena aggakaṭacchunā gaṇhāti, pūretvā gahetuṁ na sakkoti;",
  "atk-abh01a6:120_3": "evaṁ maccharipuggalassa cittaṁ saṅkucati.",
  "atk-abh01a6:120_4": "Tasmiṁ saṅkucite kāyopi tatheva saṅkucati, paṭikuṭati, paṭinivattati,",
  "atk-abh01a6:120_5": "na sampasāriyatīti maccheraṁ ‘kaṭukañcukatā’ti vuttaṁ.",
  "atk-abh01a6:121_0": "Aggahitattaṁ cittassāti paresaṁ upakārakaraṇe dānādinā ākārena yathā na sampasāriyati,",
  "atk-abh01a6:121_1": "evaṁ āvaritvā gahitabhāvo cittassa.",
  "atk-abh01a6:121_2": "Yasmā pana maccharipuggalo attano santakaṁ paresaṁ adātukāmo hoti parasantakaṁ gaṇhitukāmo,",
  "atk-abh01a6:121_3": "tasmā ‘idaṁ acchariyaṁ mayhameva hotu,",
  "atk-abh01a6:121_4": "mā aññassā’ti pavattivasenassa attasampattinigūhanalakkhaṇatā attasampattiggahaṇalakkhaṇatā vā veditabbā.",
  "atk-abh01a6:121_5": "Sesaṁ imasmiṁ gocchake uttānatthameva.",
  "atk-abh01a6:122_0": "Imāni pana saṁyojanāni kilesapaṭipāṭiyāpi āharituṁ vaṭṭati maggapaṭipāṭiyāpi.",
  "atk-abh01a6:122_1": "Kilesapaṭipāṭiyā kāmarāgapaṭighasaṁyojanāni anāgāmimaggena pahīyanti,",
  "atk-abh01a6:122_2": "mānasaṁyojanaṁ arahattamaggena,",
  "atk-abh01a6:122_3": "diṭṭhivicikicchāsīlabbataparāmāsā sotāpattimaggena,",
  "atk-abh01a6:122_4": "bhavarāgasaṁyojanaṁ arahattamaggena,",
  "atk-abh01a6:122_5": "issāmacchariyāni sotāpattimaggena, avijjā arahattamaggena.",
  "atk-abh01a6:122_6": "Maggapaṭipāṭiyā diṭṭhivicikicchāsīlabbataparāmāsaissāmacchariyāni sotāpattimaggena pahīyanti,",
  "atk-abh01a6:122_7": "kāmarāgapaṭighā anāgāmimaggena,",
  "atk-abh01a6:122_8": "mānabhavarāgaavijjā arahattamaggenāti.",
  "atk-abh01a6:123_0": "1140.",
  "atk-abh01a6:123_1": "Ganthagocchake nāmakāyaṁ gantheti,",
  "atk-abh01a6:123_2": "cutipaṭisandhivasena vaṭṭasmiṁ ghaṭetīti kāyagantho.",
  "atk-abh01a6:123_3": "Sabbaññubhāsitampi paṭikkhipitvā sassato loko idameva saccaṁ moghamaññanti iminā ākārena abhinivisatīti idaṁsaccābhiniveso.",
  "atk-abh01a6:123_4": "Yasmā pana abhijjhākāmarāgānaṁ viseso atthi,",
  "atk-abh01a6:123_5": "tasmā abhijjhākāyaganthassa padabhājane ‘‘yo kāmesu kāmacchando kāmarāgo’’ti avatvā yo rāgo sārāgotiādi vuttaṁ.",
  "atk-abh01a6:123_6": "Iminā yaṁ heṭṭhā vuttaṁ ‘brahmānaṁ vimānādīsu chandarāgo kāmāsavo na hoti,",
  "atk-abh01a6:123_7": "ganthagocchakaṁ patvā abhijjhākāyagantho hotī’ti taṁ suvuttanti veditabbaṁ.",
  "atk-abh01a6:123_8": "Parato kilesagocchakepi eseva nayo.",
  "atk-abh01a6:123_9": "Ṭhapetvā sīlabbataparāmāsanti idaṁ yasmā sīlabbataparāmāso ‘idameva sacca’ntiādinā ākārena nābhinivisati,",
  "atk-abh01a6:123_10": "‘sīlena suddhī’tiādinā eva pana abhinivisati,",
  "atk-abh01a6:123_11": "tasmā micchādiṭṭhibhūtampi taṁ paṭikkhipanto ‘ṭhapetvā’ti āha.",
  "atk-abh01a6:124_0": "1162.",
  "atk-abh01a6:124_1": "Nīvaraṇagocchakassa thinamiddhaniddese cittassa akallatāti cittassa gilānabhāvo. Gilāno hi akallakoti vuccati. Vinayepi vuttaṁ – ‘‘nāhaṁ, bhante, akallako’’ti (pārā. 151).",
  "atk-abh01a6:124_2": "Akammaññatāti cittagelaññasaṅkhātova akammaññatākāro. Olīyanāti olīyanākāro.",
  "atk-abh01a6:124_3": "Iriyāpathikacittañhi iriyāpathaṁ sandhāretuṁ asakkontaṁ, rukkhe vagguli viya,",
  "atk-abh01a6:124_4": "khīle laggitaphāṇitavārako viya ca, olīyati.",
  "atk-abh01a6:124_5": "Tassa taṁ ākāraṁ sandhāya olīyanāti vuttaṁ.",
  "atk-abh01a6:124_6": "Dutiyapadaṁ upasaggavasena vaḍḍhitaṁ.",
  "atk-abh01a6:124_7": "Līnanti avipphārikatāya paṭikuṭitaṁ. Itare dve ākārabhāvaniddesā.",
  "atk-abh01a6:124_8": "Thinanti sappipiṇḍo viya avipphārikatāya ghanabhāvena ṭhitaṁ. Thiyanāti ākāraniddeso. Thiyitabhāvo thiyitattaṁ,",
  "atk-abh01a6:124_9": "avipphāravaseneva thaddhatāti attho.",
  "atk-abh01a6:125_0": "1163.Kāyassāti khandhattayasaṅkhātassa nāmakāyassa.",
  "atk-abh01a6:125_1": "Akallatā akammaññatāti heṭṭhā vuttanayameva.",
  "atk-abh01a6:125_2": "Megho viya ākāsaṁ kāyaṁ onayhatīti onāho.",
  "atk-abh01a6:125_3": "Sabbatobhāgena onāho pariyonāho.",
  "atk-abh01a6:125_4": "Abbhantare samorundhatīti antosamorodho.",
  "atk-abh01a6:125_5": "Yathā hi nagare rundhitvā gahite manussā bahi nikkhamituṁ na labhanti,",
  "atk-abh01a6:125_6": "evampi middhena samoruddhā dhammā vipphāravasena nikkhamituṁ na labhanti. Tasmā antosamorodhoti vuttaṁ. Medhatīti middhaṁ;",
  "atk-abh01a6:125_7": "akammaññabhāvena vihiṁsatīti attho. Supanti tenāti soppaṁ.",
  "atk-abh01a6:125_8": "Akkhidalādīnaṁ pacalabhāvaṁ karotīti pacalāyikā.",
  "atk-abh01a6:125_9": "Supanā supitattanti ākārabhāvaniddesā.",
  "atk-abh01a6:125_10": "Yaṁ pana tesaṁ purato soppapadaṁ tassa punavacane kāraṇaṁ vuttameva.",
  "atk-abh01a6:125_11": "Idaṁ vuccati thinamiddhanīvaraṇanti idaṁ thinañca middhañca ekato katvā āvaraṇaṭṭhena thinamiddhanīvaraṇanti vuccati.",
  "atk-abh01a6:125_12": "Yaṁ yebhuyyena sekkhaputhujjanānaṁ niddāya pubbabhāgaaparabhāgesu uppajjati taṁ arahattamaggena samucchijjati.",
  "atk-abh01a6:125_13": "Khīṇāsavānaṁ pana karajakāyassa dubbalabhāvena bhavaṅgotaraṇaṁ hoti,",
  "atk-abh01a6:125_14": "tasmiṁ asammisse vattamāne te supanti, sā nesaṁ niddā nāma hoti.",
  "atk-abh01a6:125_15": "Tenāha bhagavā – ‘‘abhijānāmi kho panāhaṁ, aggivessana,",
  "atk-abh01a6:125_16": "gimhānaṁ pacchime māse catugguṇaṁ saṅghāṭiṁ paññapetvā dakkhiṇena passena sato sampajāno niddaṁ okkamitā’’ti (ma. ni. 1.387).",
  "atk-abh01a6:125_17": "Evarūpo panāyaṁ karajakāyassa dubbalabhāvo na maggavajjho,",
  "atk-abh01a6:125_18": "upādinnakepi anupādinnakepi labbhati.",
  "atk-abh01a6:125_19": "Upādinnake labbhamāno yadā khīṇāsavo dīghamaggaṁ gato hoti,",
  "atk-abh01a6:125_20": "aññataraṁ vā pana kammaṁ katvā kilanto, evarūpe kāle labbhati.",
  "atk-abh01a6:125_21": "Anupādinnake labbhamāno paṇṇapupphesu labbhati.",
  "atk-abh01a6:125_22": "Ekaccānañhi rukkhānaṁ paṇṇāni sūriyātapena pasāriyanti rattiṁ paṭikuṭanti,",
  "atk-abh01a6:125_23": "padumapupphādīni sūriyātapena pupphanti, rattiṁ puna paṭikuṭanti .",
  "atk-abh01a6:125_24": "Idaṁ pana middhaṁ akusalattā khīṇāsavānaṁ na hotīti.",
  "atk-abh01a6:126_0": "Tattha siyā – ‘‘na middhaṁ akusalaṁ. Kasmā? Rūpattā. Rūpañhi abyākataṁ. Idañca rūpaṁ.",
  "atk-abh01a6:126_1": "Tenevettha ‘kāyassa akallatā akammaññatā’ti kāyaggahaṇaṁ kata’’nti.",
  "atk-abh01a6:126_2": "Yadi ‘kāyassā’ti vuttamattenevetaṁ rūpaṁ,",
  "atk-abh01a6:126_3": "kāyapassaddhādayopi dhammā rūpameva bhaveyyuṁ.",
  "atk-abh01a6:126_4": "‘Sukhañca kāyena paṭisaṁvedeti’ (dha. sa. 163; dī. ni.",
  "atk-abh01a6:126_5": "1.230) ‘kāyena ceva paramasaccaṁ sacchikarotī’ti (ma. ni. 2.183; a. ni.",
  "atk-abh01a6:126_6": "4.113) sukhapaṭisaṁvedanaparamatthasaccasacchikaraṇānipi rūpakāyeneva siyuṁ.",
  "atk-abh01a6:126_7": "Tasmā na vattabbametaṁ ‘rūpaṁ middha’nti. Nāmakāyo hettha kāyo nāma. Yadi nāmakāyo,",
  "atk-abh01a6:126_8": "atha kasmā ‘soppaṁ pacalāyikā’ti vuttaṁ? Na hi nāmakāyo supati, na ca pacalāyatīti. ‘Liṅgādīni viya indriyassa, tassa phalattā.",
  "atk-abh01a6:126_9": "Yathā hi ‘itthiliṅgaṁ itthinimittaṁ itthikuttaṁ itthākappo’ti imāni liṅgādīni itthindriyassa phalattā vuttāni,",
  "atk-abh01a6:126_10": "evaṁ imassāpi nāmakāyagelaññasaṅkhātassa middhassa phalattā soppādīni vuttāni. Middhe hi sati tāni hontīti. Phalūpacārena,",
  "atk-abh01a6:126_11": "middhaṁ arūpampi samānaṁ ‘soppaṁ pacalāyikā supanā supitatta’nti vuttaṁ.",
  "atk-abh01a6:127_0": "‘Akkhidalādīnaṁ pacalabhāvaṁ karotīti pacalāyikā’ti vacanatthenāpi cāyamattho sādhitoyevāti na rūpaṁ middhaṁ.",
  "atk-abh01a6:127_1": "Onāhādīhipi cassa arūpabhāvo dīpitoyeva.",
  "atk-abh01a6:127_2": "Na hi rūpaṁ nāmakāyassa ‘onāho pariyonāho antosamorodho’ hotīti.",
  "atk-abh01a6:127_3": "‘Nanu ca imināva kāraṇenetaṁ rūpaṁ? Na hi arūpaṁ kassaci onāho, na pariyonāho, na antosamorodho hotī’ti. Yadi evaṁ, āvaraṇampi na bhaveyya. Tasmā.",
  "atk-abh01a6:127_4": "Yathā kāmacchandādayo arūpadhammā āvaraṇaṭṭhena nīvaraṇā,",
  "atk-abh01a6:127_5": "evaṁ imassāpi onāhanādiatthena onāhāditā veditabbā.",
  "atk-abh01a6:127_6": "Apica ‘‘pañca nīvaraṇe pahāya cetaso upakkilese paññāya dubbalīkaraṇe’’ti (dī. ni. 2.146; saṁ. ni. 5.233) vacanatopetaṁ arūpaṁ. Na hi rūpaṁ cittupakkileso,",
  "atk-abh01a6:127_7": "na paññāya dubbalīkaraṇaṁ hotīti.",
  "atk-abh01a6:128_0": "Kasmā na hoti? Nanu vuttaṁ –",
  "atk-abh01a6:129_0": "‘‘Santi, bhikkhave,",
  "atk-abh01a6:129_1": "eke samaṇabrāhmaṇā suraṁ pivanti merayaṁ, surāmerayapānā appaṭiviratā, ayaṁ, bhikkhave,",
  "atk-abh01a6:129_2": "paṭhamo samaṇabrāhmaṇānaṁ upakkileso’’ti (a. ni. 4.50).",
  "atk-abh01a6:130_0": "Aparampi vuttaṁ ‘‘cha khome, gahapatiputta,",
  "atk-abh01a6:130_1": "ādīnavā surāmerayamajjapamādaṭṭhānānuyoge – sandiṭṭhikā dhanajāni, kalahappavaḍḍhanī, rogānaṁ āyatanaṁ, akittisañjananī, kopīnanidaṁsanī,",
  "atk-abh01a6:130_2": "paññāya dubbalīkaraṇītveva chaṭṭhaṁ padaṁ bhavatī’’ti (dī. ni. 3.248).",
  "atk-abh01a6:130_3": "Paccakkhatopi cetaṁ siddhameva. Yathā majje udaragate, cittaṁ saṁkilissati, paññā dubbalā hoti,",
  "atk-abh01a6:130_4": "tasmā majjaṁ viya middhampi cittasaṁkileso ceva paññāya dubbalīkaraṇañca siyāti. Na, paccayaniddesato.",
  "atk-abh01a6:130_5": "Yadi hi majjaṁ saṁkileso bhaveyya,",
  "atk-abh01a6:130_6": "so ‘‘ime pañca nīvaraṇe pahāya cetaso upakkilese’’ti (ma. ni. 1.297) vā, ‘‘evameva kho, bhikkhave, pañcime cittassa upakkilesā,",
  "atk-abh01a6:130_7": "yehi upakkilesehi upakkiliṭṭhaṁ cittaṁ na ceva mudu hoti, na ca kammaniyaṁ, na ca pabhassaraṁ, pabhaṅgu ca,",
  "atk-abh01a6:130_8": "na ca sammā samādhiyati āsavānaṁ khayāya. Katame pañca? Kāmacchando, bhikkhave, cittassa upakkileso’’ti (saṁ. ni. 5.214) vā, ‘‘katame ca, bhikkhave, cittassa upakkilesā?",
  "atk-abh01a6:130_9": "Abhijjhā visamalobho cittassa upakkileso’’ti (ma. ni.",
  "atk-abh01a6:130_10": "1.71) vā – evamādīsu upakkilesaniddesesu niddesaṁ āgaccheyya.",
  "atk-abh01a6:130_11": "Yasmā pana tasmiṁ pīte upakkilesā uppajjanti ye cittasaṁkilesā ceva paññāya ca dubbalīkaraṇā honti,",
  "atk-abh01a6:130_12": "tasmā taṁ tesaṁ paccayattā paccayaniddesato evaṁ vuttaṁ.",
  "atk-abh01a6:130_13": "Middhaṁ pana sayameva cittassa saṁkileso ceva paññāya dubbalīkaraṇañcāti arūpameva middhaṁ.",
  "atk-abh01a6:131_0": "Kiñca bhiyyo? Sampayogavacanato.",
  "atk-abh01a6:131_1": "‘‘Thinamiddhanīvaraṇaṁ avijjānīvaraṇena nīvaraṇañceva nīvaraṇasampayuttañcā’’ti (dha. sa. 1176) hi vuttaṁ.",
  "atk-abh01a6:131_2": "Tasmā sampayogavacanato nayidaṁ rūpaṁ.",
  "atk-abh01a6:131_3": "Na hi rūpaṁ sampayuttasaṅkhyaṁ labhatīti.",
  "atk-abh01a6:131_4": "Athāpi siyā – ‘yathālābhavasenetaṁ vuttaṁ.",
  "atk-abh01a6:131_5": "Yathā hi ‘‘sippisambukampi sakkharakathalampi macchagumbampi carantampi tiṭṭhantampī’’ti (dī. ni. 1.249; ma. ni.",
  "atk-abh01a6:131_6": "1.433) evaṁ ekato katvā yathālābhavasena vuttaṁ.",
  "atk-abh01a6:131_7": "Sakkharakathalañhi tiṭṭhati yeva na carati,",
  "atk-abh01a6:131_8": "itaradvayaṁ tiṭṭhatipi caratipi.",
  "atk-abh01a6:131_9": "Evamidhāpi middhaṁ nīvaraṇameva, na sampayuttaṁ ,",
  "atk-abh01a6:131_10": "thinaṁ nīvaraṇampi sampayuttampīti sabbaṁ ekato katvā yathālābhavasena ‘‘nīvaraṇañceva nīvaraṇasampayuttañcā’’ti vuttaṁ.",
  "atk-abh01a6:131_11": "Middhaṁ pana yathā sakkharakathalaṁ tiṭṭhateva na carati, evaṁ nīvaraṇameva, na sampayuttaṁ. Tasmā rūpameva middhanti. Na, rūpabhāvāsiddhito.",
  "atk-abh01a6:131_12": "Sakkharakathalañhi na caratīti vināpi suttena siddhaṁ.",
  "atk-abh01a6:131_13": "Tasmā tattha yathālābhavasenattho hotu .",
  "atk-abh01a6:131_14": "Middhaṁ pana rūpanti asiddhametaṁ.",
  "atk-abh01a6:131_15": "Na sakkā tassa iminā suttena rūpabhāvo sādhetunti middhassa rūpabhāvāsiddhito na idaṁ yathālābhavasena vuttanti arūpameva middhaṁ.",
  "atk-abh01a6:132_0": "Kiñca bhiyyo? ‘Cattattā’tiādivacanato.",
  "atk-abh01a6:132_1": "Vibhaṅgasmiñhi ‘‘vigatathinamiddhoti tassa thinamiddhassa cattattā vantattā muttattā pahīnattā paṭinissaṭṭhattā,",
  "atk-abh01a6:132_2": "tena vuccati vigatathinamiddho’’ti (vibha. 547) ca,",
  "atk-abh01a6:132_3": "‘‘idaṁ cittaṁ imamhā thinamiddhā sodheti visodheti parisodheti moceti vimoceti parimoceti,",
  "atk-abh01a6:132_4": "tena vuccati thinamiddhā cittaṁ parisodheti’’ cāti (vibha.",
  "atk-abh01a6:132_5": "551) – evaṁ ‘cattattā’tiādi vuttaṁ. Na ca ‘rūpaṁ’ evaṁ vuccati, tasmāpi arūpameva middhanti. Na, cittajassāsambhavavacanato.",
  "atk-abh01a6:132_6": "Tividhañhi middhaṁ – cittajaṁ utujaṁ āhārajañca.",
  "atk-abh01a6:132_7": "Tasmā yaṁ tattha cittajaṁ tassa vibhaṅge jhānacittehi asambhavo vutto,",
  "atk-abh01a6:132_8": "na arūpabhāvo sādhitoti rūpameva middhanti. Na, rūpabhāvāsiddhitova.",
  "atk-abh01a6:132_9": "Middhassa hi rūpabhāve siddhe sakkā etaṁ laddhuṁ.",
  "atk-abh01a6:132_10": "Tattha cittajassāsambhavo vutto.",
  "atk-abh01a6:132_11": "So eva ca na sijjhatīti arūpameva middhaṁ.",
  "atk-abh01a6:133_0": "Kiñca bhiyyo? Pahānavacanato. Bhagavatā hi ‘‘cha, bhikkhave,",
  "atk-abh01a6:133_1": "dhamme pahāya bhabbo paṭhamajjhānaṁ upasampajja viharituṁ; katame cha? Kāmacchandaṁ, byāpādaṁ, thinamiddhaṁ, uddhaccaṁ, kakkuccaṁ, vicikicchaṁ;",
  "atk-abh01a6:133_2": "kāmesu kho panassa ādīnavo sammapaññāya sudiṭṭho hotī’’ti (a. ni. 6.73) ca,",
  "atk-abh01a6:133_3": "‘‘ime pañca nīvaraṇe pahāya balavatiyā paññāya attatthaṁ vā paratthaṁ vā ñassatī’’ti (a. ni.",
  "atk-abh01a6:133_4": "5.51) ca ādīsu middhassāpi pahānaṁ vuttaṁ. Na ca rūpaṁ pahātabbaṁ.",
  "atk-abh01a6:133_5": "Yathāha – ‘‘rūpakkhandho abhiññeyyo, pariññeyyo, na pahātabbo,",
  "atk-abh01a6:133_6": "na bhāvetabbo na sacchikātabbo’’ti (vibha.",
  "atk-abh01a6:133_7": "1031) imassāpi pahānavacanato arūpameva middhanti. Na, rūpassāpi pahānavacanato. ‘‘Rūpaṁ, bhikkhave, na tumhākaṁ, taṁ pajahathā’’ti (ma. ni. 1.247; saṁ. ni. 3.33).",
  "atk-abh01a6:133_8": "Ettha hi rūpassāpi pahānaṁ vuttameva. Tasmā akāraṇametanti. Na, aññathā vuttattā. Tasmiñhi sutte ‘‘yo, bhikkhave,",
  "atk-abh01a6:133_9": "rūpe chandarāgavinayo taṁ tattha pahāna’’nti (saṁ. ni.",
  "atk-abh01a6:133_10": "3.25) evaṁ chandarāgappahānavasena rūpassa pahānaṁ vuttaṁ,",
  "atk-abh01a6:133_11": "na yathā ‘‘cha dhamme pahāya pañca nīvaraṇe pahāyā’’ti evaṁ pahātabbameva vuttanti, aññathā vuttattā, na rūpaṁ middhaṁ.",
  "atk-abh01a6:133_12": "Tasmā yānetāni ‘‘so ime pañca nīvaraṇe pahāya cetaso upakkilese’’tiādīni suttāni vuttāni,",
  "atk-abh01a6:133_13": "etehi ceva aññehi ca suttehi arūpameva middhanti veditabbaṁ. Tathā hi –",
  "atk-abh01a6:134_0": "‘‘Pañcime, bhikkhave,",
  "atk-abh01a6:134_1": "āvaraṇā nīvaraṇā cetaso ajjhāruhā paññāya dubbalīkaraṇā. Katame pañca? Kāmacchando, bhikkhave,",
  "atk-abh01a6:134_2": "āvaraṇo nīvaraṇo…pe… thinamiddhaṁ, bhikkhave,",
  "atk-abh01a6:134_3": "āvaraṇaṁ nīvaraṇaṁ cetaso ajjhāruhaṁ paññāya dubbalīkaraṇa’’nti (saṁ. ni. 5.220) ca, ‘‘thinamiddhanīvaraṇaṁ, bhikkhave,",
  "atk-abh01a6:134_4": "andhakaraṇaṁ acakkhukaraṇaṁ aññāṇakaraṇaṁ paññānirodhikaṁ vighātapakkhikaṁ anibbānasaṁvattanika’’nti (saṁ. ni. 5.221) ca, ‘‘evameva kho, brāhmaṇa,",
  "atk-abh01a6:134_5": "yasmiṁ samaye thinamiddhapariyuṭṭhitena cetasā viharati thinamiddhaparetenā’’ti (saṁ. ni. 5.236) ca, ‘‘ayoniso, bhikkhave,",
  "atk-abh01a6:134_6": "manasikaroto anuppanno ceva kāmacchando uppajjati…pe… anuppannañceva thinamiddhaṁ uppajjatī’’ti (saṁ. ni. 5.216) ca, ‘‘kevalohāyaṁ, bhikkhave,",
  "atk-abh01a6:134_7": "akusalarāsi yadidaṁ pañca nīvaraṇā’’ti (saṁ. ni. 5.371) ca –",
  "atk-abh01a6:135_0": "Evamādīni ca anekāni etassa arūpabhāvajotakāneva suttāni vuttāni.",
  "atk-abh01a6:135_1": "Yasmā cetaṁ arūpaṁ tasmā āruppepi uppajjati.",
  "atk-abh01a6:135_2": "Vuttañhetaṁ mahāpakaraṇe paṭṭhāne – ‘‘nīvaraṇaṁ dhammaṁ paṭicca nīvaraṇo dhammo uppajjati,",
  "atk-abh01a6:135_3": "na purejātapaccayā’’ti etassa vibhaṅge ‘‘āruppe kāmacchandanīvaraṇaṁ paṭicca thinamiddhaṁ… uddhaccaṁ avijjānīvaraṇa’’nti (paṭṭhā. 3.8.8) sabbaṁ vitthāretabbaṁ.",
  "atk-abh01a6:135_4": "Tasmā sanniṭṭhānamettha gantabbaṁ arūpameva middhanti.",
  "atk-abh01a6:136_0": "1166.",
  "atk-abh01a6:136_1": "Kukkuccaniddese akappiye kappiyasaññitātiādīni mūlato kukkuccadassanatthaṁ vuttāni.",
  "atk-abh01a6:136_2": "Evaṁsaññitāya hi kate vītikamme, niṭṭhite vatthujjhācāre,",
  "atk-abh01a6:136_3": "puna sañjātasatinopi ‘duṭṭhu mayā kata’nti evaṁ anutappamānassa pacchānutāpavasenetaṁ uppajjati.",
  "atk-abh01a6:136_4": "Tena taṁ mūlato dassetuṁ ‘akappiye kappiyasaññitā’tiādi vuttaṁ.",
  "atk-abh01a6:136_5": "Tattha akappiyabhojanaṁ kappiyasaññī hutvā paribhuñjati,",
  "atk-abh01a6:136_6": "akappiyamaṁsaṁ kappiyamaṁsasaññī hutvā, acchamaṁsaṁ sūkaramaṁsanti,",
  "atk-abh01a6:136_7": "dīpimaṁsaṁ vā migamaṁsanti khādati; kāle vītivatte kālasaññāya, pavāretvā appavāritasaññāya,",
  "atk-abh01a6:136_8": "pattasmiṁ raje patite paṭiggahitasaññāya bhuñjati – evaṁ ‘akappiye kappiyasaññāya’ vītikkamaṁ karoti nāma.",
  "atk-abh01a6:136_9": "Sūkaramaṁsaṁ pana acchamaṁsasaññāya khādamāno,",
  "atk-abh01a6:136_10": "kāle ca vikālasaññāya bhuñjamāno ‘kappiye akappiyasaññitāya’ vītikkamaṁ karoti nāma.",
  "atk-abh01a6:136_11": "Anavajjaṁ pana kiñcideva vajjasaññitāya,",
  "atk-abh01a6:136_12": "vajjañca anavajjasaññitāya karonto ‘anavajje vajjasaññāya vajje ca anavajjasaññāya’ vītikkamaṁ karoti nāma.",
  "atk-abh01a6:136_13": "Yasmā panetaṁ ‘‘akataṁ vata me kalyāṇaṁ, akataṁ kusalaṁ, akataṁ bhīruttāṇaṁ, kataṁ pāpaṁ, kataṁ luddaṁ,",
  "atk-abh01a6:136_14": "kataṁ kibbisa’’nti evaṁ anavajje vajjasaññitāyapi kate vītikkame uppajjati,",
  "atk-abh01a6:136_15": "tasmāssa aññampi vatthuṁ anujānanto yaṁ evarūpantiādimāha.",
  "atk-abh01a6:137_0": "Tattha kukkuccapadaṁ vuttatthameva.",
  "atk-abh01a6:137_1": "Kukkuccāyanākāro kukkuccāyanā.",
  "atk-abh01a6:137_2": "Kukkuccena ayitassa bhāvo kukkuccāyitattaṁ.",
  "atk-abh01a6:137_3": "Cetaso vippaṭisāroti ettha katākatassa sāvajjānavajjassa vā abhimukhagamanaṁ ‘vippaṭisāro’ nāma.",
  "atk-abh01a6:137_4": "Yasmā pana so kataṁ vā pāpaṁ akataṁ na karoti,",
  "atk-abh01a6:137_5": "akataṁ vā kalyāṇaṁ kataṁ na karoti,",
  "atk-abh01a6:137_6": "tasmā virūpo kucchito vā paṭisāroti ‘vippaṭisāro’. So pana cetaso,",
  "atk-abh01a6:137_7": "na sattassāti ñāpanatthaṁ ‘cetaso’ vippaṭisāroti vuttaṁ. Ayamassa sabhāvaniddeso.",
  "atk-abh01a6:137_8": "Uppajjamānaṁ pana kukkuccaṁ āraggamiva kaṁsapattaṁ manaṁ vilikhamānameva uppajjati, tasmā manovilekhoti vuttaṁ. Ayamassa kiccaniddeso.",
  "atk-abh01a6:137_9": "Yaṁ pana vinaye ‘‘atha kho āyasmā sāriputto bhagavatā paṭikkhittaṁ anuvasitvā anuvasitvā āvasathapiṇḍaṁ paribhuñjitu’’nti kukkuccāyanto na paṭiggahesīti (pāci. 204) kukkuccaṁ āgataṁ, na taṁ nīvaraṇaṁ.",
  "atk-abh01a6:137_10": "Na hi arahato ‘duṭṭhu mayā idaṁ kata’nti evaṁ anutāpo atthi.",
  "atk-abh01a6:137_11": "Nīvaraṇapatirūpakaṁ panetaṁ ‘kappati na kappatī’ti vīmaṁsanasaṅkhātaṁ vinayakukkuccaṁ nāma.",
  "atk-abh01a6:138_0": "1176.‘‘Katame dhammā nīvaraṇā ceva nīvaraṇasampayuttā cā’’ti padassa niddese yasmā thinamiddhaṁ aññamaññaṁ na vijahati,",
  "atk-abh01a6:138_1": "tasmā thinamiddhanīvaraṇaṁ avijjānīvaraṇena nīvaraṇañceva nīvaraṇasampayuttañcāti abhinditvā vuttaṁ.",
  "atk-abh01a6:138_2": "Yasmā pana uddhacce satipi kukkuccassa abhāvā kukkuccena vināpi uddhaccaṁ uppajjati, tasmā taṁ bhinditvā vuttaṁ.",
  "atk-abh01a6:138_3": "Yañca yena sampayogaṁ na gacchati, taṁ na yojitanti veditabbaṁ.",
  "atk-abh01a6:139_0": "Ime pana nīvaraṇe kilesapaṭipāṭiyāpi āharituṁ vaṭṭati maggapaṭipāṭiyāpi.",
  "atk-abh01a6:139_1": "Kilesapaṭipāṭiyā kāmacchandabyāpādā anāgāmimaggena pahīyanti,",
  "atk-abh01a6:139_2": "thinamiddhuddhaccāni arahattamaggena,",
  "atk-abh01a6:139_3": "kukkuccavicikicchā sotāpattimaggena, avijjā arahattamaggena.",
  "atk-abh01a6:139_4": "Maggapaṭipāṭiyā sotāpattimaggena kukkuccavicikicchā pahīyanti,",
  "atk-abh01a6:139_5": "anāgāmimaggena kāmacchandabyāpādā,",
  "atk-abh01a6:139_6": "arahattamaggena thinamiddhuddhaccāvijjāti.",
  "atk-abh01a6:140_0": "1182.",
  "atk-abh01a6:140_1": "Parāmāsagocchake te dhamme ṭhapetvāti pucchāsabhāgena bahuvacanaṁ kataṁ.",
  "atk-abh01a6:141_0": "1219.",
  "atk-abh01a6:141_1": "Upādānaniddese vatthusaṅkhātaṁ kāmaṁ upādiyatīti kāmupādānaṁ kāmo ca so upādānañcātipi kāmupādānaṁ. Upādānanti daḷhaggahaṇaṁ.",
  "atk-abh01a6:141_2": "Daḷhattho hi ettha upasaddo upāyāsaupakaṭṭhādīsu viya.",
  "atk-abh01a6:141_3": "Tathā diṭṭhi ca sā upādānañcāti diṭṭhupādānaṁ.",
  "atk-abh01a6:141_4": "Diṭṭhiṁ upādiyatīti diṭṭhupādānaṁ.",
  "atk-abh01a6:141_5": "‘Sassato attā ca loko cā’tiādīsu (dī. ni.",
  "atk-abh01a6:141_6": "1.31) hi purimadiṭṭhiṁ uttaradiṭṭhi upādiyahi.",
  "atk-abh01a6:141_7": "Tathā sīlabbataṁ upādiyatīti sīlabbatupādānaṁ.",
  "atk-abh01a6:141_8": "Sīlabbatañca taṁ upādānañcātipi sīlabbatupādānaṁ.",
  "atk-abh01a6:141_9": "Gosīlagovatādīni hi ‘evaṁ suddhī’ti abhinivesato sayameva upādānāni. Tathā, vadanti etenāti ‘vādo’;",
  "atk-abh01a6:141_10": "upādiyanti etenāti ‘upādānaṁ’. Kiṁ vadanti, upādiyanti vā? Attānaṁ.",
  "atk-abh01a6:141_11": "Attano vādupādānaṁ attavādupādānaṁ;",
  "atk-abh01a6:141_12": "‘attavādamattameva vā attā’ti upādiyanti etenāti attavādupādānaṁ.",
  "atk-abh01a6:142_0": "1220.Yo kāmesu kāmacchandoti etthāpi vatthukāmāva anavasesato kāmāti adhippetā.",
  "atk-abh01a6:142_1": "Tasmā vatthukāmesu kāmacchando idha kāmupādānanti anāgāminopi taṁ siddhaṁ hoti.",
  "atk-abh01a6:142_2": "Pañcakāmaguṇavatthuko panassa kāmarāgova natthīti.",
  "atk-abh01a6:143_0": "1221.",
  "atk-abh01a6:143_1": "Diṭṭhupādānaniddese natthi dinnanti. Dinnaṁ nāma atthi,",
  "atk-abh01a6:143_2": "sakkā kassaci kiñci dātunti jānāti;",
  "atk-abh01a6:143_3": "dinnassa pana phalaṁ vipāko natthīti gaṇhāti. Natthi yiṭṭhanti. Yiṭṭhaṁ vuccati mahāyāgo. Taṁ yajituṁ sakkāti jānāti;",
  "atk-abh01a6:143_4": "yiṭṭhassa pana phalaṁ vipāko natthīti gaṇhāti.",
  "atk-abh01a6:143_5": "Natthi hutanti āhunapāhunamaṅgalakiriyā. Taṁ kātuṁ sakkāti jānāti;",
  "atk-abh01a6:143_6": "tassa pana phalaṁ vipāko natthīti gaṇhāti. Natthi,",
  "atk-abh01a6:143_7": "sukatadukkaṭānanti ettha dasa kusalakammapathā sukatakammāni nāma.",
  "atk-abh01a6:143_8": "Dasa akusalakammapathā dukkaṭakammāni nāma.",
  "atk-abh01a6:143_9": "Tesaṁ atthibhāvaṁ jānāti phalaṁ vipāko pana natthīti gaṇhāti.",
  "atk-abh01a6:143_10": "Natthi ayaṁ lokoti paraloke ṭhito imaṁ lokaṁ natthīti gaṇhāti.",
  "atk-abh01a6:143_11": "Natthi paralokoti idha loke ṭhito paralokaṁ natthīti gaṇhāti.",
  "atk-abh01a6:143_12": "Natthi mātā natthi pitāti mātāpitūnaṁ atthibhāvaṁ jānāti,",
  "atk-abh01a6:143_13": "tesu katapaccayena koci phalaṁ vipāko natthīti gaṇhāti.",
  "atk-abh01a6:143_14": "Natthi sattā opapātikāti cavanakaupapajjanakā sattā natthīti gaṇhāti.",
  "atk-abh01a6:143_15": "Sammaggatā sammā paṭipannāti anulomapaṭipadaṁ paṭipannā dhammikasamaṇabrāhmaṇā lokasmiṁ natthīti gaṇhāti.",
  "atk-abh01a6:143_16": "Ye imañca lokaṁ parañca lokaṁ sayaṁ abhiññā sacchikatvā pavedentīti imañca lokaṁ parañca lokaṁ attanāva abhivisiṭṭhena ñāṇena ñatvā pavedanasamattho sabbaññū buddho nāma natthīti gaṇhāti.",
  "atk-abh01a6:144_0": "Imāni pana upādānāni kilesapaṭipāṭiyāpi āharituṁ vaṭṭati maggapaṭipāṭiyāpi.",
  "atk-abh01a6:144_1": "Kilesapaṭipāṭiyā kāmupādānaṁ catūhi maggehi pahīyati, sesāni tīṇi sotāpattimaggena.",
  "atk-abh01a6:144_2": "Maggapaṭipāṭiyā sotāpattimaggena diṭṭhupādānādīni pahīyanti, catūhi maggehi kāmupādānanti.",
  "atk-abh01a6:145_0": "1235.",
  "atk-abh01a6:145_1": "Kilesagocchake kilesā eva kilesavatthūni.",
  "atk-abh01a6:145_2": "Vasanti vā ettha akhīṇāsavā sattā lobhādīsu patiṭṭhitattāti ‘vatthūni’.",
  "atk-abh01a6:145_3": "Kilesā ca te tappatiṭṭhānaṁ sattānaṁ vatthūni cāti ‘kilesavatthūni’.",
  "atk-abh01a6:145_4": "Yasmā cettha anantarapaccayādibhāvena uppajjamānā kilesāpi vasanti eva nāma,",
  "atk-abh01a6:145_5": "tasmā kilesānaṁ vatthūnītipi ‘kilesavatthūni’.",
  "atk-abh01a6:146_0": "1236.Tattha katamo lobho?",
  "atk-abh01a6:146_1": "Yo rāgo sārāgoti ayaṁ pana lobho hetugocchake ganthagocchake imasmiṁ kilesagocchaketi tīsu ṭhānesu atirekapadasatena niddiṭṭho.",
  "atk-abh01a6:146_2": "Āsavasaṁyojanaoghayoganīvaraṇaupādānagocchakesu aṭṭhahi aṭṭhahi padehi niddiṭṭho.",
  "atk-abh01a6:146_3": "Svāyaṁ atirekapadasatena niddiṭṭhaṭṭhānepi aṭṭhahi aṭṭhahi padehi niddiṭṭhaṭṭhānepi nippadesatova gahitoti veditabbo.",
  "atk-abh01a6:146_4": "Tesu hetuganthanīvaraṇaupādānakilesagocchakesu catumaggavajjhā taṇhā ekeneva koṭṭhāsena ṭhitā.",
  "atk-abh01a6:146_5": "Āsavasaṁyojanaoghayogesu catumaggavajjhāpi dve koṭṭhāsā hutvā ṭhitā. Kathaṁ?",
  "atk-abh01a6:146_6": "Āsavesu kāmāsavo bhavāsavoti,",
  "atk-abh01a6:146_7": "saṁyojanesu kāmarāgasaṁyojanaṁ bhavarāgasaṁyojananti, oghesu kāmogho bhavoghoti, yogesu kāmayogo bhavayogoti.",
  "atk-abh01a6:147_0": "Imāni pana kilesavatthūni kilesapaṭipāṭiyāpi āharituṁ vaṭṭati maggapaṭipāṭiyāpi.",
  "atk-abh01a6:147_1": "Kilesapaṭipāṭiyā lobho catūhi maggehi pahīyati, doso anāgāmimaggena, mohamānā arahattamaggena,",
  "atk-abh01a6:147_2": "diṭṭhivicikicchā sotāpattimaggena, thinādīni arahattamaggena.",
  "atk-abh01a6:147_3": "Maggapaṭipāṭiyā sotāpattimaggena diṭṭhivicikicchā pahīyanti, anāgāmimaggena doso, arahattamaggena sesā sattāti.",
  "atk-abh01a6:148_0": "1287.",
  "atk-abh01a6:148_1": "Kāmāvacaraniddese heṭṭhatoti heṭṭhābhāgena.",
  "atk-abh01a6:148_2": "Avīcinirayanti vā aggijālānaṁ vā sattānaṁ vā dukkhavedanāya vīci, antaraṁ, chiddaṁ ettha natthīti avīci.",
  "atk-abh01a6:148_3": "Sukhasaṅkhāto ayo ettha natthīti nirayo.",
  "atk-abh01a6:148_4": "Niratiatthenapi nirassādatthenapi nirayo.",
  "atk-abh01a6:148_5": "Pariyantaṁ karitvāti taṁ avīcisaṅkhātaṁ nirayaṁ antaṁ katvā. Uparitoti uparibhāgena.",
  "atk-abh01a6:148_6": "Paranimmitavasavattideveti paranimmitesu kāmesu vasaṁ vattanato evaṁladdhavohāre deve.",
  "atk-abh01a6:148_7": "Anto karitvāti anto pakkhipitvā.",
  "atk-abh01a6:148_8": "Yaṁ etasmiṁ antareti ye etasmiṁ okāse.",
  "atk-abh01a6:148_9": "Etthāvacarāti iminā yasmā etasmiṁ antare aññepi caranti kadāci katthaci sambhavato,",
  "atk-abh01a6:148_10": "tasmā tesaṁ asaṅgaṇhanatthaṁ ‘avacarā’ti vuttaṁ.",
  "atk-abh01a6:148_11": "Tena ye etasmiṁ antare ogāḷhā hutvā caranti sabbattha sadā ca sambhavato,",
  "atk-abh01a6:148_12": "adhobhāge caranti avīcinirayassa heṭṭhā bhūtupādāyapavattibhāvena, tesaṁ saṅgaho kato hoti. Te hi avagāḷhāva caranti,",
  "atk-abh01a6:148_13": "adhobhāgeva carantīti avacarā.",
  "atk-abh01a6:148_14": "Ettha pariyāpannāti iminā pana yasmā ete etthāvacarā aññatthāpi avacaranti,",
  "atk-abh01a6:148_15": "na pana tattha pariyāpannā honti,",
  "atk-abh01a6:148_16": "tasmā tesaṁ aññatthāpi avacarantānaṁ pariggaho kato hoti.",
  "atk-abh01a6:148_17": "Idāni te ettha pariyāpannadhamme rāsisuññatapaccayabhāvato ceva sabhāvato ca dassento khandhātiādimāha.",
  "atk-abh01a6:149_0": "1289.",
  "atk-abh01a6:149_1": "Rūpāvacaraniddese brahmalokanti paṭhamajjhānabhūmisaṅkhātaṁ brahmaṭṭhānaṁ.",
  "atk-abh01a6:149_2": "Sesamettha kāmāvacaraniddese vuttanayeneva veditabbaṁ.",
  "atk-abh01a6:149_3": "Samāpannassa vātiādīsu paṭhamapadena kusalajjhānaṁ vuttaṁ, dutiyena vipākajjhānaṁ,",
  "atk-abh01a6:149_4": "vuttaṁ tatiyena kiriyajjhānaṁ vuttanti veditabbaṁ.",
  "atk-abh01a6:150_0": "1291.",
  "atk-abh01a6:150_1": "Arūpāvacaraniddese ākāsānañcāyatanūpageti ākāsānañcāyatanasaṅkhātaṁ bhavaṁ upagate. Dutiyapadepi eseva nayo.",
  "atk-abh01a6:150_2": "Sesaṁ heṭṭhā vuttanayeneva veditabbaṁ.",
  "atk-abh01a6:151_0": "1301.",
  "atk-abh01a6:151_1": "Saraṇadukaniddese yvāyaṁ tīsu akusalamūlesu moho,",
  "atk-abh01a6:151_2": "so lobhasampayutto ca lobhena saraṇo,",
  "atk-abh01a6:151_3": "dosasampayutto ca dosena saraṇo.",
  "atk-abh01a6:151_4": "Vicikicchuddhaccasampayutto pana moho diṭṭhisampayuttena ceva rūparāgaarūparāgasaṅkhātena ca rāgaraṇena pahānekaṭṭhabhāvato saraṇo sarajoti veditabbo.",
  "atk-abh01a6:152_0": "Suttantikadukanikkhepakathā",
  "atk-abh01a6:153_0": "1303.",
  "atk-abh01a6:153_1": "Suttantikadukesu mātikākathāyaṁ atthato vivecitattā yāni ca nesaṁ niddesapadāni tesampi heṭṭhā vuttanayeneva suviññeyyattā yebhuyyena uttānatthāni eva.",
  "atk-abh01a6:153_2": "Idaṁ panettha visesamattaṁ – vijjūpamaduke tāva cakkhumā kira puriso meghandhakāre rattiṁ maggaṁ paṭipajji.",
  "atk-abh01a6:153_3": "Tassa andhakāratāya maggo na paññāyi.",
  "atk-abh01a6:153_4": "Vijju niccharitvā andhakāraṁ viddhaṁsesi.",
  "atk-abh01a6:153_5": "Athassa andhakāravigamā maggo pākaṭo ahosi.",
  "atk-abh01a6:153_6": "So dutiyampi gamanaṁ abhinīhari. Dutiyampi andhakāro otthari. Maggo na paññāyi.",
  "atk-abh01a6:153_7": "Vijju niccharitvā taṁ viddhaṁsesi.",
  "atk-abh01a6:153_8": "Vigate andhakāre maggo pākaṭo ahosi. Tatiyampi gamanaṁ abhinīhari. Andhakāro otthari. Maggo na paññāyi.",
  "atk-abh01a6:153_9": "Vijju niccharitvā andhakāraṁ viddhaṁsesi.",
  "atk-abh01a6:154_0": "Tattha cakkhumato purisassa andhakāre maggapaṭipajjanaṁ viya ariyasāvakassa sotāpattimaggatthāya vipassanārambho.",
  "atk-abh01a6:154_1": "Andhakāre maggassa apaññāyanakālo viya saccacchādakatamaṁ.",
  "atk-abh01a6:154_2": "Vijjuyā niccharitvā andhakārassa viddhaṁsitakālo viya sotāpattimaggobhāsena uppajjitvā saccacchādakatamassa vinoditakālo.",
  "atk-abh01a6:154_3": "Vigate andhakāre maggassa pākaṭakālo viya sotāpattimaggassa catunnaṁ saccānaṁ pākaṭakālo.",
  "atk-abh01a6:154_4": "Maggassa pākaṭaṁ pana maggasamaṅgipuggalassa pākaṭameva.",
  "atk-abh01a6:154_5": "Dutiyagamanābhinīhāro viya sakadāgāmimaggatthāya vipassanārambho.",
  "atk-abh01a6:154_6": "Andhakāre maggassa apaññāyanakālo viya saccacchādakatamaṁ.",
  "atk-abh01a6:154_7": "Dutiyaṁ vijjuyā niccharitvā andhakārassa viddhaṁsitakālo viya sakadāgāmimaggobhāsena uppajjitvā saccacchādakatamassa vinoditakālo.",
  "atk-abh01a6:154_8": "Vigate andhakāre maggassa pākaṭakālo viya sakadāgāmimaggassa catunnaṁ saccānaṁ pākaṭakālo.",
  "atk-abh01a6:154_9": "Maggassa pākaṭaṁ pana maggasamaṅgipuggalassa pākaṭameva.",
  "atk-abh01a6:154_10": "Tatiyagamanābhinīhāro viya anāgāmimaggatthāya vipassanārambho.",
  "atk-abh01a6:154_11": "Andhakāre maggassa apaññāyanakālo viya saccacchādakatamaṁ.",
  "atk-abh01a6:154_12": "Tatiyaṁ vijjuyā niccharitvā andhakārassa viddhaṁsitakālo viya anāgāmimaggobhāsena uppajjitvā saccacchādakatamassa vinoditakālo.",
  "atk-abh01a6:154_13": "Vigate andhakāre maggassa pākaṭakālo viya anāgāmimaggassa catunnaṁ saccānaṁ pākaṭakālo.",
  "atk-abh01a6:154_14": "Maggassa pākaṭaṁ pana maggasamaṅgipuggalassa pākaṭameva.",
  "atk-abh01a6:155_0": "Vajirassa pana pāsāṇo vā maṇi vā abhejjo nāma natthi.",
  "atk-abh01a6:155_1": "Yattha patati taṁ vinividdhameva hoti.",
  "atk-abh01a6:155_2": "Vajiraṁ khepentaṁ asesetvā khepeti.",
  "atk-abh01a6:155_3": "Vajirena gatamaggo nāma puna pākatiko na hoti.",
  "atk-abh01a6:155_4": "Evameva arahattamaggassa avajjhakileso nāma natthi.",
  "atk-abh01a6:155_5": "Sabbakilese vinivijjhati vajiraṁ viya.",
  "atk-abh01a6:155_6": "Arahattamaggopi kilese khepento asesetvā khepeti.",
  "atk-abh01a6:155_7": "Vajirena gatamaggassa puna pākatikattābhāvo viya arahattamaggena pahīnakilesānaṁ puna paccudāvattanaṁ nāma natthīti.",
  "atk-abh01a6:156_0": "1307.Bāladukaniddese bālesu ahirikānottappāni pākaṭāni,",
  "atk-abh01a6:156_1": "mūlāni ca sesānaṁ bāladhammānaṁ.",
  "atk-abh01a6:156_2": "Ahiriko hi anottappī ca na kiñci akusalaṁ na karoti nāmāti.",
  "atk-abh01a6:156_3": "Etāni dve paṭhamaṁyeva visuṁ vuttāni. Sukkapakkhepi ayameva nayo. Tathā kaṇhaduke.",
  "atk-abh01a6:157_0": "1311.Tapanīyadukaniddese katattā ca akatattā ca tapanaṁ veditabbaṁ.",
  "atk-abh01a6:157_1": "Kāyaduccaritādīni hi katattā tapanti, kāyasucaritādīni akatattā.",
  "atk-abh01a6:157_2": "Tathā hi puggalo ‘kataṁ me kāyaduccarita’nti tappati,",
  "atk-abh01a6:157_3": "‘akataṁ me kāyasucarita’nti tappati.",
  "atk-abh01a6:157_4": "‘Kataṁ me vacīduccarita’nti tappati…pe… ‘akataṁ me manosucarita’nti tappati. Atapanīyepi eseva nayo.",
  "atk-abh01a6:157_5": "Kalyāṇakārī hi puggalo ‘kataṁ me kāyasucarita’nti na tappati,",
  "atk-abh01a6:157_6": "‘akataṁ me kāyaduccarita’nti na tappati…pe… ‘akataṁ me manoduccarita’nti na tappatīti (a. ni. 2.3).",
  "atk-abh01a6:158_0": "1313.Adhivacanadukaniddese yā tesaṁ tesaṁ dhammānanti sabbadhammaggahaṇaṁ. Saṅkhāyatīti saṅkhā, saṁkathiyatīti attho. Kinti saṁkathiyati?",
  "atk-abh01a6:158_1": "Ahanti mamanti paroti parassāti sattoti bhāvoti posoti puggaloti naroti māṇavoti tissoti dattoti,",
  "atk-abh01a6:158_2": "‘mañco pīṭhaṁ bhisi bimbohanaṁ’ ‘vihāro pariveṇaṁ dvāraṁ vātapāna’nti evaṁ anekehi ākārehi saṁkathiyatīti ‘saṅkhā’. Samaññāyatīti samaññā. Kinti samaññāyati?",
  "atk-abh01a6:158_3": "‘Ahanti…pe… vātapāna’nti samaññāyatīti ‘samaññā’. Paññāpiyatīti paññatti. Vohariyatīti vohāro. Kinti vohariyati?",
  "atk-abh01a6:158_4": "‘Aha’nti…pe… ‘vātapāna’nti vohariyatīti vohāro.",
  "atk-abh01a6:159_0": "Nāmanti catubbidhaṁ nāmaṁ – sāmaññanāmaṁ guṇanāmaṁ kittimanāmaṁ opapātikanāmanti.",
  "atk-abh01a6:159_1": "Tattha paṭhamakappikesu mahājanena sammannitvā ṭhapitattā mahāsammatoti rañño nāmaṁ ‘sāmaññanāmaṁ’ nāma.",
  "atk-abh01a6:159_2": "Yaṁ sandhāya vuttaṁ – ‘‘mahājanasammatoti kho, vāseṭṭha,",
  "atk-abh01a6:159_3": "mahāsammato tveva paṭhamaṁ akkharaṁ upanibbatta’’nti (dī. ni. 3.131).",
  "atk-abh01a6:159_4": "Dhammakathiko paṁsukūliko vinayadharo tepiṭako saddho pasannoti evarūpaṁ guṇato āgatanāmaṁ ‘guṇanāmaṁ’ nāma.",
  "atk-abh01a6:159_5": "Bhagavā arahaṁ sammāsambuddhotiādīnipi tathāgatassa anekāni nāmasatāni guṇanāmāneva. Tena vuttaṁ –",
  "atk-abh01a6:160_0": "‘‘Asaṅkhyeyyāni nāmāni, saguṇena mahesino;",
  "atk-abh01a6:161_0": "Guṇena nāmamuddheyyaṁ, api nāmasahassato’’ti.",
  "atk-abh01a6:162_0": "Yaṁ pana jātassa kumārakassa nāmaggahaṇadivase dakkhiṇeyyānaṁ sakkāraṁ katvā samīpe ṭhitā ñātakā kappetvā pakappetvā ‘ayaṁ asukonāmā’ti nāmaṁ karonti, idaṁ ‘kittimanāma’ nāma.",
  "atk-abh01a6:162_1": "Yā pana purimapaññatti pacchimapaññattiyaṁ patati,",
  "atk-abh01a6:162_2": "purimavohāro pacchimavohāre patati,",
  "atk-abh01a6:162_3": "seyyathidaṁ – purimakappepi cando candoyeva nāma, etarahipi candova.",
  "atk-abh01a6:162_4": "Atīte sūriyo… samuddo… pathavī… pabbato pabbatoyeva, nāma,",
  "atk-abh01a6:162_5": "etarahipi pabbatoyevāti idaṁ ‘opapātikanāmaṁ’ nāma.",
  "atk-abh01a6:162_6": "Idaṁ catubbidhampi nāmaṁ ettha nāmameva hoti.",
  "atk-abh01a6:163_0": "Nāmakammanti nāmakaraṇaṁ. Nāmadheyyanti nāmaṭṭhapanaṁ. Niruttīti nāmanirutti. Byañjananti nāmabyañjanaṁ.",
  "atk-abh01a6:163_1": "Yasmā panetaṁ atthaṁ byañjeti tasmā evaṁ vuttaṁ. Abhilāpoti nāmābhilāpova.",
  "atk-abh01a6:163_2": "Sabbeva dhammā adhivacanapathāti adhivacanassa nopathadhammo nāma natthi.",
  "atk-abh01a6:163_3": "Ekadhammo sabbadhammesu nipatati,",
  "atk-abh01a6:163_4": "sabbadhammā ekadhammasmiṁ nipatanti. Kathaṁ?",
  "atk-abh01a6:163_5": "Ayañhi nāmapaññatti ekadhammo,",
  "atk-abh01a6:163_6": "so sabbesu catubhūmakadhammesu nipatati.",
  "atk-abh01a6:163_7": "Sattopi saṅkhāropi nāmato muttako nāma natthi.",
  "atk-abh01a6:164_0": "Aṭavīpabbatādīsu rukkhopi jānapadānaṁ bhāro.",
  "atk-abh01a6:164_1": "Te hi ‘ayaṁ kiṁ rukkho nāmā’ti puṭṭhā ‘khadiro’ ‘palāso’ti attanā jānanakanāmaṁ kathenti.",
  "atk-abh01a6:164_2": "Yassa nāmaṁ na jānanti tampi ‘anāmako’ nāmāti vadanti.",
  "atk-abh01a6:164_3": "Tampi tassa nāmadheyyameva hutvā tiṭṭhati.",
  "atk-abh01a6:164_4": "Samudde macchakacchapādīsupi eseva nayo.",
  "atk-abh01a6:164_5": "Itare dve dukā iminā samānatthā eva.",
  "atk-abh01a6:165_0": "1316.Nāmarūpaduke nāmakaraṇaṭṭhena ca namanaṭṭhena ca nāmanaṭṭhena ca nāmaṁ.",
  "atk-abh01a6:165_1": "Tattha cattāro khandhā tāva nāmakaraṇaṭṭhena ‘nāmaṁ’.",
  "atk-abh01a6:165_2": "Yathā hi mahājanasammatattā mahāsammatassa mahāsammatoti nāmaṁ ahosi,",
  "atk-abh01a6:165_3": "yathā vā mātāpitaro ‘ayaṁ tisso nāma hotu,",
  "atk-abh01a6:165_4": "phusso nāma hotū’ti evaṁ puttassa kittimanāmaṁ karonti,",
  "atk-abh01a6:165_5": "yathā vā ‘dhammakathiko’ ‘vinayadharo’ti guṇato nāmaṁ āgacchati, na evaṁ vedanādīnaṁ.",
  "atk-abh01a6:165_6": "Vedanādayo hi mahāpathavīādayo viya attano nāmaṁ karontāva uppajjanti.",
  "atk-abh01a6:165_7": "Tesu uppannesu tesaṁ nāmaṁ uppannameva hoti.",
  "atk-abh01a6:165_8": "Na hi vedanaṁ uppannaṁ ‘tvaṁ vedanā nāma hohī’ti koci bhaṇati.",
  "atk-abh01a6:165_9": "Na ca tassā nāmaggahaṇakiccaṁ atthi.",
  "atk-abh01a6:165_10": "Yathā pathaviyā uppannāya ‘tvaṁ pathavī nāma hohī’ti nāmaggahaṇakiccaṁ natthi,",
  "atk-abh01a6:165_11": "cakkavāḷasinerucandimasūriyanakkhattesu uppannesu ‘tvaṁ cakkavāḷaṁ nāma hohi tvaṁ nakkhattaṁ nāma hohī’ti nāmaggahaṇakiccaṁ natthi, nāmaṁ uppannameva hoti,",
  "atk-abh01a6:165_12": "opapātikapaññattiyaṁ nipatati,",
  "atk-abh01a6:165_13": "evaṁ vedanāya uppannāya ‘tvaṁ vedanā nāma hohī’ti nāmaggahaṇakiccaṁ natthi.",
  "atk-abh01a6:165_14": "Tāya uppannāya vedanāti nāmaṁ uppannameva hoti.",
  "atk-abh01a6:165_15": "Opapātikapaññattiyaṁ nipatati. Saññādīsupi eseva nayo.",
  "atk-abh01a6:165_16": "Atītepi hi vedanā vedanāyeva,",
  "atk-abh01a6:165_17": "saññā… saṅkhārā… viññāṇaṁ viññāṇameva. Anāgatepi, paccuppannepi.",
  "atk-abh01a6:165_18": "Nibbānaṁ pana sadāpi nibbānamevāti. ‘Nāmakaraṇaṭṭhena’ nāmaṁ.",
  "atk-abh01a6:166_0": "‘Namanaṭṭhenā’pi cettha cattāro khandhā nāmaṁ.",
  "atk-abh01a6:166_1": "Te hi ārammaṇābhimukhā namanti.",
  "atk-abh01a6:166_2": "‘Nāmanaṭṭhena’ sabbampi nāmaṁ.",
  "atk-abh01a6:166_3": "Cattāro hi khandhā ārammaṇe aññamaññaṁ nāmenti.",
  "atk-abh01a6:166_4": "Nibbānaṁ ārammaṇādhipatipaccayatāya attani anavajjadhamme nāmeti.",
  "atk-abh01a6:167_0": "1318.",
  "atk-abh01a6:167_1": "Avijjābhavataṇhā vaṭṭamūlasamudācāradassanatthaṁ gahitā.",
  "atk-abh01a6:168_0": "1320.Bhavissati attā ca loko cāti khandhapañcakaṁ attā ca loko cāti gahetvā ‘taṁ bhavissatī’ti gahaṇākārena niviṭṭhā sassatadiṭṭhi.",
  "atk-abh01a6:168_1": "Dutiyā ‘na bhavissatī’ti ākārena niviṭṭhā ucchedadiṭṭhi.",
  "atk-abh01a6:169_0": "1326.Pubbantaṁārabbhāti atītakoṭṭhāsaṁ ārammaṇaṁ karitvā.",
  "atk-abh01a6:169_1": "Iminā brahmajāle āgatā aṭṭhārasa pubbantānudiṭṭhiyo gahitā.",
  "atk-abh01a6:169_2": "Aparantaṁ ārabbhāti anāgatakoṭṭhāsaṁ ārammaṇaṁ karitvā.",
  "atk-abh01a6:169_3": "Iminā tattheva āgatā catucattālīsa aparantānudiṭṭhiyo gahitā.",
  "atk-abh01a6:170_0": "1332.",
  "atk-abh01a6:170_1": "Dovacassatāniddese sahadhammike vuccamāneti sahadhammikaṁ nāma yaṁ bhagavatā paññattaṁ sikkhāpadaṁ,",
  "atk-abh01a6:170_2": "tasmiṁ vatthuṁ dassetvā āpattiṁ āropetvā ‘idaṁ nāma tvaṁ āpattiṁ āpanno,",
  "atk-abh01a6:170_3": "iṅgha desehi vuṭṭhāhi paṭikarohī’ti vuccamāne.",
  "atk-abh01a6:170_4": "Dovacassāyantiādīsu evaṁ codiyamānassa paṭicodanāya vā appadakkhiṇagāhitāya vā dubbacassa kammaṁ dovacassāyaṁ.",
  "atk-abh01a6:170_5": "Tadeva dovacassantipi vuccati. Tassa bhāvo dovacassiyaṁ. Itaraṁ tasseva vevacanaṁ.",
  "atk-abh01a6:170_6": "Vippaṭikūlagāhitāti vilomagāhitā.",
  "atk-abh01a6:170_7": "Vilomagahaṇasaṅkhātena vipaccanīkena sātaṁ assāti vipaccanīkasāto.",
  "atk-abh01a6:170_8": "‘Paṭāṇikagahaṇaṁ gahetvā ekapadeneva taṁ nissaddamakāsi’nti sukhaṁ paṭilabhantassetaṁ adhivacanaṁ.",
  "atk-abh01a6:170_9": "Tassa bhāvo vipaccanīkasātatā.",
  "atk-abh01a6:170_10": "Ovādaṁ anādiyanavasena anādarassa bhāvo anādariyaṁ. Itaraṁ tasseva vevacanaṁ. Anādiyanākāro vā anādaratā.",
  "atk-abh01a6:170_11": "Garuvāsaṁ avasanavasena uppanno agāravabhāvo agāravatā.",
  "atk-abh01a6:170_12": "Sajeṭṭhakavāsaṁ avasanavasena uppanno appaṭissavabhāvo appaṭissavatā.",
  "atk-abh01a6:170_13": "Ayaṁ vuccatīti ayaṁ evarūpā dovacassatā nāma vuccati.",
  "atk-abh01a6:170_14": "Atthato panesā tenākārena pavattā cattāro khandhā, saṅkhārakkhandhoyeva vāti. Pāpamittatādīsupi eseva nayo.",
  "atk-abh01a6:170_15": "Dovacassatā pāpamittatādayo hi visuṁ cetasikadhammā nāma natthi.",
  "atk-abh01a6:171_0": "1333.",
  "atk-abh01a6:171_1": "Natthi etesaṁ saddhāti assaddhā;",
  "atk-abh01a6:171_2": "buddhādīni vatthūni na saddahantīti attho.",
  "atk-abh01a6:171_3": "Dussīlāti sīlassa dunnāmaṁ natthi, nissīlāti attho. Appassutāti sutarahitā.",
  "atk-abh01a6:171_4": "Pañca macchariyāni etesaṁ atthīti maccharino. Duppaññāti nippaññā. Sevanakavasena sevanā. Balavasevanā nisevanā.",
  "atk-abh01a6:171_5": "Sabbatobhāgena sevanā saṁsevanā.",
  "atk-abh01a6:171_6": "Upasaggavasena vā padaṁ vaḍḍhitaṁ. Tīhipi sevanāva kathitā. Bhajanāti upasaṅkamanā.",
  "atk-abh01a6:171_7": "Sambhajanāti sabbatobhāgena bhajanā.",
  "atk-abh01a6:171_8": "Upasaggavasena vā padaṁ vaḍḍhitaṁ. Bhattīti daḷhabhatti.",
  "atk-abh01a6:171_9": "Sambhattīti sabbatobhāgena bhatti.",
  "atk-abh01a6:171_10": "Upasaggavasena vā padaṁ vaḍḍhitaṁ.",
  "atk-abh01a6:171_11": "Dvīhipi daḷhabhatti eva kathitā.",
  "atk-abh01a6:171_12": "Taṁsampavaṅkatāti tesu puggalesu kāyena ceva cittena ca sampavaṅkabhāvo;",
  "atk-abh01a6:171_13": "tanninnatā tappoṇatā tappabbhāratāti attho.",
  "atk-abh01a6:172_0": "1334.",
  "atk-abh01a6:172_1": "Sovacassatādukaniddesopi vuttapaṭipakkhanayena veditabbo.",
  "atk-abh01a6:173_0": "1336.Pañcapiāpattikkhandhāti mātikāniddesena ‘pārājikaṁ saṅghādisesaṁ pācittiyaṁ pāṭidesanīyaṁ dukkaṭa’nti imā pañca āpattiyo.",
  "atk-abh01a6:173_1": "Sattapi āpattikkhandhāti vinayaniddesena ‘pārājikaṁ saṅghādisesaṁ thullaccayaṁ pācittiyaṁ pāṭidesanīyaṁ dukkaṭaṁ dubbhāsita’nti imā satta āpattiyo.",
  "atk-abh01a6:173_2": "Tattha saha vatthunā tāsaṁ āpattīnaṁ paricchedajānanakapaññā āpattikusalatā nāma.",
  "atk-abh01a6:173_3": "Saha kammavācāya āpattivuṭṭhānaparicchedajānanakapaññā pana āpattivuṭṭhānakusalatā nāma.",
  "atk-abh01a6:174_0": "1338. Samāpajjitabbato samāpatti.",
  "atk-abh01a6:174_1": "Saha parikammena appanāparicchedajānanakapaññā pana samāpattikusalatā nāma.",
  "atk-abh01a6:174_2": "‘Cande vā sūriye vā nakkhatte vā ettakaṁ ṭhānaṁ gate vuṭṭhahissāmī’ti avirajjhitvā tasmiṁyeva samaye vuṭṭhānakapaññāya atthitāya samāpattivuṭṭhānakusalatā nāma.",
  "atk-abh01a6:175_0": "1340.",
  "atk-abh01a6:175_1": "Aṭṭhārasannaṁ dhātūnaṁ uggahamanasikārasavanadhāraṇaparicchedajānanakapaññā dhātukusalatā nāma.",
  "atk-abh01a6:175_2": "Tāsaṁyeva uggahamanasikārajānanakapaññā manasikārakusalatā nāma.",
  "atk-abh01a6:176_0": "1342.",
  "atk-abh01a6:176_1": "Dvādasannaṁ āyatanānaṁ uggahamanasikārasavanadhāraṇaparicchedajānanakapaññā latā nāma.",
  "atk-abh01a6:176_2": "Tīsupi vā etāsu kusalatāsu uggaho manasikāro savanaṁ sammasanaṁ paṭivedho paccavekkhaṇāti sabbaṁ vaṭṭati.",
  "atk-abh01a6:176_3": "Tattha savanauggahapaccavekkhaṇā lokiyā, paṭivedho lokuttaro.",
  "atk-abh01a6:176_4": "Sammasanamanasikārā lokiyalokuttaramissakā.",
  "atk-abh01a6:176_5": "‘Avijjāpaccayā saṅkhārā’tiādīni (vibha. aṭṭha.",
  "atk-abh01a6:176_6": "225) paṭiccasamuppādavibhaṅge āvibhavissanti.",
  "atk-abh01a6:176_7": "‘Iminā pana paccayena idaṁ hotī’ti jānanakapaññā paṭiccasamuppādakusalatā nāma.",
  "atk-abh01a6:177_0": "1344.",
  "atk-abh01a6:177_1": "Ṭhānāṭṭhānakusalatādukaniddese hetū paccayāti ubhayampetaṁ aññamaññavevacanaṁ.",
  "atk-abh01a6:177_2": "Cakkhupasādo hi rūpaṁ ārammaṇaṁ katvā uppajjanakassa cakkhuviññāṇassa hetu ceva paccayo ca.",
  "atk-abh01a6:177_3": "Tathā sotapasādādayo sotaviññāṇādīnaṁ,",
  "atk-abh01a6:177_4": "ambabījādīni ca ambaphalādīnaṁ.",
  "atk-abh01a6:177_5": "Dutiyanaye ye ye dhammāti visabhāgapaccayadhammānaṁ nidassanaṁ.",
  "atk-abh01a6:177_6": "Yesaṁ yesanti visabhāgapaccayasamuppannadhammanidassanaṁ.",
  "atk-abh01a6:177_7": "Na hetū na paccayāti cakkhupasādo saddaṁ ārammaṇaṁ katvā uppajjanakassa sotaviññāṇassa na hetu na paccayo.",
  "atk-abh01a6:177_8": "Tathā sotapasādādayo avasesaviññāṇādīnaṁ.",
  "atk-abh01a6:177_9": "Ambādayo ca tālādīnaṁ uppattiyāti evamattho veditabbo.",
  "atk-abh01a6:178_0": "1346.",
  "atk-abh01a6:178_1": "Ajjavamaddavaniddese nīcacittatāti padamattameva viseso.",
  "atk-abh01a6:178_2": "Tassattho – mānābhāvena nīcaṁ cittaṁ assāti nīcacitto.",
  "atk-abh01a6:178_3": "Nīcacittassa bhāvo nīcacittatā.",
  "atk-abh01a6:178_4": "Sesaṁ cittujukatācittamudutānaṁ padabhājanīye āgatameva.",
  "atk-abh01a6:179_0": "1348.",
  "atk-abh01a6:179_1": "Khantiniddese khamanakavasena khanti. Khamanākāro khamanatā. Adhivāsenti etāya,",
  "atk-abh01a6:179_2": "attano upari āropetvā vāsenti, na paṭibāhanti,",
  "atk-abh01a6:179_3": "na paccanīkatāya tiṭṭhantīti adhivāsanatā. Acaṇḍikassa bhāvo acaṇḍikkaṁ.",
  "atk-abh01a6:179_4": "Anasuropoti asuropo vuccati na sammāropitattā duruttavacanaṁ.",
  "atk-abh01a6:179_5": "Tappaṭipakkhato anasuropo suruttavācāti attho.",
  "atk-abh01a6:179_6": "Evamettha phalūpacārena kāraṇaṁ niddiṭṭhaṁ.",
  "atk-abh01a6:179_7": "Attamanatā cittassāti somanassavasena cittassa sakamanatā, attano cittasabhāvoyeva, na byāpannacittatāti attho.",
  "atk-abh01a6:180_0": "1349.",
  "atk-abh01a6:180_1": "Soraccaniddese kāyiko avītikkamoti tividhaṁ kāyasucaritaṁ.",
  "atk-abh01a6:180_2": "Vācasiko avītikkamoti catubbidhaṁ vacīsucaritaṁ.",
  "atk-abh01a6:180_3": "Kāyikavācasikoti iminā kāyavacīdvārasamuṭṭhitaṁ ājīvaṭṭhamakasīlaṁ pariyādiyati.",
  "atk-abh01a6:180_4": "Idaṁ vuccati soraccanti idaṁ pāpato suṭṭhu oratattā soraccaṁ nāma vuccati.",
  "atk-abh01a6:180_5": "Sabbopi sīlasaṁvaroti idaṁ yasmā na kevalaṁ kāyavācāheva anācāraṁ ācarati manasāpi ācarati eva,",
  "atk-abh01a6:180_6": "tasmā mānasikasīlaṁ pariyādāya dassetuṁ vuttaṁ.",
  "atk-abh01a6:181_0": "1350.",
  "atk-abh01a6:181_1": "Sākhalyaniddese aṇḍakāti yathā sadose rukkhe aṇḍakāni uṭṭhahanti,",
  "atk-abh01a6:181_2": "evaṁ sadosatāya khuṁsanavambhanādivacanehi aṇḍakā jātā.",
  "atk-abh01a6:181_3": "Kakkasāti pūtikā sā yathā nāma pūtirukkho kakkaso hoti paggharitacuṇṇo evaṁ kakkasā hoti.",
  "atk-abh01a6:181_4": "Sotaṁ ghaṁsayamānā viya pavisati. Tena vuttaṁ ‘kakkasā’ti.",
  "atk-abh01a6:181_5": "Parakaṭukāti paresaṁ kaṭukā amanāpā dosajananī.",
  "atk-abh01a6:181_6": "Parābhisajjanīti kuṭilakaṇṭakasākhā viya cammesu vijjhitvā paresaṁ abhisajjanī,",
  "atk-abh01a6:181_7": "gantukāmānampi gantuṁ adatvā lagganakārī.",
  "atk-abh01a6:181_8": "Kodhasāmantāti kodhassa āsannā.",
  "atk-abh01a6:181_9": "Asamādhisaṁvattanikāti appanāsamādhissa vā upacārasamādhissa vā asaṁvattanikā.",
  "atk-abh01a6:181_10": "Iti sabbānevetāni sadosavācāya vevacanāni.",
  "atk-abh01a6:181_11": "Tathārūpiṁ vācaṁ pahāyāti idaṁ pharusavācaṁ appajahitvā ṭhitassa antarantare pavattāpi saṇhavācā asaṇhavācā eva nāmāti dīpanatthaṁ vuttaṁ.",
  "atk-abh01a6:182_0": "Neḷāti eḷaṁ vuccati doso. Nāssā eḷanti neḷā; niddosāti attho.",
  "atk-abh01a6:182_1": "‘‘Neḷaṅgo setapacchādo’’ti (udā. 65; saṁ. ni. 4.347; peṭako. 25) ettha vuttaneḷaṁ viya.",
  "atk-abh01a6:182_2": "Kaṇṇasukhāti byañjanamadhuratāya kaṇṇānaṁ sukhā,",
  "atk-abh01a6:182_3": "sūcivijjhanaṁ viya kaṇṇasūlaṁ na janeti.",
  "atk-abh01a6:182_4": "Atthamadhuratāya sarīre kopaṁ ajanetvā pemaṁ janetīti pemanīyā. Hadayaṁ gacchati,",
  "atk-abh01a6:182_5": "appaṭihaññamānā sukhena cittaṁ pavisatīti hadayaṅgamā.",
  "atk-abh01a6:182_6": "Guṇaparipuṇṇatāya pure bhavāti porī.",
  "atk-abh01a6:182_7": "Pure saṁvaḍḍhanārī viya sukumārātipi porī. Purassa esātipi porī; nagaravāsīnaṁ kathāti attho.",
  "atk-abh01a6:182_8": "Nagaravāsino hi yuttakathā honti.",
  "atk-abh01a6:182_9": "Pitimattaṁ pitāti bhātimattaṁ bhātāti vadanti.",
  "atk-abh01a6:182_10": "Evarūpī kathā bahuno janassa kantā hotīti bahujanakantā.",
  "atk-abh01a6:182_11": "Kantabhāveneva bahuno janassa manāpā cittavuḍḍhikarāti bahujanamanāpā.",
  "atk-abh01a6:182_12": "Yā tatthāti yā tasmiṁ puggale. Saṇhavācatāti maṭṭhavācatā. Sakhilavācatāti muduvācatā.",
  "atk-abh01a6:182_13": "Apharusavācatāti akakkhaḷavācatā.",
  "atk-abh01a6:183_0": "1351.",
  "atk-abh01a6:183_1": "Paṭisanthāraniddese āmisapaṭisanthāroti āmisaalābhena attanā saha paresaṁ chiddaṁ yathā pihitaṁ hoti paṭicchannaṁ evaṁ āmisena paṭisantharaṇaṁ.",
  "atk-abh01a6:183_2": "Dhammapaṭisanthāroti dhammassa appaṭilābhena attanā saha paresaṁ chiddaṁ yathā pihitaṁ hoti paṭicchannaṁ,",
  "atk-abh01a6:183_3": "evaṁ dhammena paṭisantharaṇaṁ.",
  "atk-abh01a6:183_4": "Paṭisanthārako hotīti dveyeva hi lokasannivāsassa chiddāni, tesaṁ paṭisanthārako hoti.",
  "atk-abh01a6:183_5": "Āmisapaṭisanthārena vā dhammapaṭisanthārena vāti iminā duvidhena paṭisanthārena paṭisanthārako hoti, paṭisantharati, nirantaraṁ karoti.",
  "atk-abh01a6:184_0": "Tatrāyaṁ ādito paṭṭhāya kathā – paṭisanthārakena hi bhikkhunā āgantukaṁ āgacchantaṁ disvāva paccuggantvā pattacīvaraṁ gahetabbaṁ, āsanaṁ dātabbaṁ, tālavaṇṭena bījitabbaṁ, pādā dhovitvā makkhetabbā,",
  "atk-abh01a6:184_1": "sappiphāṇite sati bhesajjaṁ dātabbaṁ, pānīyena pucchitabbo, āvāso paṭijaggitabbo.",
  "atk-abh01a6:184_2": "Evaṁ ekadesena āmisapaṭisanthāro kato nāma hoti.",
  "atk-abh01a6:185_0": "Sāyaṁ pana navakatarepi attano upaṭṭhānaṁ anāgateyeva,",
  "atk-abh01a6:185_1": "tassa santikaṁ gantvā nisīditvā avisaye apucchitvā tassa visaye pañho pucchitabbo.",
  "atk-abh01a6:185_2": "‘Tumhe katarabhāṇakā’ti apucchitvā tumhākaṁ ‘ācariyupajjhāyā kataraṁ ganthaṁ vaḷañjentī’ti pucchitvā pahonakaṭṭhāne pañho pucchitabbo.",
  "atk-abh01a6:185_3": "Sace kathetuṁ sakkoti iccetaṁ kusalaṁ.",
  "atk-abh01a6:185_4": "No ce sakkoti sayaṁ kathetvā dātabbaṁ.",
  "atk-abh01a6:185_5": "Evaṁ ekadesena dhammapaṭisanthāro kato nāma hoti.",
  "atk-abh01a6:186_0": "Sace attano santike vasati taṁ ādāya nibaddhaṁ piṇḍāya caritabbaṁ.",
  "atk-abh01a6:186_1": "Sace gantukāmo hoti punadivase gamanasabhāgena taṁ ādāya ekasmiṁ gāme piṇḍāya caritvā uyyojetabbo.",
  "atk-abh01a6:186_2": "Sace aññasmiṁ disābhāge bhikkhū nimantitā honti taṁ bhikkhuṁ icchamānaṁ ādāya gantabbaṁ.",
  "atk-abh01a6:186_3": "‘Na mayhaṁ esā disā sabhāgā’ti gantuṁ anicchante sesabhikkhū pesetvā taṁ ādāya piṇḍāya caritabbaṁ.",
  "atk-abh01a6:186_4": "Attanā laddhāmisaṁ tassa dātabbaṁ.",
  "atk-abh01a6:186_5": "Evaṁ ‘āmisapaṭisanthāro’ kato nāma hoti.",
  "atk-abh01a6:187_0": "Āmisapaṭisanthārakena pana attanā laddhaṁ kassa dātabbanti? Āgantukassa tāva dātabbaṁ.",
  "atk-abh01a6:187_1": "Sace gilāno vā avassiko vā atthi, tesampi dātabbaṁ. Ācariyupajjhāyānaṁ dātabbaṁ. Bhaṇḍagāhakassa dātabbaṁ.",
  "atk-abh01a6:187_2": "Sārāṇīyadhammapūrakena pana satavārampi sahassavārampi āgatāgatānaṁ therāsanato paṭṭhāya dātabbaṁ.",
  "atk-abh01a6:187_3": "Paṭisanthārakena pana yena yena na laddhaṁ, tassa tassa dātabbaṁ.",
  "atk-abh01a6:187_4": "Bahigāmaṁ nikkhamitvā jiṇṇakaṁ vā anāthaṁ bhikkhuṁ vā bhikkhuniṁ vā disvā tesampi dātabbaṁ.",
  "atk-abh01a6:188_0": "Tatridaṁ vatthu – corehi kira guttasālagāme pahate taṅkhaṇaññeva ekā nirodhato vuṭṭhitā khīṇāsavattherī daharabhikkhuniyā bhaṇḍakaṁ gāhāpetvā mahājanena saddhiṁ maggaṁ paṭipajjitvā ṭhitamajjhanhike nakulanagaragāmadvāraṁ patvā rukkhamūle nisīdi.",
  "atk-abh01a6:188_1": "Tasmiṁ samaye kāḷavallimaṇḍapavāsī mahānāgatthero nakulanagaragāme piṇḍāya caritvā nikkhanto theriṁ disvā bhattena āpucchi. Sā ‘patto me natthī’ti āha.",
  "atk-abh01a6:188_2": "Thero ‘imināva bhuñjathā’ti saha pattena adāsi.",
  "atk-abh01a6:188_3": "Therī bhattakiccaṁ katvā pattaṁ dhovitvā therassa datvā āha – ‘ajja tāva bhikkhācārena kilamissatha,",
  "atk-abh01a6:188_4": "ito paṭṭhāya pana vo bhikkhācāraparittāso nāma na bhavissati, tātā’ti.",
  "atk-abh01a6:188_5": "Tato paṭṭhāya therassa ūnakahāpaṇagghanako piṇḍapāto nāma na uppannapubbo.",
  "atk-abh01a6:188_6": "Ayaṁ ‘āmisapaṭisanthāro’ nāma.",
  "atk-abh01a6:189_0": "Imaṁ paṭisanthāraṁ katvā bhikkhunā saṅgahapakkhe ṭhatvā tassa bhikkhuno kammaṭṭhānaṁ kathetabbaṁ, dhammo vācetabbo, kukkuccaṁ vinodetabbaṁ,",
  "atk-abh01a6:189_1": "uppannaṁ kiccaṁ karaṇīyaṁ kātabbaṁ,",
  "atk-abh01a6:189_2": "abbhānavuṭṭhānamānattaparivāsā dātabbā.",
  "atk-abh01a6:189_3": "Pabbajjāraho pabbājetabbo upasampadāraho upasampādetabbo.",
  "atk-abh01a6:189_4": "Bhikkhuniyāpi attano santike upasampadaṁ ākaṅkhamānāya kammavācaṁ kātuṁ vaṭṭati.",
  "atk-abh01a6:189_5": "Ayaṁ ‘dhammapaṭisanthāro’ nāma.",
  "atk-abh01a6:190_0": "Imehi dvīhi paṭisanthārehi paṭisanthārako bhikkhu anuppannaṁ lābhaṁ uppādeti, uppannaṁ thāvaraṁ karoti,",
  "atk-abh01a6:190_1": "sabhayaṭṭhāne attano jīvitaṁ rakkhati coranāgarañño pattaggahaṇahattheneva aggaṁ gahetvā patteneva bhattaṁ ākiranto thero viya.",
  "atk-abh01a6:190_2": "Aladdhalābhuppādane pana ito palāyitvā paratīraṁ gatena mahānāgaraññā ekassa therassa santike saṅgahaṁ labhitvā puna āgantvā rajje patiṭṭhitena setambaṅgaṇe yāvajīvaṁ pavattitaṁ mahābhesajjadānavatthu kathetabbaṁ.",
  "atk-abh01a6:190_3": "Uppannalābhathāvarakaraṇe dīghabhāṇakaabhayattherassa hatthato paṭisanthāraṁ labhitvā cetiyapabbate corehi bhaṇḍakassa aviluttabhāve vatthu kathetabbaṁ.",
  "atk-abh01a6:191_0": "1352.",
  "atk-abh01a6:191_1": "Indriyesu aguttadvāratāniddese cakkhunā rūpaṁ disvāti kāraṇavasena cakkhūti laddhavohārena rūpadassanasamatthena cakkhuviññāṇena rūpaṁ disvā.",
  "atk-abh01a6:191_2": "Porāṇā panāhu – ‘‘cakkhu rūpaṁ na passati, acittakattā; cittaṁ na passati, acakkhukattā;",
  "atk-abh01a6:191_3": "dvārārammaṇasaṅghaṭṭanena pana pasādavatthukena cittena passati.",
  "atk-abh01a6:191_4": "Īdisī panesā ‘dhanunā vijjatī’tiādīsu viya sasambhārakathā nāma hoti.",
  "atk-abh01a6:191_5": "Tasmā cakkhuviññāṇena rūpaṁ disvā’’ti ayamevettha atthoti.",
  "atk-abh01a6:191_6": "Nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ chandarāgavasena gaṇhāti, diṭṭhamatteyeva na saṇṭhāti.",
  "atk-abh01a6:191_7": "Anubyañjanaggāhīti kilesānaṁ anubyañjanato pākaṭabhāvakaraṇato anubyañjananti laddhavohāraṁ hatthapādasitahasitakathitaālokitavilokitādibhedaṁ ākāraṁ gaṇhāti.",
  "atk-abh01a6:191_8": "Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu,",
  "atk-abh01a6:191_9": "etaṁ puggalaṁ satikavāṭena cakkhundriyaṁ asaṁvutaṁ apihitacakkhudvāraṁ hutvā viharantaṁ ete abhijjhādayo dhammā anvāssaveyyuṁ anubandheyyuṁ ajjhotthareyyuṁ.",
  "atk-abh01a6:191_10": "Tassa saṁvarāya na paṭipajjatīti tassa cakkhundriyassa satikavāṭena pidahanatthāya na paṭipajjati.",
  "atk-abh01a6:191_11": "Evaṁbhūtoyeva ca na rakkhati cakkhundriyaṁ,",
  "atk-abh01a6:191_12": "na cakkhundriye saṁvaraṁ āpajjatīti vuccati.",
  "atk-abh01a6:192_0": "Tattha kiñcāpi cakkhundriye saṁvaro vā asaṁvaro vā natthi,",
  "atk-abh01a6:192_1": "na hi cakkhupasādaṁ nissāya sati vā muṭṭhassaccaṁ vā uppajjati.",
  "atk-abh01a6:192_2": "Apica yadā rūpārammaṇaṁ cakkhussa āpāthamāgacchati tadā bhavaṅge dvikkhattuṁ uppajjitvā niruddhe kiriyamanodhātu āvajjanakiccaṁ sādhayamānā uppajjitvā nirujjhati.",
  "atk-abh01a6:192_3": "Tato cakkhuviññāṇaṁ dassanakiccaṁ,",
  "atk-abh01a6:192_4": "tato vipākamanodhātu sampaṭicchanakiccaṁ,",
  "atk-abh01a6:192_5": "tato vipākāhetukamanoviññāṇadhātu santīraṇakiccaṁ,",
  "atk-abh01a6:192_6": "tato kiriyāhetukamanoviññāṇadhātu voṭṭhabbanakiccaṁ sādhayamānā uppajjitvā nirujjhati. Tadanantaraṁ javanaṁ javati.",
  "atk-abh01a6:192_7": "Tatrāpi neva bhavaṅgasamaye na āvajjanādīnaṁ aññatarasamaye saṁvaro vā asaṁvaro vā atthi.",
  "atk-abh01a6:192_8": "Javanakkhaṇe pana dussīlyaṁ vā muṭṭhassaccaṁ vā aññāṇaṁ vā akkhanti vā kosajjaṁ vā uppajjati, asaṁvaro hoti.",
  "atk-abh01a6:193_0": "Evaṁ honto pana so ‘cakkhundriye asaṁvaro’ti vuccati. Kasmā?",
  "atk-abh01a6:193_1": "Yasmā tasmiṁ asaṁvare sati dvārampi aguttaṁ hoti, bhavaṅgampi, āvajjanādīnipi vīthicittāni. Yathā kiṁ?",
  "atk-abh01a6:193_2": "Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo susaṁvutā,",
  "atk-abh01a6:193_3": "tathāpi antonagare sabbaṁ bhaṇḍaṁ arakkhitaṁ agopitameva hoti.",
  "atk-abh01a6:193_4": "Nagaradvārena hi pavisitvā corā yadicchakaṁ kareyyuṁ.",
  "atk-abh01a6:193_5": "Evameva javane dussīlyādīsu uppannesu tasmiṁ asaṁvare sati dvārampi aguttaṁ hoti, bhavaṅgampi,",
  "atk-abh01a6:193_6": "āvajjanādīnipi vīthicittānīti.",
  "atk-abh01a6:194_0": "Sotena saddaṁ sutvātiādīsupi eseva nayo.",
  "atk-abh01a6:194_1": "Yā imesanti evaṁ saṁvaraṁ anāpajjantassa imesaṁ channaṁ indriyānaṁ yā agutti yā agopanā yo anārakkho yo asaṁvaro, athakanaṁ, apidahananti attho.",
  "atk-abh01a6:195_0": "1353.",
  "atk-abh01a6:195_1": "Bhojane amattaññutāniddese idhekaccoti imasmiṁ sattaloke ekacco.",
  "atk-abh01a6:195_2": "Appaṭisaṅkhāti paṭisaṅkhānapaññāya ajānitvā anupadhāretvā. Ayonisoti anupāyena.",
  "atk-abh01a6:195_3": "Āhāranti asitapītādiajjhoharaṇīyaṁ.",
  "atk-abh01a6:195_4": "Āhāretīti paribhuñjati ajjhoharati.",
  "atk-abh01a6:195_5": "Davāyātiādi anupāyadassanatthaṁ vuttaṁ.",
  "atk-abh01a6:195_6": "Anupāyena hi āhārento davatthāya madatthāya maṇḍanatthāya vibhūsanatthāya vā āhāreti, no idamatthitaṁ paṭicca.",
  "atk-abh01a6:195_7": "Yā tattha asantuṭṭhitāti yā tasmiṁ ayoniso āhāraparibhoge asantussanā asantuṭṭhibhāvo.",
  "atk-abh01a6:195_8": "Amattaññutāti amattaññubhāvo,",
  "atk-abh01a6:195_9": "pamāṇasaṅkhātāya mattāya ajānanaṁ.",
  "atk-abh01a6:195_10": "Ayaṁ vuccatīti ayaṁ apaccavekkhitaparibhogavasena pavattā bhojane amattaññutā nāma vuccati.",
  "atk-abh01a6:196_0": "1354.",
  "atk-abh01a6:196_1": "Indriyesu guttadvāratāniddese cakkhunātiādi vuttanayeneva veditabbaṁ.",
  "atk-abh01a6:196_2": "Na nimittaggāhī hotīti chandarāgavasena vuttappakāraṁ nimittaṁ na gaṇhāti.",
  "atk-abh01a6:196_3": "Evaṁ sesapadānipi vuttapaṭipakkhanayeneva veditabbāni.",
  "atk-abh01a6:196_4": "Yathā ca heṭṭhā ‘javane dussīlyādīsu uppannesu tasmiṁ asaṁvare sati, dvārampi aguttaṁ hoti, bhavaṅgampi,",
  "atk-abh01a6:196_5": "āvajjanādīnipi vīthicittānī’ti vuttaṁ,",
  "atk-abh01a6:196_6": "evamidha tasmiṁ sīlādīsu uppannesu dvārampi guttaṁ hoti, bhavaṅgampi, āvajjanādīnipi vīthicittāni. Yathā kiṁ?",
  "atk-abh01a6:196_7": "Yathā nagaradvāresu susaṁvutesu,",
  "atk-abh01a6:196_8": "kiñcāpi antogharādayo asaṁvutā honti,",
  "atk-abh01a6:196_9": "tathāpi antonagare sabbaṁ bhaṇḍaṁ surakkhitaṁ sugopitameva hoti – nagaradvāresu pihitesu corānaṁ paveso natthi – evameva javane sīlādīsu uppannesu dvārampi guttaṁ hoti, bhavaṅgampi, āvajjanādīnipi vīthicittāni.",
  "atk-abh01a6:196_10": "Tasmā javanakkhaṇe uppajjamānopi ‘cakkhundriye saṁvaro’ti vutto.",
  "atk-abh01a6:196_11": "Sotena saddaṁ sutvātiādīsupi eseva nayo.",
  "atk-abh01a6:197_0": "1355.",
  "atk-abh01a6:197_1": "Bhojane mattaññutāniddese paṭisaṅkhā yoniso āhāraṁ āhāretīti paṭisaṅkhānapaññāya jānitvā upāyena āhāraṁ paribhuñjati.",
  "atk-abh01a6:197_2": "Idāni taṁ upāyaṁ dassetuṁ neva davāyātiādi vuttaṁ.",
  "atk-abh01a6:198_0": "Tattha ‘neva davāyā’ti davatthāya na āhāreti.",
  "atk-abh01a6:198_1": "Tattha naṭalaṅghakādayo davatthāya āhārenti nāma.",
  "atk-abh01a6:198_2": "Yañhi bhojanaṁ bhuttassa naccagītakabyasilokasaṅkhāto davo atirekatarena paṭibhāti,",
  "atk-abh01a6:198_3": "taṁ bhojanaṁ adhammena visamena pariyesitvā te āhārenti.",
  "atk-abh01a6:198_4": "Ayaṁ pana bhikkhu evaṁ na āhāreti.",
  "atk-abh01a6:199_0": "Namadāyāti mānamadapurisamadānaṁ vaḍḍhanatthāya na āhāreti.",
  "atk-abh01a6:199_1": "Tattha rājarājamahāmattā madatthāya āhārenti nāma.",
  "atk-abh01a6:199_2": "Te hi attano mānamadapurisamadānaṁ vaḍḍhanatthāya piṇḍarasabhojanādīni paṇītabhojanāni bhuñjanti.",
  "atk-abh01a6:199_3": "Ayaṁ pana bhikkhu evaṁ na āhāreti.",
  "atk-abh01a6:200_0": "Na maṇḍanāyāti sarīramaṇḍanatthāya na āhāreti.",
  "atk-abh01a6:200_1": "Tattha rūpūpajīviniyo mātugāmā antepurikādayo ca sappiphāṇitaṁ nāma pivanti,",
  "atk-abh01a6:200_2": "te hi siniddhaṁ muduṁ mandaṁ bhojanaṁ āhārenti ‘evaṁ no aṅgalaṭṭhi susaṇṭhitā bhavissati,",
  "atk-abh01a6:200_3": "sarīre chavivaṇṇo pasanno bhavissatī’ti.",
  "atk-abh01a6:200_4": "Ayaṁ pana bhikkhu evaṁ na āhāreti.",
  "atk-abh01a6:201_0": "Na vibhūsanāyāti sarīre maṁsavibhūsanatthāya na āhāreti.",
  "atk-abh01a6:201_1": "Tattha nibbuddhamallamuṭṭhikamallādayo susiniddhehi macchamaṁsādīhi sarīramaṁsaṁ pīṇenti ‘evaṁ no maṁsaṁ ussadaṁ bhavissati pahārasahanatthāyā’ti.",
  "atk-abh01a6:201_2": "Ayaṁ pana bhikkhu evaṁ sarīre maṁsavibhūsanatthāya na āhāreti.",
  "atk-abh01a6:202_0": "Yāvadevāti āhārāharaṇe payojanassa paricchedaniyamadassanaṁ.",
  "atk-abh01a6:202_1": "Imassa kāyassa ṭhitiyāti imassa catumahābhūtikakarajakāyassa ṭhapanatthāya āhāreti.",
  "atk-abh01a6:202_2": "Idamassa āhārāharaṇe payojananti attho.",
  "atk-abh01a6:202_3": "Yāpanāyāti jīvitindriyayāpanatthāya āhāreti.",
  "atk-abh01a6:202_4": "Vihiṁsūparatiyāti vihiṁsā nāma abhuttapaccayā uppajjanakā khuddā.",
  "atk-abh01a6:202_5": "Tassā uparatiyā vūpasamanatthāya āhāreti.",
  "atk-abh01a6:202_6": "Brahmacariyānuggahāyāti brahmacariyaṁ nāma tisso sikkhā, sakalaṁ sāsanaṁ,",
  "atk-abh01a6:202_7": "tassa anuggaṇhanatthāya āhāreti.",
  "atk-abh01a6:203_0": "Itīti upāyanidassanaṁ; iminā upāyenāti attho.",
  "atk-abh01a6:203_1": "Purāṇañca vedanaṁ paṭihaṅkhāmīti purāṇavedanā nāma abhuttappaccayā uppajjanakavedanā. Taṁ paṭihanissāmīti āhāreti.",
  "atk-abh01a6:203_2": "Navañca vedanaṁ na uppādessāmīti navavedanā nāma atibhuttappaccayena uppajjanakavedanā. Taṁ na uppādessāmīti āhāreti. Atha vā,",
  "atk-abh01a6:203_3": "‘navavedanā’ nāma bhuttappaccayā nauppajjanakavedanā.",
  "atk-abh01a6:203_4": "Tassā anuppannāya anuppajjanatthameva āhāreti.",
  "atk-abh01a6:203_5": "Yātrā ca me bhavissatīti yāpanā ca me bhavissati.",
  "atk-abh01a6:203_6": "Anavajjatā cāti ettha atthi sāvajjaṁ atthi anavajjaṁ.",
  "atk-abh01a6:203_7": "Tattha adhammikapariyesanā adhammikapaṭiggahaṇaṁ adhammena paribhogoti idaṁ ‘sāvajjaṁ’ nāma.",
  "atk-abh01a6:203_8": "Dhammena pariyesitvā dhammena paṭiggahetvā paccavekkhitvā paribhuñjanaṁ ‘anavajjaṁ’ nāma.",
  "atk-abh01a6:203_9": "Ekacco anavajjeyeva sāvajjaṁ karoti,",
  "atk-abh01a6:203_10": "‘laddhaṁ me’ti katvā pamāṇātikkantaṁ bhuñjati.",
  "atk-abh01a6:203_11": "Taṁ jīrāpetuṁ asakkonto uddhaṁvirecanaadhovirecanādīhi kilamati.",
  "atk-abh01a6:203_12": "Sakalavihāre bhikkhū tassa sarīrapaṭijagganabhesajjapariyesanādīsu ussukkaṁ āpajjanti.",
  "atk-abh01a6:203_13": "‘Kiṁ ida’nti vutte ‘asukassa nāma udaraṁ uddhumāta’ntiādīni vadanti.",
  "atk-abh01a6:203_14": "‘Esa niccakālampi evaṁpakatikoyeva,",
  "atk-abh01a6:203_15": "attano kucchipamāṇaṁ nāma na jānātī’ti nindanti garahanti.",
  "atk-abh01a6:203_16": "Ayaṁ anavajjeyeva sāvajjaṁ karoti nāma.",
  "atk-abh01a6:203_17": "Evaṁ akatvā ‘anavajjatā ca bhavissatī’ti āhāreti.",
  "atk-abh01a6:204_0": "Phāsuvihāro cāti etthāpi atthi phāsuvihāro atthi na phāsuvihāro.",
  "atk-abh01a6:204_1": "Tattha ‘āharahatthako alaṁsāṭako tatthavaṭṭako kākamāsako bhuttavamitako’ti imesaṁ pañcannaṁ brāhmaṇānaṁ bhojanaṁ na phāsuvihāro nāma.",
  "atk-abh01a6:204_2": "Etesu hi ‘āharahatthako’ nāma bahuṁ bhuñjitvā attano dhammatāya uṭṭhātuṁ asakkonto ‘āhara hattha’nti vadati.",
  "atk-abh01a6:204_3": "‘Alaṁsāṭako’ nāma accuddhumātakucchitāya uṭṭhitopi sāṭakaṁ nivāsetuṁ na sakkoti.",
  "atk-abh01a6:204_4": "‘Tatthavaṭṭako’ nāma uṭṭhātuṁ asakkonto tattheva parivaṭṭati.",
  "atk-abh01a6:204_5": "‘Kākamāsako’ nāma yathā kākehi āmasituṁ sakkā hoti, evaṁ yāva mukhadvārā āhāreti.",
  "atk-abh01a6:204_6": "‘Bhuttavamitako’ nāma mukhena sandhāretuṁ asakkonto tattheva vamati.",
  "atk-abh01a6:204_7": "Evaṁ akatvā ‘phāsuvihāro ca me bhavissatī’ti āhāreti.",
  "atk-abh01a6:204_8": "Phāsuvihāro nāma catūhi pañcahi ālopehi ūnūdaratā.",
  "atk-abh01a6:204_9": "Ettakañhi bhuñjitvā pānīyaṁ pivato cattāro iriyāpathā sukhena pavattanti.",
  "atk-abh01a6:204_10": "Tasmā dhammasenāpati evamāha –",
  "atk-abh01a6:205_0": "‘‘Cattāro pañca ālope, abhutvā udakaṁ pive;",
  "atk-abh01a6:206_0": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-abh01a6:207_0": "Imasmiṁ pana ṭhāne aṅgāni samodhānetabbāni.",
  "atk-abh01a6:207_1": "‘Neva davāyā’tihi ekaṁ aṅgaṁ, ‘na madāyā’ti ekaṁ, ‘na maṇḍanāyā’ti ekaṁ, ‘na vibhūsanāyā’ti ekaṁ,",
  "atk-abh01a6:207_2": "‘yāvadeva imassa kāyassa ṭhitiyā yāpanāyā’ti ekaṁ,",
  "atk-abh01a6:207_3": "‘vihiṁsūparatiyā brahmacariyānuggahāyā’ti ekaṁ,",
  "atk-abh01a6:207_4": "‘iti purāṇañca vedanaṁ paṭihaṅkhāmi navañca vedanaṁ na uppādessāmī’ti ekaṁ,",
  "atk-abh01a6:207_5": "‘yātrā ca me bhavissatī’ti ekaṁ aṅgaṁ.",
  "atk-abh01a6:207_6": "Anavajjatā ca phāsuvihāro cāti ayamettha bhojanānisaṁso.",
  "atk-abh01a6:207_7": "Mahāsīvatthero panāha – heṭṭhā cattāri aṅgāni paṭikkhepo nāma.",
  "atk-abh01a6:207_8": "Upari pana aṭṭhaṅgāni samodhānetabbānīti – tattha ‘yāvadeva imassa kāyassa ṭhitiyā’ti ekaṁ aṅgaṁ, ‘yāpanāyā’ti ekaṁ, ‘vihiṁsūparatiyāti’ ekaṁ,",
  "atk-abh01a6:207_9": "‘brahmacariyānuggahāyā’ti ekaṁ,",
  "atk-abh01a6:207_10": "‘iti purāṇañca vedanaṁ paṭihaṅkhāmī’ti ekaṁ,",
  "atk-abh01a6:207_11": "‘navañca vedanaṁ na uppādessāmī’ti ekaṁ,",
  "atk-abh01a6:207_12": "‘yātrā ca me bhavissatī’ti ekaṁ, ‘anavajjatā’ cāti ekaṁ.",
  "atk-abh01a6:207_13": "Phāsuvihāro pana bhojanānisaṁsoti.",
  "atk-abh01a6:207_14": "Evaṁ aṭṭhaṅgasamannāgataṁ āhāraṁ āhārento bhojane mattaññū nāma hoti.",
  "atk-abh01a6:207_15": "Ayaṁ vuccatīti ayaṁ pariyesanapaṭiggahaṇaparibhogesu yuttappamāṇajānanavasena pavatto paccavekkhitaparibhogo bhojane mattaññutā nāma vuccati.",
  "atk-abh01a6:208_0": "1356.",
  "atk-abh01a6:208_1": "Muṭṭhassaccaniddese asatīti sativirahitā cattāro khandhā.",
  "atk-abh01a6:208_2": "Ananussati appaṭissatīti upasaggavasena padaṁ vaḍḍhitaṁ. Asaraṇatāti asaraṇākāro.",
  "atk-abh01a6:208_3": "Adhāraṇatāti dhāretuṁ asamatthatā.",
  "atk-abh01a6:208_4": "Tāya hi samannāgato puggalo ādhānappatto nidhānakkhamo na hoti.",
  "atk-abh01a6:208_5": "Udake alābukaṭāhaṁ viya ārammaṇe pilavatīti pilāpanatā.",
  "atk-abh01a6:208_6": "Saṁmusanatāti naṭṭhamuṭṭhassatitā.",
  "atk-abh01a6:208_7": "Tāya hi samannāgato puggalo nikkhittabhatto viya kāko,",
  "atk-abh01a6:208_8": "nikkhittamaṁso viya ca siṅgālo hoti.",
  "atk-abh01a6:209_0": "1361.",
  "atk-abh01a6:209_1": "Bhāvanābalaniddese kusalānaṁ dhammānanti bodhipakkhiyadhammānaṁ āsevanāti ādisevanā. Bhāvanāti vaḍḍhanā.",
  "atk-abh01a6:209_2": "Bahulīkammanti punappunaṁ karaṇaṁ.",
  "atk-abh01a6:210_0": "1368.",
  "atk-abh01a6:210_1": "Sīlavipattiniddeso sīlasampadāniddesapaṭipakkhato veditabbo.",
  "atk-abh01a6:210_2": "Diṭṭhivipattiniddeso ca diṭṭhisampadāniddesapaṭipakkhato diṭṭhisampadāniddeso ca diṭṭhupādānaniddesapaṭipakkhato.",
  "atk-abh01a6:210_3": "Sīlavisuddhiniddeso kiñcāpi sīlasampadāniddesena samāno,",
  "atk-abh01a6:210_4": "tattha pana visuddhisampāpakaṁ pātimokkhasaṁvarasīlaṁ kathitaṁ, idha visuddhippattaṁ sīlaṁ. Sati ca sampajaññañca,",
  "atk-abh01a6:210_5": "paṭisaṅkhānabalañca bhāvanābalañca, samatho ca vipassanā ca,",
  "atk-abh01a6:210_6": "samathanimittañca paggahanimittañca, paggāho ca avikkhepo ca,",
  "atk-abh01a6:210_7": "sīlasampadā ca diṭṭhisampadā cāti imehi pana chahi dukehi catubhūmakāpi lokiyalokuttaradhammāva kathitā.",
  "atk-abh01a6:211_0": "1373.",
  "atk-abh01a6:211_1": "Diṭṭhivisuddhiniddese kammassakataññāṇanti ‘idaṁ kammaṁ sakaṁ, idaṁ no saka’nti jānanapaññā.",
  "atk-abh01a6:211_2": "Tattha attanā vā kataṁ hotu parena vā sabbampi akusalakammaṁ no sakaṁ. Kasmā?",
  "atk-abh01a6:211_3": "Atthabhañjanato anatthajananato ca.",
  "atk-abh01a6:211_4": "Kusalakammaṁ pana anatthabhañjanato atthajananato ca ‘sakaṁ’ nāma.",
  "atk-abh01a6:211_5": "Tattha yathā nāma sadhano sabhogo puriso addhānamaggaṁ paṭipajjitvā antarāmagge gāmanigamādīsu nakkhatte saṅghuṭṭhe ‘ahaṁ āgantuko,",
  "atk-abh01a6:211_6": "kaṁ nu kho nissāya nakkhattaṁ kīḷeyya’nti acintetvā yathā yathā icchati tena tena nīhārena nakkhattaṁ kīḷanto sukhena kantāraṁ atikkamati,",
  "atk-abh01a6:211_7": "evameva imasmiṁ kammassakataññāṇe ṭhatvā ime sattā bahuṁ vaṭṭagāmikammaṁ āyūhitvā sukhena sukhaṁ anubhavantā arahattaṁ pattā gaṇanapathaṁ vītivattā.",
  "atk-abh01a6:211_8": "Saccānulomikañāṇanti catunnaṁ saccānaṁ anulomaṁ vipassanāñāṇaṁ.",
  "atk-abh01a6:211_9": "Maggasamaṅgissa ñāṇaṁ phalasamaṅgissa ñāṇanti maggañāṇaphalañāṇāniyeva.",
  "atk-abh01a6:212_0": "1374.",
  "atk-abh01a6:212_1": "‘Diṭṭhivisuddhi kho panā’tipadassa niddese yā paññā pajānanātiādīhi padehi heṭṭhā vuttāni kammassakataññāṇādīneva cattāri ñāṇāni vibhattāni.",
  "atk-abh01a6:213_0": "1375.‘Yathādiṭṭhissaca padhāna’nti padassa niddese yo cetasiko vīriyārambhotiādīhi padehi niddiṭṭhaṁ vīriyaṁ paññāgatikameva;",
  "atk-abh01a6:213_1": "paññāya hi lokiyaṭṭhāne lokiyaṁ lokuttaraṭṭhāne lokuttaranti veditabbaṁ.",
  "atk-abh01a6:214_0": "1376.",
  "atk-abh01a6:214_1": "Saṁvegadukaniddese jātibhayanti jātiṁ bhayato disvā ṭhitañāṇaṁ.",
  "atk-abh01a6:214_2": "Jarāmaraṇabhayādīsupi eseva nayo.",
  "atk-abh01a6:215_0": "1377.Anuppannānaṁ pāpakānantiādīhi jātiādīni bhayato disvā jātijarābyādhimaraṇehi muccitukāmassa upāyapadhānaṁ kathitaṁ.",
  "atk-abh01a6:215_1": "Padabhājanīyassa panattho vibhaṅgaṭṭhakathāyaṁ (vibha. aṭṭha.",
  "atk-abh01a6:215_2": "367 bojjhaṅgapabbavaṇṇanā) āvi bhavissati.",
  "atk-abh01a6:216_0": "1378.‘Asantuṭṭhitā ca kusalesu dhammesū’ti padaniddese bhiyyokamyatāti visesakāmatā.",
  "atk-abh01a6:216_1": "Idhekacco hi āditova pakkhikabhattaṁ vā salākabhattaṁ vā uposathikaṁ vā pāṭipadikaṁ vā deti,",
  "atk-abh01a6:216_2": "so tena asantuṭṭho hutvā puna dhurabhattaṁ saṅghabhattaṁ vassāvāsikaṁ deti, āvāsaṁ kāreti, cattāropi paccaye deti.",
  "atk-abh01a6:216_3": "Tatrāpi asantuṭṭho hutvā saraṇāni gaṇhāti, pañca sīlāni samādiyati.",
  "atk-abh01a6:216_4": "Tatrāpi asantuṭṭho hutvā pabbajati.",
  "atk-abh01a6:216_5": "Pabbajitvā ekaṁ nikāyaṁ dve nikāyeti tepiṭakaṁ buddhavacanaṁ gaṇhāti, aṭṭha samāpattiyo bhāveti,",
  "atk-abh01a6:216_6": "vipassanaṁ vaḍḍhetvā arahattaṁ gaṇhāti .",
  "atk-abh01a6:216_7": "Arahattappattito paṭṭhāya mahāsantuṭṭho nāma hoti.",
  "atk-abh01a6:216_8": "Evaṁ yāva arahattā visesakāmatā ‘bhiyyokamyatā’ nāma.",
  "atk-abh01a6:217_0": "1379.‘Appaṭivānitā ca padhānasmi’nti padassa niddese yasmā pantasenāsanesu adhikusalānaṁ dhammānaṁ bhāvanāya ukkaṇṭhamāno padhānaṁ paṭivāseti nāma ,",
  "atk-abh01a6:217_1": "anukkaṇṭhamāno no paṭivāseti nāma,",
  "atk-abh01a6:217_2": "tasmā taṁ nayaṁ dassetuṁ yā kusalānaṁ dhammānantiādi vuttaṁ.",
  "atk-abh01a6:217_3": "Tattha sakkaccakiriyatāti kusalānaṁ karaṇe sakkaccakāritā.",
  "atk-abh01a6:217_4": "Sātaccakiriyatāti satatameva karaṇaṁ.",
  "atk-abh01a6:217_5": "Aṭṭhitakiriyatāti khaṇḍaṁ akatvā aṭṭhapetvā karaṇaṁ.",
  "atk-abh01a6:217_6": "Anolīnavuttitāti alīnajīvitā, alīnapavattitā vā.",
  "atk-abh01a6:217_7": "Anikkhittachandatāti kusalacchandassa anikkhipanaṁ.",
  "atk-abh01a6:217_8": "Anikkhittadhuratāti kusalakaraṇe vīriyadhurassa anikkhipanaṁ.",
  "atk-abh01a6:218_0": "1380.‘Pubbenivāsānussatiñāṇaṁvijjā’ti ettha pubbenivāsoti pubbe nivutthakkhandhā ca khandhapaṭibaddhañca.",
  "atk-abh01a6:218_1": "Pubbenivāsassa anussati pubbenivāsānussati.",
  "atk-abh01a6:218_2": "Tāya sampayuttaṁ ñāṇaṁ pubbenivāsānussatiñāṇaṁ.",
  "atk-abh01a6:218_3": "Tayidaṁ pubbe nivutthakkhandhapaṭicchādakaṁ tamaṁ vijjhatīti vijjā.",
  "atk-abh01a6:218_4": "Taṁ tamaṁ vijjhitvā te khandhe vidite pākaṭe karotīti viditakaraṇaṭṭhenāpi vijjā.",
  "atk-abh01a6:219_0": "Cutūpapāte ñāṇanti cutiyañca upapāte ca ñāṇaṁ.",
  "atk-abh01a6:219_1": "Idampi sattānaṁ cutipaṭisandhicchādakaṁ tamaṁ vijjhatīti vijjā.",
  "atk-abh01a6:219_2": "Taṁ tamaṁ vijjhitvā sattānaṁ cutipaṭisandhiyo viditā pākaṭā karotīti viditakaraṇaṭṭhenāpi vijjā.",
  "atk-abh01a6:219_3": "Āsavānaṁ khaye ñāṇanti sabbakilesānaṁ khayasamaye ñāṇaṁ.",
  "atk-abh01a6:219_4": "Tayidaṁ catusaccacchādakatamaṁ vijjhatīti vijjā.",
  "atk-abh01a6:219_5": "Taṁ tamaṁ vijjhitvā cattāri saccāni viditāni pākaṭāni karotīti viditakaraṇaṭṭhenāpi vijjā.",
  "atk-abh01a6:220_0": "1381.‘Cittassaca adhimutti nibbānañcā’ti ettha ārammaṇe adhimuccanaṭṭhena,",
  "atk-abh01a6:220_1": "paccanīkadhammehi ca suṭṭhumuttaṭṭhena aṭṭha samāpattiyo cittassa adhimutti nāma.",
  "atk-abh01a6:220_2": "Itaraṁ pana ‘natthi ettha taṇhāsaṅkhātaṁ vānaṁ’,",
  "atk-abh01a6:220_3": "‘niggataṁ vā tasmā vānā’ti nibbānaṁ.",
  "atk-abh01a6:220_4": "Tattha aṭṭha samāpattiyo sayaṁ vikkhambhitakilesehi vimuttattā vimuttīti vuttā,",
  "atk-abh01a6:220_5": "nibbānaṁ pana sabbakilesehi accantaṁ vimuttattā vimuttīti.",
  "atk-abh01a6:221_0": "1382.Maggasamaṅgissañāṇanti cattāri maggañāṇāni.",
  "atk-abh01a6:221_1": "Phalasamaṅgissa ñāṇanti cattāri phalañāṇāni.",
  "atk-abh01a6:221_2": "Tattha paṭhamamaggañāṇaṁ pañca kilese khepentaṁ nirodhentaṁ vūpasamentaṁ paṭippassambhentaṁ uppajjatīti khaye ñāṇaṁ nāma jātaṁ.",
  "atk-abh01a6:221_3": "Dutiyamaggañāṇaṁ cattāro kilese. Tathā tatiyamaggañāṇaṁ.",
  "atk-abh01a6:221_4": "Catutthamaggañāṇaṁ pana aṭṭha kilese khepentaṁ nirodhentaṁ vūpasamentaṁ paṭippassambhentaṁ uppajjatīti ‘khaye ñāṇaṁ’ nāma jātaṁ.",
  "atk-abh01a6:221_5": "Taṁ taṁ maggaphalañāṇaṁ pana tesaṁ tesaṁ kilesānaṁ khīṇante niruddhante vūpasamante paṭippassambhante anuppādante appavattante uppannanti anuppāde ñāṇaṁ nāma jātanti.",
  "atk-abh01a6:222_0": "Aṭṭhasāliniyā dhammasaṅgahaaṭṭhakathāya",
  "atk-abh01a6:223_0": "Nikkhepakaṇḍavaṇṇanā niṭṭhitā."
}