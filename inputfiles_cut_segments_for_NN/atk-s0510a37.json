{
  "atk-s0510a37:0_0": "43-48. Sakiṁsammajjakādivaggo",
  "atk-s0510a37:1_0": "1-60. Sakiṁsammajjakattheraapadānādivaṇṇanā",
  "atk-s0510a37:2_0": "Tecattālīsamavagge sabbatherāpadānāni uttānāneva.",
  "atk-s0510a37:2_1": "Kevalaṁ therānaṁ nāmanānattaṁ puññanānattañca viseso.",
  "atk-s0510a37:3_0": "Catucattālīsame vaggepi sabbāni apadānāni pākaṭāneva.",
  "atk-s0510a37:3_1": "Kevalaṁ puññanānattaṁ phalanānattañca viseso.",
  "atk-s0510a37:4_0": "1.",
  "atk-s0510a37:4_1": "Pañcacattālīsamavagge paṭhamāpadāne kakusandho mahāvīrotiādikaṁ āyasmato vibhīṭakamiñjiyattherassa apadānaṁ.",
  "atk-s0510a37:5_0": "2.",
  "atk-s0510a37:5_1": "Tattha bījamiñjamadāsahanti vibhīṭakaphalāni phāletvā bījāni miñjāni gahetvā madhusakkarāhi yojetvā kakusandhassa bhagavato adāsinti attho.",
  "atk-s0510a37:5_2": "Dutiyāpadānādīni sabbāni suviññeyyāneva,",
  "atk-s0510a37:5_3": "therānaṁ nāmanānattādīnipi pāṭhānusārena veditabbāni.",
  "atk-s0510a37:6_0": "1.",
  "atk-s0510a37:6_1": "Chacattālīsame vagge paṭhamāpadāne jagatiṁ kārayiṁ ahanti uttamabodhirukkhassa samantato āḷindaṁ ahaṁ kārayinti attho.",
  "atk-s0510a37:6_2": "Sesāni dutiyāpadānādīni sabbānipi uttānāneva.",
  "atk-s0510a37:7_0": "Sattacattālīsame vagge paṭhamāpadānādīni pāḷianusārena suviññeyyāneva.",
  "atk-s0510a37:8_0": "Aṭṭhacattālīsame vagge paṭhamadutiyāpadānāni uttānāneva.",
  "atk-s0510a37:9_0": "30.",
  "atk-s0510a37:9_1": "Tatiyāpadāne kosiyo nāma bhagavāti kosiyagotte jātattā kosiyo nāma paccekabuddhoti attho.",
  "atk-s0510a37:9_2": "Cittakūṭeti cittakūṭakelāsakūṭasānukūṭādīsu anotattadahaṁ paṭicchādetvā ṭhitapabbatakūṭesu nānāratanaosadhādīhi vicitte cittakūṭapabbate so paccekabuddho vasīti attho.",
  "atk-s0510a37:10_0": "Catutthapañcamāpadānāni uttānāneva.",
  "atk-s0510a37:11_0": "56.",
  "atk-s0510a37:11_1": "Chaṭṭhāpadāne kusaṭṭhakamadāsahanti pakkhikabhattauposathikabhattadhurabhattasalākabhattādīsu kusapaṇṇavasena dātabbaṁ aṭṭhasalākabhattaṁ ahaṁ adāsinti attho.",
  "atk-s0510a37:12_0": "61.",
  "atk-s0510a37:12_1": "Sattamāpadāne sobhito nāma sambuddhoti ārohapariṇāhadvattiṁsamahāpurisalakkhaṇabyāmappabhādīhi sobhamānasarīrattā sobhito nāma sammāsambuddhoti attho.",
  "atk-s0510a37:13_0": "66.",
  "atk-s0510a37:13_1": "Aṭṭhamāpadāne takkarāyaṁ vasī tadāti taṁ dasapuññakiriyavatthuṁ karontā janā paṭivasanti etthāti takkarā, rājadhānī. Tissaṁ takkarāyaṁ, tadā vasīti attho.",
  "atk-s0510a37:14_0": "72.",
  "atk-s0510a37:14_1": "Navamāpadāne pānadhiṁ sukataṁ gayhāti upāhanayugaṁ sundarākārena nipphāditaṁ gahetvāti attho.",
  "atk-s0510a37:14_2": "Dasamāpadānaṁ suviññeyyamevāti.",
  "atk-s0510a37:15_0": "Aṭṭhacattālīsamavaggavaṇṇanā niṭṭhitā."
}