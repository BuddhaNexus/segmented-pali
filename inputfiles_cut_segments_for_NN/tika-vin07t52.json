{
  "tika-vin07t52:0_0": "Kathinabhedaṁ",
  "tika-vin07t52:1_0": "Kathinaatthatādivaṇṇanā",
  "tika-vin07t52:2_0": "404.",
  "tika-vin07t52:2_1": "Kathine anāgatavasenāti udakāharaṇādipayoge uppanne pacchā dhovanādipubbakaraṇassa uppattito tappayogassa anāgatavaseneva anantarapaccayo.",
  "tika-vin07t52:2_2": "Paccayattañcassa kāriyabhūtassa yasmā nipphādetabbataṁ nissāya paccayā pavattā, na vinā tena,",
  "tika-vin07t52:2_3": "tasmā tena pariyāyena vuttaṁ, na sabhāvato sabbattha. Tenāha ‘‘payogassa hī’’tiādi.",
  "tika-vin07t52:2_4": "Tattha payogassa sattavidhampi pubbakaraṇaṁ paccayo hotīti sambandho. Kāraṇamāha ‘‘yasmā’’tiādi.",
  "tika-vin07t52:2_5": "Pubbakaraṇassatthāyāti pubbakaraṇassa nipphādanatthāya.",
  "tika-vin07t52:2_6": "Purejātapaccayeti purejātapaccayassa visaye. Esāti payogo.",
  "tika-vin07t52:2_7": "Dhovanādidhammesu ekampi attano purejātapaccayabhūtaṁ dhammaṁ na labhati,",
  "tika-vin07t52:2_8": "attano uppattito purejātassa pubbakaraṇassa abhāvāti attho.",
  "tika-vin07t52:2_9": "Labhatīti pacchājātapaccayaṁ pubbakaraṇaṁ labhati,",
  "tika-vin07t52:2_10": "pacchājātapaccayo hotīti attho.",
  "tika-vin07t52:3_0": "Pāḷiyaṁ pannarasa dhammā sahajātapaccayena paccayoti ettha pubbakaraṇassāti vā payogassāti vā aññassa kassaci paccayuppannassa aparāmaṭṭhattā pannarasa dhammā sayaṁ aññamaññasahajātapaccayena paccayoti evamattho gahetabbo,",
  "tika-vin07t52:3_1": "tehi saha uppajjanakassa aññassa abhāvā. Evaṁ upari sabbattha.",
  "tika-vin07t52:3_2": "Tenāha ‘‘sahajātapaccayaṁ panā’’tiādi.",
  "tika-vin07t52:3_3": "Mātikā ca palibodhā cāti ettha ca-saddena pañcānisaṁsāni gahitānīti daṭṭhabbaṁ.",
  "tika-vin07t52:3_4": "Evaṁ mātikānañca palibodhānañcāti etthāpi.",
  "tika-vin07t52:3_5": "Tehipi attho anantarameva mātikādīhi saha jāyanti.",
  "tika-vin07t52:3_6": "Teneva ‘‘pannarasa dhammā sahajātapaccayena paccayo’’ti vuttā. Āsāti cīvarāsā.",
  "tika-vin07t52:3_7": "Vatthūti āsāya nimittabhūtaṁ anuppannacīvaraṁ.",
  "tika-vin07t52:3_8": "‘‘Dassāma karissāmā’’ti hi dāyakehi paṭiññātacīvaraṁ nissāya anantaraṁ uppajjamānā cīvarāsā anantarapaccayādibhāvena vuttā.",
  "tika-vin07t52:3_9": "Āsānañca anāsānañcāti labbhamānakacīvare uppajjanakacīvarāsānañceva alabbhamāne cīvare uppajjanakaanāsānañca, āsānaṁ, tabbigamānañcāti attho.",
  "tika-vin07t52:3_10": "Khaṇe khaṇe uppattibhedaṁ sandhāya ‘‘āsāna’’nti bahuvacanaṁ kataṁ, āsāya , anāsāya cāti attho. Tenāha ‘‘āsā ca anāsā cā’’ti.",
  "tika-vin07t52:4_0": "Kathinaatthatādivaṇṇanā niṭṭhitā.",
  "tika-vin07t52:5_0": "Pubbakaraṇanidānādivibhāgavaṇṇanā",
  "tika-vin07t52:6_0": "406-7.Cha cīvarānīti khomādīsu chasu aññataraṁ sandhāya vuttaṁ.",
  "tika-vin07t52:6_1": "Sabbasaṅgāhikavasena pana ‘‘cīvarānī’’ti bahuvacanaṁ kataṁ. Pāḷiyaṁ panettha vatthu,",
  "tika-vin07t52:6_2": "āsā ca anāsā cātiādīsu atthate kathine ānisaṁsavasena uppajjanakapaccāsācīvaraṁ ‘‘vatthū’’ti vuttaṁ.",
  "tika-vin07t52:6_3": "Kathinacīvaraṁ hetupaccaya-saddehi vuttanti veditabbaṁ.",
  "tika-vin07t52:7_0": "408.Paccuddhāro tīhi dhammehītiādi kathinatthāratthāya ticīvarato aññaṁ vassikasāṭikādiṁ paccuddharituṁ,",
  "tika-vin07t52:7_1": "adhiṭṭhahitvā attharituñca na vaṭṭatīti dassanatthaṁ vuttaṁ.",
  "tika-vin07t52:7_2": "‘‘Vacībhedenā’’ti etena kevalaṁ kāyena kathinatthāro na ruhatīti dasseti.",
  "tika-vin07t52:8_0": "Pubbakaraṇanidānādivibhāgavaṇṇanā niṭṭhitā.",
  "tika-vin07t52:9_0": "Kathinādijānitabbavibhāgavaṇṇanā",
  "tika-vin07t52:10_0": "412.Yesurūpādidhammesūti ‘‘purimavassaṁvutthā bhikkhū, pañcahi anūno saṅgho, cīvaramāso,",
  "tika-vin07t52:10_1": "dhammena samena samuppannaṁ cīvara’’nti evamādīsu yesu rūpārūpadhammesu. Satīti santesu.",
  "tika-vin07t52:10_2": "Missībhāvoti saṁsaggatā samūhapaññattimattaṁ.",
  "tika-vin07t52:10_3": "Tenāha ‘‘na paramatthato eko dhammo atthī’’ti.",
  "tika-vin07t52:11_0": "416.Ekato uppajjantīti kathinuddhārena saha uppajjamānārahā hontīti attho.",
  "tika-vin07t52:11_1": "Kathinatthārato hi pabhuti sabbe kathinuddhārā taṁ taṁ kāraṇantaramāgamma uppajjanti,",
  "tika-vin07t52:11_2": "tasmā sabbe ekuppādā nāma jātā.",
  "tika-vin07t52:11_3": "Tesu antarubbhārasahubbhārā dve eva taṁ vihāraṁ anatthatakathinavihārasadisaṁ karontā sayaṁ sakalena kathinatthārena saha nirujjhanti uddhārabhāvaṁ pāpuṇanti .",
  "tika-vin07t52:11_4": "Avasesā pana taṁ taṁ pāṭipuggalikameva kathinatthāraṁ dvinnaṁ palibodhānaṁ upacchindanavasena nirodhentā sayaṁ uddhārabhāvaṁ pāpuṇanti, na sakalaṁ kathinatthāraṁ.",
  "tika-vin07t52:11_5": "Kathinuddhārānañca nirodho nāma taṁ taṁ kāraṇamāgamma uddhārabhāvappatti,",
  "tika-vin07t52:11_6": "evañca uppatti nāma kathinuddhāro eva.",
  "tika-vin07t52:11_7": "Tenāha ‘‘sabbepi atthārena saddhiṁ ekato uppajjantī’’tiādi.",
  "tika-vin07t52:11_8": "Tattha purimā dveti ‘‘ekuppādā ekanirodhā’’ti pāḷiyaṁ paṭhamaṁ vuttā antarubbhārasahubbhārā dve. Tesūti pakkamanantikādīsu.",
  "tika-vin07t52:11_9": "Uddhārabhāvaṁ pattesūti uddhārabhāvappattisaṅkhātanirodhaṁ pattesūti attho.",
  "tika-vin07t52:11_10": "Atthāro tiṭṭhatīti katacīvaraṁ ādāya pakkantādipuggalaṁ ṭhapetvā tadavasesānaṁ palibodhasabbhāvato kathinatthāro tiṭṭhati.",
  "tika-vin07t52:12_0": "Kathinādijānitabbavibhāgavaṇṇanā niṭṭhitā.",
  "tika-vin07t52:13_0": "Paññattivaggavaṇṇanānayo niṭṭhito.",
  "tika-vin07t52:14_0": "Saṅgahavaggo"
}