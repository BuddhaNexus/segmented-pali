{
  "tika-vin05t7:0_0": "7. Anāmāsavinicchayakathā",
  "tika-vin05t7:1_0": "40.Anāmāsanti na parāmasitabbaṁ.",
  "tika-vin05t7:1_1": "Tatrāyaṁ vinicchayo (pārā. aṭṭha. 2.281) –",
  "tika-vin05t7:1_2": "yasmā mātā vā hotu dhītā vā bhaginī vā,",
  "tika-vin05t7:1_3": "itthī nāma sabbāpi brahmacariyassa pāribanthikāva anāmāsā ca,",
  "tika-vin05t7:1_4": "tasmā ‘‘ayaṁ me mātā,",
  "tika-vin05t7:1_5": "ayaṁ me dhītā,",
  "tika-vin05t7:1_6": "ayaṁ me bhaginī’’ti gehassitapemena āmasatopi dukkaṭameva vuttaṁ.",
  "tika-vin05t7:1_7": "Imaṁ pana bhagavato āṇaṁ anussarantena sacepi nadīsotena vuyhamānaṁ mātaraṁ passati,",
  "tika-vin05t7:1_8": "neva hatthena parāmasitabbā,",
  "tika-vin05t7:1_9": "paṇḍitena pana bhikkhunā nāvā vā phalakaṁ vā kadalikkhandho vā dārukkhandho vā upasaṁharitabbo.",
  "tika-vin05t7:1_10": "Tasmiṁ asati kāsāvampi upasaṁharitvā purato ṭhapetabbaṁ,",
  "tika-vin05t7:1_11": "‘‘ettha gaṇhāhī’’ti pana na vattabbā.",
  "tika-vin05t7:1_12": "Gahite ‘‘parikkhāraṁ kaḍḍhāmī’’ti kaḍḍhantena gantabbaṁ.",
  "tika-vin05t7:1_13": "Sace pana bhāyati,",
  "tika-vin05t7:1_14": "purato purato gantvā ‘‘mā bhāyī’’ti samassāsetabbā.",
  "tika-vin05t7:1_15": "Sace bhāyamānā puttassa sahasā khandhe vā abhiruhati,",
  "tika-vin05t7:1_16": "hatthe vā gaṇhāti,",
  "tika-vin05t7:1_17": "na ‘‘apehi mahallike’’ti niddhunitabbā,",
  "tika-vin05t7:1_18": "thalaṁ pāpetabbā.",
  "tika-vin05t7:1_19": "Kaddame laggāyapi kūpe patitāyapi eseva nayo.",
  "tika-vin05t7:1_20": "Tatrāpi hi yottaṁ vā vatthaṁ vā pakkhipitvā hatthena gahitabhāvaṁ ñatvā uddharitabbā,",
  "tika-vin05t7:1_21": "na tveva āmasitabbā.",
  "tika-vin05t7:2_0": "Na kevalañca mātugāmassa sarīrameva anāmāsaṁ,",
  "tika-vin05t7:2_1": "nivāsanapārupanampi ābharaṇabhaṇḍampi antamaso tiṇaṇḍupakaṁ vā tālapaṇṇamuddikaṁ vā upādāya anāmāsameva.",
  "tika-vin05t7:2_2": "Tañca kho nivāsanapāvuraṇaṁ piḷandhanatthāya ṭhapitameva.",
  "tika-vin05t7:2_3": "Sace pana nivāsanaṁ vā pārupanaṁ vā parivattetvā cīvaratthāya pādamūle ṭhapeti, vaṭṭati.",
  "tika-vin05t7:2_4": "Ābharaṇabhaṇḍesu pana sīsapasādhanadantasūciādikappiyabhaṇḍaṁ ‘‘imaṁ, bhante,",
  "tika-vin05t7:2_5": "tumhākaṁ dema,",
  "tika-vin05t7:2_6": "gaṇhathā’’ti dīyamānaṁ sipāṭikāsūciādiupakaraṇatthāya gahetabbaṁ.",
  "tika-vin05t7:2_7": "Suvaṇṇarajatamuttādimayaṁ pana anāmāsameva,",
  "tika-vin05t7:2_8": "dīyamānampi na gahetabbaṁ.",
  "tika-vin05t7:2_9": "Na kevalañca etāsaṁ sarīrūpagameva anāmāsaṁ,",
  "tika-vin05t7:2_10": "itthisaṇṭhānena kataṁ kaṭṭharūpampi dantarūpampi ayarūpampi loharūpampi tipurūpampi potthakarūpampi sabbaratanarūpampi",
  "tika-vin05t7:2_11": "antamaso piṭṭhamayarūpampi anāmāsameva.",
  "tika-vin05t7:2_12": "Paribhogatthāya pana ‘‘idaṁ tumhākaṁ hotū’’ti labhitvā ṭhapetvā sabbaratanamayaṁ avasesaṁ bhinditvā upakaraṇārahaṁ upakaraṇe,",
  "tika-vin05t7:2_13": "paribhogārahaṁ paribhoge upanetuṁ vaṭṭati.",
  "tika-vin05t7:3_0": "41.",
  "tika-vin05t7:3_1": "Yathā ca itthirūpakaṁ,",
  "tika-vin05t7:3_2": "evaṁ sattavidhaṁ dhaññampi anāmāsameva.",
  "tika-vin05t7:3_3": "Tasmā khettamajjhena gacchantena tatthajātakampi dhaññaphalaṁ na āmasantena gantabbaṁ.",
  "tika-vin05t7:3_4": "Sace gharadvāre vā antarāmagge vā dhaññaṁ pasāritaṁ hoti,",
  "tika-vin05t7:3_5": "passena ca maggo atthi,",
  "tika-vin05t7:3_6": "na maddantena gantabbaṁ.",
  "tika-vin05t7:3_7": "Gamanamagge asati maggaṁ adhiṭṭhāya gantabbaṁ.",
  "tika-vin05t7:3_8": "Antaraghare dhaññassa upari āsanaṁ paññapetvā denti,",
  "tika-vin05t7:3_9": "nisīdituṁ vaṭṭati.",
  "tika-vin05t7:3_10": "Keci āsanasālāya dhaññaṁ ākiranti,",
  "tika-vin05t7:3_11": "sace sakkā hoti harāpetuṁ,",
  "tika-vin05t7:3_12": "harāpetabbaṁ. No ce,",
  "tika-vin05t7:3_13": "ekamantaṁ dhaññaṁ amaddantena pīṭhakaṁ paññapetvā nisīditabbaṁ.",
  "tika-vin05t7:3_14": "Sace okāso na hoti,",
  "tika-vin05t7:3_15": "manussā dhaññamajjheyeva paññapetvā denti,",
  "tika-vin05t7:3_16": "nisīditabbaṁ.",
  "tika-vin05t7:3_17": "Tatthajātakāni muggamāsādīni aparaṇṇānipi tālapanasādīni vā phalāni kīḷantena na āmasitabbāni.",
  "tika-vin05t7:3_18": "Manussehi rāsikatesupi eseva nayo.",
  "tika-vin05t7:3_19": "Araññe pana rukkhato patitāni phalāni ‘‘anupasampannānaṁ dassāmī’’ti gaṇhituṁ vaṭṭati.",
  "tika-vin05t7:4_0": "42.",
  "tika-vin05t7:4_1": "Muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅko masāragallanti imesu dasasu ratanesu",
  "tika-vin05t7:4_2": "muttā adhotā aviddhā yathājātāva āmasituṁ vaṭṭati,",
  "tika-vin05t7:4_3": "sesā anāmāsāti vadanti,",
  "tika-vin05t7:4_4": "taṁ na gahetabbaṁ.",
  "tika-vin05t7:4_5": "Mahāpaccariyaṁ pana ‘‘muttā dhotāpi adhotāpi anāmāsā,",
  "tika-vin05t7:4_6": "bhaṇḍamūlatthāya ca sampaṭicchituṁ na vaṭṭati,",
  "tika-vin05t7:4_7": "kuṭṭharogassa bhesajjatthāya pana vaṭṭatī’’ti vuttaṁ,",
  "tika-vin05t7:4_8": "taṁ yuttaṁ.",
  "tika-vin05t7:4_9": "Antamaso jātiphalikaṁ upādāya sabbopi nīlapītādivaṇṇabhedo maṇi dhotaviddhavaṭṭito anāmāso,",
  "tika-vin05t7:4_10": "yathājāto pana ākaramutto pattādibhaṇḍamūlatthaṁ sampaṭicchituṁ vaṭṭatīti vuttaṁ,",
  "tika-vin05t7:4_11": "tampi mahāpaccariyaṁ paṭikkhittaṁ.",
  "tika-vin05t7:4_12": "Pacitvā kato kācamaṇiyeveko vaṭṭatīti vuttaṁ.",
  "tika-vin05t7:4_13": "Veḷuriyepi maṇisadisova vinicchayo.",
  "tika-vin05t7:5_0": "Saṅkho dhamanasaṅkho ca dhotaviddho ca ratanamisso anāmāso,",
  "tika-vin05t7:5_1": "pānīyasaṅkho dhotopi adhotopi āmāsova.",
  "tika-vin05t7:5_2": "Sesañca añjanādibhesajjatthāyapi bhaṇḍamūlatthāyapi sampaṭicchituṁ vaṭṭati.",
  "tika-vin05t7:5_3": "Silā dhotaviddhā ratanasaṁyuttā muggavaṇṇāva anāmāsā,",
  "tika-vin05t7:5_4": "sesā satthakanighaṁsanādiatthāya gaṇhituṁ vaṭṭati.",
  "tika-vin05t7:5_5": "Ettha ca ratanasaṁyuttāti suvaṇṇena saddhiṁ yojetvā pacitvā katāti vadanti.",
  "tika-vin05t7:5_6": "Pavāḷaṁ dhotaviddhaṁ anāmāsaṁ,",
  "tika-vin05t7:5_7": "sesaṁ āmāsañca bhaṇḍamūlatthañca sampaṭicchituṁ vaṭṭatīti vadanti,",
  "tika-vin05t7:5_8": "taṁ na gahetabbaṁ .",
  "tika-vin05t7:5_9": "Mahāpaccariyaṁ pana ‘‘dhotampi adhotampi sabbaṁ anāmāsañca na ca sampaṭicchituṁ vaṭṭatī’’ti vuttaṁ,",
  "tika-vin05t7:5_10": "taṁ yuttaṁ.",
  "tika-vin05t7:6_0": "Rajatañca jātarūpañca katabhaṇḍampi akatabhaṇḍampi sabbena sabbaṁ bījato paṭṭhāya anāmāsañca asampaṭicchanīyañca.",
  "tika-vin05t7:6_1": "Uttararājaputto kira suvaṇṇacetiyaṁ kārāpetvā mahāpadumattherassa pesesi.",
  "tika-vin05t7:6_2": "Thero ‘‘na kappatī’’ti paṭikkhipi.",
  "tika-vin05t7:6_3": "Cetiyaghare suvaṇṇapadumasuvaṇṇabubbuḷakādīni honti,",
  "tika-vin05t7:6_4": "etānipi anāmāsāni.",
  "tika-vin05t7:6_5": "Cetiyagharagopakā pana rūpiyachaḍḍakaṭṭhāne ṭhitā ,",
  "tika-vin05t7:6_6": "tasmā tesaṁ keḷāpayituṁ vaṭṭatīti vuttaṁ.",
  "tika-vin05t7:6_7": "Kurundhiyaṁ pana tampi paṭikkhittaṁ,",
  "tika-vin05t7:6_8": "suvaṇṇacetiye kacavarameva harituṁ vaṭṭatīti ettakameva anuññātaṁ.",
  "tika-vin05t7:6_9": "Ārakūṭalohampi jātarūpagatikameva anāmāsanti sabbaṭṭhakathāsu vuttaṁ.",
  "tika-vin05t7:6_10": "Senāsanaparibhoge pana sabbopi kappiyo,",
  "tika-vin05t7:6_11": "tasmā jātarūparajatamayā sabbepi senāsanaparikkhārā āmāsā,",
  "tika-vin05t7:6_12": "bhikkhūnaṁ dhammavinayavaṇṇanaṭṭhāne ratanamaṇḍape karonti phalikatthambhe ratanadāmapaṭimaṇḍite,",
  "tika-vin05t7:6_13": "tattha sabbūpakaraṇāni bhikkhūnaṁ paṭijaggituṁ vaṭṭanti.",
  "tika-vin05t7:6_14": "Lohitaṅkamasāragallā dhotaviddhā anāmāsā,",
  "tika-vin05t7:6_15": "itare āmāsā,",
  "tika-vin05t7:6_16": "bhaṇḍamūlatthāya ca sampaṭicchituṁ vaṭṭatīti vuttaṁ.",
  "tika-vin05t7:6_17": "Mahāpaccariyaṁ pana ‘‘dhotāpi adhotāpi sabbaso anāmāsā,",
  "tika-vin05t7:6_18": "na ca sampaṭicchituṁ vaṭṭantī’’ti paṭikkhittaṁ.",
  "tika-vin05t7:7_0": "43.",
  "tika-vin05t7:7_1": "Sabbaṁ āvudhabhaṇḍaṁ anāmāsaṁ,",
  "tika-vin05t7:7_2": "bhaṇḍamūlatthāya dīyamānampi na sampaṭicchitabbaṁ.",
  "tika-vin05t7:7_3": "Satthavaṇijjā nāma na vaṭṭati.",
  "tika-vin05t7:7_4": "Suddhadhanudaṇḍopi dhanujiyāpi patodopi tomaropi aṅkusopi antamaso vāsipharasuādīnipi āvudhasaṅkhepena katāni anāmāsāni.",
  "tika-vin05t7:7_5": "Sace kenaci vihāre satti vā tomaro vā ṭhapito hoti,",
  "tika-vin05t7:7_6": "vihāraṁ jaggantena ‘‘harantū’’ti sāmikānaṁ pesetabbaṁ.",
  "tika-vin05t7:7_7": "Sace na haranti,",
  "tika-vin05t7:7_8": "taṁ acālentena vihāro paṭijaggitabbo.",
  "tika-vin05t7:7_9": "Yuddhabhūmiyaṁ pana patitaṁ asiṁ vā sattiṁ vā tomaraṁ vā disvā pāsāṇena vā kenaci vā asiṁ bhinditvā satthakatthāya gahetuṁ vaṭṭati.",
  "tika-vin05t7:7_10": "Itarānipi viyojetvā kiñci satthakatthāya,",
  "tika-vin05t7:7_11": "kiñci kattaradaṇḍādiatthāya gahetuṁ vaṭṭati.",
  "tika-vin05t7:7_12": "‘‘Idaṁ gaṇhathā’’ti dīyamānaṁ pana vināsetvā ‘‘kappiyabhaṇḍaṁ karissāmī’’ti sabbampi sampaṭicchituṁ vaṭṭati.",
  "tika-vin05t7:8_0": "Macchajālapakkhijālādīnipi phalakajālikādīnipi saraparittāṇānipi sabbāni anāmāsāni,",
  "tika-vin05t7:8_1": "paribhogatthāya labbhamānesu pana jālaṁ tāva ‘‘āsanassa vā cetiyassa vā upari bandhissāmi,",
  "tika-vin05t7:8_2": "chattaṁ vā veṭhessāmī’’ti gahetuṁ vaṭṭati.",
  "tika-vin05t7:8_3": "Saraparittāṇaṁ sabbampi bhaṇḍamūlatthāya sampaṭicchituṁ vaṭṭati.",
  "tika-vin05t7:8_4": "Parūparodhanivāraṇañhi etaṁ,",
  "tika-vin05t7:8_5": "na uparodhakaranti.",
  "tika-vin05t7:8_6": "Phalakaṁ ‘‘dantakaṭṭhabhājanaṁ karissāmī’’ti gahetuṁ vaṭṭati.",
  "tika-vin05t7:9_0": "Cammavinaddhāni vīṇābheriādīni anāmāsāni.",
  "tika-vin05t7:9_1": "Kurundiyaṁ pana ‘‘bherisaṅghāṭopi vīṇāsaṅghāṭopi tucchapokkharampi mukhavaṭṭiyaṁ āropitacammampi vīṇādaṇḍakopi sabbaṁ anāmāsa’’nti vuttaṁ.",
  "tika-vin05t7:9_2": "Onahituṁ vā onahāpetuṁ vā vādetuṁ vā vādāpetuṁ vā na labbhatiyeva.",
  "tika-vin05t7:9_3": "Cetiyaṅgaṇe pūjaṁ katvā manussehi chaḍḍitaṁ disvāpi acāletvāva antarantare sammajjitabbaṁ,",
  "tika-vin05t7:9_4": "kacavarachaḍḍanakāle pana kacavaraniyāmeneva haritvā ekamantaṁ nikkhipituṁ vaṭṭatīti mahāpaccariyaṁ vuttaṁ.",
  "tika-vin05t7:9_5": "Bhaṇḍamūlatthāya sampaṭicchitumpi vaṭṭati,",
  "tika-vin05t7:9_6": "paribhogatthāya labbhamānesu pana vīṇādoṇikañca bheripokkharañca dantakaṭṭhabhājanaṁ karissāma,",
  "tika-vin05t7:9_7": "cammaṁ satthakakosakanti evaṁ tassa tassa parikkhārassa upakaraṇatthāya gahetvā tathā tathā kātuṁ vaṭṭati.",
  "tika-vin05t7:10_0": "Iti pāḷimuttakavinayavinicchayasaṅgahe",
  "tika-vin05t7:11_0": "Anāmāsavinicchayakathā samattā."
}