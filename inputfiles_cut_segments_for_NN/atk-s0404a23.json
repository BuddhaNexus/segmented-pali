{
  "atk-s0404a23:0_0": "(9) 4. Theravaggo",
  "atk-s0404a23:1_0": "1-3. Vāhanasuttādivaṇṇanā",
  "atk-s0404a23:2_0": "81-83.",
  "atk-s0404a23:2_1": "Catutthassa paṭhame vimariyādīkatenāti kilesamariyādaṁ bhinditvā vimariyādaṁ katena.",
  "atk-s0404a23:2_2": "Dutiyaṁ uttānatthameva.",
  "atk-s0404a23:2_3": "Tatiye no ca payirupāsitāti na upaṭṭhāti.",
  "atk-s0404a23:3_0": "4. Byākaraṇasuttavaṇṇanā",
  "atk-s0404a23:4_0": "84.",
  "atk-s0404a23:4_1": "Catutthe jhāyī samāpattikusaloti jhānehi ca sampanno samāpattiyañca cheko.",
  "atk-s0404a23:4_2": "Irīṇanti tucchabhāvaṁ.",
  "atk-s0404a23:4_3": "Vicinanti guṇavicinataṁ nigguṇabhāvaṁ.",
  "atk-s0404a23:4_4": "Atha vā irīṇasaṅkhātaṁ araññaṁ vicinasaṅkhātaṁ mahāgahanañca āpanno viya hoti.",
  "atk-s0404a23:4_5": "Anayanti avaḍḍhiṁ.",
  "atk-s0404a23:4_6": "Byasananti vināsaṁ.",
  "atk-s0404a23:4_7": "Anayabyasananti avaḍḍhivināsaṁ.",
  "atk-s0404a23:4_8": "Kiṁ nu khoti kena kāraṇena.",
  "atk-s0404a23:5_0": "5-6. Katthīsuttādivaṇṇanā",
  "atk-s0404a23:6_0": "85-86.",
  "atk-s0404a23:6_1": "Pañcame katthī hoti vikatthīti katthanasīlo hoti vikatthanasīlo,",
  "atk-s0404a23:6_2": "vivaṭaṁ katvā katheti.",
  "atk-s0404a23:6_3": "Na santatakārīti na satatakārī.",
  "atk-s0404a23:6_4": "Chaṭṭhe adhimānikoti anadhigate adhigatamānena samannāgato.",
  "atk-s0404a23:6_5": "Adhimānasaccoti adhigatamānameva saccato vadati.",
  "atk-s0404a23:7_0": "7. Nappiyasuttavaṇṇanā",
  "atk-s0404a23:8_0": "87.",
  "atk-s0404a23:8_1": "Sattame adhikaraṇiko hotīti adhikaraṇakārako hoti.",
  "atk-s0404a23:8_2": "Na piyatāyāti na piyabhāvāya.",
  "atk-s0404a23:8_3": "Na garutāyāti na garubhāvāya.",
  "atk-s0404a23:8_4": "Nasāmaññāyāti na samaṇadhammabhāvāya.",
  "atk-s0404a23:8_5": "Na ekībhāvāyāti na nirantarabhāvāya.",
  "atk-s0404a23:8_6": "Dhammānaṁ na nisāmakajātikoti navannaṁ lokuttaradhammānaṁ na nisāmanasabhāvo na upadhāraṇasabhāvo.",
  "atk-s0404a23:8_7": "Na paṭisallānoti na paṭisallīno.",
  "atk-s0404a23:8_8": "Sāṭheyyānīti saṭhabhāvo.",
  "atk-s0404a23:8_9": "Kūṭeyyānīti kūṭabhāvo.",
  "atk-s0404a23:8_10": "Jimheyyānīti na ujubhāvā.",
  "atk-s0404a23:8_11": "Vaṅkeyyānīti vaṅkabhāvā.",
  "atk-s0404a23:9_0": "8. Akkosakasuttavaṇṇanā",
  "atk-s0404a23:10_0": "88.",
  "atk-s0404a23:10_1": "Aṭṭhame akkosakaparibhāsako ariyūpavādī sabrahmacārinanti ettha sabrahmacāripadaṁ akkosakaparibhāsakapadehi yojetabbaṁ ‘‘akkosako sabrahmacārīnaṁ,",
  "atk-s0404a23:10_2": "paribhāsako sabrahmacārīna’’nti.",
  "atk-s0404a23:10_3": "Ariyānaṁ pana guṇe chindissāmīti antimavatthunā upavadanto ariyūpavādī nāma hoti.",
  "atk-s0404a23:10_4": "Saddhammassa na vodāyantīti sikkhāttayasaṅkhātā sāsanasaddhammā assa vodānaṁ na gacchanti.",
  "atk-s0404a23:10_5": "Rogātaṅkanti ettha rogova kicchājīvitabhāvakaraṇena ātaṅkoti veditabbo.",
  "atk-s0404a23:11_0": "9. Kokālikasuttavaṇṇanā",
  "atk-s0404a23:12_0": "89.",
  "atk-s0404a23:12_1": "Navame kokāliko bhikkhu yena bhagavā tenupasaṅkamīti koyaṁ kokāliko,",
  "atk-s0404a23:12_2": "kasmā ca upasaṅkami?",
  "atk-s0404a23:12_3": "Ayaṁ kira kokālikaraṭṭhe kokālikanagare kokālikaseṭṭhissa putto pabbajitvā pitarā kārite vihāre vasati cūḷakokālikoti nāmena,",
  "atk-s0404a23:12_4": "na pana devadattassa sisso.",
  "atk-s0404a23:12_5": "So hi brāhmaṇaputto mahākokāliko nāma.",
  "atk-s0404a23:12_6": "Bhagavati pana sāvatthiyaṁ viharante dve aggasāvakā pañcamattehi bhikkhusatehi saddhiṁ janapadacārikaṁ",
  "atk-s0404a23:12_7": "caramānā upakaṭṭhāya vassūpanāyikāya vivekavāsaṁ vasitukāmā te bhikkhū uyyojetvā attano pattacīvaramādāya",
  "atk-s0404a23:12_8": "tasmiṁ janapade taṁ nagaraṁ patvā vihāraṁ agamiṁsu.",
  "atk-s0404a23:12_9": "Tattha nesaṁ kokāliko vattaṁ akāsi.",
  "atk-s0404a23:12_10": "Tepi tena saddhiṁ sammoditvā, ‘‘āvuso,",
  "atk-s0404a23:12_11": "mayaṁ idha temāsaṁ vasissāma,",
  "atk-s0404a23:12_12": "mā no kassaci ārocesī’’ti paṭiññaṁ gahetvā vasiṁsu.",
  "atk-s0404a23:12_13": "Vasitvā pavāraṇādivase pavāretvā ‘‘gacchāma mayaṁ,",
  "atk-s0404a23:12_14": "āvuso’’ti kokālikaṁ āpucchiṁsu.",
  "atk-s0404a23:12_15": "Kokāliko ‘‘ajja, āvuso,",
  "atk-s0404a23:12_16": "ekadivasaṁ vasitvā sve gamissathā’’ti vatvā dutiyadivase nagaraṁ pavisitvā manusse āmantesi – ‘‘āvuso,",
  "atk-s0404a23:12_17": "tumhe dve aggasāvake idha āgantvā vasamānepi na jānātha,",
  "atk-s0404a23:12_18": "na te koci paccayenapi nimantetī’’ti.",
  "atk-s0404a23:12_19": "Nagaravāsino ‘‘kahaṁ, bhante, therā,",
  "atk-s0404a23:12_20": "kasmā no nārocayitthā’’ti? Kiṁ, āvuso,",
  "atk-s0404a23:12_21": "ārocitena,",
  "atk-s0404a23:12_22": "kiṁ na passatha dve bhikkhū therāsane nisīdante,",
  "atk-s0404a23:12_23": "ete aggasāvakāti.",
  "atk-s0404a23:12_24": "Te khippaṁ sannipatitvā sappiphāṇitādīni ceva cīvaradussāni ca saṁhariṁsu.",
  "atk-s0404a23:13_0": "Kokāliko cintesi –",
  "atk-s0404a23:13_1": "‘‘paramappicchā aggasāvakā payuttavācāya uppannalābhaṁ na sādiyissanti,",
  "atk-s0404a23:13_2": "asādiyantā ‘āvāsikassa dethā’ti vakkhantī’’ti taṁ lābhaṁ gāhāpetvā therānaṁ santikaṁ agamāsi.",
  "atk-s0404a23:13_3": "Therā disvāva ‘‘ime paccayā neva amhākaṁ,",
  "atk-s0404a23:13_4": "na kokālikassa kappantī’’ti paṭikkhipitvā pakkamiṁsu.",
  "atk-s0404a23:13_5": "Kokāliko ‘‘kathañhi nāma sayaṁ aggaṇhantā mayhampi adāpetvā pakkamissantī’’ti āghātaṁ uppādesi .",
  "atk-s0404a23:13_6": "Tepi bhagavato santikaṁ gantvā bhagavantaṁ vanditvā puna attano parisaṁ ādāya janapadacārikaṁ carantā",
  "atk-s0404a23:13_7": "anupubbena tasmiṁ raṭṭhe tameva nagaraṁ paccāgamiṁsu.",
  "atk-s0404a23:13_8": "Nāgarā there sañjānitvā saha parikkhārehi dānaṁ sajjetvā nagaramajjhe maṇḍapaṁ katvā dānaṁ adaṁsu,",
  "atk-s0404a23:13_9": "therānañca parikkhāre upanāmesuṁ.",
  "atk-s0404a23:13_10": "Therā bhikkhusaṅghassa niyyādayiṁsu.",
  "atk-s0404a23:13_11": "Taṁ disvā kokāliko cintesi –",
  "atk-s0404a23:13_12": "‘‘ime pubbe appicchā ahesuṁ,",
  "atk-s0404a23:13_13": "idāni pāpicchā jātā,",
  "atk-s0404a23:13_14": "pubbepi appicchasantuṭṭhapavivittasadisāva maññe’’ti there upasaṅkamitvā, ‘‘āvuso,",
  "atk-s0404a23:13_15": "tumhe pubbe appicchā viya,",
  "atk-s0404a23:13_16": "idāni pana pāpabhikkhū jātatthā’’ti vatvā ‘‘mūlaṭṭhāneyeva nesaṁ patiṭṭhaṁ bhindissāmī’’ti taramānarūpo nikkhamitvā yena bhagavā tenupasaṅkami.",
  "atk-s0404a23:13_17": "Ayamesa kokāliko,",
  "atk-s0404a23:13_18": "iminā ca kāraṇena upasaṅkamīti veditabbo.",
  "atk-s0404a23:14_0": "Bhagavā taṁ turitaturitaṁ āgacchantaṁ disvāva āvajjento aññāsi ‘‘ayaṁ aggasāvake akkositukāmo āgato,",
  "atk-s0404a23:14_1": "sakkā nu kho paṭisedhetu’’nti.",
  "atk-s0404a23:14_2": "Tato ‘‘na sakkā paṭisedhetuṁ,",
  "atk-s0404a23:14_3": "theresu aparajjhitvā āgato,",
  "atk-s0404a23:14_4": "ekaṁsena pana padumaniraye nibbattissatī’’ti disvā ‘‘sāriputtamoggallānepi nāma garahantaṁ sutvā na nisedhetī’’ti",
  "atk-s0404a23:14_5": "vādamocanatthaṁ ariyūpavādassa ca mahāsāvajjabhāvadassanatthaṁ mā hevanti tikkhattuṁ paṭisedhesi.",
  "atk-s0404a23:14_6": "Tattha mā hevanti mā evaṁ abhaṇi.",
  "atk-s0404a23:14_7": "Saddhāyikoti saddhāya āgamakaro pasādāvaho,",
  "atk-s0404a23:14_8": "saddhātabbavacano vā.",
  "atk-s0404a23:14_9": "Paccayikoti pattiyāyitabbavacano.",
  "atk-s0404a23:15_0": "Pakkāmīti kammānubhāvena codiyamāno pakkāmi.",
  "atk-s0404a23:15_1": "Okāsakatañhi kammaṁ na sakkā paṭibāhituṁ.",
  "atk-s0404a23:15_2": "Acirapakkantassāti pakkantassa sato nacireneva.",
  "atk-s0404a23:15_3": "Sabbo kāyo phuṭo ahosīti kesaggamattampi okāsaṁ avajjetvā sakalasarīraṁ aṭṭhīni bhinditvā uggatāhi pīḷakāhi ajjhotthaṭaṁ ahosi.",
  "atk-s0404a23:15_4": "Yasmā pana buddhānubhāvena tathārūpaṁ kammaṁ buddhānaṁ sammukhībhāve vipākaṁ dātuṁ na sakkoti,",
  "atk-s0404a23:15_5": "dassanūpacāre vijahitamatte deti,",
  "atk-s0404a23:15_6": "tasmā tassa acirapakkantassa pīḷakā uṭṭhahiṁsu.",
  "atk-s0404a23:15_7": "Kalāyamattiyoti caṇakamattiyo.",
  "atk-s0404a23:15_8": "Beluvasalāṭukamattiyoti taruṇabeluvamattiyo.",
  "atk-s0404a23:15_9": "Pabhijjiṁsūti bhijjiṁsu.",
  "atk-s0404a23:15_10": "Tāsu bhinnāsu sakalasarīraṁ panasapakkaṁ viya ahosi.",
  "atk-s0404a23:15_11": "So pakkena gattena jetavanadvārakoṭṭhake visagilito maccho viya kadalipattesu nipajji.",
  "atk-s0404a23:15_12": "Atha dhammassavanatthaṁ āgatāgatā manussā ‘‘dhi kokālika,",
  "atk-s0404a23:15_13": "dhi kokālika,",
  "atk-s0404a23:15_14": "ayuttamakāsi,",
  "atk-s0404a23:15_15": "attanoyeva mukhaṁ nissāya anayabyasanaṁ pattosī’’ti āhaṁsu.",
  "atk-s0404a23:15_16": "Tesaṁ saddaṁ sutvā ārakkhadevatā dhikkāramakaṁsu,",
  "atk-s0404a23:15_17": "ārakkhadevatānaṁ ākāsadevatāti iminā upāyena yāva akaniṭṭhabhavanā ekadhikkāro udapādi.",
  "atk-s0404a23:16_0": "Turūti kokālikassa upajjhāyo turutthero nāma anāgāmiphalaṁ vatvā brahmaloke nibbatto.",
  "atk-s0404a23:16_1": "So bhummaṭṭhadevatā ādiṁ katvā ‘‘ayuttaṁ kokālikena kataṁ aggasāvake antimavatthunā abbhācikkhantenā’’ti",
  "atk-s0404a23:16_2": "paramparāya brahmalokasampattaṁ taṁ saddaṁ sutvā ‘‘mā mayhaṁ passantasseva varāko nassi,",
  "atk-s0404a23:16_3": "ovadissāmi naṁ theresu cittappasādatthāyā’’ti āgantvā tassa purato aṭṭhāsi.",
  "atk-s0404a23:16_4": "Taṁ sandhāyetaṁ vuttaṁ –",
  "atk-s0404a23:16_5": "‘‘turū paccekabrahmā’’ti.",
  "atk-s0404a23:16_6": "Pesalāti piyasīlā.",
  "atk-s0404a23:16_7": "Kosi tvaṁ,",
  "atk-s0404a23:16_8": "āvusoti nisinnakova kabarakkhīni ummīletvā evamāha.",
  "atk-s0404a23:16_9": "Passa yāvañca te idaṁ aparaddhati yattakaṁ tayā aparaddhaṁ,",
  "atk-s0404a23:16_10": "attano nalāṭe mahāgaṇḍaṁ apassanto sāsapamattāya pīḷakāya maṁ codetabbaṁ maññasīti āha.",
  "atk-s0404a23:17_0": "Atha naṁ ‘‘adiṭṭhippatto ayaṁ kokāliko,",
  "atk-s0404a23:17_1": "gilitaviso viya na kassaci vacanaṁ na karissatī’’ti ñatvā purisassa hītiādimāha.",
  "atk-s0404a23:17_2": "Tattha kuṭhārīti kuṭhārisadisā pharusavācā.",
  "atk-s0404a23:17_3": "Chindatīti kusalamūlasaṅkhāte mūleyeva nikantati.",
  "atk-s0404a23:17_4": "Nindiyanti ninditabbaṁ dussīlapuggalaṁ.",
  "atk-s0404a23:17_5": "Pasaṁsatīti uttamatthe sambhāvetvā khīṇāsavoti vadati.",
  "atk-s0404a23:17_6": "Taṁ vā nindati yo pasaṁsiyoti yo vā pasaṁsitabbo khīṇāsavo,",
  "atk-s0404a23:17_7": "taṁ antimavatthunā codento ‘‘dussīlo aya’’nti vadati.",
  "atk-s0404a23:17_8": "Vicināti mukhena so kalinti so taṁ aparādhaṁ mukhena vicināti nāma.",
  "atk-s0404a23:17_9": "Kalinātenāti tena aparādhena sukhaṁ na vindati.",
  "atk-s0404a23:17_10": "Nindiyapasaṁsāya hi pasaṁsiyanindāya ca samakova vipāko.",
  "atk-s0404a23:18_0": "Sabbassāpi sahāpi attanāti sabbena sakena dhanenapi attanāpi saddhiṁ yo akkhesu dhanaparājayo nāma,",
  "atk-s0404a23:18_1": "ayaṁ appamattako aparādho.",
  "atk-s0404a23:18_2": "Yo sugatesūti yo pana sammaggatesu puggalesu cittaṁ dūseyya,",
  "atk-s0404a23:18_3": "ayaṁ cittapadosova tato kalito mahantataro kali.",
  "atk-s0404a23:19_0": "Idāni tassa mahantatarabhāvaṁ dassento sataṁ sahassānantiādimāha.",
  "atk-s0404a23:19_1": "Tattha sataṁ sahassānanti nirabbudagaṇanāya satasahassañca.",
  "atk-s0404a23:19_2": "Chattiṁsatīti aparāni chattiṁsati nirabbudāni.",
  "atk-s0404a23:19_3": "Pañca cāti abbudagaṇanāya pañca abbudāni.",
  "atk-s0404a23:19_4": "Yamariyagarahīti yaṁ ariye garahanto nirayaṁ upapajjati,",
  "atk-s0404a23:19_5": "tattha ettakaṁ āyuppamāṇanti attho.",
  "atk-s0404a23:20_0": "Kālamakāsīti upajjhāye pakkante kālaṁ akāsi.",
  "atk-s0404a23:20_1": "Padumanirayanti pāṭiyekko padumanirayo nāma natthi,",
  "atk-s0404a23:20_2": "avīcimahānirayasmiṁyeva pana padumagaṇanāya paccitabbe ekasmiṁ ṭhāne nibbatti.",
  "atk-s0404a23:21_0": "Vīsatikhārikoti māgadhakena patthena cattāro patthā,",
  "atk-s0404a23:21_1": "kosalaraṭṭhe eko pattho hoti.",
  "atk-s0404a23:21_2": "Tena patthena cattāro patthā āḷhakaṁ ,",
  "atk-s0404a23:21_3": "cattāri āḷhakāni doṇaṁ,",
  "atk-s0404a23:21_4": "catudoṇā mānikā,",
  "atk-s0404a23:21_5": "catumānikā khārī,",
  "atk-s0404a23:21_6": "tāya khāriyā vīsatikhāriko.",
  "atk-s0404a23:21_7": "Tilavāhoti māgadhakānaṁ sukhumatilānaṁ tilasakaṭaṁ.",
  "atk-s0404a23:21_8": "Abbudo nirayoti abbudo nāma pāṭiyekko nirayo natthi,",
  "atk-s0404a23:21_9": "avīcimhiyeva pana abbudagaṇanāya paccitabbaṭṭhānassetaṁ nāmaṁ.",
  "atk-s0404a23:21_10": "Nirabbudādīsupi eseva nayo.",
  "atk-s0404a23:22_0": "Vassagaṇanāpi panettha evaṁ veditabbā –",
  "atk-s0404a23:22_1": "yatheva hi sataṁ satasahassāni koṭi hoti,",
  "atk-s0404a23:22_2": "evaṁ sataṁ satasahassakoṭiyo pakoṭi nāma hoti,",
  "atk-s0404a23:22_3": "sataṁ satasahassapakoṭiyo koṭipakoṭi nāma,",
  "atk-s0404a23:22_4": "sataṁ satasahassakoṭipakoṭiyo nahutaṁ,",
  "atk-s0404a23:22_5": "sataṁ satasahassanahutāni ninnahutaṁ,",
  "atk-s0404a23:22_6": "sataṁ satasahassaninnahutāni ekaṁ abbudaṁ,",
  "atk-s0404a23:22_7": "tato vīsatiguṇaṁ nirabbudaṁ,",
  "atk-s0404a23:22_8": "esa nayo sabbatthāti.",
  "atk-s0404a23:22_9": "Dasamaṁ heṭṭhā vuttanayeneva veditabbaṁ.",
  "atk-s0404a23:22_10": "Sesaṁ sabbattha uttānatthamevāti.",
  "atk-s0404a23:23_0": "Theravaggo catuttho."
}