{
  "tika-s0402t37:0_0": "4. Cakkavaggo",
  "tika-s0402t37:1_0": "1. Cakkasuttavaṇṇanā",
  "tika-s0402t37:2_0": "31.",
  "tika-s0402t37:2_1": "Catutthassa paṭhame cattāri cakkānīti ettha cakkaṁ nāma dārucakkaṁ, ratanacakkaṁ, dhammacakkaṁ, iriyāpathacakkaṁ, sampatticakkanti pañcavidhaṁ. Tattha ‘‘yaṁ panidaṁ, samma,",
  "tika-s0402t37:2_2": "rathakāracakkaṁ chahi māsehi niṭṭhitaṁ chārattūnehī’’ti (a. ni. 3.15) idaṁ dārucakkaṁ.",
  "tika-s0402t37:2_3": "‘‘Pitarā pavattitaṁ cakkaṁ anuvattetī’’ti (saṁ. ni. 1.215) idaṁ ratanacakkaṁ.",
  "tika-s0402t37:2_4": "‘‘Mayā pavattitaṁ cakka’’nti (su. ni. 562; bu. vaṁ. 27.17; jā. 1.1.104; 1.5.100, 103) idaṁ dhammacakkaṁ.",
  "tika-s0402t37:2_5": "‘‘Catucakkaṁ navadvāra’’nti (saṁ. ni. 1.29, 109) idaṁ iriyāpathacakkaṁ. ‘‘Cattārimāni, bhikkhave,",
  "tika-s0402t37:2_6": "cakkāni yehi samannāgatānaṁ devamanussānaṁ catucakkaṁ pavattatī’’ti (a. ni. 4.31) idaṁ sampatticakkaṁ.",
  "tika-s0402t37:2_7": "Idhāpi etadeva adhippetanti āha ‘‘cattāri sampatticakkāni vattantī’’ti.",
  "tika-s0402t37:2_8": "Anucchavike deseti puññakiriyāya sammāpaṭipattiyā anurūpadese.",
  "tika-s0402t37:2_9": "Sevanaṁ kālena kālaṁ upasaṅkamanaṁ.",
  "tika-s0402t37:2_10": "Bhajanaṁ bhattivasena payirupāsanaṁ.",
  "tika-s0402t37:2_11": "Attano sammā ṭhapananti attano cittasantānassa yoniso ṭhapanaṁ.",
  "tika-s0402t37:2_12": "Saddhādīsu nivesananti āha ‘‘sace’’tiādi.",
  "tika-s0402t37:2_13": "Idameva cettha pamāṇanti idameva pubbekatapuññatāsaṅkhātaṁ sampatticakkaṁ eva etesu sampatticakkesu pamāṇabhūtaṁ itaresaṁ kāraṇabhāvato . Tenāha ‘‘yena hī’’tiādi.",
  "tika-s0402t37:2_14": "So eva ca katapuñño puggalo attānaṁ sammā ṭhapeti akatapuññassa tadabhāvato.",
  "tika-s0402t37:3_0": "Cakkasuttavaṇṇanā niṭṭhitā.",
  "tika-s0402t37:4_0": "2. Saṅgahasuttavaṇṇanā",
  "tika-s0402t37:5_0": "32.",
  "tika-s0402t37:5_1": "Dutiye tassa dānameva dātabbanti pabbajitassa pabbajitaparikkhāraṁ pattacīvarādi,",
  "tika-s0402t37:5_2": "gihino gihiparikkhāraṁ vatthāvudhayānasayanādi dātabbaṁ. Sabbanti sabbaṁ upakāraṁ.",
  "tika-s0402t37:5_3": "Makkhetvā nāseti makkhibhāve ṭhatvā.",
  "tika-s0402t37:5_4": "Telena viya makkhetīti satadhotatelena makkheti viya.",
  "tika-s0402t37:5_5": "Atthavaḍḍhanakathāti hitāvahakathā.",
  "tika-s0402t37:5_6": "Kathāgahaṇañcettha nidassanamattaṁ,",
  "tika-s0402t37:5_7": "paresaṁ hitāvaho kāyappayogopi atthacariyā.",
  "tika-s0402t37:5_8": "Aṭṭhakathāyaṁ pana vacippayogavaseneva atthacariyā vuttā. Samānattatāti sadisabhāvo, samānaṭṭhāne ṭhapanaṁ,",
  "tika-s0402t37:5_9": "taṁ panassa samānaṭṭhapanaṁ attasadisatākaraṇamukhena ekasambhogatā.",
  "tika-s0402t37:5_10": "Attano sukhuppattiyaṁ tassa ca dukkhuppattiyaṁ tena dukkhena attanā ekasambhogatāti āha ‘‘samānasukhadukkhabhāvo’’ti.",
  "tika-s0402t37:5_11": "Sā ca samānasukhadukkhatā ekato nisajjādinā pākaṭā hotīti dassento ‘‘ekāsane’’tiādimāha.",
  "tika-s0402t37:6_0": "Tattha jātiyā hīno bhogena adhiko dussaṅgaho hoti.",
  "tika-s0402t37:6_1": "Na hi sakkā tena saddhiṁ ekaparibhogo kātuṁ jātiyā hīnattā.",
  "tika-s0402t37:6_2": "Tassa tathā akariyamāne ca so kujjhati bhogena adhikattā, tasmā so dussaṅgaho.",
  "tika-s0402t37:6_3": "Bhogena hīno jātiyā adhikopi dussaṅgaho hoti.",
  "tika-s0402t37:6_4": "So hi ‘‘ahaṁ jātimā’’ti bhogasampannena saddhi ekaparibhogaṁ icchati, tasmiṁ akariyamāne kujjhati. Ubhohipi hīno susaṅgaho hoti.",
  "tika-s0402t37:6_5": "Na hi so itarena saddhiṁ ekaparibhogaṁ icchati jātiyā hīnabhāvato,",
  "tika-s0402t37:6_6": "na akariyamāno kujjhati bhogena hīnabhāvato.",
  "tika-s0402t37:6_7": "Ubhohi sadisopi susaṅgahoyeva.",
  "tika-s0402t37:6_8": "Sadisabhāveneva itarena saha ekaparibhogassa paccāsīsāya,",
  "tika-s0402t37:6_9": "akaraṇe ca tassa kujjhanassa abhāvato.",
  "tika-s0402t37:6_10": "Bhikkhu dussīlo dussaṅgaho hoti.",
  "tika-s0402t37:6_11": "Na hi sakkā tena saddhiṁ ekaparibhogaṁ kātuṁ, akariyamāne ca kujjhati. Sīlavā pana susaṅgaho hoti.",
  "tika-s0402t37:6_12": "Sīlavā hi adīyamānepi kismiñci āmise akariyamānepi saṅgahe na kujjhati,",
  "tika-s0402t37:6_13": "aññaṁ attanā saddhiṁ paribhogaṁ akarontampi na pāpakena cittena passati pesalabhāvato.",
  "tika-s0402t37:6_14": "Tato eva paribhogopi anena saddhiṁ sukaro hoti, tasmā gihi ce, ubhohi sadiso. Pabbajito ce, sīlavā puggalo .",
  "tika-s0402t37:6_15": "Evaṁ samānattatāya saṅgahetabbo.",
  "tika-s0402t37:6_16": "Tenevāha ‘‘so sace gahaṭṭhassa jātiyā pabbajitassa sīlena sadiso hoti,",
  "tika-s0402t37:6_17": "tassāyaṁ samānattatā kātabbā’’ti. Sesaṁ suviññeyyameva.",
  "tika-s0402t37:7_0": "Saṅgahasuttavaṇṇanā niṭṭhitā.",
  "tika-s0402t37:8_0": "3. Sīhasuttavaṇṇanā",
  "tika-s0402t37:9_0": "33.",
  "tika-s0402t37:9_1": "Tatiye sīhoti parissayasahanato paṭipakkhahananato ca ‘‘sīho’’ti laddhanāmo migādhipati.",
  "tika-s0402t37:9_2": "Cattāroti samānepi sīhajātibhāve vaṇṇavisesādisiddhena visesena cattāro sīhā.",
  "tika-s0402t37:9_3": "Te idāni nāmato vaṇṇato āhārato dassetvā idhādhippetasīhaṁ nānappakārato vibhāvetuṁ ‘‘tiṇasīho’’tiādi āraddhaṁ.",
  "tika-s0402t37:9_4": "Tiṇabhakkho sīho tiṇasīho purimapade uttarapadalopena yathā ‘‘sākapatthivo’’ti (pāṇini 2.1.60). Kāḷavaṇṇatāya kāḷasīho. Tathā paṇḍusīho. Tenāha ‘‘kāḷagāvisadiso,",
  "tika-s0402t37:9_5": "paṇḍupalāsavaṇṇagāvisadiso’’ti ca.",
  "tika-s0402t37:9_6": "Rattakambalassa viya kesaro kesarakalomo etassa atthīti kesarī.",
  "tika-s0402t37:9_7": "Lākhāparikammakatehi viya pādapariyantehīti ca yojanā.",
  "tika-s0402t37:10_0": "Kammānubhāvasiddhaadhipaccamahesakkhatāhi sabbamigagaṇassa rājā.",
  "tika-s0402t37:10_1": "Suvaṇṇaguhato vātiādi ‘‘sīhassa vihāro kiriyā evaṁ hotī’’ti katvā vuttaṁ.",
  "tika-s0402t37:11_0": "Samaṁ patiṭṭhāpetvāti sabbabhāgehi samameva bhūmiyaṁ patiṭṭhāpetvā.",
  "tika-s0402t37:11_1": "Ākaḍḍhitvāti purato ākaḍḍhitvā.",
  "tika-s0402t37:11_2": "Abhiharitvāti abhimukhaṁ haritvā. Saṅghātanti vināsaṁ.",
  "tika-s0402t37:11_3": "Vīsatiyaṭṭhikaṁ ṭhānaṁ usabhaṁ.",
  "tika-s0402t37:12_0": "Samasīhoti samajātiko samappabhāvo ca sīho. Samānosmīti desanāmattaṁ,",
  "tika-s0402t37:12_1": "samappabhāvatāya eva na bhāyati.",
  "tika-s0402t37:12_2": "Sakkāyadiṭṭhibalavatāyāti ‘‘ke aññe amhehi uttaritarā,",
  "tika-s0402t37:12_3": "atha kho mayameva mahābalā’’ti evaṁ balātimānanimittāya ahaṁkārahetubhūtāya sakkāyadiṭṭhiyā balavabhāvena.",
  "tika-s0402t37:12_4": "Sakkāyadiṭṭhiyā pahīnattāti nirahaṁkārattā attasinehassa suṭṭhu samugghātattā na bhāyati.",
  "tika-s0402t37:13_0": "Tathātathāti sīhasadisatādinā tena tena pakārena attānaṁ kathesīti vatvā tamatthaṁ vivaritvā dassetuṁ ‘‘sīhoti kho’’tiādi vuttaṁ.",
  "tika-s0402t37:14_0": "Katamahābhinīhārassa lokanāthassa bodhiyā niyatabhāvappattiyā ekantabhāvī buddhabhāvoti katvā ‘‘tīsu pāsādesu nivāsakālo ,",
  "tika-s0402t37:14_1": "magadharañño paṭiññādānakālo,",
  "tika-s0402t37:14_2": "pāyāsassa paribhuttakālo’’tiādinā abhisambodhito purimāvatthāpi sīhasadisā katvā dassitā.",
  "tika-s0402t37:14_3": "Bhāvini bhūtūpacāropi hi lokavohāro.",
  "tika-s0402t37:14_4": "Vijjābhāvasāmaññato dvivijjaṁ itaravijjampi ekajjhaṁ gahetvā paṭiccasamuppādasammasanato taṁ puretarasiddhaṁ viya katvā āha ‘‘tisso vijjā sodhetvā’’ti.",
  "tika-s0402t37:14_5": "Anulomapaṭilomato pavattañāṇassa vasena ‘‘yamakañāṇamanthanenā’’ti vuttaṁ.",
  "tika-s0402t37:15_0": "Tattha viharantassāti ajapālanigrodhamūle viharantassa.",
  "tika-s0402t37:15_1": "Ekādasame divaseti sattasattāhato paraṁ ekādasame divase.",
  "tika-s0402t37:15_2": "Acalapallaṅketi isipatane dhammacakkappavattanatthaṁ nisinnapallaṅke.",
  "tika-s0402t37:15_3": "Tampi hi kenaci appaṭivattiyaṁ dhammacakkappavattanatthaṁ nisajjāti katvā vajirāsanaṁ viya acalapallaṅkaṁ vuccati.",
  "tika-s0402t37:15_4": "Imasmiñca pana padeti ‘‘dveme, bhikkhave,",
  "tika-s0402t37:15_5": "antā’’tiādinayappavatte ca imasmiṁ saddhammakoṭṭhāse.",
  "tika-s0402t37:15_6": "Dhammaghoso…pe… dasasahassilokadhātuṁ paṭicchādesi ‘‘sabbattha ṭhitā suṇantū’’ti adhiṭṭhānena.",
  "tika-s0402t37:15_7": "Soḷasahākārehīti dukkhapariññā, samudayappahānaṁ, nirodhasacchikiriyā,",
  "tika-s0402t37:15_8": "maggabhāvanāti ekekasmiṁ magge cattāri cattāri katvā soḷasahi ākārehi.",
  "tika-s0402t37:16_0": "Paṭhamena nayena abhisambodhito purimatarāvatthāpi avassaṁbhāvitāya gahetvā sīhasadisataṁ dassetvā idāni abhisambuddhāvatthāsu eva sīhasadisataṁ dassetuṁ ‘‘aparo nayo’’tiādi āraddhaṁ.",
  "tika-s0402t37:16_1": "Aṭṭhahi kāraṇehīti ‘‘tathā āgatoti tathāgato, tathā gatoti tathāgato,",
  "tika-s0402t37:16_2": "tathalakkhaṇaṁ āgatoti tathāgato,",
  "tika-s0402t37:16_3": "tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato,",
  "tika-s0402t37:16_4": "abhibhavanaṭṭhena tathāgato’’ti (dī. ni. aṭṭha. 1.7; ma. ni. aṭṭha. 1.12; saṁ. ni. aṭṭha. 2.3.78; a. ni. aṭṭha. 1.1.170; udā. aṭṭha. 18; itivu. aṭṭha. 38; theragā. aṭṭha. 1.3; bu. vaṁ. aṭṭha. 1.2 nidānakathā; mahāni. aṭṭha. 14; paṭi. ma.",
  "tika-s0402t37:16_5": "1.37) evaṁ vuttehi aṭṭhahi tathāgatasādhakehi kāraṇehi.",
  "tika-s0402t37:16_6": "Yadipi bhagavā bodhipallaṅke nisinnamatteva abhisambuddho na jāto,",
  "tika-s0402t37:16_7": "tathāpi tāya nisajjāya nisinnova panujja sabbaṁ parissayaṁ abhisambuddho jāto.",
  "tika-s0402t37:16_8": "Tathā hi taṁ ‘‘aparājitapallaṅka’’nti vuccati,",
  "tika-s0402t37:16_9": "tasmā ‘‘yāva bodhipallaṅkā vā’’ti vatvā tena aparitussanto ‘‘yāva arahattamaggañāṇā vā’’ti āha.",
  "tika-s0402t37:17_0": "Itisakkāyoti ettha itisaddo nidassanattho.",
  "tika-s0402t37:17_1": "Tena sakkāyo sarūpato parimāṇato paricchedato ca dassitoti āha ‘‘ayaṁ sakkāyo’’tiādi.",
  "tika-s0402t37:17_2": "‘‘Ayaṁ sakkāyo’’ti iminā pañcupādānakkhandhā sarūpato dassitā.",
  "tika-s0402t37:17_3": "‘‘Ettako sakkāyo’’ti iminā te parimāṇato dassitā.",
  "tika-s0402t37:17_4": "Tassa ca parimāṇassa ekantikabhāvaṁ dassentena ‘‘na ito bhiyyo sakkāyo atthī’’ti vuttaṁ. Sabhāvatoti salakkhaṇato. Sarasatoti sakiccato.",
  "tika-s0402t37:17_5": "Pariyantatoti parimāṇapariyantato.",
  "tika-s0402t37:17_6": "Paricchedatoti yattake ṭhāne tassa pavattitassa paricchindanato.",
  "tika-s0402t37:17_7": "Parivaṭumatoti pariyosānappavattito.",
  "tika-s0402t37:17_8": "Sabbepi pañcupādānakkhandhā dassitā honti yathāvuttena vibhāgena.",
  "tika-s0402t37:17_9": "Ayaṁ sakkāyassa samudayo nāmāti ayaṁ āhārādisakkāyassa samudayo nāma. Tenāha ‘‘ettāvatā’’tiādi. Atthaṅgamoti nirodho.",
  "tika-s0402t37:17_10": "‘‘Āhārasamudayā āhāranirodhā’’ti ca asādhāraṇameva taṁ gahetvā sesesu ādi-saddena saṅgaṇhāti.",
  "tika-s0402t37:18_0": "Paṇṇāsalakkhaṇapaṭimaṇḍitanti paṇṇāsaudayavayalakkhaṇavibhūsitaṁ samudayatthaṅgamaggahaṇato.",
  "tika-s0402t37:18_1": "Khīṇāsavattāti anavasesaṁ sāvasesañca āsavānaṁ parikkhīṇattā.",
  "tika-s0402t37:18_2": "Anāgāmīnampi hi bhayaṁ cittutrāsañca na hotīti.",
  "tika-s0402t37:18_3": "Ñāṇasaṁvego bhayatupaṭṭhānapaññā.",
  "tika-s0402t37:18_4": "Itarāsaṁ pana devatānanti akhīṇāsavadeve sandhāya vadati.",
  "tika-s0402t37:18_5": "Bhoti dhammālapanamattanti sabhāvakathanamattaṁ.",
  "tika-s0402t37:19_0": "Cakkanti satthu āṇācakkaṁ.",
  "tika-s0402t37:19_1": "Taṁ pana dhammato āgatanti dhammacakkaṁ.",
  "tika-s0402t37:19_2": "Tattha ariyasāvakānaṁ paṭivedhadhammato āgatanti dhammacakkaṁ.",
  "tika-s0402t37:19_3": "Itaresaṁ desanādhammato āgatanti dhammacakkaṁ.",
  "tika-s0402t37:19_4": "Duvidhepi ñāṇaṁ padhānanti ñāṇasīsena vuttaṁ ‘‘paṭivedhañāṇampi desanāñāṇampī’’ti.",
  "tika-s0402t37:19_5": "Idāni taṁ ñāṇaṁ sarūpato dassetuṁ ‘‘paṭivedhañāṇaṁ nāmā’’tiādi vuttaṁ.",
  "tika-s0402t37:19_6": "Yasmā tassa ñāṇassa paṭividdhattā bhagavā tāni saṭṭhi nayasahassāni veneyyānaṁ dassetuṁ samattho ahosi,",
  "tika-s0402t37:19_7": "tasmā tāni saṭṭhi nayasahassāni tena ñāṇena saddhiṁyeva siddhānīti katvā dassento ‘‘saṭṭhiyā ca nayasahassehi paṭivijjhī’’ti āha.",
  "tika-s0402t37:19_8": "Tiparivaṭṭanti ‘‘idaṁ dukkha’’nti ca ‘‘pariññeyya’’nti ca ‘‘pariññāta’’nti ca evaṁ tiparivaṭṭaṁ, taṁyeva dvādasākāraṁ. Tanti desanāñāṇaṁ. Esa bhagavā.",
  "tika-s0402t37:19_9": "Appaṭipuggaloti paṭinidhibhūtapuggalarahito. Ekasadisassāti nibbikārassa.",
  "tika-s0402t37:20_0": "Sīhasuttavaṇṇanā niṭṭhitā.",
  "tika-s0402t37:21_0": "4. Aggapasādasuttavaṇṇanā",
  "tika-s0402t37:22_0": "34.",
  "tika-s0402t37:22_1": "Catutthe aggesu pasādāti seṭṭhesu pasādā.",
  "tika-s0402t37:22_2": "Aggā vā pasādāti seṭṭhabhūtā pasādā.",
  "tika-s0402t37:22_3": "Seṭṭhavacano hettha aggasaddo.",
  "tika-s0402t37:22_4": "Purimasmiṁ atthavikappe aggasaddena buddhādiratanattayaṁ vuccati.",
  "tika-s0402t37:22_5": "Tesu bhagavā tāva asadisaṭṭhena, guṇavisiṭṭhaṭṭhena, asamasamaṭṭhena ca aggo.",
  "tika-s0402t37:22_6": "So hi mahābhinīhāraṁ dasannaṁ pāramīnaṁ pavicayañca ādiṁ katvā bodhisambhāraguṇehi ceva buddhaguṇehi ca payojanehi ca sesajanehi asadisoti asadisaṭṭhenapi aggo.",
  "tika-s0402t37:22_7": "Ye cassa te guṇā mahākaruṇādayo,",
  "tika-s0402t37:22_8": "tehi sesasattānaṁ guṇehi visiṭṭhaṭṭhenapi sabbasattuttamatāya aggo.",
  "tika-s0402t37:22_9": "Ye pana purimakā sammāsambuddhā sabbasattehi asamā,",
  "tika-s0402t37:22_10": "tehi saddhiṁ ayameva rūpakāyaguṇehi ceva dhammakāyaguṇehi ca samoti asamasamaṭṭhenapi aggo.",
  "tika-s0402t37:22_11": "Tathā dullabhapātubhāvato acchariyamanussabhāvato bahujanahitasukhāvahato adutiyaasahāyādibhāvato ca bhagavā loke aggoti vuccati. Yathāha –",
  "tika-s0402t37:23_0": "‘‘Ekapuggalassa, bhikkhave, pātubhāvo dullabho lokasmiṁ. Katamassa ekapuggalassa?",
  "tika-s0402t37:23_1": "Tathāgatassa arahato sammāsammuddhassa. Ekapuggalo, bhikkhave,",
  "tika-s0402t37:23_2": "loke uppajjamāno uppajjati acchariyamanusso. Ekapuggalo, bhikkhave,",
  "tika-s0402t37:23_3": "loke uppajjamāno uppajjati bahujana…pe… sammāsambuddho. Ekapuggalo, bhikkhave,",
  "tika-s0402t37:23_4": "loke uppajjamāno uppajjati adutiyo asahāyo appaṭimo appaṭibhāgo appaṭipuggalo asamo asamasamo dvipadānaṁ aggo. Katamo ekapuggalo?",
  "tika-s0402t37:23_5": "Tathāgato arahaṁ sammāsambuddho’’ti (a. ni. 1.171-173).",
  "tika-s0402t37:24_0": "Dhammasaṅghā aññadhammasaṅghehi asadisaṭṭhena visiṭṭhaguṇatāya dullabhapātubhāvādinā ca aggā.",
  "tika-s0402t37:24_1": "Tathā hi tesaṁ svākkhātatādisuppaṭipannatādiguṇavisesehi aññe dhammasaṅghasadisā appataraṁ nihīnā vā natthi, kuto seṭṭhā.",
  "tika-s0402t37:24_2": "Sayameva tehi visiṭṭhaguṇatāya seṭṭhā.",
  "tika-s0402t37:24_3": "Tathā dullabhuppādaacchariyabhāvabahujanahitasukhāvahaadutiyāsahāyādisabhāvā ca te.",
  "tika-s0402t37:24_4": "Yadaggena hi bhagavā dullabhapātubhāvo, tadaggena dhammasaṅghāpīti. Acchariyādīsupi eseva nayo.",
  "tika-s0402t37:24_5": "Evaṁ aggesu seṭṭhesu uttamesu pavaresu guṇavisiṭṭhesu pasādāti aggappasadā.",
  "tika-s0402t37:25_0": "Dutiyasmiṁ panatthe yathāvuttesu aggesu buddhādīsu uppattiyā aggabhūtā pasādā aggappasādā.",
  "tika-s0402t37:25_1": "Ye pana ariyamaggena āgatā aveccappasādā,",
  "tika-s0402t37:25_2": "te ekanteneva aggabhūtā pasādāti aggappasādā. Yathāha – ‘‘idha, bhikkhave,",
  "tika-s0402t37:25_3": "ariyasāvako buddhe aveccappasādena samannāgato hotī’’tiādi (saṁ. ni. 5.1037-1038).",
  "tika-s0402t37:25_4": "Aggavipākattāpi cete aggappasādā.",
  "tika-s0402t37:25_5": "Vuttampi cetaṁ – ‘‘agge kho pana pasannānaṁ aggo vipāko’’ti (a. ni. 4.34; itivu. 90).",
  "tika-s0402t37:26_0": "Apadā vātiādīsu vā-saddo samuccayattho, na vikappattho.",
  "tika-s0402t37:26_1": "Yathā ‘‘anuppanno vā kāmāsavo uppajjati,",
  "tika-s0402t37:26_2": "uppanno vā kāmāsavo pavaḍḍhatī’’ti (ma. ni.",
  "tika-s0402t37:26_3": "1.17) ettha anuppanno ca uppanno cāti attho.",
  "tika-s0402t37:26_4": "Yathā ca ‘‘bhūtānaṁ vā sattānaṁ ṭhitiyā sambhavesīnaṁ vā anuggahāyā’’ti ettha bhūtānañca sambhavesīnañcāti attho.",
  "tika-s0402t37:26_5": "Yathā ca ‘‘aggito vā udakato vā mithubhedato vā’’ti (dī. ni.",
  "tika-s0402t37:26_6": "2.152) ettha aggito ca udakato ca mithubhedato cāti attho,",
  "tika-s0402t37:26_7": "evaṁ ‘‘apadā vā…pe… aggamakkhāyatī’’ti (a. ni. 4.34; itivu.",
  "tika-s0402t37:26_8": "90) etthāpi apadā ca dvipadā cāti sampiṇḍanavasena attho daṭṭhabbo.",
  "tika-s0402t37:26_9": "Tena vuttaṁ ‘‘vā-saddo samuccayattho, na vikappattho’’ti.",
  "tika-s0402t37:27_0": "Rūpinoti rūpavanto. Na rūpinoti arūpino. Saññinoti saññavanto. Na saññinoti asaññino.",
  "tika-s0402t37:27_1": "‘‘Apadā vā’’tiādisabbapadehi kāmabhavo, rūpabhavo, arūpabhavo, ekavokārabhavo, catuvokārabhavo, pañcavokārabhavo, saññibhavo, asaññibhavo,",
  "tika-s0402t37:27_2": "nevasaññināsaññibhavoti navavidhepi bhave sattepi anavasesato pariyādiyitvā dasseti.",
  "tika-s0402t37:27_3": "Ettha hi rūpiggahaṇena kāmabhavo, rūpabhavo, pañcavokārabhavo, ekavokārabhavo ca dassito, arūpiggahaṇena arūpabhavo, catuvokārabhavo ca dassito,",
  "tika-s0402t37:27_4": "saññibhavādayo pana sarūpeneva dassitā.",
  "tika-s0402t37:27_5": "Apadādiggahaṇena kāmabhavapañcavokārabhavasaññibhavānaṁ ekadesova dassito.",
  "tika-s0402t37:28_0": "Kasmā panettha yathā adutiyasutte ‘‘dvipadānaṁ aggo’’ti dvipadā eva gahitā,",
  "tika-s0402t37:28_1": "evaṁ dvipadaggahaṇameva akatvā apadādiggahaṇaṁ katanti?",
  "tika-s0402t37:28_2": "Vuccate – adutiyasutte tāva seṭṭhataravasena dvipadaggahaṇameva kataṁ.",
  "tika-s0402t37:28_3": "Imasmiñhi loke seṭṭho nāma uppajjamāno apadacatuppadabahupadesu na uppajjati, dvipadesuyeva uppajjati. Kataresu dvipadesu? Manussesu ceva devesu ca.",
  "tika-s0402t37:28_4": "Manussesu uppajjamāno sakalalokaṁ vase vattetuṁ samattho buddho hutvā uppajjati,",
  "tika-s0402t37:28_5": "devesu uppajjamāno dasasahassilokadhātuṁ vase vattanako mahābrahmā hutvā uppajjati,",
  "tika-s0402t37:28_6": "so tassa kappiyakārako vā ārāmiko vā sampajjati.",
  "tika-s0402t37:28_7": "Iti tatopi seṭṭhataravasenesa dvipadānaṁ aggoti tattha vuttaṁ.",
  "tika-s0402t37:28_8": "Idha pana anavasesapariyādānavasena evaṁ vuttaṁ ‘‘yāvatā, bhikkhave,",
  "tika-s0402t37:28_9": "sattā apadā vā…pe… nevasaññināsaññino vā,",
  "tika-s0402t37:28_10": "tathāgato tesaṁ aggamakkhāyatī’’ti . Niddhāraṇe cetaṁ sāmivacanaṁ. Ma-kāro padasandhikaro, aggo akkhāyatīti padavibhāgo.",
  "tika-s0402t37:28_11": "Tenevāha ‘‘guṇehi aggo’’tiādi.",
  "tika-s0402t37:29_0": "Aggo vipāko hotīti agge sammāsambuddhe pasannānaṁ yo pasādo aggo seṭṭho uttamakoṭibhūto vā,",
  "tika-s0402t37:29_1": "tasmā tassa vipākopi aggo seṭṭho uttamakoṭibhūto uḷāratamo paṇītatamo hoti.",
  "tika-s0402t37:29_2": "So pana pasādo duvidho lokiyalokuttarabhedato. Tesu lokiyassa tāva –",
  "tika-s0402t37:30_0": "‘‘Ye keci buddhaṁ saraṇaṁ gatāse,",
  "tika-s0402t37:31_0": "Na te gamissanti apāyabhūmiṁ;",
  "tika-s0402t37:32_0": "Pahāya mānusaṁ dehaṁ,",
  "tika-s0402t37:33_0": "Devakāyaṁ paripūressanti. (dī. ni. 2.332; itivu. aṭṭha. 90; saṁ. ni. 1.37);",
  "tika-s0402t37:34_0": "‘‘Buddhoti kittayantassa, kāye bhavati yā pīti;",
  "tika-s0402t37:35_0": "Varameva hi sā pīti, kasiṇenapi jambudīpassa. (dī. ni. aṭṭha. 1.6; itivu. aṭṭha. 90);",
  "tika-s0402t37:36_0": "‘‘Sataṁ hatthī sataṁ assā, sataṁ assatarīrathā;",
  "tika-s0402t37:37_0": "Sataṁ kaññāsahassāni, āmukkamaṇikuṇḍalā;",
  "tika-s0402t37:38_0": "Ekassa padavītihārassa, kalaṁ nāgghanti soḷasiṁ’’. (cūḷava. 305);",
  "tika-s0402t37:39_0": "‘‘Sādhu kho, devānaminda, buddhaṁ saraṇagamanaṁ hoti,",
  "tika-s0402t37:39_1": "buddhaṁ saraṇagamanahetu kho, devānaminda,",
  "tika-s0402t37:39_2": "evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "tika-s0402t37:39_3": "Te aññe deve dasahi ṭhānehi adhiggaṇhanti dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi,",
  "tika-s0402t37:39_4": "dibbehi phoṭṭhabbehī’’ti (saṁ. ni. 4.341) –",
  "tika-s0402t37:40_0": "Evamādīnaṁ suttapadānaṁ vasena pasādaphalavisesayogo veditabbo,",
  "tika-s0402t37:40_1": "tasmā so apāyadukkhavinivattanena saddhiṁ sampattibhavesu sukhavisesadāyakova daṭṭhabbo.",
  "tika-s0402t37:41_0": "Lokuttaro pana sāmaññaphalavipākadāyako vaṭṭadukkhavinivattako.",
  "tika-s0402t37:41_1": "Sabbopi cāyaṁ pasādo paramparāya vaṭṭadukkhaṁ vinivattetiyeva. Vuttañhetaṁ –",
  "tika-s0402t37:42_0": "‘‘Yasmiṁ samaye, bhikkhave,",
  "tika-s0402t37:42_1": "ariyasāvako attano saddhaṁ anussarati,",
  "tika-s0402t37:42_2": "nevassa tasmiṁ samaye rāgapariyuṭṭhitaṁ cittaṁ hoti,",
  "tika-s0402t37:42_3": "na dosapariyuṭṭhitaṁ…pe… na mohapariyuṭṭhitaṁ cittaṁ hoti,",
  "tika-s0402t37:42_4": "ujugatamevassa tasmiṁ samaye cittaṁ hoti,",
  "tika-s0402t37:42_5": "ujugatacittassa pāmojjaṁ jāyati,",
  "tika-s0402t37:42_6": "pamuditassa pīti jāyati…pe… nāparaṁ itthattāyāti pajānātī’’ti.",
  "tika-s0402t37:43_0": "Dhammāti sabhāvadhammā.",
  "tika-s0402t37:43_1": "Saṅkhatāti samecca sambhūya paccayehi katāti saṅkhatā, sapaccayā dhammā.",
  "tika-s0402t37:43_2": "Hetūhi paccayehi ca na kehici katā saṅkhatāti asaṅkhatā, apaccayo nibbānaṁ.",
  "tika-s0402t37:43_3": "Saṅkhatānaṁ pariyositabhāvena ‘‘asaṅkhatā’’ti puthuvacanaṁ.",
  "tika-s0402t37:43_4": "Virāgo tesaṁ aggamakkhāyatīti tesaṁ saṅkhatāsaṅkhatadhammānaṁ yo virāgasaṅkhāto asaṅkhatadhammo,",
  "tika-s0402t37:43_5": "so sabhāveneva saṇhasukhumabhāvato santatarapaṇītatarabhāvato gambhīrādibhāvato madanimmadanādibhāvato aggaṁ seṭṭhaṁ uttamaṁ pavaranti vuccati. Yadidanti nipāto, yo ayanti attho.",
  "tika-s0402t37:43_6": "Madanimmadanotiādīni sabbāni nibbānavevacanāni.",
  "tika-s0402t37:43_7": "Tenevāha ‘‘virāgotiādīni nibbānasseva nāmānī’’ti.",
  "tika-s0402t37:43_8": "Rāgamadādayoti ādi-saddena mānamadapurisamadādike saṅgaṇhāti .",
  "tika-s0402t37:43_9": "Sabbā pipāsāti kāmapipāsādikā sabbā pipāsā.",
  "tika-s0402t37:43_10": "Sabbe ālayā samugghātaṁ gacchantīti kāmālayādikā sabbepi ālayā samugghātaṁ yanti.",
  "tika-s0402t37:43_11": "Vaṭṭānīti kammavaṭṭavipākavaṭṭāni.",
  "tika-s0402t37:43_12": "Taṇhāti aṭṭhasatappabhedā sabbāpi taṇhā.",
  "tika-s0402t37:44_0": "Aggo vipāko hotīti etthāpi –",
  "tika-s0402t37:45_0": "‘‘Ye keci dhammaṁ saraṇaṁ gatāse…pe…’’. (dī. ni. 2.332; saṁ ni. 1.37);",
  "tika-s0402t37:46_0": "‘‘Dhammoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);",
  "tika-s0402t37:47_0": "‘‘Sādhu kho, devānaminda, dhammaṁ saraṇagamanaṁ hoti,",
  "tika-s0402t37:47_1": "dhammaṁ saraṇagamanahetu kho, devānaminda,",
  "tika-s0402t37:47_2": "evamidhekacce…pe… dibbehi phoṭṭhabbehī’’ti (saṁ. ni. 4.341) –",
  "tika-s0402t37:48_0": "Evamādīnaṁ suttapadānaṁ vasena dhamme pasādassa phalavisesayogo veditabbo.",
  "tika-s0402t37:49_0": "Saṅghā vā gaṇā vāti janasamūhasaṅkhātā yāvatā loke saṅghā vā gaṇā vā.",
  "tika-s0402t37:49_1": "Tathāgatasāvakasaṅghoti aṭṭhaariyapuggalasamūhasaṅkhāto diṭṭhisīlasāmaññena saṁhato tathāgatassa sāvakasaṅgho.",
  "tika-s0402t37:49_2": "Aggamakkhāyatīti attano sīlasamādhipaññāvimuttiādiguṇavisesena tesaṁ saṅghānaṁ aggo seṭṭho uttamo pavaroti vuccati. Yadidanti yāni imāni.",
  "tika-s0402t37:49_3": "Cattāri purisayugāni yugaḷavasena,",
  "tika-s0402t37:49_4": "paṭhamamaggaṭṭho paṭhamaphalaṭṭhoti idamekaṁ yugaḷaṁ,",
  "tika-s0402t37:49_5": "yāva catutthamaggaṭṭho catutthaphalaṭṭhoti idamekaṁ yugaḷanti evaṁ cattāri purisayugāni.",
  "tika-s0402t37:49_6": "Aṭṭha purisapuggalāti purisapuggalavasena eko paṭhamamaggaṭṭho,",
  "tika-s0402t37:49_7": "eko paṭhamaphalaṭṭhoti iminā nayena aṭṭha purisapuggalā.",
  "tika-s0402t37:49_8": "Ettha ca purisoti vā puggaloti vā ekatthāni etāni padāni, veneyyavasena panevaṁ vuttaṁ.",
  "tika-s0402t37:49_9": "Esa bhagavato sāvakasaṅghoti yānimāni yugaḷavasena cattāri yugāni pāṭiyekkato aṭṭha purisapuggalā, esa bhagavato sāvakasaṅgho.",
  "tika-s0402t37:49_10": "Āhuneyyotiādīni vuttatthāneva. Idhāpi –",
  "tika-s0402t37:50_0": "‘‘Ye keci saṅghaṁ saraṇaṁ gatāse…pe…’’. (dī. ni. 2.332; saṁ. ni. 1.37);",
  "tika-s0402t37:51_0": "‘‘Saṅghoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);",
  "tika-s0402t37:52_0": "‘‘Sādhu kho, devānaminda, saṅghaṁ saraṇagamanaṁ hoti,",
  "tika-s0402t37:52_1": "saṅghaṁ saraṇagamanahetu kho,",
  "tika-s0402t37:52_2": "devānaminda…pe… dibbehi phoṭṭhabbehī’’ti (saṁ. ni. 4.341) –",
  "tika-s0402t37:53_0": "Ādīnaṁ suttapadānaṁ vasena saṅghe pasādassa phalavisesayogo tassa aggavipākatā ca veditabbā.",
  "tika-s0402t37:53_1": "Tathā anuttariyapaṭilābho sattamabhavādito paṭṭhāya vaṭṭadukkhasamucchedo anuttarasukhādhigamoti evamādiuḷāraphalanipphādanavasena aggavipākatā veditabbā.",
  "tika-s0402t37:54_0": "Gāthāsu aggatoti agge ratanattaye, aggabhāvato vā pasannānaṁ.",
  "tika-s0402t37:54_1": "Aggaṁ dhammanti aggasabhāvaṁ buddhasubodhiṁ dhammasudhammataṁ saṅghasuppaṭipattiṁ,",
  "tika-s0402t37:54_2": "ratanattayassa anaññasādhāraṇaṁ uttamasabhāvaṁ,",
  "tika-s0402t37:54_3": "dasabalādisvākkhātatādisuppaṭipannatādiguṇasabhāvaṁ vā. Vijānatanti vijānantānaṁ.",
  "tika-s0402t37:54_4": "Evaṁ sādhāraṇato aggappasādavatthuṁ dassetvā idāni asādhāraṇato taṁ vibhāgena dassetuṁ ‘‘agge buddhe’’tiādi vuttaṁ.",
  "tika-s0402t37:54_5": "Tattha pasannānanti aveccappasādena ca itarappasādena ca pasannānaṁ adhimuttānaṁ.",
  "tika-s0402t37:54_6": "Virāgūpasameti virāge upasame ca,",
  "tika-s0402t37:54_7": "sabbassa rāgassa sabbesaṁ kilesānaṁ accantavirāgahetubhūte accantaupasamahetubhūte cāti attho.",
  "tika-s0402t37:54_8": "Sukheti vaṭṭadukkhakkhayabhāvena saṅkhārūpasamasukhabhāvena sukhe.",
  "tika-s0402t37:55_0": "Aggasmiṁ dānaṁ dadatanti agge ratanattaye dānaṁ dadantānaṁ deyyadhammaṁ pariccajantānaṁ.",
  "tika-s0402t37:55_1": "Tattha dharamānaṁ bhagavantaṁ catūhi paccayehi upaṭṭhahantā pūjentā sakkarontā,",
  "tika-s0402t37:55_2": "parinibbutaṁ bhagavantaṁ uddissa dhātucetiyādike upaṭṭhahantā pūjentā sakkarontā buddhe dānaṁ dadanti nāma.",
  "tika-s0402t37:55_3": "‘‘Dhammaṁ pūjessāmā’’ti dhammadhare puggale catūhi paccayehi upaṭṭhahantā pūjentā sakkarontā dhammañca ciraṭṭhitikaṁ karontā dhamme dānaṁ dadanti nāma.",
  "tika-s0402t37:55_4": "Tathā ariyasaṅghaṁ catūhi paccayehi upaṭṭhahantā pūjentā sakkarontā taṁ uddissa itarasmimpi tathā paṭipajjantā saṅghe dānaṁ dadanti nāma.",
  "tika-s0402t37:55_5": "Aggaṁ puññaṁ pavaḍḍhatīti evaṁ ratanattaye pasannena cetasā uḷāraṁ pariccāgaṁ uḷārañca pūjāsakkāraṁ pavattentānaṁ divase divase aggaṁ uḷāraṁ kusalaṁ upacīyati.",
  "tika-s0402t37:55_6": "Idāni tassa puññassa aggavipākatāya aggabhāvaṁ dassetuṁ ‘‘aggaṁ āyū’’tiādi vuttaṁ.",
  "tika-s0402t37:55_7": "Tattha āyūti dibbaṁ vā mānusaṁ vā aggaṁ uḷāraṁ paramaṁ āyu pavaḍḍhati uparūpari brūhati. Vaṇṇoti rūpasampadā. Yasoti parivārasampadā. Kittīti thutighoso.",
  "tika-s0402t37:55_8": "Sukhanti kāyikaṁ cetasikañca sukhaṁ.",
  "tika-s0402t37:55_9": "Balanti kāyabalañceva ñāṇabalañca.",
  "tika-s0402t37:56_0": "Aggassa ratanattayassa dānaṁ dātā.",
  "tika-s0402t37:56_1": "Atha vā aggassa deyyadhammassa dānaṁ uḷāraṁ katvā tattha puññaṁ pavattetā.",
  "tika-s0402t37:56_2": "Aggadhammasamāhitoti aggena pasādadhammena dānādidhammena ca saṁhito samannāgato acalappasādayutto,",
  "tika-s0402t37:56_3": "tassa vā vipākabhūtehi bahujanassa piyamanāpatādidhammehi yutto.",
  "tika-s0402t37:56_4": "Aggappatto pamodatīti yattha yattha sattanikāye uppanno,",
  "tika-s0402t37:56_5": "tattha tattha aggabhāvaṁ seṭṭhabhāvaṁ adhigato,",
  "tika-s0402t37:56_6": "aggabhāvaṁ vā lokuttaramaggaphalaṁ adhigato pamodati abhiramati paritussatīti.",
  "tika-s0402t37:57_0": "Aggapasādasuttavaṇṇanā niṭṭhitā.",
  "tika-s0402t37:58_0": "5. Vassakārasuttavaṇṇanā",
  "tika-s0402t37:59_0": "35.",
  "tika-s0402t37:59_1": "Pañcame ariye ñāyeti saṁkilesato ārakattā ariye niddose parisuddhe niyyānikadhammabhāvato ñāye kāraṇeti attho.",
  "tika-s0402t37:59_2": "Ñāyati nicchayena kamati nibbānaṁ,",
  "tika-s0402t37:59_3": "taṁ vā ñāyati paṭivijjhīyati etenātī ñāyo, ariyamaggo.",
  "tika-s0402t37:59_4": "So eva ca sampāpakahetubhāvato kāraṇanti vuccati.",
  "tika-s0402t37:59_5": "Idha pana saha vipassanāya ariyamaggo adhippetoti āha ‘‘sahavipassanake magge’’ti.",
  "tika-s0402t37:59_6": "Gāthāsu ‘‘ñāyaṁ dhamma’’nti etthāpi eseva nayo.",
  "tika-s0402t37:60_0": "Vassakārasuttavaṇṇanā niṭṭhitā.",
  "tika-s0402t37:61_0": "6. Doṇasuttavaṇṇanā",
  "tika-s0402t37:62_0": "36.",
  "tika-s0402t37:62_1": "Chaṭṭhe ukkāhi dhāriyamānāhīti dīpikāhi dhāriyamānāhi,",
  "tika-s0402t37:62_2": "daṇḍadīpikāsu jāletvā dhāriyamānāsu māpitattāti vuttaṁ hoti.",
  "tika-s0402t37:62_3": "Tañhi nagaraṁ ‘‘maṅgaladivase sukhaṇe sunakkhattaṁ mā atikkamī’’ti rattimpi ukkāsu dhāriyamānāsu māpitaṁ. Ukkāsu ṭhāti ukkaṭṭhā,",
  "tika-s0402t37:62_4": "ukkāsu vijjotayantīsu ṭhitā patiṭṭhitāti mūlavibhūjādipakkhepena (pāṇini 3.2.5) saddasiddhi veditabbā.",
  "tika-s0402t37:62_5": "Niruttinayena vā ukkāsu ṭhitāsu ṭhitā āsīti ukkaṭṭhā.",
  "tika-s0402t37:62_6": "Apare pana bhaṇanti ‘‘bhūmibhāgasampattiyā manussasampattiyā upakaraṇasampattiyā ca sā nagarī ukkaṭṭhaguṇayogato ukkaṭṭhāti nāmaṁ labhatī’’ti.",
  "tika-s0402t37:62_7": "Setabyanti tassa nagarassa nāmaṁ.",
  "tika-s0402t37:62_8": "Taṁ pana kassapadasabalassa jātanagaranti āha ‘‘atīte kassapasammāsambuddhassa jātanagara’’nti.",
  "tika-s0402t37:63_0": "Vijjantarikāyāti vijjuniccharaṇakkhaṇe. Antaratoti hadaye.",
  "tika-s0402t37:63_1": "Antarāti ārambhanibbattīnaṁ vemajjhe. Antarikāyāti antarāḷe.",
  "tika-s0402t37:63_2": "Ettha ca ‘‘tadantaraṁ ko jāneyya (a. ni. 6.44; 10.75),",
  "tika-s0402t37:63_3": "etesaṁ antarā kappā gaṇanato asaṅkhyeyyā (bu. vaṁ. 28.3),",
  "tika-s0402t37:63_4": "antarantarā kathaṁ opapātetī’’ti (ma. ni.",
  "tika-s0402t37:63_5": "2.426) ca ādīsu viya kāraṇavemajjhesu vattamānā antarāsaddā eva udāharitabbā siyuṁ,",
  "tika-s0402t37:63_6": "na pana cittakkhaṇavivaresu vattamānā antaraantarikasaddā.",
  "tika-s0402t37:63_7": "Antarāsaddassa hi ayamatthuddhāroti.",
  "tika-s0402t37:64_0": "Ayaṁ panettha adhippāyo siyā – yesu antarāsaddo vattati,",
  "tika-s0402t37:64_1": "tesu antarasaddopi vattatīti samānatthattā antarāsaddatthe vattamāno antarasaddo udāhaṭo.",
  "tika-s0402t37:64_2": "Antarāsaddo eva vā ‘‘yassantarato’’ti ettha gāthāsukhatthaṁ rassaṁ katvā vuttoti daṭṭhabbaṁ.",
  "tika-s0402t37:64_3": "Antarāsaddo eva pana ikasaddena padaṁ vaḍḍhetvā ‘‘antarikā’’ti vuttoti evamettha udāharaṇodāharitabbānaṁ virodhābhāvo daṭṭhabbo.",
  "tika-s0402t37:64_4": "Ayojiyamāne upayogavacanaṁ na pāpuṇāti sāmivacanassa pasaṅge antarāsaddayogena upayogavacanassa icchitattā.",
  "tika-s0402t37:64_5": "Tenevāha ‘‘antarāsaddena pana yuttattā upayogavacanaṁ kata’’nti.",
  "tika-s0402t37:65_0": "Sakalajambudīpe uppannaṁ mahākalahaṁ vūpasametvāti parinibbute bhagavati dhātūnaṁ atthāya kusināranagaraṁ parivāretvā ṭhitehi sesarājūhi ‘‘amhākaṁ dhātuyo vā dentu yuddhaṁ vā’’tiādinā kosinārakehi mallehi saddhiṁ kataṁ vivādaṁ vūpasametvā.",
  "tika-s0402t37:65_1": "So kira brāhmaṇo tesaṁ vivādaṁ sutvā ‘‘ete rājāno bhagavato parinibbutaṭṭhāne vivādaṁ karonti, na kho panetaṁ patirūpaṁ, alaṁ iminā kalahena,",
  "tika-s0402t37:65_2": "vūpasamessāmi na’’nti gantvā unnate padese ṭhatvā dvebhāṇavāraparimāṇaṁ doṇagajjitaṁ nāma avoca.",
  "tika-s0402t37:65_3": "Tattha paṭhamabhāṇavāre tāva ekapadampi te na jāniṁsu.",
  "tika-s0402t37:65_4": "Dutiyabhāṇavārapariyosāne ca ‘‘ācariyassa viya bho saddo,",
  "tika-s0402t37:65_5": "ācariyassa viya bho saddo’’ti sabbe niravā ahesuṁ.",
  "tika-s0402t37:65_6": "Jambudīpatale kira kulaghare jāto yebhuyyena tassa na-antevāsiko nāma natthi,",
  "tika-s0402t37:65_7": "atha kho so attano vacanaṁ sutvā nirave tuṇhībhūte viditvā puna –",
  "tika-s0402t37:66_0": "‘‘Suṇantu bhonto mama ekavācaṁ,",
  "tika-s0402t37:67_0": "Amhāka buddho ahu khantivādo;",
  "tika-s0402t37:68_0": "Na hi sādhuyaṁ uttamapuggalassa,",
  "tika-s0402t37:69_0": "Sarīrabhāge siyā sampahāro.",
  "tika-s0402t37:70_0": "‘‘Sabbeva bhonto sahitā samaggā,",
  "tika-s0402t37:71_0": "Sammodamānā karomaṭṭhabhāge;",
  "tika-s0402t37:72_0": "Vitthārikā hontu disāsu thūpā,",
  "tika-s0402t37:73_0": "Bahū janā cakkhumato pasannā’’ti. (dī. ni. 2.237) –",
  "tika-s0402t37:74_0": "Imaṁ gāthādvayaṁ vatvā taṁ kalahaṁ vūpasametvā dhātuyo aṭṭhadhā bhājetvā adāsi,",
  "tika-s0402t37:74_1": "taṁ sandhāyetaṁ vuttaṁ ‘‘sakalajambudīpe uppannaṁ mahākalahaṁ vūpasametvā dhātuyo bhājessatī’’ti.",
  "tika-s0402t37:74_2": "Lakkhaṇacakkānīti dvīsu pādatalesu dve lakkhaṇacakkāni.",
  "tika-s0402t37:75_0": "Āsavenāti kammakilesakāraṇena āsavena.",
  "tika-s0402t37:75_1": "Ettha hi tebhūmakañca kammaṁ,",
  "tika-s0402t37:75_2": "avasesā ca akusalā dhammā ‘‘āsavā’’ti vuttā.",
  "tika-s0402t37:75_3": "Devūpapattīti devesu uppatti nibbatti.",
  "tika-s0402t37:75_4": "Ettha ca yakkhagandhabbatāya vinimuttā sabbe devā devaggahaṇena gahitā.",
  "tika-s0402t37:75_5": "Gandhabbo vā vihaṅgamo ākāsacārī.",
  "tika-s0402t37:75_6": "Ahanti vibhattivipariṇāmena yojetabbaṁ.",
  "tika-s0402t37:76_0": "Doṇasuttavaṇṇanā niṭṭhitā.",
  "tika-s0402t37:77_0": "7. Aparihāniyasuttavaṇṇanā",
  "tika-s0402t37:78_0": "37.",
  "tika-s0402t37:78_1": "Sattame nibbānasantikeyeva caratīti kilesanibbānassa anupādāparinibbānassa ca santikeyeva carati ‘‘na cirasseva adhigamissatī’’ti katvā .",
  "tika-s0402t37:78_2": "Gāthāya appamādaratoti samathavipassanāya appamajjane rato abhirato,",
  "tika-s0402t37:78_3": "appamādeneva rattindivaṁ vītināmentoti attho.",
  "tika-s0402t37:78_4": "Pamādaṁ bhayato passantoti nirayūpapattiādibhayahetuto pamādaṁ bhayato passanto.",
  "tika-s0402t37:78_5": "Abhabbo parihānāyāti so evarūpo samathavipassanādhammehi maggaphalehi vā parihānāya abhabbo.",
  "tika-s0402t37:78_6": "Samathavipassanāto hi sampattato na parihāyati,",
  "tika-s0402t37:78_7": "itarāni ca appattāni pāpuṇātīti.",
  "tika-s0402t37:79_0": "Aparihāniyasuttavaṇṇanā niṭṭhitā.",
  "tika-s0402t37:80_0": "8. Patilīnasuttavaṇṇanā",
  "tika-s0402t37:81_0": "38.",
  "tika-s0402t37:81_1": "Aṭṭhame antavā lokoti ekapassena vaḍḍhitaṁ kasiṇanimittaṁ ‘‘loko’’ti gāhena vā takkena vā uppannadiṭṭhi.",
  "tika-s0402t37:81_2": "Lābhī hi jhānacakkhunā passitvā gaṇhāti, itaro takkamattena.",
  "tika-s0402t37:81_3": "Anantavāti samantato vaḍḍhitaṁ appamāṇaṁ kasiṇanimittaṁ ‘‘loko’’ti gāhena vā takkena vā uppannadiṭṭhi.",
  "tika-s0402t37:81_4": "Taṁ jīvaṁ taṁ sarīranti jīvo sarīrañca ekameva vatthūti uppannadiṭṭhi.",
  "tika-s0402t37:81_5": "Vissaṭṭhānīti sakapariccajanavasena nissaṭṭhāni.",
  "tika-s0402t37:81_6": "Vantānīti idaṁ puna anādiyanabhāvadassanavasena vuttaṁ. Cattampi hi keci gaṇhanti,",
  "tika-s0402t37:81_7": "nayidamevanti dassanatthaṁ ‘‘vantānī’’ti vuttaṁ. Na hi yaṁ yena vantaṁ, na so taṁ puna ādīyati.",
  "tika-s0402t37:81_8": "Vantampi kiñci sasantatilaggaṁ siyā,",
  "tika-s0402t37:81_9": "nayidamevanti dassanatthaṁ ‘‘muttānī’’ti vuttaṁ.",
  "tika-s0402t37:81_10": "Tenevāha ‘‘chinnabandhanāni katānī’’ti,",
  "tika-s0402t37:81_11": "santatito vinimocanavasena chinnabandhanāni katānīti attho.",
  "tika-s0402t37:81_12": "Muttampi kiñci muttabandhanaṁ viya phalaṁ kuhiñci tiṭṭhati,",
  "tika-s0402t37:81_13": "na evamidanti dassanatthaṁ ‘‘pahīnānī’’ti vuttaṁ.",
  "tika-s0402t37:81_14": "Yathā kiñci dunnissaṭṭhaṁ puna ādāya sammadeva nissaṭṭhaṁ ‘‘paṭinissaṭṭha’’nti vuccati,",
  "tika-s0402t37:81_15": "evaṁ vipassanāya nissaṭṭhāni ādinnasadisāni maggena pahīnāni paṭinissaṭṭhāni nāma hontīti dassanatthaṁ ‘‘paṭinissaṭṭhānī’’ti vuttaṁ.",
  "tika-s0402t37:81_16": "Tenevāha ‘‘yathā na puna cittaṁ ārohanti, evaṁ paṭinissajjitānī’’ti.",
  "tika-s0402t37:82_0": "Kāmesanāti kāmānaṁ esanā,",
  "tika-s0402t37:82_1": "kāmasaṅkhātā vā esanā kāmesanā.",
  "tika-s0402t37:82_2": "Vuttañhetaṁ ‘‘tattha katamā kāmesanā?",
  "tika-s0402t37:82_3": "Yo kāmesu kāmacchando kāmarāgo kāmanandī kāmapipāsā kāmamucchā kāmajjhosānaṁ, ayaṁ vuccati kāmesanā’’ti,",
  "tika-s0402t37:82_4": "tasmā kāmarāgo ‘‘kāmesanā’’ti veditabbo.",
  "tika-s0402t37:82_5": "Tenevāha ‘‘kāmesanā…pe… anāgāmimaggena pahīnā’’ti. Bhavānaṁ esanā bhavesanā.",
  "tika-s0402t37:82_6": "Vuttampi cetaṁ ‘‘tattha katamā bhavesanā?",
  "tika-s0402t37:82_7": "Yo bhavesu bhavacchando…pe… bhavajjhosānaṁ, ayaṁ vuccati bhavesanā’’ti,",
  "tika-s0402t37:82_8": "tasmā bhavesanarāgo rūpārūpabhavapatthanāti veditabbo.",
  "tika-s0402t37:82_9": "Tenevāha ‘‘bhavesanā pana arahattamaggena pahīyatī’’ti.",
  "tika-s0402t37:83_0": "Brahmacariyassa esanā brahmacariyesanā. Sā ca maggabrahmacariyassa,",
  "tika-s0402t37:83_1": "diṭṭhigatikasammatabrahmacariyassa ca gavesanavasena dvippakārāti āha ‘‘brahmacariyaṁ esissāmī’’tiādi.",
  "tika-s0402t37:83_2": "Diṭṭhigatikasammatassa brahmacariyassa esanāpi hi brahmacariyesanāti vuccati. Vuttampi cetaṁ –",
  "tika-s0402t37:84_0": "‘‘Tattha katamā brahmacariyesanā? Sassato lokoti vā, asassato lokoti vā, antavā lokoti vā, anantavā lokoti vā, taṁ jīvaṁ taṁ sarīranti vā,",
  "tika-s0402t37:84_1": "aññaṁ jīvaṁ aññaṁ sarīranti vā,",
  "tika-s0402t37:84_2": "hoti tathāgato paraṁ maraṇāti vā,",
  "tika-s0402t37:84_3": "na hoti tathāgato paraṁ maraṇāti vā,",
  "tika-s0402t37:84_4": "hoti ca na ca hoti tathāgato paraṁ maraṇāti vā,",
  "tika-s0402t37:84_5": "neva hoti na na hoti tathāgato paraṁ maraṇāti vā,",
  "tika-s0402t37:84_6": "yā evarūpā diṭṭhi diṭṭhigataṁ diṭṭhigahanaṁ diṭṭhikantāraṁ diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho patiṭṭhāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho,",
  "tika-s0402t37:84_7": "ayaṁ vuccati brahmacariyesanā’’ti (vibha. 919).",
  "tika-s0402t37:85_0": "Tasmā diṭṭhigatikasammatassa brahmacariyassa esanā diṭṭhabrahmacariyesanāti veditabbā.",
  "tika-s0402t37:85_1": "Tenevāha ‘‘diṭṭhibrahmacariyesanā pana sotāpattimaggeneva paṭippassambhatī’’ti.",
  "tika-s0402t37:85_2": "Ettāvatā ca rāgadiṭṭhiyo esanāti dassitaṁ hoti.",
  "tika-s0402t37:85_3": "Na kevalañca rāgadiṭṭhiyo eva esanā, tadekaṭṭhaṁ kammampi. Vuttampi cetaṁ –",
  "tika-s0402t37:86_0": "‘‘Tattha katamā kāmesanā?",
  "tika-s0402t37:86_1": "Kāmarāgo tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati kāmesanā. Tattha katamā bhavesanā?",
  "tika-s0402t37:86_2": "Bhavarāgo tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati bhavesanā.",
  "tika-s0402t37:86_3": "Tattha katamā brahmacariyesanā?",
  "tika-s0402t37:86_4": "Antaggāhikā diṭṭhi tadekaṭṭhaṁ akusalaṁ kāyakammaṁ vacīkammaṁ manokammaṁ,",
  "tika-s0402t37:86_5": "ayaṁ vuccati brahmacariyesanā’’ti (vibha. 919).",
  "tika-s0402t37:87_0": "Navavidhamānoti ‘‘seyyassa seyyohamasmī’’tiādinā (saṁ. ni. 4.108; dha. sa. 1121; vibha. 866; mahāni. 21) āgato navavidhamāno.",
  "tika-s0402t37:88_0": "‘‘Kāmesanā’’tiādigāthāya pana brahmacariyesanā sahāti brahmacariyesanāya saddhiṁ.",
  "tika-s0402t37:88_1": "Vibhattilopena hi ayaṁ niddeso.",
  "tika-s0402t37:88_2": "Karaṇatthe vā etaṁ paccattavacanaṁ.",
  "tika-s0402t37:88_3": "Idaṁ vuttaṁ hoti ‘‘brahmacariyesanāya saddhiṁ kāmesanā bhavesanāti tisso esanā’’ti.",
  "tika-s0402t37:88_4": "Tāsu brahmacariyesanaṁ sarūpato dassetuṁ ‘‘itisaccaparāmāso,",
  "tika-s0402t37:88_5": "diṭṭhiṭṭhānā samussayā’’ti vuttaṁ.",
  "tika-s0402t37:88_6": "Tassattho – iti evaṁ saccanti parāmāso itisaccaparāmāso.",
  "tika-s0402t37:88_7": "Idameva saccaṁ moghamaññanti diṭṭhiyā pavattiākāraṁ dasseti.",
  "tika-s0402t37:88_8": "Diṭṭhiyo eva sabbānatthahetubhāvato diṭṭhiṭṭhānā.",
  "tika-s0402t37:88_9": "Vuttañhetaṁ – ‘‘micchādiṭṭhiparamāhaṁ, bhikkhave, vajjaṁ vadāmī’’ti (a. ni. 1.310).",
  "tika-s0402t37:88_10": "Tā eva ca uparūpari vuddhiyā mānalobhādikilesasamussayanena vaṭṭadukkhasamussayanena ca samussayā,",
  "tika-s0402t37:88_11": "‘‘idameva saccaṁ moghamañña’’nti micchābhinivisamānā sabbānatthahetukā kilesadukkhūpacayato hetubhūtā ca diṭṭhiyo brahmacariyesanāti vuttaṁ hoti.",
  "tika-s0402t37:88_12": "Etena pavattiākārato nibbattito ca brahmacariyesanā dassitāti veditabbā.",
  "tika-s0402t37:89_0": "Sabbarāgavirattassāti sabbehi kāmabhavarāgehi virattassa.",
  "tika-s0402t37:89_1": "Tato eva taṇhākkhayasaṅkhāte nibbāne vimuttattā taṇhākkhayavimuttino arahato.",
  "tika-s0402t37:89_2": "Esanā paṭinissaṭṭhāti kāmesanā,",
  "tika-s0402t37:89_3": "bhavesanā sabbaso nissaṭṭhā pahīnā.",
  "tika-s0402t37:89_4": "Diṭṭhiṭṭhānā samūhatāti brahmacariyesanāsaṅkhātā diṭṭhiṭṭhānā ca paṭhamamaggeneva samugghātitā.",
  "tika-s0402t37:89_5": "Evampi imissā gāthāya atthavaṇṇanā veditabbā. Sesaṁ suviññeyyameva.",
  "tika-s0402t37:90_0": "Patilīnasuttavaṇṇanā niṭṭhitā.",
  "tika-s0402t37:91_0": "9. Ujjayasuttavaṇṇanā",
  "tika-s0402t37:92_0": "39.",
  "tika-s0402t37:92_1": "Navame anukulayaññanti anukulaṁ kulānukkamaṁ upādāya dātabbadānaṁ.",
  "tika-s0402t37:92_2": "Tenāha ‘‘amhākaṁ…pe… kulānukulavasena yajitabba’’nti.",
  "tika-s0402t37:92_3": "Vaṁsaparamparāya pacchā duggatapurisehi padātabbadānaṁ.",
  "tika-s0402t37:92_4": "Evarūpaṁ kulaṁ sīlavante uddissa nibaddhadānaṁ,",
  "tika-s0402t37:92_5": "tasmiṁ kule daliddānipi na upacchindanti.",
  "tika-s0402t37:92_6": "Tatridaṁ vatthu – anāthapiṇḍikassa ghare pañca salākabhattasatāni dīyiṁsu.",
  "tika-s0402t37:92_7": "Dantamayasalākānaṁ pañcasatāni ahesuṁ.",
  "tika-s0402t37:92_8": "Atha taṁ kulaṁ anukkamena dāliddiyena abhibhūtaṁ.",
  "tika-s0402t37:92_9": "Ekā tasmiṁ kule dārikā ekasalākato uddhaṁ dātuṁ nāsakkhi.",
  "tika-s0402t37:92_10": "Sāpi pacchā sātavāhanaṁ raṭṭhaṁ gantvā khalaṁ sodhetvā laddhadhaññena taṁ salākaṁ adāsi. Eko thero rañño ārocesi.",
  "tika-s0402t37:92_11": "Rājā taṁ ānetvā aggamahesiṭṭhāne ṭhapesi.",
  "tika-s0402t37:92_12": "Sā tato paṭṭhāya puna pañcapi salākasatāni pavattesi.",
  "tika-s0402t37:93_0": "Assamedhantiādīsu porāṇakarājakāle kira sassamedhaṁ, purisamedhaṁ, sammāpāsaṁ,",
  "tika-s0402t37:93_1": "vācāpeyyanti cattāri saṅgahavatthūni ahesuṁ,",
  "tika-s0402t37:93_2": "yehi rājāno lokaṁ saṅgaṇhiṁsu.",
  "tika-s0402t37:93_3": "Tattha nipphannasassato dasamabhāgaggahaṇaṁ sassamedhaṁ nāma,",
  "tika-s0402t37:93_4": "sassasampādane medhāvitāti attho.",
  "tika-s0402t37:93_5": "Mahāyodhānaṁ chamāsikabhattavetanānuppadānaṁ purisamedhaṁ nāma,",
  "tika-s0402t37:93_6": "purisasaṅgaṇhane medhāvitāti attho.",
  "tika-s0402t37:93_7": "Daliddamanussānaṁ hatthe lekhaṁ gahetvā tīṇi vassāni vinā vaḍḍhiyā sahassadvisahassamattadhanānuppadānaṁ sammāpāsaṁ nāma.",
  "tika-s0402t37:93_8": "Tañhi sammā manusse pāseti hadaye bandhitvā viya ṭhapeti, tasmā sammāpāsanti vuccati. ‘‘Tāta,",
  "tika-s0402t37:93_9": "mātulā’’tiādinā pana saṇhavācābhaṇanaṁ vācāpeyyaṁ nāma,",
  "tika-s0402t37:93_10": "peyyavajjaṁ piyavacanatāti attho.",
  "tika-s0402t37:93_11": "Evaṁ catūhi vatthūhi saṅgahitaṁ raṭṭhaṁ iddhañceva hoti phītañca pahūtaannapānaṁ khemaṁ nirabbudaṁ,",
  "tika-s0402t37:93_12": "manussā mudā modanā ure putte naccentā apārutagharadvārā viharanti.",
  "tika-s0402t37:93_13": "Idaṁ gharadvāresu aggaḷānaṁ abhāvato niraggaḷanti vuccati. Ayaṁ porāṇikā paveṇī.",
  "tika-s0402t37:93_14": "Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṁ parivattentā ummūlaṁ katvā assamedhaṁ purisamedhantiādike pañca yaññe nāma akaṁsu.",
  "tika-s0402t37:93_15": "Vuttañhetaṁ bhagavatā brāhmaṇadhammiyasutte –",
  "tika-s0402t37:94_0": "‘‘Tesaṁ āsi vipallāso, disvāna aṇuto aṇuṁ…pe…;",
  "tika-s0402t37:95_0": "Te tattha mante ganthetvā, okkākaṁ tadupāgamu’’nti. (su. ni. 301-304);",
  "tika-s0402t37:96_0": "Idāni tehi parivattetvā ṭhapitamatthaṁ dassento ‘‘assamedha’’ntiādimāha. Tattha medhantīti vadhenti.",
  "tika-s0402t37:96_1": "Dvīhi pariyaññehīti mahāyaññassa pubbabhāge pacchā ca pavattetabbehi dvīhi parivārayaññehi.",
  "tika-s0402t37:96_2": "Sattanavutipañcapasusataghātabhiṁsanassāti sattanavutādhikānaṁ pañcannaṁ pasusatānaṁ māraṇena bheravassa pāpabhīrukānaṁ bhayāvahassa. Tathā hi vadanti –",
  "tika-s0402t37:97_0": "‘‘Chasatāni niyujjanti, pasūnaṁ majjhime hani;",
  "tika-s0402t37:98_0": "Assamedhassa yaññassa, ūnāni pasūhi tīhī’’ti. (saṁ. ni. ṭī. 1.1.120);",
  "tika-s0402t37:99_0": "Sammanti yugacchidde pakkhipitabbadaṇḍakaṁ. Pāsantīti khipanti.",
  "tika-s0402t37:99_1": "Saṁhārimehīti sakaṭehi vahitabbehi.",
  "tika-s0402t37:99_2": "Pubbe kira eko rājā sammāpāsaṁ yajanto sarassatinaditīre pathaviyā vivare dinne nimuggoyeva ahosi,",
  "tika-s0402t37:99_3": "andhabālabrāhmaṇā gatānugatigatā ‘‘ayaṁ tassa saggagamanamaggo’’ti saññāya tattha sammāpāsayaññaṁ paṭṭhapenti.",
  "tika-s0402t37:99_4": "Tena vuttaṁ ‘‘nimuggokāsato pabhutī’’ti. Ayūpo appakadivaso yāgo,",
  "tika-s0402t37:99_5": "sayūpo bahudivasaṁ neyyo satrayāgoti.",
  "tika-s0402t37:99_6": "Mantapadābhisaṅkhatānaṁ sappimadhūnaṁ vājamiti samaññā.",
  "tika-s0402t37:99_7": "Hiraññasuvaṇṇagomahiṁsādi sattarasakadakkhiṇassa.",
  "tika-s0402t37:99_8": "Sāragabbhakoṭṭhāgārādīsu natthi ettha aggaḷanti niraggaḷo.",
  "tika-s0402t37:99_9": "Tattha kira yaññe attano sāpateyyaṁ anavasesato anigūhitvā niyyātīyati.",
  "tika-s0402t37:100_0": "Mahārambhāti bahupasughātakammā.",
  "tika-s0402t37:100_1": "Aṭṭhakathāyaṁ pana ‘‘vividhā yattha haññare’’ti vakkhamānattā ‘‘mahākiccā mahākaraṇīyā’’ti paṭhamo atthavikappo vutto.",
  "tika-s0402t37:100_2": "Dutiyo pana atthavikappo ‘‘mahārambhāti papañcavasena ajeḷakā’’tiādi vuttanti adhippāyena ‘‘apicā’’tiādinā āraddho.",
  "tika-s0402t37:100_3": "Nirārambhāti etthāpi vuttanayena attho veditabbo.",
  "tika-s0402t37:100_4": "Nanu ca pāṇātipātādiakusalakammassa appamattakampi phalaṁ nupalabbhati,",
  "tika-s0402t37:100_5": "tasmā tassa nipphalabhāvaṁ avatvā ‘‘na te honti mahapphalā’’ti kasmā vuttanti āha ‘‘niravasesatthe’’tiādi. Anugataṁ kulanti anukulaṁ, kulānugatanti attho.",
  "tika-s0402t37:100_6": "Ye niccabhattādiṁ pubbapurisehi paṭṭhapitaṁ aparāparaṁ anupacchindantā manussā dadanti, te anukulaṁ yajanti nāma.",
  "tika-s0402t37:100_7": "Tenevāha ‘‘ye aññe anukulaṁ yajantī’’tiādi.",
  "tika-s0402t37:101_0": "Ujjayasuttavaṇṇanā niṭṭhitā.",
  "tika-s0402t37:102_0": "10. Udāyisuttavaṇṇanā",
  "tika-s0402t37:103_0": "40.",
  "tika-s0402t37:103_1": "Dasame pāṇasamārambharahitanti pāṇaghātarahitaṁ. Abyābajjhaṁ sukhaṁ lokaṁ,",
  "tika-s0402t37:103_2": "paṇḍito upapajjatīti kāmacchandādibyāpādavirahitattā abyābajjhaṁ niddukkhaṁ.",
  "tika-s0402t37:103_3": "Parapīḷābhāve pana vattabbaṁ natthi.",
  "tika-s0402t37:103_4": "Jhānasamāpattivasena sukhabahulattā sukhaṁ ekantasukhaṁ brahmalokaṁ jhānapuññena,",
  "tika-s0402t37:103_5": "itarapuññena pana tadaññasampattibhavasaṅkhātaṁ sukhaṁ lokaṁ paṇḍito sappañño upeti. Sesaṁ uttānameva.",
  "tika-s0402t37:104_0": "Udāyisuttavaṇṇanā niṭṭhitā.",
  "tika-s0402t37:105_0": "Cakkavaggavaṇṇanā niṭṭhitā."
}