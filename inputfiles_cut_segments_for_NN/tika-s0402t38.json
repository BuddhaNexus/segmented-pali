{
  "tika-s0402t38:0_0": "5. Rohitassavaggo",
  "tika-s0402t38:1_0": "1. Samādhibhāvanāsuttavaṇṇanā",
  "tika-s0402t38:2_0": "41.",
  "tika-s0402t38:2_1": "Pañcamassa paṭhame diṭṭhadhammasukhavihārāyāti imasmiṁyeva attabhāve sukhavihāratthāya,",
  "tika-s0402t38:2_2": "nikkilesatāya nirāmisena sukhena viharaṇatthāyāti attho.",
  "tika-s0402t38:2_3": "Iminā cattāri phalasamāpattijjhānāni khīṇāsavassa āsavakkhayādhigamato aparabhāge adhigatarūpārūpajjhānāni ca kathitāni.",
  "tika-s0402t38:2_4": "Dibbacakkhuñāṇadassanappaṭilābhāyāti dibbacakkhuñāṇappaṭilābhatthāya.",
  "tika-s0402t38:2_5": "Dibbacakkhuñāṇañhi rūpagatassa dibbassa itarassa ca dassanaṭṭhena idha ‘‘ñāṇadassana’’nti adhippetaṁ.",
  "tika-s0402t38:2_6": "Ālokasaññaṁ manasi karotīti divā vā rattiṁ vā sūriyadīpacandamaṇiukkāvijjulatādīnaṁ āloko divā rattiñca upaladdho,",
  "tika-s0402t38:2_7": "yathāladdhavaseneva ālokaṁ manasi karoti citte ṭhapeti,",
  "tika-s0402t38:2_8": "tathā ca naṁ manasi karoti,",
  "tika-s0402t38:2_9": "yathāssa subhāvitālokakasiṇassa viya kasiṇāloko yathicchakaṁ yāvadicchakañca so āloko rattiyaṁ upatiṭṭhati ,",
  "tika-s0402t38:2_10": "yena tattha divāsaññaṁ ṭhapeti,",
  "tika-s0402t38:2_11": "divā viya vigatathinamiddho hoti.",
  "tika-s0402t38:2_12": "Tenāha ‘‘yathā divā tathā ratti’’nti.",
  "tika-s0402t38:3_0": "Yathā divā ālokasaññā manasi katā,",
  "tika-s0402t38:3_1": "tatheva naṁ rattimpi manasi karotīti yathā divā diṭṭho āloko,",
  "tika-s0402t38:3_2": "tatheva taṁ rattiṁ manasi karoti.",
  "tika-s0402t38:3_3": "Dutiyapadeti ‘‘yathā rattiṁ tathā divā’’ti imasmiṁ vākye.",
  "tika-s0402t38:3_4": "Esa nayoti iminā yathā rattiyaṁ candālokādi āloko diṭṭho,",
  "tika-s0402t38:3_5": "evameva rattiṁ diṭṭhākāreneva divā taṁ ālokaṁ manasi karoti citte ṭhapetīti imamatthaṁ atidisati.",
  "tika-s0402t38:3_6": "Iti vivaṭena cetasāti evaṁ apihitena cittena,",
  "tika-s0402t38:3_7": "thinamiddhāpidhānena apihitacittenāti vuttaṁ hoti.",
  "tika-s0402t38:3_8": "Apariyonaddhenāti samantato anaddhena asañchāditena.",
  "tika-s0402t38:3_9": "Kiñcāpītiādinā attanā vuttamevatthaṁ samattheti.",
  "tika-s0402t38:3_10": "Ālokasadisaṁ kataṁ ‘‘yathā divā tathā ratti’’ntiādinā.",
  "tika-s0402t38:4_0": "Sattaṭṭhānikassāti ‘‘abhikkante paṭikkante sampajānakārī hotī’’tiādinā (dī. ni. 1.214; 2.376; ma. ni.",
  "tika-s0402t38:4_1": "1.109) vuttassa sattaṭṭhānikassa satisampajaññassa atthāya.",
  "tika-s0402t38:4_2": "Pariggahitavatthārammaṇatāyāti vatthuno ārammaṇassa ca yāthāvato viditabhāvena.",
  "tika-s0402t38:4_3": "Yathā hi sappaṁ pariyesantena tassa āsaye vidite sopi vidito gahito eva ca hoti mantāgadabalena tassa gahaṇassa sukarattā,",
  "tika-s0402t38:4_4": "evaṁ vedanāya āsayabhūte vatthumhi ārammaṇe ca vidite ādikammikassapi vedanā viditā gahitā eva hoti salakkhaṇato",
  "tika-s0402t38:4_5": "sāmaññalakkhaṇato ca tassā gahaṇassa sukarattā.",
  "tika-s0402t38:4_6": "Pageva pariññātavatthukassa khīṇāsavassa.",
  "tika-s0402t38:4_7": "Tassa hi uppādakkhaṇepi ṭhitikkhaṇepi bhaṅgakkhaṇepi vedanā viditā pākaṭā honti ‘‘tā vedanā evaṁ uppajjitvā’’tiādinā.",
  "tika-s0402t38:4_8": "Na kevalañca vedanā eva,",
  "tika-s0402t38:4_9": "idha vuttā saññādayopi avuttā cetanādayopi viditāva uppajjanti ceva tiṭṭhanti ca nirujjhanti ca.",
  "tika-s0402t38:4_10": "Nidassanamattañhetaṁ,",
  "tika-s0402t38:4_11": "yadidaṁ pāḷiyaṁ vedanāsaññāvitakkaggahaṇaṁ.",
  "tika-s0402t38:4_12": "Tena anavasesato sabbadhammānampi uppādādito viditabhāvaṁ dasseti.",
  "tika-s0402t38:5_0": "Apica vedanāya uppādo vidito hoti,",
  "tika-s0402t38:5_1": "upaṭṭhānaṁ viditaṁ hoti,",
  "tika-s0402t38:5_2": "atthaṅgamo vidito hoti.",
  "tika-s0402t38:5_3": "Kathaṁ vedanāya uppādo vidito hoti ?",
  "tika-s0402t38:5_4": "Avijjāsamudayā vedanāsamudayo,",
  "tika-s0402t38:5_5": "taṇhāsamudayā kammasamudayo,",
  "tika-s0402t38:5_6": "phassasamudayā vedanāsamudayoti nibbattilakkhaṇaṁ passantopi vedanākkhandhassa samudayaṁ passati.",
  "tika-s0402t38:5_7": "Evaṁ vedanāya uppādo vidito hoti.",
  "tika-s0402t38:5_8": "Kathaṁ vedanāya upaṭṭhānaṁ viditaṁ hoti?",
  "tika-s0402t38:5_9": "Aniccato manasikaroto khayatupaṭṭhānaṁ viditaṁ hoti,",
  "tika-s0402t38:5_10": "dukkhato manasikaroto bhayatupaṭṭhānaṁ viditaṁ hoti,",
  "tika-s0402t38:5_11": "anattato manasikaroto suññatupaṭṭhānaṁ viditaṁ hoti.",
  "tika-s0402t38:5_12": "Evaṁ vedanāya upaṭṭhānaṁ viditaṁ hoti.",
  "tika-s0402t38:5_13": "Iti khayato bhayato suññato jānāti.",
  "tika-s0402t38:5_14": "Kathaṁ vedanāya atthaṅgamo vidito hoti?",
  "tika-s0402t38:5_15": "Avijjānirodhā vedanānirodho…pe…",
  "tika-s0402t38:5_16": "evaṁ vedanāya atthaṅgamo vidito hoti.",
  "tika-s0402t38:5_17": "Imināpi nayenettha attho veditabbo.",
  "tika-s0402t38:6_0": "Iti rūpanti ettha itisaddo anavasesato rūpassa sarūpanidassanatthoti tassa idaṁ rūpanti etena sādhāraṇato sarūpanidassanamāha,",
  "tika-s0402t38:6_1": "ettakaṁ rūpanti etena anavasesato,",
  "tika-s0402t38:6_2": "na ito paraṁ rūpaṁ atthīti tabbinimuttassa aññassa abhāvaṁ.",
  "tika-s0402t38:6_3": "Iti vedanātiādīsupi ayaṁ vedanā,",
  "tika-s0402t38:6_4": "ettakā vedanā,",
  "tika-s0402t38:6_5": "ito paraṁ vedanā natthi.",
  "tika-s0402t38:6_6": "Ayaṁ saññā…pe…",
  "tika-s0402t38:6_7": "ime saṅkhārā…pe…",
  "tika-s0402t38:6_8": "idaṁ viññāṇaṁ,",
  "tika-s0402t38:6_9": "ettakaṁ viññāṇaṁ,",
  "tika-s0402t38:6_10": "ito paraṁ viññāṇaṁ natthīti evamattho daṭṭhabboti āha ‘‘vedanādīsupi eseva nayo’’ti.",
  "tika-s0402t38:7_0": "Ñāṇena jānitvā paroparāni.",
  "tika-s0402t38:7_1": "Paroparānīti parāni ca oparāni ca.",
  "tika-s0402t38:7_2": "Uttamādhamānīti parattabhāvasakattabhāvādīni uttamādhamāni.",
  "tika-s0402t38:7_3": "Calitanti taṇhādiṭṭhivipphanditaṁ.",
  "tika-s0402t38:7_4": "Anīghoti rāgādiīgharahito.",
  "tika-s0402t38:7_5": "Atāri soti so evarūpo arahā jātijaraṁ atari.",
  "tika-s0402t38:8_0": "Samādhibhāvanāsuttavaṇṇanā niṭṭhitā.",
  "tika-s0402t38:9_0": "2-4. Pañhabyākaraṇasuttādivaṇṇanā",
  "tika-s0402t38:10_0": "42-44.",
  "tika-s0402t38:10_1": "Dutiye etesaṁ pañhānanti ekaṁsabyākaraṇādīnaṁ catunnaṁ pañhānaṁ.",
  "tika-s0402t38:10_2": "Tasmiṁ tasmiṁ ṭhāne byākaraṇaṁ jānātīti ‘‘cakkhuṁ anicca’’nti puṭṭhe ‘‘anicca’’nti ekaṁseneva byākātabbaṁ.",
  "tika-s0402t38:10_3": "‘‘Aniccā nāma cakkhu’’nti puṭṭhe pana ‘‘na kevalaṁ cakkhumeva,",
  "tika-s0402t38:10_4": "sotampi anicca’’nti evaṁ vibhajitvā byākātabbaṁ.",
  "tika-s0402t38:10_5": "‘‘Yathā cakkhuṁ tathā sotaṁ,",
  "tika-s0402t38:10_6": "yathā sotaṁ tathā cakkhu’’nti puṭṭhe ‘‘kenaṭṭhena pucchasī’’ti paṭipucchitvā ‘‘dassanaṭṭhena pucchāmī’’ti vutte ‘‘na hī’’ti byākātabbaṁ.",
  "tika-s0402t38:10_7": "‘‘Aniccaṭṭhena pucchāmī’’ti vutte ‘‘āmā’’ti byākātabbaṁ.",
  "tika-s0402t38:10_8": "‘‘Taṁ jīvaṁ taṁ sarīra’’ntiādīni puṭṭhena pana ‘‘abyākatametaṁ bhagavatā’’ti ṭhapetabbo,",
  "tika-s0402t38:10_9": "esa pañho na byākātabboti evaṁ jānātīti attho.",
  "tika-s0402t38:10_10": "Atthasamāgamenāti atthassa paṭilābhena laddhabbena.",
  "tika-s0402t38:10_11": "Samiti saṅgati samodhānanti samayo,",
  "tika-s0402t38:10_12": "paṭilābho.",
  "tika-s0402t38:10_13": "Samayo eva abhisamayo,",
  "tika-s0402t38:10_14": "abhimukhabhāvena vā samayo abhisamayoti evamettha padattho veditabbo.",
  "tika-s0402t38:10_15": "Sesaṁ suviññeyyameva.",
  "tika-s0402t38:10_16": "Tatiyacatutthāni uttānatthāneva.",
  "tika-s0402t38:11_0": "Pañhabyākaraṇasuttādivaṇṇanā niṭṭhitā.",
  "tika-s0402t38:12_0": "5-6. Rohitassasuttādivaṇṇanā",
  "tika-s0402t38:13_0": "45-46.",
  "tika-s0402t38:13_1": "Pañcame (saṁ. ni. ṭī.",
  "tika-s0402t38:13_2": "1.1.107) ekokāseti cakkavāḷassa pariyantasaññite ekasmiṁ okāse.",
  "tika-s0402t38:13_3": "Bhummanti ‘‘yatthā’’ti idaṁ bhummavacanaṁ.",
  "tika-s0402t38:13_4": "Sāmaññato vuttampi ‘‘so lokassa anto’’ti vacanato visiṭṭhavisayameva hoti.",
  "tika-s0402t38:13_5": "‘‘Na jāyati,",
  "tika-s0402t38:13_6": "na mīyatī’’ti vatvā puna ‘‘na cavati,",
  "tika-s0402t38:13_7": "na upapajjatī’’ti kasmā vuttanti āha ‘‘idaṁ aparāparaṁ…pe…",
  "tika-s0402t38:13_8": "gahita’’nti.",
  "tika-s0402t38:13_9": "Padagamanenāti padasā gamanena.",
  "tika-s0402t38:13_10": "Satthā saṅkhāralokassa antaṁ sandhāya vadati upari sabbāni pakāsetukāmo.",
  "tika-s0402t38:13_11": "Saṅkhāralokassa hi anto nibbānaṁ.",
  "tika-s0402t38:14_0": "Daḷhaṁ thiraṁ dhanu etassāti daḷhadhanvā,",
  "tika-s0402t38:14_1": "so eva ‘‘daḷhadhammā’’ti vutto.",
  "tika-s0402t38:14_2": "Tenāha ‘‘daḷhadhanū’’ti.",
  "tika-s0402t38:14_3": "Uttamappamāṇaṁ nāma sahassathāmadhanu.",
  "tika-s0402t38:14_4": "Dhanuggaṇhanasippacittakatāya dhanuggaho,",
  "tika-s0402t38:14_5": "na dhanuggahaṇamattenāti āha ‘‘dhanuggahoti dhanuācariyo’’ti.",
  "tika-s0402t38:14_6": "‘‘Dhanuggaho’’ti vatvā ‘‘sikkhito’’ti vutte dhanusikkhāya sikkhitoti viññāyati.",
  "tika-s0402t38:14_7": "Sikkhā ca ettakena kālena sikkhantassa ukkaṁsagatā hotīti āha ‘‘dvādasa vassāni dhanusippaṁ sikkhito’’ti.",
  "tika-s0402t38:14_8": "Usabhappamāṇeti vīsati yaṭṭhiyo usabhaṁ,",
  "tika-s0402t38:14_9": "tasmiṁ usabhappamāṇe padese.",
  "tika-s0402t38:14_10": "Vālagganti vālakoṭiṁ.",
  "tika-s0402t38:14_11": "Katahatthoti paricitahattho.",
  "tika-s0402t38:14_12": "Katasarakkhepoti thiralakkhe ca calalakkhe ca paresaṁ dassanavasena sarakkhepassa katāpī.",
  "tika-s0402t38:14_13": "Tenāha ‘‘dassitasippo’’ti,",
  "tika-s0402t38:14_14": "‘‘katayoggo’’ti keci.",
  "tika-s0402t38:14_15": "Asanti etenāti asanaṁ, kaṇḍo.",
  "tika-s0402t38:14_16": "Tālacchādinti tālacchāyaṁ.",
  "tika-s0402t38:14_17": "Sā pana ratanamattā vidatthicaturaṅgulā.",
  "tika-s0402t38:15_0": "Puratthimā samuddāti ekasmiṁ cakkavāḷe puratthimā samuddā.",
  "tika-s0402t38:15_1": "Samuddasīsena puratthimacakkavāḷamukhavaṭṭiṁ vadati.",
  "tika-s0402t38:15_2": "Pacchimasamuddoti etthāpi eseva nayo.",
  "tika-s0402t38:15_3": "Nippapañcatanti adantakāritaṁ.",
  "tika-s0402t38:15_4": "Sampatteti tādisena javena gacchantena sampatte.",
  "tika-s0402t38:15_5": "Anotatteti etthāpi ‘‘sampatte’’ti padaṁ ānetvā sambandho,",
  "tika-s0402t38:15_6": "tathā ‘‘nāgalatādantakaṭṭha’’nti etthāpi.",
  "tika-s0402t38:15_7": "Tadāti yadā so lokantagavesako ahosi, tadā.",
  "tika-s0402t38:15_8": "Dīghāyukakāloti anekavassasahassāyukakālo.",
  "tika-s0402t38:15_9": "Cakkavāḷalokassāti sāmaññavasena ekavacanaṁ,",
  "tika-s0402t38:15_10": "cakkavāḷalokānanti attho.",
  "tika-s0402t38:15_11": "Imasmiṁyeva cakkavāḷe nibbattipubbaparicayasiddhāya nikantiyā.",
  "tika-s0402t38:16_0": "Sasaññimhi samanaketi na rūpadhammamattake,",
  "tika-s0402t38:16_1": "atha kho pañcakkhandhasamudāyeti dasseti.",
  "tika-s0402t38:16_2": "Samitapāpoti samucchinnasaṁkilesadhammo.",
  "tika-s0402t38:16_3": "Chaṭṭhaṁ uttānameva.",
  "tika-s0402t38:17_0": "Rohitassasuttādivaṇṇanā niṭṭhitā.",
  "tika-s0402t38:18_0": "7. Suvidūrasuttavaṇṇanā",
  "tika-s0402t38:19_0": "47.",
  "tika-s0402t38:19_1": "Sattame suvidūravidūra-saddānaṁ samānatthānaṁyeva ekattha gahaṇaṁ idha niddeso dūrāsannabhāvassa apekkhāsiddhattā",
  "tika-s0402t38:19_2": "idhādhippetassa dūrabhāvassa kenaci pariyāyena anāsannabhāvadassanatthaṁ katanti āha ‘‘kenaci pariyāyena",
  "tika-s0402t38:19_3": "anāsannāni hutvā’’tiādi.",
  "tika-s0402t38:19_4": "Sesamettha uttānameva.",
  "tika-s0402t38:20_0": "Suvidūrasuttavaṇṇanā niṭṭhitā.",
  "tika-s0402t38:21_0": "8. Visākhasuttavaṇṇanā",
  "tika-s0402t38:22_0": "48.",
  "tika-s0402t38:22_1": "Aṭṭhame vākkaraṇacāturiyato vacanaguṇahetūnaṁ pūriyā porī,",
  "tika-s0402t38:22_2": "poriyaṁ bhavāti porī,",
  "tika-s0402t38:22_3": "tāya poriyā.",
  "tika-s0402t38:22_4": "Tenāha ‘‘paripuṇṇavācāyā’’ti,",
  "tika-s0402t38:22_5": "akkharapadaparipuṇṇāya vācāyāti attho.",
  "tika-s0402t38:22_6": "Apalibuddhāyāti pittādīhi na vibaddhāya ananubundhitāya.",
  "tika-s0402t38:22_7": "Anelagalāyāti anelāya agalāya niddosāya agaḷitapadabyañjanāya ca.",
  "tika-s0402t38:22_8": "Therassa hi kathayato padaṁ vā byañjanaṁ vā na parihāyati.",
  "tika-s0402t38:22_9": "Tenāha ‘‘anelagalāyāti niddosāya ceva agaḷitāya cā’’tiādi.",
  "tika-s0402t38:22_10": "Tattha niddosāyāti atthato ca byañjanato ca vigatadosāya.",
  "tika-s0402t38:22_11": "Apatitapadabyañjanāyāti avirahitapadabyañjanāya.",
  "tika-s0402t38:22_12": "Atha vā anelagalāyāti na elaṁ dosaṁ galatīti anelagalā.",
  "tika-s0402t38:22_13": "Avicchinnavācāya anelagalāya yathā dandhamanussā mukhena kheḷaṁ gaḷantena vācaṁ bhāsanti,",
  "tika-s0402t38:22_14": "na evarūpāya.",
  "tika-s0402t38:22_15": "Atha kho niddosāya visadavācāyāti attho.",
  "tika-s0402t38:22_16": "Vivaṭṭappakāsinī vācā na kadāci vivaṭṭamuttāti katvā āha ‘‘vivaṭṭapariyāpannāyā’’ti,",
  "tika-s0402t38:22_17": "vivaṭṭaṁ amuñcitvā pavattāyāti attho.",
  "tika-s0402t38:22_18": "Vivaṭṭappakāsinī hi vācā vivaṭṭaṁ paricchijja āpādentī pavattati.",
  "tika-s0402t38:22_19": "Navalokuttaradhammo sabbadhammehi samussitaṭṭhena abbhuggataṭṭhena ca dhajo nāmāti āha ‘‘abbhuggataṭṭhenā’’tiādi.",
  "tika-s0402t38:22_20": "Sesamettha suviññeyyameva.",
  "tika-s0402t38:23_0": "Visākhasuttavaṇṇanā niṭṭhitā.",
  "tika-s0402t38:24_0": "9. Vipallāsasuttavaṇṇanā",
  "tika-s0402t38:25_0": "49.",
  "tika-s0402t38:25_1": "Navame aniccādīni vatthūni niccantiādinā viparītato asantīti vipallāsā ,",
  "tika-s0402t38:25_2": "saññāya vipallāso saññāvipallāso.",
  "tika-s0402t38:25_3": "Itaresupi tīsu eseva nayo.",
  "tika-s0402t38:25_4": "Evamete catunnaṁ vatthūnaṁ vasena cattāro,",
  "tika-s0402t38:25_5": "tesu vatthūsu saññādīnaṁ vasena dvādasa honti.",
  "tika-s0402t38:25_6": "Tesu aṭṭha sotāpattimaggena pahīyanti.",
  "tika-s0402t38:25_7": "Asubhe subhanti saññācittavipallāsā sakadāgāmimaggena tanukā honti,",
  "tika-s0402t38:25_8": "anāgāmimaggena pahīyanti.",
  "tika-s0402t38:25_9": "Dukkhe sukhanti saññācittavipallāsā arahattamaggena pahīyantīti veditabbā.",
  "tika-s0402t38:25_10": "Sesamettha uttānameva.",
  "tika-s0402t38:26_0": "Vipallāsasuttavaṇṇanā niṭṭhitā.",
  "tika-s0402t38:27_0": "10. Upakkilesasuttavaṇṇanā",
  "tika-s0402t38:28_0": "50.",
  "tika-s0402t38:28_1": "Dasame upakkiliṭṭhabhāvakaraṇenāti malīnabhāvakaraṇena.",
  "tika-s0402t38:28_2": "Pañcavidhāya surāya catubbidhassa ca merayassāti ettha pūvasurā,",
  "tika-s0402t38:28_3": "piṭṭhasurā,",
  "tika-s0402t38:28_4": "odanasurā,",
  "tika-s0402t38:28_5": "kiṇṇapakkhittā,",
  "tika-s0402t38:28_6": "sambhārasaṁyuttāti pañca surā.",
  "tika-s0402t38:28_7": "Pupphāsavo,",
  "tika-s0402t38:28_8": "phalāsavo,",
  "tika-s0402t38:28_9": "madhvāsavo,",
  "tika-s0402t38:28_10": "guḷāsavoti cattāro āsavā,",
  "tika-s0402t38:28_11": "catubbidhaṁ merayaṁ nāma.",
  "tika-s0402t38:28_12": "Tattha pūve bhājane pakkhipitvā tajjaṁ udakaṁ datvā madditvā katā pūvasurā.",
  "tika-s0402t38:28_13": "Evaṁ sesasurāpi.",
  "tika-s0402t38:28_14": "Kiṇṇāti pana tassā surāya bījaṁ vuccati.",
  "tika-s0402t38:28_15": "Ye surā ‘‘modakā’’tipi vuccanti,",
  "tika-s0402t38:28_16": "te pakkhipitvā katā kiṇṇapakkhittā.",
  "tika-s0402t38:28_17": "Dhātakiāsavādinānāsambhārehi saṁyojitā sambhārasaṁyuttā.Madhukatālanāḷikerādipuppharaso ciraparivāsito pupphāsavo.",
  "tika-s0402t38:28_18": "Panasādiphalaraso phalāsavo.",
  "tika-s0402t38:28_19": "Muddikāraso madhvāsavo.",
  "tika-s0402t38:28_20": "Ucchuraso guḷāsavo.",
  "tika-s0402t38:29_0": "Upakkilesasuttavaṇṇanā niṭṭhitā.",
  "tika-s0402t38:30_0": "Rohitassavaggavaṇṇanā niṭṭhitā.",
  "tika-s0402t38:31_0": "Paṭhamapaṇṇāsakaṁ niṭṭhitaṁ.",
  "tika-s0402t38:32_0": "2. Dutiyapaṇṇāsakaṁ"
}