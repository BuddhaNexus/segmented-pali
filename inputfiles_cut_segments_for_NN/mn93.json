{
  "mn93:0.1_0": "Majjhima Nikāya 93 ",
  "mn93:0.2_0": "Assalāyanasutta ",
  "mn93:1.1_0": "Evaṁ me sutaṁ—",
  "mn93:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn93:2.1_0": "Tena kho pana samayena nānāverajjakānaṁ brāhmaṇānaṁ pañcamattāni brāhmaṇasatāni sāvatthiyaṁ paṭivasanti kenacideva karaṇīyena. ",
  "mn93:2.2_0": "Atha kho tesaṁ brāhmaṇānaṁ etadahosi: ",
  "mn93:2.3_0": "“ayaṁ kho samaṇo gotamo cātuvaṇṇiṁ suddhiṁ paññapeti. ",
  "mn93:2.4_0": "Ko nu kho pahoti samaṇena gotamena saddhiṁ asmiṁ vacane paṭimantetun”ti? ",
  "mn93:3.1_0": "Tena kho pana samayena assalāyano nāma māṇavo sāvatthiyaṁ paṭivasati daharo,",
  "mn93:3.1_1": "vuttasiro,",
  "mn93:3.1_2": "soḷasavassuddesiko jātiyā,",
  "mn93:3.1_3": "tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ, padako,",
  "mn93:3.1_4": "veyyākaraṇo,",
  "mn93:3.1_5": "lokāyatamahāpurisalakkhaṇesu anavayo.",
  "mn93:3.2_0": "Atha kho tesaṁ brāhmaṇānaṁ etadahosi: ",
  "mn93:3.3_0": "“ayaṁ kho assalāyano māṇavo sāvatthiyaṁ paṭivasati daharo,",
  "mn93:3.3_1": "vuttasiro,",
  "mn93:3.3_2": "soḷasavassuddesiko jātiyā,",
  "mn93:3.3_3": "tiṇṇaṁ vedānaṁ pāragū …pe… anavayo.",
  "mn93:3.4_0": "So kho pahoti samaṇena gotamena saddhiṁ asmiṁ vacane paṭimantetun”ti. ",
  "mn93:4.1_0": "Atha kho te brāhmaṇā yena assalāyano māṇavo tenupasaṅkamiṁsu;",
  "mn93:4.1_1": "upasaṅkamitvā assalāyanaṁ māṇavaṁ etadavocuṁ:",
  "mn93:4.2_0": "“ayaṁ, bho assalāyana, samaṇo gotamo cātuvaṇṇiṁ suddhiṁ paññapeti. ",
  "mn93:4.3_0": "Etu bhavaṁ assalāyano samaṇena gotamena saddhiṁ asmiṁ vacane paṭimantetū”ti. ",
  "mn93:4.4_0": "Evaṁ vutte, assalāyano māṇavo te brāhmaṇe etadavoca: ",
  "mn93:4.5_0": "“samaṇo khalu, bho, gotamo dhammavādī; ",
  "mn93:4.6_0": "dhammavādino ca pana duppaṭimantiyā bhavanti. ",
  "mn93:4.7_0": "Nāhaṁ sakkomi samaṇena gotamena saddhiṁ asmiṁ vacane paṭimantetun”ti. ",
  "mn93:4.8_0": "Dutiyampi kho te brāhmaṇā assalāyanaṁ māṇavaṁ etadavocuṁ: ",
  "mn93:4.9_0": "“ayaṁ, bho assalāyana, samaṇo gotamo cātuvaṇṇiṁ suddhiṁ paññapeti. ",
  "mn93:4.10_0": "Etu bhavaṁ assalāyano samaṇena gotamena saddhiṁ asmiṁ vacane paṭimantetu. ",
  "mn93:4.11_0": "Caritaṁ kho pana bhotā assalāyanena paribbājakan”ti. ",
  "mn93:4.12_0": "Dutiyampi kho assalāyano māṇavo te brāhmaṇe etadavoca: ",
  "mn93:4.13_0": "“samaṇo khalu, bho, gotamo dhammavādī; ",
  "mn93:4.14_0": "dhammavādino ca pana duppaṭimantiyā bhavanti. ",
  "mn93:4.15_0": "Nāhaṁ sakkomi samaṇena gotamena saddhiṁ asmiṁ vacane paṭimantetun”ti. ",
  "mn93:4.16_0": "Tatiyampi kho te brāhmaṇā assalāyanaṁ māṇavaṁ etadavocuṁ: ",
  "mn93:4.17_0": "“ayaṁ, bho assalāyana, samaṇo gotamo cātuvaṇṇiṁ suddhiṁ paññapeti. ",
  "mn93:4.18_0": "Etu bhavaṁ assalāyano samaṇena gotamena saddhiṁ asmiṁ vacane paṭimantetu. ",
  "mn93:4.19_0": "Caritaṁ kho pana bhotā assalāyanena paribbājakaṁ. ",
  "mn93:4.20_0": "Mā bhavaṁ assalāyano ayuddhaparājitaṁ parājayī”ti. ",
  "mn93:4.21_0": "Evaṁ vutte, assalāyano māṇavo te brāhmaṇe etadavoca: ",
  "mn93:4.22_0": "“addhā kho ahaṁ bhavanto na labhāmi. ",
  "mn93:4.23_0": "Samaṇo khalu, bho, gotamo dhammavādī; ",
  "mn93:4.24_0": "dhammavādino ca pana duppaṭimantiyā bhavanti. ",
  "mn93:4.25_0": "Nāhaṁ sakkomi samaṇena gotamena saddhiṁ asmiṁ vacane paṭimantetunti. ",
  "mn93:4.26_0": "Api cāhaṁ bhavantānaṁ vacanena gamissāmī”ti. ",
  "mn93:5.1_0": "Atha kho assalāyano māṇavo mahatā brāhmaṇagaṇena saddhiṁ yena bhagavā tenupasaṅkami;",
  "mn93:5.1_1": "upasaṅkamitvā bhagavatā saddhiṁ sammodi.",
  "mn93:5.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn93:5.2_1": "Ekamantaṁ nisinno kho assalāyano māṇavo bhagavantaṁ etadavoca:",
  "mn93:5.3_0": "“brāhmaṇā, bho gotama, evamāhaṁsu: ",
  "mn93:5.4_0": "‘brāhmaṇova seṭṭho vaṇṇo, hīno añño vaṇṇo; ",
  "mn93:5.5_0": "brāhmaṇova sukko vaṇṇo, kaṇho añño vaṇṇo; ",
  "mn93:5.6_0": "brāhmaṇova sujjhanti, no abrāhmaṇā; ",
  "mn93:5.7_0": "brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti. ",
  "mn93:5.8_0": "Idha bhavaṁ gotamo kimāhā”ti? ",
  "mn93:5.9_0": "“Dissanti kho pana,",
  "mn93:5.9_1": "assalāyana,",
  "mn93:5.9_2": "brāhmaṇānaṁ brāhmaṇiyo utuniyopi gabbhiniyopi vijāyamānāpi pāyamānāpi.",
  "mn93:5.10_0": "Te ca brāhmaṇiyonijāva samānā evamāhaṁsu: ",
  "mn93:5.11_0": "‘brāhmaṇova seṭṭho vaṇṇo, hīno añño vaṇṇo; ",
  "mn93:5.12_0": "brāhmaṇova sukko vaṇṇo, kaṇho añño vaṇṇo; ",
  "mn93:5.13_0": "brāhmaṇāva sujjhanti, no abrāhmaṇā; ",
  "mn93:5.14_0": "brāhmaṇāva brahmuno puttā orasā mukhato jātā brahmajā brahmanimmitā brahmadāyādā’”ti. ",
  "mn93:6.1_0": "“Kiñcāpi bhavaṁ gotamo evamāha, atha khvettha brāhmaṇā evametaṁ maññanti: ",
  "mn93:6.2_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:6.3_0": "brahmadāyādā’”ti. ",
  "mn93:6.4_0": "“Taṁ kiṁ maññasi, assalāyana, ",
  "mn93:6.5_0": "sutaṁ te:",
  "mn93:6.5_1": "‘yonakambojesu aññesu ca paccantimesu janapadesu dveva vaṇṇā—ayyo ceva dāso ca;",
  "mn93:6.5_2": "ayyo hutvā dāso hoti,",
  "mn93:6.5_3": "dāso hutvā ayyo hotī’”ti?",
  "mn93:6.6_0": "“Evaṁ, bho,",
  "mn93:6.6_1": "sutaṁ taṁ me:",
  "mn93:6.6_2": "‘yonakambojesu aññesu ca paccantimesu janapadesu dveva vaṇṇā—ayyo ceva dāso ca;",
  "mn93:6.6_3": "ayyo hutvā dāso hoti,",
  "mn93:6.6_4": "dāso hutvā ayyo hotī’”ti.",
  "mn93:6.7_0": "“Ettha, assalāyana, brāhmaṇānaṁ kiṁ balaṁ, ko assāso yadettha brāhmaṇā evamāhaṁsu: ",
  "mn93:6.8_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:6.9_0": "brahmadāyādā’”ti? ",
  "mn93:7.1_0": "“Kiñcāpi bhavaṁ gotamo evamāha, atha khvettha brāhmaṇā evametaṁ maññanti: ",
  "mn93:7.2_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:7.3_0": "brahmadāyādā’”ti. ",
  "mn93:7.4_0": "“Taṁ kiṁ maññasi, assalāyana, ",
  "mn93:7.5_0": "khattiyova nu kho pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī",
  "mn93:7.5_1": "abhijjhālu byāpannacitto micchādiṭṭhi kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya,",
  "mn93:7.5_2": "no brāhmaṇo?",
  "mn93:7.6_0": "Vessova nu kho …pe… ",
  "mn93:7.7_0": "suddova nu kho pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu",
  "mn93:7.7_1": "byāpannacitto micchādiṭṭhi kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya,",
  "mn93:7.7_2": "no brāhmaṇo”ti?",
  "mn93:7.8_0": "“No hidaṁ, bho gotama. ",
  "mn93:7.9_0": "Khattiyopi hi,",
  "mn93:7.9_1": "bho gotama,",
  "mn93:7.9_2": "pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto",
  "mn93:7.9_3": "micchādiṭṭhi kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.",
  "mn93:7.10_0": "Brāhmaṇopi hi, bho gotama …pe… ",
  "mn93:7.11_0": "vessopi hi, bho gotama …pe… ",
  "mn93:7.12_0": "suddopi hi, bho gotama …pe… ",
  "mn93:7.13_0": "sabbepi hi,",
  "mn93:7.13_1": "bho gotama,",
  "mn93:7.13_2": "cattāro vaṇṇā pāṇātipātino adinnādāyino kāmesumicchācārino musāvādino pisuṇavācā pharusavācā samphappalāpino",
  "mn93:7.13_3": "abhijjhālū byāpannacittā micchādiṭṭhī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyun”ti.",
  "mn93:7.14_0": "“Ettha, assalāyana, brāhmaṇānaṁ kiṁ balaṁ, ko assāso yadettha brāhmaṇā evamāhaṁsu: ",
  "mn93:7.15_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:7.16_0": "brahmadāyādā’”ti? ",
  "mn93:8.1_0": "“Kiñcāpi bhavaṁ gotamo evamāha, atha khvettha brāhmaṇā evametaṁ maññanti: ",
  "mn93:8.2_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:8.3_0": "brahmadāyādā’”ti. ",
  "mn93:8.4_0": "“Taṁ kiṁ maññasi, assalāyana, ",
  "mn93:8.5_0": "brāhmaṇova nu kho pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato",
  "mn93:8.5_1": "pisuṇāya vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto",
  "mn93:8.5_2": "sammādiṭṭhi kāyassa bhedā paraṁ maraṇā sugatiṁ saggaṁ lokaṁ upapajjeyya,",
  "mn93:8.5_3": "no khattiyo, no vesso,",
  "mn93:8.5_4": "no suddo”ti?",
  "mn93:8.6_0": "“No hidaṁ, bho gotama. ",
  "mn93:8.7_0": "Khattiyopi hi,",
  "mn93:8.7_1": "bho gotama,",
  "mn93:8.7_2": "pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato pisuṇāya",
  "mn93:8.7_3": "vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto sammādiṭṭhi",
  "mn93:8.7_4": "kāyassa bhedā paraṁ maraṇā sugatiṁ saggaṁ lokaṁ upapajjeyya.",
  "mn93:8.8_0": "Brāhmaṇopi hi, bho gotama …pe… ",
  "mn93:8.9_0": "vessopi hi, bho gotama …pe… ",
  "mn93:8.10_0": "suddopi hi, bho gotama …pe… ",
  "mn93:8.11_0": "sabbepi hi,",
  "mn93:8.11_1": "bho gotama,",
  "mn93:8.11_2": "cattāro vaṇṇā pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā",
  "mn93:8.11_3": "pisuṇāya vācāya paṭiviratā pharusāya vācāya paṭiviratā samphappalāpā paṭiviratā anabhijjhālū abyāpannacittā",
  "mn93:8.11_4": "sammādiṭṭhī kāyassa bhedā paraṁ maraṇā sugatiṁ saggaṁ lokaṁ upapajjeyyun”ti.",
  "mn93:8.12_0": "“Ettha, assalāyana, brāhmaṇānaṁ kiṁ balaṁ, ko assāso yadettha brāhmaṇā evamāhaṁsu: ",
  "mn93:8.13_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:8.14_0": "brahmadāyādā’”ti? ",
  "mn93:9.1_0": "“Kiñcāpi bhavaṁ gotamo evamāha, atha khvettha brāhmaṇā evametaṁ maññanti: ",
  "mn93:9.2_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:9.3_0": "brahmadāyādā’”ti. ",
  "mn93:9.4_0": "“Taṁ kiṁ maññasi, assalāyana, ",
  "mn93:9.5_0": "brāhmaṇova nu kho pahoti asmiṁ padese averaṁ abyābajjhaṁ mettacittaṁ bhāvetuṁ,",
  "mn93:9.5_1": "no khattiyo, no vesso,",
  "mn93:9.5_2": "no suddo”ti?",
  "mn93:9.6_0": "“No hidaṁ, bho gotama. ",
  "mn93:9.7_0": "Khattiyopi hi, bho gotama, pahoti asmiṁ padese averaṁ abyābajjhaṁ mettacittaṁ bhāvetuṁ; ",
  "mn93:9.8_0": "brāhmaṇopi hi, bho gotama … ",
  "mn93:9.9_0": "vessopi hi, bho gotama … ",
  "mn93:9.10_0": "suddopi hi, bho gotama … ",
  "mn93:9.11_0": "sabbepi hi,",
  "mn93:9.11_1": "bho gotama,",
  "mn93:9.11_2": "cattāro vaṇṇā pahonti asmiṁ padese averaṁ abyābajjhaṁ mettacittaṁ bhāvetun”ti.",
  "mn93:9.12_0": "“Ettha, assalāyana, brāhmaṇānaṁ kiṁ balaṁ, ko assāso yadettha brāhmaṇā evamāhaṁsu: ",
  "mn93:9.13_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:9.14_0": "brahmadāyādā’”ti? ",
  "mn93:10.1_0": "“Kiñcāpi bhavaṁ gotamo evamāha, atha khvettha brāhmaṇā evametaṁ maññanti: ",
  "mn93:10.2_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:10.3_0": "brahmadāyādā’”ti. ",
  "mn93:10.4_0": "“Taṁ kiṁ maññasi, assalāyana, ",
  "mn93:10.5_0": "brāhmaṇova nu kho pahoti sottisināniṁ ādāya nadiṁ gantvā rajojallaṁ pavāhetuṁ,",
  "mn93:10.5_1": "no khattiyo, no vesso,",
  "mn93:10.5_2": "no suddo”ti?",
  "mn93:10.6_0": "“No hidaṁ, bho gotama. ",
  "mn93:10.7_0": "Khattiyopi hi,",
  "mn93:10.7_1": "bho gotama,",
  "mn93:10.7_2": "pahoti sottisināniṁ ādāya nadiṁ gantvā rajojallaṁ pavāhetuṁ,",
  "mn93:10.7_3": "brāhmaṇopi hi,",
  "mn93:10.7_4": "bho gotama …",
  "mn93:10.8_0": "vessopi hi, bho gotama … ",
  "mn93:10.9_0": "suddopi hi, bho gotama … ",
  "mn93:10.10_0": "sabbepi hi,",
  "mn93:10.10_1": "bho gotama,",
  "mn93:10.10_2": "cattāro vaṇṇā pahonti sottisināniṁ ādāya nadiṁ gantvā rajojallaṁ pavāhetun”ti.",
  "mn93:10.11_0": "“Ettha, assalāyana, brāhmaṇānaṁ kiṁ balaṁ, ko assāso yadettha brāhmaṇā evamāhaṁsu: ",
  "mn93:10.12_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:10.13_0": "brahmadāyādā’”ti? ",
  "mn93:11.1_0": "“Kiñcāpi bhavaṁ gotamo evamāha, atha khvettha brāhmaṇā evametaṁ maññanti: ",
  "mn93:11.2_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:11.3_0": "brahmadāyādā’”ti. ",
  "mn93:11.4_0": "“Taṁ kiṁ maññasi, assalāyana, ",
  "mn93:11.5_0": "idha rājā khattiyo muddhāvasitto nānājaccānaṁ purisānaṁ purisasataṁ sannipāteyya: ",
  "mn93:11.6_0": "‘āyantu bhonto ye tattha khattiyakulā brāhmaṇakulā rājaññakulā uppannā,",
  "mn93:11.6_1": "sākassa vā sālassa vā salaḷassa vā candanassa vā padumakassa vā uttarāraṇiṁ ādāya,",
  "mn93:11.6_2": "aggiṁ abhinibbattentu,",
  "mn93:11.6_3": "tejo pātukarontu.",
  "mn93:11.7_0": "Āyantu pana bhonto ye tattha caṇḍālakulā nesādakulā venakulā rathakārakulā pukkusakulā uppannā,",
  "mn93:11.7_1": "sāpānadoṇiyā vā sūkaradoṇiyā vā rajakadoṇiyā vā eraṇḍakaṭṭhassa vā uttarāraṇiṁ ādāya,",
  "mn93:11.7_2": "aggiṁ abhinibbattentu,",
  "mn93:11.7_3": "tejo pātukarontū’ti.",
  "mn93:11.8_0": "Taṁ kiṁ maññasi, assalāyana, ",
  "mn93:11.9_0": "yo evaṁ nu kho so khattiyakulā brāhmaṇakulā rājaññakulā uppannehi sākassa vā sālassa vā salaḷassa vā",
  "mn93:11.9_1": "candanassa vā padumakassa vā uttarāraṇiṁ ādāya aggi abhinibbatto,",
  "mn93:11.9_2": "tejo pātukato,",
  "mn93:11.9_3": "so eva nu khvāssa aggi accimā ceva vaṇṇavā ca pabhassaro ca,",
  "mn93:11.9_4": "tena ca sakkā agginā aggikaraṇīyaṁ kātuṁ;",
  "mn93:11.10_0": "yo pana so caṇḍālakulā nesādakulā venakulā rathakārakulā pukkusakulā uppannehi sāpānadoṇiyā vā sūkaradoṇiyā",
  "mn93:11.10_1": "vā rajakadoṇiyā vā eraṇḍakaṭṭhassa vā uttarāraṇiṁ ādāya aggi abhinibbatto,",
  "mn93:11.10_2": "tejo pātukato svāssa aggi na ceva accimā na ca vaṇṇavā na ca pabhassaro,",
  "mn93:11.10_3": "na ca tena sakkā agginā aggikaraṇīyaṁ kātun”ti?",
  "mn93:11.11_0": "“No hidaṁ, bho gotama. ",
  "mn93:11.12_0": "Yopi hi so,",
  "mn93:11.12_1": "bho gotama,",
  "mn93:11.12_2": "khattiyakulā brāhmaṇakulā rājaññakulā uppannehi sākassa vā sālassa vā salaḷassa vā candanassa vā padumakassa vā uttarāraṇiṁ ādāya aggi abhinibbatto,",
  "mn93:11.12_3": "tejo pātukato svāssa aggi accimā ceva vaṇṇavā ca pabhassaro ca,",
  "mn93:11.12_4": "tena ca sakkā agginā aggikaraṇīyaṁ kātuṁ;",
  "mn93:11.13_0": "yopi so caṇḍālakulā nesādakulā venakulā rathakārakulā pukkusakulā uppannehi sāpānadoṇiyā vā sūkaradoṇiyā",
  "mn93:11.13_1": "vā rajakadoṇiyā vā eraṇḍakaṭṭhassa vā uttarāraṇiṁ ādāya aggi abhinibbatto,",
  "mn93:11.13_2": "tejo pātukato,",
  "mn93:11.13_3": "svāssa aggi accimā ceva vaṇṇavā ca pabhassaro ca,",
  "mn93:11.13_4": "tena ca sakkā agginā aggikaraṇīyaṁ kātuṁ.",
  "mn93:11.14_0": "Sabbopi hi,",
  "mn93:11.14_1": "bho gotama,",
  "mn93:11.14_2": "aggi accimā ceva vaṇṇavā ca pabhassaro ca,",
  "mn93:11.14_3": "sabbenapi sakkā agginā aggikaraṇīyaṁ kātun”ti.",
  "mn93:11.15_0": "“Ettha, assalāyana, brāhmaṇānaṁ kiṁ balaṁ, ko assāso yadettha brāhmaṇā evamāhaṁsu: ",
  "mn93:11.16_0": "‘brāhmaṇova seṭṭho vaṇṇo, hīno añño vaṇṇo; ",
  "mn93:11.17_0": "brāhmaṇova sukko vaṇṇo, kaṇho añño vaṇṇo; ",
  "mn93:11.18_0": "brāhmaṇāva sujjhanti, no abrāhmaṇā; ",
  "mn93:11.19_0": "brāhmaṇāva brahmuno puttā orasā mukhato jātā brahmajā brahmanimmitā brahmadāyādā’”ti? ",
  "mn93:12.1_0": "“Kiñcāpi bhavaṁ gotamo evamāha, atha khvettha brāhmaṇā evametaṁ maññanti: ",
  "mn93:12.2_0": "‘brāhmaṇova seṭṭho vaṇṇo, hīno añño vaṇṇo …pe… ",
  "mn93:12.3_0": "brahmadāyādā’”ti. ",
  "mn93:12.4_0": "“Taṁ kiṁ maññasi, assalāyana, ",
  "mn93:12.5_0": "idha khattiyakumāro brāhmaṇakaññāya saddhiṁ saṁvāsaṁ kappeyya, tesaṁ saṁvāsamanvāya putto jāyetha; ",
  "mn93:12.6_0": "yo so khattiyakumārena brāhmaṇakaññāya putto uppanno,",
  "mn93:12.6_1": "siyā so mātupi sadiso pitupi sadiso,",
  "mn93:12.6_2": "‘khattiyo’tipi vattabbo ‘brāhmaṇo’tipi vattabbo”ti?",
  "mn93:12.7_0": "“Yo so,",
  "mn93:12.7_1": "bho gotama,",
  "mn93:12.7_2": "khattiyakumārena brāhmaṇakaññāya putto uppanno,",
  "mn93:12.7_3": "siyā so mātupi sadiso pitupi sadiso,",
  "mn93:12.7_4": "‘khattiyo’tipi vattabbo ‘brāhmaṇo’tipi vattabbo”ti.",
  "mn93:13.1_0": "“Taṁ kiṁ maññasi, assalāyana, ",
  "mn93:13.2_0": "idha brāhmaṇakumāro khattiyakaññāya saddhiṁ saṁvāsaṁ kappeyya, tesaṁ saṁvāsamanvāya putto jāyetha; ",
  "mn93:13.3_0": "yo so brāhmaṇakumārena khattiyakaññāya putto uppanno,",
  "mn93:13.3_1": "siyā so mātupi sadiso pitupi sadiso,",
  "mn93:13.3_2": "‘khattiyo’tipi vattabbo ‘brāhmaṇo’tipi vattabbo”ti?",
  "mn93:13.4_0": "“Yo so,",
  "mn93:13.4_1": "bho gotama,",
  "mn93:13.4_2": "brāhmaṇakumārena khattiyakaññāya putto uppanno,",
  "mn93:13.4_3": "siyā so mātupi sadiso pitupi sadiso,",
  "mn93:13.4_4": "‘khattiyo’tipi vattabbo ‘brāhmaṇo’tipi vattabbo”ti.",
  "mn93:14.1_0": "“Taṁ kiṁ maññasi, assalāyana, ",
  "mn93:14.2_0": "idha vaḷavaṁ gadrabhena sampayojeyyuṁ, tesaṁ sampayogamanvāya kisoro jāyetha; ",
  "mn93:14.3_0": "yo so vaḷavāya gadrabhena kisoro uppanno,",
  "mn93:14.3_1": "siyā so mātupi sadiso pitupi sadiso,",
  "mn93:14.3_2": "‘asso’tipi vattabbo ‘gadrabho’tipi vattabbo”ti?",
  "mn93:14.4_0": "“Kuṇḍañhi so, bho gotama, assataro hoti. ",
  "mn93:14.5_0": "Idaṁ hissa, bho gotama, nānākaraṇaṁ passāmi; ",
  "mn93:14.6_0": "amutra ca panesānaṁ na kiñci nānākaraṇaṁ passāmī”ti. ",
  "mn93:15.1_0": "“Taṁ kiṁ maññasi, assalāyana, ",
  "mn93:15.2_0": "idhāssu dve māṇavakā bhātaro sodariyā, eko ajjhāyako upanīto eko anajjhāyako anupanīto. ",
  "mn93:15.3_0": "Kamettha brāhmaṇā paṭhamaṁ bhojeyyuṁ saddhe vā thālipāke vā yaññe vā pāhune vā”ti? ",
  "mn93:15.4_0": "“Yo so,",
  "mn93:15.4_1": "bho gotama,",
  "mn93:15.4_2": "māṇavako ajjhāyako upanīto tamettha brāhmaṇā paṭhamaṁ bhojeyyuṁ saddhe vā thālipāke vā yaññe vā pāhune vā.",
  "mn93:15.5_0": "Kiñhi, bho gotama, anajjhāyake anupanīte dinnaṁ mahapphalaṁ bhavissatī”ti? ",
  "mn93:16.1_0": "“Taṁ kiṁ maññasi, assalāyana, ",
  "mn93:16.2_0": "idhāssu dve māṇavakā bhātaro sodariyā,",
  "mn93:16.2_1": "eko ajjhāyako upanīto dussīlo pāpadhammo,",
  "mn93:16.2_2": "eko anajjhāyako anupanīto sīlavā kalyāṇadhammo.",
  "mn93:16.3_0": "Kamettha brāhmaṇā paṭhamaṁ bhojeyyuṁ saddhe vā thālipāke vā yaññe vā pāhune vā”ti? ",
  "mn93:16.4_0": "“Yo so,",
  "mn93:16.4_1": "bho gotama,",
  "mn93:16.4_2": "māṇavako anajjhāyako anupanīto sīlavā kalyāṇadhammo tamettha brāhmaṇā paṭhamaṁ bhojeyyuṁ saddhe vā thālipāke vā yaññe vā pāhune vā.",
  "mn93:16.5_0": "Kiñhi, bho gotama, dussīle pāpadhamme dinnaṁ mahapphalaṁ bhavissatī”ti? ",
  "mn93:17.1_0": "“Pubbe kho tvaṁ, assalāyana, jātiṁ agamāsi; ",
  "mn93:17.2_0": "jātiṁ gantvā mante agamāsi; ",
  "mn93:17.3_0": "mante gantvā tape agamāsi; ",
  "mn93:17.4_0": "tape gantvā cātuvaṇṇiṁ suddhiṁ paccāgato, yamahaṁ paññapemī”ti. ",
  "mn93:17.5_0": "Evaṁ vutte,",
  "mn93:17.5_1": "assalāyano māṇavo tuṇhībhūto maṅkubhūto pattakkhandho adhomukho pajjhāyanto appaṭibhāno nisīdi.",
  "mn93:18.1_0": "Atha kho bhagavā assalāyanaṁ māṇavaṁ tuṇhībhūtaṁ maṅkubhūtaṁ pattakkhandhaṁ adhomukhaṁ pajjhāyantaṁ appaṭibhānaṁ",
  "mn93:18.1_1": "viditvā assalāyanaṁ māṇavaṁ etadavoca:",
  "mn93:18.2_0": "“bhūtapubbaṁ,",
  "mn93:18.2_1": "assalāyana,",
  "mn93:18.2_2": "sattannaṁ brāhmaṇisīnaṁ araññāyatane paṇṇakuṭīsu sammantānaṁ evarūpaṁ pāpakaṁ diṭṭhigataṁ uppannaṁ hoti:",
  "mn93:18.3_0": "‘brāhmaṇova seṭṭho vaṇṇo, hīno añño vaṇṇo … ",
  "mn93:18.4_0": "pe…",
  "mn93:18.5_0": "brahmadāyādā’ti. ",
  "mn93:18.6_0": "Assosi kho, assalāyana, asito devalo isi: ",
  "mn93:18.7_0": "‘sattannaṁ kira brāhmaṇisīnaṁ araññāyatane paṇṇakuṭīsu sammantānaṁ evarūpaṁ pāpakaṁ diṭṭhigataṁ uppannaṁ—",
  "mn93:18.8_0": "brāhmaṇova seṭṭho vaṇṇo …pe… ",
  "mn93:18.9_0": "brahmadāyādā’ti. ",
  "mn93:18.10_0": "Atha kho,",
  "mn93:18.10_1": "assalāyana,",
  "mn93:18.10_2": "asito devalo isi kesamassuṁ kappetvā mañjiṭṭhavaṇṇāni dussāni nivāsetvā paṭaliyo upāhanā āruhitvā jātarūpamayaṁ",
  "mn93:18.10_3": "daṇḍaṁ gahetvā sattannaṁ brāhmaṇisīnaṁ patthaṇḍile pāturahosi.",
  "mn93:18.11_0": "Atha kho, assalāyana, asito devalo isi sattannaṁ brāhmaṇisīnaṁ patthaṇḍile caṅkamamāno evamāha: ",
  "mn93:18.12_0": "‘handa ko nu kho ime bhavanto brāhmaṇisayo gatā; ",
  "mn93:18.13_0": "handa ko nu kho ime bhavanto brāhmaṇisayo gatā’ti? ",
  "mn93:18.14_0": "Atha kho, assalāyana, sattannaṁ brāhmaṇisīnaṁ etadahosi: ",
  "mn93:18.15_0": "‘ko nāyaṁ gāmaṇḍalarūpo viya sattannaṁ brāhmaṇisīnaṁ patthaṇḍile caṅkamamāno evamāha: ",
  "mn93:18.16_0": "“handa ko nu kho ime bhavanto brāhmaṇisayo gatā; ",
  "mn93:18.17_0": "handa ko nu kho ime bhavanto brāhmaṇisayo gatāti? ",
  "mn93:18.18_0": "Handa naṁ abhisapāmā”’ti. ",
  "mn93:18.19_0": "Atha kho, assalāyana, satta brāhmaṇisayo asitaṁ devalaṁ isiṁ abhisapiṁsu: ",
  "mn93:18.20_0": "‘bhasmā, vasala, hohi; ",
  "mn93:18.21_0": "bhasmā, vasala, hohī’ti. ",
  "mn93:18.22_0": "Yathā yathā kho,",
  "mn93:18.22_1": "assalāyana,",
  "mn93:18.22_2": "satta brāhmaṇisayo asitaṁ devalaṁ isiṁ abhisapiṁsu tathā tathā asito devalo isi abhirūpataro ceva hoti dassanīyataro ca pāsādikataro ca.",
  "mn93:18.23_0": "Atha kho, assalāyana, sattannaṁ brāhmaṇisīnaṁ etadahosi: ",
  "mn93:18.24_0": "‘moghaṁ vata no tapo, aphalaṁ brahmacariyaṁ. ",
  "mn93:18.25_0": "Mayañhi pubbe yaṁ abhisapāma—",
  "mn93:18.26_0": "bhasmā, vasala, hohi; ",
  "mn93:18.27_0": "bhasmā, vasala, hohīti bhasmāva bhavati ekacco. ",
  "mn93:18.28_0": "Imaṁ pana mayaṁ yathā yathā abhisapāma tathā tathā abhirūpataro ceva hoti dassanīyataro ca pāsādikataro cā’ti. ",
  "mn93:18.29_0": "‘Na bhavantānaṁ moghaṁ tapo, nāphalaṁ brahmacariyaṁ. ",
  "mn93:18.30_0": "Iṅgha bhavanto, yo mayi manopadoso taṁ pajahathā’ti. ",
  "mn93:18.31_0": "‘Yo bhavati manopadoso taṁ pajahāma. ",
  "mn93:18.32_0": "Ko nu bhavaṁ hotī’ti? ",
  "mn93:18.33_0": "‘Suto nu bhavataṁ—",
  "mn93:18.34_0": "asito devalo isī’ti? ",
  "mn93:18.35_0": "‘Evaṁ, bho’. ",
  "mn93:18.36_0": "‘So khvāhaṁ, bho, homī’ti. ",
  "mn93:18.37_0": "Atha kho, assalāyana, satta brāhmaṇisayo asitaṁ devalaṁ isiṁ abhivādetuṁ upakkamiṁsu. ",
  "mn93:18.38_0": "Atha kho, assalāyana, asito devalo isi satta brāhmaṇisayo etadavoca: ",
  "mn93:18.39_0": "‘sutaṁ metaṁ, bho,",
  "mn93:18.39_1": "sattannaṁ kira brāhmaṇisīnaṁ araññāyatane paṇṇakuṭīsu sammantānaṁ evarūpaṁ pāpakaṁ diṭṭhigataṁ uppannaṁ—",
  "mn93:18.40_0": "brāhmaṇova seṭṭho vaṇṇo, hīno añño vaṇṇo; ",
  "mn93:18.41_0": "brāhmaṇova sukko vaṇṇo, kaṇho añño vaṇṇo; ",
  "mn93:18.42_0": "brāhmaṇāva sujjhanti, no abrāhmaṇā; ",
  "mn93:18.43_0": "brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti. ",
  "mn93:18.44_0": "‘Evaṁ, bho’. ",
  "mn93:18.45_0": "‘Jānanti pana bhonto—",
  "mn93:18.46_0": "yā janikā mātā brāhmaṇaṁyeva agamāsi, no abrāhmaṇan’ti? ",
  "mn93:18.47_0": "‘No hidaṁ, bho’. ",
  "mn93:18.48_0": "‘Jānanti pana bhonto—",
  "mn93:18.49_0": "yā janikāmātu mātā yāva sattamā mātumātāmahayugā brāhmaṇaṁyeva agamāsi, no abrāhmaṇan’ti? ",
  "mn93:18.50_0": "‘No hidaṁ, bho’. ",
  "mn93:18.51_0": "‘Jānanti pana bhonto—",
  "mn93:18.52_0": "yo janako pitā brāhmaṇiṁyeva agamāsi, no abrāhmaṇin’ti? ",
  "mn93:18.53_0": "‘No hidaṁ, bho’. ",
  "mn93:18.54_0": "‘Jānanti pana bhonto—",
  "mn93:18.55_0": "yo janakapitu pitā yāva sattamā pitupitāmahayugā brāhmaṇiṁyeva agamāsi, no abrāhmaṇin’ti? ",
  "mn93:18.56_0": "‘No hidaṁ, bho’. ",
  "mn93:18.57_0": "‘Jānanti pana bhonto—",
  "mn93:18.58_0": "yathā gabbhassa avakkanti hotī’ti? ",
  "mn93:18.59_0": "‘Jānāma mayaṁ, bho—",
  "mn93:18.60_0": "yathā gabbhassa avakkanti hoti. ",
  "mn93:18.61_0": "Idha mātāpitaro ca sannipatitā honti,",
  "mn93:18.61_1": "mātā ca utunī hoti,",
  "mn93:18.61_2": "gandhabbo ca paccupaṭṭhito hoti;",
  "mn93:18.61_3": "evaṁ tiṇṇaṁ sannipātā gabbhassa avakkanti hotī’ti.",
  "mn93:18.62_0": "‘Jānanti pana bhonto—",
  "mn93:18.63_0": "taggha, so gandhabbo khattiyo vā brāhmaṇo vā vesso vā suddo vā’ti? ",
  "mn93:18.64_0": "‘Na mayaṁ, bho, jānāma—",
  "mn93:18.65_0": "taggha so gandhabbo khattiyo vā brāhmaṇo vā vesso vā suddo vā’ti. ",
  "mn93:18.66_0": "‘Evaṁ sante, bho, jānātha—",
  "mn93:18.67_0": "ke tumhe hothā’ti? ",
  "mn93:18.68_0": "‘Evaṁ sante, bho, na mayaṁ jānāma—",
  "mn93:18.69_0": "ke mayaṁ homā’ti. ",
  "mn93:18.70_0": "Te hi nāma,",
  "mn93:18.70_1": "assalāyana,",
  "mn93:18.70_2": "satta brāhmaṇisayo asitena devalena isinā sake jātivāde samanuyuñjīyamānā samanuggāhīyamānā samanubhāsīyamānā na sampāyissanti;",
  "mn93:18.71_0": "kiṁ pana tvaṁ etarahi mayā sakasmiṁ jātivāde samanuyuñjīyamāno samanuggāhīyamāno samanubhāsīyamāno sampāyissasi,",
  "mn93:18.71_1": "yesaṁ tvaṁ sācariyako na puṇṇo dabbigāho”ti.",
  "mn93:19.1_0": "Evaṁ vutte, assalāyano māṇavo bhagavantaṁ etadavoca: ",
  "mn93:19.2_0": "“abhikkantaṁ, bho gotama …pe… ",
  "mn93:19.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "mn93:19.4_0": "Assalāyanasuttaṁ niṭṭhitaṁ tatiyaṁ. "
}