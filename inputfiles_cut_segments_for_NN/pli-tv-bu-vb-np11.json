{
  "pli-tv-bu-vb-np11:0.1_0": "Theravāda Vinaya",
  "pli-tv-bu-vb-np11:0.2_0": "Mahāvibhaṅga",
  "pli-tv-bu-vb-np11:0.3_0": "Nissaggiyakaṇḍa",
  "pli-tv-bu-vb-np11:0.4_0": "Kosiyavagga",
  "pli-tv-bu-vb-np11:0.5_0": "11. Kosiyasikkhāpada",
  "pli-tv-bu-vb-np11:1.1_0": "Tena samayena buddho bhagavā āḷaviyaṁ viharati aggāḷave cetiye.",
  "pli-tv-bu-vb-np11:1.2_0": "Tena kho pana samayena chabbaggiyā bhikkhū kosiyakārake upasaṅkamitvā evaṁ vadanti—",
  "pli-tv-bu-vb-np11:1.3_0": "“bahū, āvuso, kosakārake pacatha, amhākampi dassatha,",
  "pli-tv-bu-vb-np11:1.4_0": "mayampi icchāma kosiyamissakaṁ santhataṁ kātun”ti.",
  "pli-tv-bu-vb-np11:1.5_0": "Te ujjhāyanti khiyyanti vipācenti—",
  "pli-tv-bu-vb-np11:1.6_0": "“kathañhi nāma samaṇā sakyaputtiyā amhe upasaṅkamitvā evaṁ vakkhanti—",
  "pli-tv-bu-vb-np11:1.7_0": "‘bahū, āvuso,",
  "pli-tv-bu-vb-np11:1.7_1": "kosakārake pacatha,",
  "pli-tv-bu-vb-np11:1.7_2": "amhākampi dassatha,",
  "pli-tv-bu-vb-np11:1.7_3": "mayampi icchāma kosiyamissakaṁ santhataṁ kātun’ti.",
  "pli-tv-bu-vb-np11:1.8_0": "Amhākampi alābhā,",
  "pli-tv-bu-vb-np11:1.8_1": "amhākampi dulladdhaṁ,",
  "pli-tv-bu-vb-np11:1.8_2": "ye mayaṁ ājīvassa hetu puttadārassa kāraṇā bahū khuddake pāṇe saṅghātaṁ āpādemā”ti.",
  "pli-tv-bu-vb-np11:1.9_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np11:1.10_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np11:1.11_0": "“kathañhi nāma chabbaggiyā bhikkhū kosiyakārake upasaṅkamitvā evaṁ vakkhanti—",
  "pli-tv-bu-vb-np11:1.12_0": "‘bahū, āvuso,",
  "pli-tv-bu-vb-np11:1.12_1": "kosakārake pacatha,",
  "pli-tv-bu-vb-np11:1.12_2": "amhākampi dassatha,",
  "pli-tv-bu-vb-np11:1.12_3": "mayampi icchāma kosiyamissakaṁ santhataṁ kātun’”ti.",
  "pli-tv-bu-vb-np11:1.13_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np11:1.14_0": "“saccaṁ kira tumhe, bhikkhave, kosiyakārake upasaṅkamitvā evaṁ vadetha—",
  "pli-tv-bu-vb-np11:1.15_0": "‘bahū, āvuso, kosakārake pacatha, amhākampi dassatha,",
  "pli-tv-bu-vb-np11:1.16_0": "mayampi icchāma kosiyamissakaṁ santhataṁ kātun’”ti?",
  "pli-tv-bu-vb-np11:1.17_0": "“Saccaṁ, bhagavā”ti.",
  "pli-tv-bu-vb-np11:1.18_0": "Vigarahi buddho bhagavā …pe…",
  "pli-tv-bu-vb-np11:1.19_0": "kathañhi nāma tumhe, moghapurisā, kosiyakārake upasaṅkamitvā evaṁ vakkhatha—",
  "pli-tv-bu-vb-np11:1.20_0": "‘bahū, āvuso,",
  "pli-tv-bu-vb-np11:1.20_1": "kosakārake pacatha,",
  "pli-tv-bu-vb-np11:1.20_2": "amhākampi dassatha,",
  "pli-tv-bu-vb-np11:1.20_3": "mayampi icchāma kosiyamissakaṁ santhataṁ kātun’ti.",
  "pli-tv-bu-vb-np11:1.21_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np11:1.22_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np11:1.23.1_0": "“Yo pana bhikkhu kosiyamissakaṁ santhataṁ kārāpeyya, nissaggiyaṁ pācittiyan”ti.",
  "pli-tv-bu-vb-np11:2.1.1_0": "Yo panāti",
  "pli-tv-bu-vb-np11:2.1.2_0": "yo yādiso …pe…",
  "pli-tv-bu-vb-np11:2.1.3_0": "bhikkhūti",
  "pli-tv-bu-vb-np11:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np11:2.1.5_0": "Santhataṁ nāma",
  "pli-tv-bu-vb-np11:2.1.6_0": "santharitvā kataṁ hoti avāyimaṁ.",
  "pli-tv-bu-vb-np11:2.1.7_0": "Kārāpeyyāti",
  "pli-tv-bu-vb-np11:2.1.8_0": "ekenapi kosiyaṁsunā missitvā karoti vā kārāpeti vā, payoge dukkaṭaṁ.",
  "pli-tv-bu-vb-np11:2.1.9_0": "Paṭilābhena nissaggiyaṁ hoti.",
  "pli-tv-bu-vb-np11:2.1.10_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np11:2.1.11_0": "Evañca pana, bhikkhave, nissajjitabbaṁ.",
  "pli-tv-bu-vb-np11:2.1.12_0": "…pe…",
  "pli-tv-bu-vb-np11:2.1.13_0": "idaṁ me, bhante, kosiyamissakaṁ santhataṁ kārāpitaṁ nissaggiyaṁ.",
  "pli-tv-bu-vb-np11:2.1.14_0": "Imāhaṁ saṅghassa nissajjāmīti …pe…",
  "pli-tv-bu-vb-np11:2.1.15_0": "dadeyyāti …pe…",
  "pli-tv-bu-vb-np11:2.1.16_0": "dadeyyunti …pe…",
  "pli-tv-bu-vb-np11:2.1.17_0": "āyasmato dammīti.",
  "pli-tv-bu-vb-np11:2.2.1_0": "Attanā vippakataṁ attanā pariyosāpeti, nissaggiyaṁ pācittiyaṁ.",
  "pli-tv-bu-vb-np11:2.2.2_0": "Attanā vippakataṁ parehi pariyosāpeti, nissaggiyaṁ pācittiyaṁ.",
  "pli-tv-bu-vb-np11:2.2.3_0": "Parehi vippakataṁ attanā pariyosāpeti, nissaggiyaṁ pācittiyaṁ.",
  "pli-tv-bu-vb-np11:2.2.4_0": "Parehi vippakataṁ parehi pariyosāpeti, nissaggiyaṁ pācittiyaṁ.",
  "pli-tv-bu-vb-np11:2.2.5_0": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-np11:2.2.6_0": "Aññena kataṁ paṭilabhitvā paribhuñjati, āpatti dukkaṭassa.",
  "pli-tv-bu-vb-np11:2.2.7.1_0": "Anāpatti—",
  "pli-tv-bu-vb-np11:2.2.8_0": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti,",
  "pli-tv-bu-vb-np11:2.2.9_0": "ummattakassa,",
  "pli-tv-bu-vb-np11:2.2.10_0": "ādikammikassāti.",
  "pli-tv-bu-vb-np11:2.2.11_0": "Kosiyasikkhāpadaṁ niṭṭhitaṁ paṭhamaṁ."
}