{
  "atk-s0403a16:0_0": "(17) 2. Āghātavaggo",
  "atk-s0403a16:1_0": "1. Paṭhamaāghātapaṭivinayasuttavaṇṇanā",
  "atk-s0403a16:2_0": "161.",
  "atk-s0403a16:2_1": "Dutiyassa paṭhame āghātaṁ paṭivinenti vūpasamentīti āghātapaṭivinayā.",
  "atk-s0403a16:2_2": "Yattha bhikkhuno uppanno āghāto sabbaso paṭivinetabboti yattha ārammaṇe bhikkhuno āghāto uppanno hoti,",
  "atk-s0403a16:2_3": "tattha so sabbo imehi pañcahi paṭivinodetabboti attho.",
  "atk-s0403a16:2_4": "Mettā tasmiṁ puggale bhāvetabbāti tikacatukkajjhānavasena mettā bhāvetabbā.",
  "atk-s0403a16:2_5": "Karuṇāyapi eseva nayo.",
  "atk-s0403a16:2_6": "Upekkhā pana catukkapañcakajjhānavasena bhāvetabbā.",
  "atk-s0403a16:2_7": "Yasmā pana yaṁ puggalaṁ passato cittaṁ na nibbāti,",
  "atk-s0403a16:2_8": "tasmiṁ muditā na saṇṭhahati,",
  "atk-s0403a16:2_9": "tasmā sā na vuttā.",
  "atk-s0403a16:2_10": "Asatiamanasikāroti yathā so puggalo na upaṭṭhāti,",
  "atk-s0403a16:2_11": "kuṭṭādīhi antarito viya hoti,",
  "atk-s0403a16:2_12": "evaṁ tasmiṁ asatiamanasikāro āpajjitabbo.",
  "atk-s0403a16:2_13": "Sesaṁ heṭṭhā vuttanayattā uttānameva.",
  "atk-s0403a16:3_0": "2. Dutiyaāghātapaṭivinayasuttavaṇṇanā",
  "atk-s0403a16:4_0": "162.",
  "atk-s0403a16:4_1": "Dutiye āghāto etesu paṭivinetabboti āghātapaṭivinayā.",
  "atk-s0403a16:4_2": "Āghāto etehi paṭivinetabbotipi āghātapaṭivinayā.",
  "atk-s0403a16:4_3": "Paṭivinayoti hi paṭivinayavatthūnampi paṭivinayakāraṇānampi etaṁ adhivacanaṁ,",
  "atk-s0403a16:4_4": "tadubhayampi idha vaṭṭati.",
  "atk-s0403a16:4_5": "Pañca hi puggalā paṭivinayavatthū honti pañcahi upamāhi pañca paṭipattiyo paṭivinayakāraṇāni.",
  "atk-s0403a16:4_6": "Labhati ca kālena kālaṁ cetaso vivaraṁ cetaso pasādanti kāle kāle samathavipassanācittassa uppannokāsasaṅkhātaṁ",
  "atk-s0403a16:4_7": "vivarañceva saddhāsampannabhāvasaṅkhātaṁ pasādañca labhati.",
  "atk-s0403a16:5_0": "Rathiyāyāti antaravīthiyaṁ.",
  "atk-s0403a16:5_1": "Nantakanti pilotikakhaṇḍaṁ.",
  "atk-s0403a16:5_2": "Niggahetvāti akkamitvā.",
  "atk-s0403a16:5_3": "Yo tattha sāroti yaṁ tattha thiraṭṭhānaṁ.",
  "atk-s0403a16:5_4": "Taṁ paripātetvāti taṁ luñcitvā.",
  "atk-s0403a16:5_5": "Evameva khoti ettha paṁsukūliko viya mettāvihārī daṭṭhabbo,",
  "atk-s0403a16:5_6": "rathiyāya nantakaṁ viya veripuggalo,",
  "atk-s0403a16:5_7": "dubbalaṭṭhānaṁ viya aparisuddhakāyasamācāratā,",
  "atk-s0403a16:5_8": "thiraṭṭhānaṁ viya parisuddhavacīsamācāratā,",
  "atk-s0403a16:5_9": "dubbalaṭṭhānaṁ chaḍḍetvā thiraṭṭhānaṁ ādāya gantvā sibbitvā rajitvā pārupitvā vicaraṇakālo viya aparisuddhakāyasamācārataṁ",
  "atk-s0403a16:5_10": "amanasikatvā parisuddhavacīsamācārataṁ manasikatvā verimhi cittuppādaṁ nibbāpetvā phāsuvihārakālo daṭṭhabbo.",
  "atk-s0403a16:6_0": "Sevālapaṇakapariyonaddhāti sevālena ca udakapappaṭakena ca paṭicchannā.",
  "atk-s0403a16:6_1": "Ghammaparetoti ghammena anugato.",
  "atk-s0403a16:6_2": "Kilantoti maggakilanto.",
  "atk-s0403a16:6_3": "Tasitoti taṇhābhibhūto.",
  "atk-s0403a16:6_4": "Pipāsitoti pānīyaṁ pātukāmo.",
  "atk-s0403a16:6_5": "Apaviyūhitvāti apanetvā.",
  "atk-s0403a16:6_6": "Pivitvāti pasannaudakaṁ pivitvā.",
  "atk-s0403a16:6_7": "Evameva khoti ettha ghammābhitatto puriso viya mettāvihārī daṭṭhabbo,",
  "atk-s0403a16:6_8": "sevālapaṇakaṁ viya aparisuddhavacīsamācāratā,",
  "atk-s0403a16:6_9": "pasannaudakaṁ viya parisuddhakāyasamācāratā,",
  "atk-s0403a16:6_10": "sevālapaṇakaṁ apabyūhitvā pasannodakaṁ pivitvā gamanaṁ viya aparisuddhavacīsamācārataṁ amanasikatvā parisuddhakāyasamācārataṁ",
  "atk-s0403a16:6_11": "manasikatvā verimhi cittuppādaṁ nibbāpetvā phāsuvihārakālo daṭṭhabbo.",
  "atk-s0403a16:7_0": "Khobhessāmīti cālessāmi.",
  "atk-s0403a16:7_1": "Loḷessāmīti ākulaṁ karissāmi.",
  "atk-s0403a16:7_2": "Apeyyampi taṁ karissāmīti pivituṁ asakkuṇeyyaṁ karissāmi.",
  "atk-s0403a16:7_3": "Catukkuṇḍikoti jāṇūhi ca hatthehi ca bhūmiyaṁ patiṭṭhānena catukkuṇḍiko hutvā.",
  "atk-s0403a16:7_4": "Gopītakaṁ pivitvāti gāviyo viya mukhena ākaḍḍhento pivitvā.",
  "atk-s0403a16:7_5": "Evameva khoti ettha ghammābhitatto puriso viya mettāvihārī daṭṭhabbo,",
  "atk-s0403a16:7_6": "gopadaṁ viya veripuggalo,",
  "atk-s0403a16:7_7": "gopade parittaudakaṁ viya tassabbhantare parittaguṇo,",
  "atk-s0403a16:7_8": "catukkuṇḍikassa gopītakaṁ pivitvā pakkamanaṁ viya tassa aparisuddhakāyavacīsamācārataṁ amanasikatvā yaṁ",
  "atk-s0403a16:7_9": "so kālena kālaṁ dhammassavanaṁ nissāya cetaso vivarappasādasaṅkhātaṁ pītipāmojjaṁ labhati,",
  "atk-s0403a16:7_10": "taṁ manasikatvā cittuppādanibbāpanaṁ veditabbaṁ.",
  "atk-s0403a16:8_0": "Ābādhikoti iriyāpathabhañjanakena visabhāgābādhena ābādhiko.",
  "atk-s0403a16:8_1": "Puratopissāti puratopi bhaveyya.",
  "atk-s0403a16:8_2": "Anayabyasananti avaḍḍhivināsaṁ.",
  "atk-s0403a16:8_3": "Evameva khoti ettha so anāthagilāno viya sabbakaṇhadhammasamannāgato puggalo,",
  "atk-s0403a16:8_4": "addhānamaggo viya anamataggasaṁsāro,",
  "atk-s0403a16:8_5": "purato ca pacchato ca gāmānaṁ dūrabhāvo viya nibbānassa dūrabhāvo,",
  "atk-s0403a16:8_6": "sappāyabhojanānaṁ alābho viya sāmaññaphalabhojanānaṁ alābho,",
  "atk-s0403a16:8_7": "sappāyabhesajjānaṁ alābho viya samathavipassanānaṁ abhāvo,",
  "atk-s0403a16:8_8": "patirūpaupaṭṭhākānaṁ alābho viya ovādānusāsanīhi kilesatikicchakānaṁ abhāvo,",
  "atk-s0403a16:8_9": "gāmantanāyakassa alābho viya nibbānasampāpakassa tathāgatassa vā tathāgatasāvakassa vā aladdhabhāvo,",
  "atk-s0403a16:8_10": "aññatarassa purisassa disvā kāruññupaṭṭhānaṁ viya tasmiṁ puggale mettāvihārikassa kāruññaṁ uppādetvā cittanibbāpanaṁ veditabbaṁ.",
  "atk-s0403a16:9_0": "Acchodakāti pasannodakā.",
  "atk-s0403a16:9_1": "Sātodakāti madhurodakā.",
  "atk-s0403a16:9_2": "Sītodakāti tanusītasalilā.",
  "atk-s0403a16:9_3": "Setakāti ūmibhijjanaṭṭhānesu setavaṇṇā.",
  "atk-s0403a16:9_4": "Supatitthāti samatitthā.",
  "atk-s0403a16:9_5": "Evameva khoti ettha ghammābhitatto puriso viya mettāvihārī daṭṭhabbo,",
  "atk-s0403a16:9_6": "sā pokkharaṇī viya parisuddhasabbadvāro puriso,",
  "atk-s0403a16:9_7": "nhatvā pivitvā paccuttaritvā rukkhacchāyāya nipajjitvā yathākāmaṁ gamanaṁ viya tesu dvāresu yaṁ icchati,",
  "atk-s0403a16:9_8": "taṁ ārammaṇaṁ katvā cittanibbāpanaṁ veditabbaṁ.",
  "atk-s0403a16:9_9": "Tatiyacatutthāni heṭṭhā vuttanayāneva.",
  "atk-s0403a16:10_0": "5. Pañhapucchāsuttavaṇṇanā",
  "atk-s0403a16:11_0": "165.",
  "atk-s0403a16:11_1": "Pañcame paribhavanti paribhavanto,",
  "atk-s0403a16:11_2": "evaṁ paribhavissāmīti paribhavanatthāya pucchatīti attho.",
  "atk-s0403a16:11_3": "Aññātukāmoti jānitukāmo hutvā.",
  "atk-s0403a16:12_0": "6. Nirodhasuttavaṇṇanā",
  "atk-s0403a16:13_0": "166.",
  "atk-s0403a16:13_1": "Chaṭṭhe atthetaṁ ṭhānanti atthi etaṁ kāraṇaṁ.",
  "atk-s0403a16:13_2": "No ce diṭṭheva dhamme aññaṁ ārādheyyāti no ce imasmiṁyeva attabhāve arahattaṁ pāpuṇeyya.",
  "atk-s0403a16:13_3": "Kabaḷīkārāhārabhakkhānaṁ devānanti kāmāvacaradevānaṁ.",
  "atk-s0403a16:13_4": "Aññataraṁ manomayaṁ kāyanti jhānamanena nibbattaṁ aññataraṁ suddhāvāsabrahmakāyaṁ.",
  "atk-s0403a16:13_5": "Udāyīti lāḷudāyī.",
  "atk-s0403a16:13_6": "So hi ‘‘manomaya’’nti sutvā ‘‘āruppe na bhavitabba’’nti paṭibāhi.",
  "atk-s0403a16:13_7": "Thero ‘‘sāriputto kiṁ jānāti,",
  "atk-s0403a16:13_8": "yassa sammukhā evaṁ bhikkhū vacanaṁ paṭikkosantī’’ti evaṁ bālānaṁ laddhiuppattipaṭibāhanatthaṁ taṁ vacanaṁ anadhivāsetvā yena bhagavā tenupasaṅkami.",
  "atk-s0403a16:14_0": "Atthi nāmāti amarisanatthe nipāto.",
  "atk-s0403a16:14_1": "Teneva cettha ‘‘ajjhupekkhissathā’’ti anāgatavacanaṁ kataṁ.",
  "atk-s0403a16:14_2": "Ayañhetthattho – ānanda,",
  "atk-s0403a16:14_3": "tumhe theraṁ bhikkhuṁ viheṭhiyamānaṁ ajjhupekkhatha,",
  "atk-s0403a16:14_4": "na vo etaṁ marisayāmi na sahāmi nādhivāsemīti.",
  "atk-s0403a16:14_5": "Kasmā pana bhagavā ānandatheraṁyeva evamāhāti?",
  "atk-s0403a16:14_6": "Dhammabhaṇḍāgārikattā.",
  "atk-s0403a16:14_7": "Dhammabhaṇḍāgārikassa hi evaṁ vadanto paṭibāhituṁ bhāro.",
  "atk-s0403a16:14_8": "Apicesa sāriputtattherassa piyasahāyo,",
  "atk-s0403a16:14_9": "tenāpissa esa bhāro.",
  "atk-s0403a16:14_10": "Tattha kiñcāpi bhagavā ānandattheraṁ garahanto evamāha,",
  "atk-s0403a16:14_11": "na panesā tasseva garahā,",
  "atk-s0403a16:14_12": "sammukhībhūtānaṁ sabbesaṁyeva garahāti veditabbā.",
  "atk-s0403a16:14_13": "Vihāranti gandhakuṭiṁ.",
  "atk-s0403a16:15_0": "Anacchariyanti na acchariyaṁ.",
  "atk-s0403a16:15_1": "Yathāti kāraṇavacanaṁ.",
  "atk-s0403a16:15_2": "Āyasmantaṁyevettha upavānaṁ paṭibhāseyyāti ettha bhagavatā ca evaṁ etadeva kāraṇaṁ ārabbha udāhaṭe āyasmatoyeva",
  "atk-s0403a16:15_3": "upavānassa paṭivacanaṁ paṭibhātu upaṭṭhātūti dīpeti.",
  "atk-s0403a16:15_4": "Sārajjaṁ okkantanti domanassaṁ anupaviṭṭhaṁ.",
  "atk-s0403a16:15_5": "Sīlavātiādīhi khīṇāsavasīlādīniyeva kathitāni.",
  "atk-s0403a16:15_6": "Khaṇḍiccenātiādīni sakkārādīnaṁ kāraṇapucchāvasena vuttāni.",
  "atk-s0403a16:15_7": "Kiṁ khaṇḍiccādīhi kāraṇehi taṁ taṁ sabrahmacāriṁ sakkareyyunti ayañhettha adhippāyo.",
  "atk-s0403a16:16_0": "7. Codanāsuttavaṇṇanā",
  "atk-s0403a16:17_0": "167.",
  "atk-s0403a16:17_1": "Sattame codakenāti vatthusandassanā āpattisandassanā saṁvāsappaṭikkhepo sāmīcippaṭikkhepoti catūhi codanāvatthūhi codayamānena.",
  "atk-s0403a16:17_2": "Kālena vakkhāmi no akālenāti ettha cuditakassa kālo kathito,",
  "atk-s0403a16:17_3": "na codakassa.",
  "atk-s0403a16:17_4": "Paraṁ codentena hi parisamajjhe vā uposathapavāraṇagge vā āsanasālābhojanasālādīsu vā na codetabbo,",
  "atk-s0403a16:17_5": "divāṭṭhāne nisinnakāle ‘‘karotāyasmā okāsaṁ,",
  "atk-s0403a16:17_6": "ahaṁ āyasmantaṁ vattukāmo’’ti evaṁ okāsaṁ kāretvā codetabbo.",
  "atk-s0403a16:17_7": "Puggalaṁ pana upaparikkhitvā yo lolapuggalo abhūtaṁ vatvā bhikkhūnaṁ ayasaṁ āropeti,",
  "atk-s0403a16:17_8": "so okāsakammaṁ vināpi codetabbo.",
  "atk-s0403a16:17_9": "Bhūtenāti tacchena sabhāvena.",
  "atk-s0403a16:17_10": "Saṇhenāti maṭṭhena mudukena.",
  "atk-s0403a16:17_11": "Atthasaṁhitenāti atthakāmatāya hitakāmatāya upetena.",
  "atk-s0403a16:17_12": "Avippaṭisāro upadahātabboti amaṅkubhāvo upanetabbo.",
  "atk-s0403a16:17_13": "Alaṁte avippaṭisārāyāti yuttaṁ te amaṅkubhāvāya.",
  "atk-s0403a16:17_14": "Sesamettha uttānamevāti.",
  "atk-s0403a16:17_15": "Aṭṭhamaṁ heṭṭhā vuttanayattā pākaṭameva.",
  "atk-s0403a16:18_0": "9. Khippanisantisuttavaṇṇanā",
  "atk-s0403a16:19_0": "169.",
  "atk-s0403a16:19_1": "Navame khippaṁ nisāmayati upadhāretīti khippanisanti.",
  "atk-s0403a16:19_2": "Suggahitaṁ katvā gaṇhātīti suggahitaggāhī.",
  "atk-s0403a16:19_3": "Atthakusaloti aṭṭhakathāya cheko.",
  "atk-s0403a16:19_4": "Dhammakusaloti pāḷiyaṁ cheko.",
  "atk-s0403a16:19_5": "Niruttikusaloti niruttivacanesu cheko.",
  "atk-s0403a16:19_6": "Byañjanakusaloti akkharappabhede cheko.",
  "atk-s0403a16:19_7": "Pubbāparakusaloti atthapubbāparaṁ,",
  "atk-s0403a16:19_8": "dhammapubbāparaṁ,",
  "atk-s0403a16:19_9": "akkharapubbāparaṁ,",
  "atk-s0403a16:19_10": "byañjanapubbāparaṁ,",
  "atk-s0403a16:19_11": "anusandhipubbāparanti imasmiṁ pañcavidhe pubbāpare cheko.",
  "atk-s0403a16:19_12": "Tattha atthapubbāparakusaloti heṭṭhā atthena upari atthaṁ jānāti,",
  "atk-s0403a16:19_13": "upari atthena heṭṭhā atthaṁ jānāti. Kathaṁ?",
  "atk-s0403a16:19_14": "So hi heṭṭhā atthaṁ ṭhapetvā upari atthe vutte ‘‘heṭṭhā attho atthī’’ti jānāti.",
  "atk-s0403a16:19_15": "Upari atthaṁ ṭhapetvā heṭṭhā atthe vuttepi ‘‘upari attho atthī’’ti jānāti.",
  "atk-s0403a16:19_16": "Ubhato ṭhapetvā majjhe atthe vutte ‘‘ubhato attho atthī’’ti jānāti.",
  "atk-s0403a16:19_17": "Majjhe atthaṁ ṭhapetvā ubhatobhāgesu atthe vutte ‘‘majjhe attho atthī’’ti jānāti.",
  "atk-s0403a16:19_18": "Dhammapubbāparādīsupi eseva nayo.",
  "atk-s0403a16:19_19": "Anusandhipubbāpare pana sīlaṁ ādiṁ katvā āraddhe suttante matthake chasu abhiññāsu āgatāsu ‘‘yathānusandhiṁ",
  "atk-s0403a16:19_20": "yathānuparicchedaṁ suttanto gato’’ti jānāti.",
  "atk-s0403a16:19_21": "Diṭṭhivasena āraddhe upari saccesu āgatesupi ‘‘yathānusandhinā gato’’ti jānāti.",
  "atk-s0403a16:19_22": "Kalahabhaṇḍanavasena āraddhe upari sāraṇīyadhammesu āgatesupi,",
  "atk-s0403a16:19_23": "dvattiṁsatiracchānakathāvasena āraddhe upari dasakathāvatthūsu (a. ni. 10.69;",
  "atk-s0403a16:19_24": "udā.31) āgatesupi ‘‘yathānusandhinā gato’’ti jānātīti.",
  "atk-s0403a16:20_0": "10. Bhaddajisuttavaṇṇanā",
  "atk-s0403a16:21_0": "170.",
  "atk-s0403a16:21_1": "Dasame abhibhūti abhibhavitvā ṭhito jeṭṭhako.",
  "atk-s0403a16:21_2": "Anabhibhūtoti aññehi anabhibhūto.",
  "atk-s0403a16:21_3": "Aññadatthūti ekaṁsavacane nipāto.",
  "atk-s0403a16:21_4": "Dassanavasena daso,",
  "atk-s0403a16:21_5": "sabbaṁ passatīti adhippāyo.",
  "atk-s0403a16:21_6": "Vasavattīti sabbaṁ janaṁ vase vatteti.",
  "atk-s0403a16:21_7": "Yathā passatoti iṭṭhārammaṇaṁ vā hotu aniṭṭhārammaṇaṁ vā ,",
  "atk-s0403a16:21_8": "yenākārena taṁ passantassa.",
  "atk-s0403a16:21_9": "Anantarā āsavānaṁ khayo hotīti anantarāyeva arahattaṁ uppajjati.",
  "atk-s0403a16:21_10": "Yathā suṇatoti etthāpi eseva nayo.",
  "atk-s0403a16:21_11": "Atha vā yaṁ cakkhunā rūpaṁ disvā nirantarameva vipassanaṁ paṭṭhapetvā arahattaṁ pāpuṇāti,",
  "atk-s0403a16:21_12": "taṁ tassa arahattaṁ cakkhuviññāṇānantaraṁ nāma hoti.",
  "atk-s0403a16:21_13": "Taṁ sandhāya vuttaṁ –",
  "atk-s0403a16:21_14": "idaṁ dassanānaṁ agganti.",
  "atk-s0403a16:21_15": "Dutiyapadepi eseva nayo.",
  "atk-s0403a16:22_0": "Yathā sukhitassāti yena maggasukhena sukhitassa.",
  "atk-s0403a16:22_1": "Anantarā āsavānaṁ khayo hotīti samanantarameva arahattaṁ uppajjati.",
  "atk-s0403a16:22_2": "Idaṁ sukhānaṁ agganti idaṁ maggasukhaṁ sukhānaṁ uttamaṁ.",
  "atk-s0403a16:22_3": "Yathā saññissāti idhāpi maggasaññāva adhippetā.",
  "atk-s0403a16:22_4": "Yathā bhūtassāti yasmiṁ bhave yasmiṁ attabhāve ṭhitassa.",
  "atk-s0403a16:22_5": "Anantarāti anantarāyena arahattaṁ uppajjati.",
  "atk-s0403a16:22_6": "idaṁ bhavānaṁ agganti ayaṁ pacchimo attabhāvo bhavānaṁ aggaṁ nāma.",
  "atk-s0403a16:22_7": "Atha vā yathā bhūtassāti yehi khandhehi maggakkhaṇe bhūtassa vijjamānassa.",
  "atk-s0403a16:22_8": "Anantarā āsavānaṁ khayo hotīti maggānantarameva phalaṁ uppajjati.",
  "atk-s0403a16:22_9": "Idaṁ bhavānaṁ agganti idaṁ maggakkhaṇe khandhapañcakaṁ bhavānaṁ aggaṁ nāmāti.",
  "atk-s0403a16:23_0": "Āghātavaggo dutiyo."
}