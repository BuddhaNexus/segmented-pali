{
  "tika-s0102t5:0_0": "6. Mahāgovindasuttavaṇṇanā",
  "tika-s0102t5:1_0": "293.Pañcakuṇḍalikoti vissaṭṭhapañcaveṇiko.",
  "tika-s0102t5:1_1": "Catumaggaṭṭhānesūti catunnaṁ maggānaṁ vinivijjhitvā gataṭṭhānesu.",
  "tika-s0102t5:1_2": "Tattha hi katā sālādayo catūhi disāhi āgatamanussānaṁ upabhogakkhamā honti.",
  "tika-s0102t5:1_3": "‘‘Evarūpānī’’ti iminā rukkhamūlasodhanādīni ceva yathāsatti annadānādīni ca puññāni saṅgaṇhāti.",
  "tika-s0102t5:1_4": "‘‘Suvaṇṇakkhandhasadiso attabhāvo iṭṭho kanto manāpo ahosī’’ti pāṭho.",
  "tika-s0102t5:1_5": "Sakaṭasahassamattanti vāhasahassamattaṁ,",
  "tika-s0102t5:1_6": "vāho pana vīsati khārī,",
  "tika-s0102t5:1_7": "khārī soḷasadoṇamattā,",
  "tika-s0102t5:1_8": "doṇaṁ soḷasa nāḷiyo veditabbā.",
  "tika-s0102t5:1_9": "Kumbhaṁ dasambaṇāni.",
  "tika-s0102t5:1_10": "‘‘Sahassanāḷiyo’’ti keci.",
  "tika-s0102t5:1_11": "Rattasuvaṇṇakaṇṇikanti rattasuvaṇṇamayaṁ vaṭaṁsakaṁ.",
  "tika-s0102t5:2_0": "Yasmā majjhimayāme eva devatā satthāraṁ upasaṅkamituṁ avasaraṁ labhanti,",
  "tika-s0102t5:2_1": "tasmā ‘‘ekakoṭṭhāsaṁ atītāyā’’ti vuttaṁ.",
  "tika-s0102t5:2_2": "Atikkantavaṇṇoti ativiya kamanīyarūpo,",
  "tika-s0102t5:2_3": "kevalakappanti vā manaṁ ūnaṁ avasesaṁ,",
  "tika-s0102t5:2_4": "īsakaṁ asamattanti attho bhagavato hi samīpaṭṭhānaṁ muñcitvā sabbo gijjhakūṭavihāro tena obhāsito.",
  "tika-s0102t5:2_5": "Tenāha ‘‘candimā viyā’’tiādi.",
  "tika-s0102t5:3_0": "Devasabhāvaṇṇanā",
  "tika-s0102t5:4_0": "294.Ratanamattakaṇṇikarukkhanissandenāti ratanappamāṇarukkhamayakūṭadānapuññanissandena,",
  "tika-s0102t5:4_1": "tassa vā puññassa nissandaphalabhāvena.",
  "tika-s0102t5:4_2": "Nibbattasabhāyanti samuṭṭhitaupaṭṭhānasālāyaṁ.",
  "tika-s0102t5:4_3": "Maṇimayāti padumarāgādimaṇimayā.",
  "tika-s0102t5:4_4": "Āṇiyoti thambhatulāsaṅghāṭakādīsu vāḷarūpādisaṅghāṭanakaāṇiyo.",
  "tika-s0102t5:5_0": "Gandhabbarājāti gandhabbakāyikānaṁ devatānaṁ rājā.",
  "tika-s0102t5:5_1": "Ye tāvatiṁsānaṁ āsannavāsino cātumahārājikā devā,",
  "tika-s0102t5:5_2": "te purato karonto ‘‘dvīsu devalokesu devatā purato katvā nisinno’’ti vutto.",
  "tika-s0102t5:5_3": "Sesesupi tīsu ṭhānesu eseva nayo.",
  "tika-s0102t5:6_0": "Nāgarājāti nāgānaṁ adhipati, na pana sayaṁ nāgajātiko.",
  "tika-s0102t5:7_0": "Āsati nisīdati etthāti āsanaṁ,",
  "tika-s0102t5:7_1": "nisajjaṭṭhānanti āha ‘‘nisīdituṁ okāso’’ti.",
  "tika-s0102t5:7_2": "‘‘Etthā’’ti padaṁ nipātamattaṁ,",
  "tika-s0102t5:7_3": "etthāti vā etasmiṁ pāṭhe.",
  "tika-s0102t5:7_4": "Atthuddhāranayena vattabbaṁ pubbe vuttaṁ catubbidhameva.",
  "tika-s0102t5:7_5": "Tāvatiṁsā,",
  "tika-s0102t5:7_6": "ekacce ca cātumahārājikā yathāladdhāya sampattiyā thāvarabhāvāya,",
  "tika-s0102t5:7_7": "āyatiṁ sodhanāya ca pañca sīlāni rakkhanti,",
  "tika-s0102t5:7_8": "te tassa visodhanatthaṁ pavāraṇāsaṅgahaṁ karonti.",
  "tika-s0102t5:7_9": "Tena vuttaṁ ‘‘mahāpavāraṇāyā’’tiādi.",
  "tika-s0102t5:8_0": "Vassasahassanti manussagaṇanāya vassasahassaṁ.",
  "tika-s0102t5:9_0": "Pannapalāsoti patitapatto.",
  "tika-s0102t5:9_1": "Khārakajātoti jātakhuddakamakuḷo.",
  "tika-s0102t5:9_2": "Ye hi nīlapattakā ativiya khuddakā makuḷā,",
  "tika-s0102t5:9_3": "te ‘‘khārakā’’ti vuccanti.",
  "tika-s0102t5:9_4": "Jālakajātoti tehiyeva khuddakamakuḷehi jātajālako sabbaso jālo viya jāto.",
  "tika-s0102t5:9_5": "Keci pana ‘‘jālakajātoti ekajālo viya jāto’’ti atthaṁ vadanti.",
  "tika-s0102t5:9_6": "Pārichattako kira khārakaggahaṇakāle sabbatthakameva pallaviko hoti,",
  "tika-s0102t5:9_7": "te cassa pallavā pabhassarapavāḷavaṇṇasamujjalā honti,",
  "tika-s0102t5:9_8": "tena so sabbaso samujjalanto tiṭṭhati.",
  "tika-s0102t5:9_9": "Kuṭumalakajātoti sañjātamahāmakuḷo.",
  "tika-s0102t5:9_10": "Korakajātoti sañjātasūcibhedo sampati vikasamānāvattho.",
  "tika-s0102t5:9_11": "Sabbapāliphulloti sabbaso phullitavikasito.",
  "tika-s0102t5:10_0": "Kantanakavātoti devānaṁ puññakammapaccayā pupphānaṁ chindanakavāto.",
  "tika-s0102t5:10_1": "Kantatīti chindati.",
  "tika-s0102t5:10_2": "Sampaṭicchanakavātoti chinnānaṁ chinnānaṁ pupphānaṁ sampaṭiggaṇhanakavāto .",
  "tika-s0102t5:10_3": "Naccantoti nānāvidhabhattiṁ sannivesavasena naccanaṁ karonto.",
  "tika-s0102t5:10_4": "Aññataradevatānanti nāmagottavasena appaññātadevatānaṁ.",
  "tika-s0102t5:11_0": "Reṇuvaṭṭīti reṇusaṅghāto. Kaṇṇikaṁ āhaccāti sudhammāya kūṭaṁ āhantvā.",
  "tika-s0102t5:12_0": "Aṭṭha divaseti pañcamiyā saddhiṁ pakkhe cattāro divase sandhāya vuttaṁ.",
  "tika-s0102t5:12_1": "Yathāvuttesu aṭṭhasu divasesu dhammassavanaṁ nibaddhaṁ tadā pavattatīti tato aññadā kāritaṁ sandhāyāha ‘‘akāladhammassavanaṁ kārita’’nti.",
  "tika-s0102t5:12_2": "Cetiye chattassa heṭṭhā kātabbavedikā chattavedikā.",
  "tika-s0102t5:12_3": "Cetiyaṁ parikkhipitvā padakkhiṇakaraṇaṭṭhānaṁ antokatvā kātabbavedikā puṭavedikā.",
  "tika-s0102t5:12_4": "Cetiyassa kucchiṁ parikkhipitvā taṁ sambandhameva katvā kātabbavedikā kucchivedikā.",
  "tika-s0102t5:12_5": "Sīharūpapādakaṁ āsanaṁ sīhāsanaṁ.",
  "tika-s0102t5:12_6": "Ubhosu passesu sīharūpayuttaṁ sopānaṁ sīhasopānaṁ.",
  "tika-s0102t5:13_0": "Attamanāhonti aniyāmanakabhāvato.",
  "tika-s0102t5:13_1": "Tenevāha ‘‘mahāpuññe purakkhatvā’’tiādi.",
  "tika-s0102t5:13_2": "Pavāraṇāsaṅgahatthāya sannipatitāti veditabbā ‘‘tadahuposathe pannarase pavāraṇāya puṇṇāya puṇṇamāya rattiyā’’ti (dī. ni.",
  "tika-s0102t5:13_3": "2.294) vacanato.",
  "tika-s0102t5:14_0": "295.Navahi kāraṇehīti ‘‘itipi so bhagavā araha’’ntiādinā (dī. ni. 1.157,",
  "tika-s0102t5:14_1": "255) vuttehi arahattādīhi navahi buddhānubhāvadīpanehi kāraṇehi.",
  "tika-s0102t5:14_2": "Dhammassa cāti ettha ca-saddo avuttasamuccayatthoti tena sampiṇḍitamatthaṁ dassento ‘‘ujuppaṭipannatādibhedaṁ saṅghassa ca suppaṭipatti’’nti āha.",
  "tika-s0102t5:15_0": "Aṭṭhayathābhuccavaṇṇanā",
  "tika-s0102t5:16_0": "296.",
  "tika-s0102t5:16_1": "Yathā anantameva ānañcaṁ,",
  "tika-s0102t5:16_2": "bhisakkameva bhesajjaṁ ,",
  "tika-s0102t5:16_3": "evaṁ yathābhūtā eva yathābhuccāti pāḷiyaṁ vuttanti āha ‘‘yathābhucceti yathābhūte’’ti.",
  "tika-s0102t5:16_4": "Vaṇṇetabbato kittetabbato vaṇṇā, guṇā.",
  "tika-s0102t5:16_5": "Kathaṁ paṭipannoti hetuavatthāyaṁ,",
  "tika-s0102t5:16_6": "phalaavatthāyaṁ,",
  "tika-s0102t5:16_7": "sattānaṁ upakārā vatthāyanti tīsupi avatthāsu lokanāthassa bahujanahitāya paṭipattiyā kathetukamyatāpucchā.",
  "tika-s0102t5:16_8": "Tathā hi naṁ ādito paṭṭhāya yāva pariyosānā saṅkhepeneva dassento ‘‘dīpaṅkarapādamūle’’tiādimāha.",
  "tika-s0102t5:16_9": "Tattha abhinīharamānoti abhinīhāraṁ karonto.",
  "tika-s0102t5:16_10": "Yaṁ panettha mahābhinīhāre,",
  "tika-s0102t5:16_11": "pāramīsu ca vattabbaṁ,",
  "tika-s0102t5:16_12": "taṁ brahmajālaṭīkāyaṁ (dī. ni. ṭī.",
  "tika-s0102t5:16_13": "1.7) vuttaṁ evāti tattha vuttanayeneva veditabbaṁ.",
  "tika-s0102t5:17_0": "‘‘Khantivāditāpasakāle’’tiādi (jā.",
  "tika-s0102t5:17_1": "1.khantīvādījātaka) hetuavatthāyameva anaññasādhāraṇāya sudukkarāya bahujanahitāya paṭipattiyā vibhāvanaṁ.",
  "tika-s0102t5:17_2": "Yathādhippetaṁ hitasukhaṁ yāya kiriyāya vinā na ijjhati,",
  "tika-s0102t5:17_3": "sāpi tadatthā evāti dassetuṁ ‘‘tusitapure yāvatāyukaṁ tiṭṭhantopī’’tiādi vuttaṁ.",
  "tika-s0102t5:18_0": "Dhammacakkappavattanādi (saṁ. ni. 5.1081; mahāva. 13; paṭi. ma.",
  "tika-s0102t5:18_1": "3.30) pana nibbattitā bahujanahitāya paṭipatti.",
  "tika-s0102t5:18_2": "Āyusaṅkhārossajjanampi ‘‘ettakaṁ kālaṁ tiṭṭhāmī’’ti pavattiyā bahujanahitāya paṭipatti.",
  "tika-s0102t5:18_3": "Anupādisesāya nibbānadhātuyā parinibbānavasena bahujanahitāya paṭipatti.",
  "tika-s0102t5:18_4": "Tenāha ‘‘yāvassā’’tiādi.",
  "tika-s0102t5:18_5": "Sesapadānīti ‘‘bahujanasukhāyā’’tiādīni padāni.",
  "tika-s0102t5:18_6": "Pacchimanti ‘‘atthāya hitāya sukhāyā’’ti padattayaṁ.",
  "tika-s0102t5:18_7": "Purimassāti tato purimassa padattayassa.",
  "tika-s0102t5:18_8": "Atthoti atthaniddeso.",
  "tika-s0102t5:19_0": "Yadipi atītenaṅgena samannāgatā satthāro ahesuṁ,",
  "tika-s0102t5:19_1": "tepi pana buddhā evāti atthato amhākaṁ satthā anaññoti āha ‘‘atītepi buddhato aññaṁ na samanupassāmā’’ti.",
  "tika-s0102t5:19_2": "Yathā ca atīte,",
  "tika-s0102t5:19_3": "evaṁ anāgate cāti ayamattho nayato labbhatīti katvā vuttaṁ ‘‘anāgatepi na samanupassāmā’’ti.",
  "tika-s0102t5:19_4": "Sakko pana devarājā tamatthaṁ atthāpannameva katvā ‘‘na panetarahi’’ iccevāha.",
  "tika-s0102t5:19_5": "Kiṁ sakko kathetīti vicāretvāti ‘‘neva atītaṁse samanupassamā’ti vadanto sakko kiṁ kathetī’’ti vicāraṇaṁ samuṭṭhapetvā.",
  "tika-s0102t5:19_6": "Yasmā atīte buddhā ahesuṁ,",
  "tika-s0102t5:19_7": "anāgate bhavissantīti nāyamattho sakkena devarājena pariññāto,",
  "tika-s0102t5:19_8": "te pana buddhasāmaññena amhākaṁ bhagavatā saddhiṁ gahetvā etarahi aññassa sabbena sabbaṁ abhāvato tathā vuttanti dassetuṁ ‘‘etarahī’’tiādi vuttaṁ.",
  "tika-s0102t5:19_9": "Svākkhātādīnīti svākkhātapadādīni.",
  "tika-s0102t5:19_10": "Kusalādīnīti ‘‘idaṁ kusala’’ntiādīni padāni.",
  "tika-s0102t5:20_0": "Gaṅgāyamunānaṁ asamāgamaṭṭhāne udakaṁ bhinnavaṇṇaṁ hontampi samāgamaṭṭhāne abhinnavaṇṇaṁ evāti āha ‘‘vaṇṇenapi saṁsandati sametī’’ti.",
  "tika-s0102t5:20_1": "Tattha kira gaṅgodakasadisameva yamunodakaṁ.",
  "tika-s0102t5:20_2": "Yathā nibbānaṁ kenaci kilesena anupakkiliṭṭhatāya parisuddhaṁ,",
  "tika-s0102t5:20_3": "evaṁ nibbānagāminipaṭipadāpi kenaci kilesena anupakkiliṭṭhatāya parisuddhāva icchitabbā.",
  "tika-s0102t5:20_4": "Tenāha ‘‘na hī’’tiādi.",
  "tika-s0102t5:20_5": "Yena parisuddhatthena nibbānassa,",
  "tika-s0102t5:20_6": "nibbānagāminiyā paṭipadāya ca ākāsūpamatā,",
  "tika-s0102t5:20_7": "so kenaci anupalepo,",
  "tika-s0102t5:20_8": "anupakkileso cāti āha ‘‘ākāsampi alaggaṁ parisuddha’’nti.",
  "tika-s0102t5:20_9": "Idāni tamatthaṁ nidassanena vibhūtaṁ katvā dassetuṁ ‘‘candimasūriyāna’’ntiādi vuttaṁ.",
  "tika-s0102t5:20_10": "Saṁsandati yujjati paṭipajjitabbatāpaṭipajjanehi aññamaññānucchavikatāya.",
  "tika-s0102t5:21_0": "Paṭipadāya ṭhitānanti paṭipadaṁ maggapaṭipattiṁ paṭipajjamānānaṁ.",
  "tika-s0102t5:21_1": "Vusitavatanti brahmacariyavāsaṁ vusitavantānaṁ etesaṁ.",
  "tika-s0102t5:21_2": "Laddhasahāyoti etāsaṁ paṭipadānaṁ vasena laddhasahāyo.",
  "tika-s0102t5:21_3": "Tattha tattha sāvakehi satthu kātabbakicce.",
  "tika-s0102t5:21_4": "Idaṁ pana ‘‘adutiyo’’tiādi suttantare āgatavacanaṁ aññehi asadisaṭṭhena vuttaṁ,",
  "tika-s0102t5:21_5": "na yathāvuttasahāyābhāvato.",
  "tika-s0102t5:21_6": "Apanujjāti apanīya vivajjetvā.",
  "tika-s0102t5:21_7": "‘‘Apanujjā’’ti ca antogadhāvadhāraṇaṁ idaṁ vacanaṁ ekantikattā tassa apanodassāti vuttaṁ ‘‘apanujjevā’’ti.",
  "tika-s0102t5:22_0": "Labbhatīti lābho,",
  "tika-s0102t5:22_1": "so pana ukkaṁsagativijānanena sātisayo,",
  "tika-s0102t5:22_2": "vipulo eva ca idhādhippetoti āha ‘‘mahālābho uppanno’’ti.",
  "tika-s0102t5:22_3": "Ussannapuññanissandasamuppannoti yathāvuttakālaṁ sambhatasuvipulauḷāratarapuññābhisandato nibbatto.‘‘Ime nibbattā,",
  "tika-s0102t5:22_4": "ito paraṁ mayhaṁ okāso natthī’’ti ussāhajāto viya uparūpari vaḍḍhamāno udapādi.",
  "tika-s0102t5:22_5": "Sabbadisāsu hi yamakamahāmegho uṭṭhahitvā mahāmeghaṁ viya sabbapāramiyo ‘‘ekasmiṁ attabhāve vipākaṁ dassāmā’’ti",
  "tika-s0102t5:22_6": "sampiṇḍitā viya bhagavato idaṁ lābhasakkārasilokaṁ nibbattayiṁsu,",
  "tika-s0102t5:22_7": "tato annapānavatthayānamālāgandhavilepanādihatthā khattiyabrāhmaṇādayo upagantvā ‘‘kahaṁ buddho,",
  "tika-s0102t5:22_8": "kahaṁ bhagavā,",
  "tika-s0102t5:22_9": "kahaṁ devadevo,",
  "tika-s0102t5:22_10": "kahaṁ narāsabho,",
  "tika-s0102t5:22_11": "kahaṁ purisasīho’’ti bhagavantaṁ pariyesanti,",
  "tika-s0102t5:22_12": "sakaṭasatehipi paccaye āharitvā okāsaṁ alabhamānā samantā gāvutappamāṇampi sakaṭadhurena sakaṭadhuraṁ",
  "tika-s0102t5:22_13": "āhacca tiṭṭhanti ceva anubandhanti ca andhakavindabrāhmaṇādayo viya.",
  "tika-s0102t5:22_14": "Sabbaṁ khandhake,",
  "tika-s0102t5:22_15": "tesu tesu ca suttesu āgatanayena veditabbaṁ.",
  "tika-s0102t5:22_16": "Tenāha ‘‘lābhasakkāro mahogho viyā’’tiādi.",
  "tika-s0102t5:23_0": "Paṭipāṭibhattanti bahūsu ‘‘dānaṁ dassāmā’’ti āhaṭapaṭipāṭikāya uṭṭhitesu anupaṭipāṭiyā dātabba bhattaṁ.",
  "tika-s0102t5:24_0": "Matthakaṁ patto anaññasādhāraṇattā tassa dānassa.",
  "tika-s0102t5:24_1": "Upāyaṁ ācikkhi nāgarānaṁ asakkuṇeyyarūpena dānaṁ dāpetuṁ.",
  "tika-s0102t5:24_2": "Sālakalyāṇirukkhā rājapariggahā aññehi asādhāraṇā,",
  "tika-s0102t5:24_3": "tasmā tesaṁ padarehi maṇḍapo kārito,",
  "tika-s0102t5:24_4": "hatthino ca rājabhaṇḍabhūtā nāgarehi na sakkā laddhunti tehi chattaṁ dhārāpitaṁ,",
  "tika-s0102t5:24_5": "tathā khattiyadhītāhi veyyāvaccaṁ kāritaṁ.",
  "tika-s0102t5:24_6": "‘‘Pañca āsanasatānī’’ti idaṁ sālakalyāṇimaṇḍape paññatte sandhāya vuttaṁ,",
  "tika-s0102t5:24_7": "tato bahi pana bahūni paññattāni ahesuṁ .",
  "tika-s0102t5:24_8": "Catujjātiyagandhaṁ pisati buddhappamukhassa saṅghassa pūjanatthañceva pattassa ubbaṭanatthañca.",
  "tika-s0102t5:24_9": "Udakanti pattadhovanaudakaṁ.",
  "tika-s0102t5:24_10": "Anagghāni ahesuṁ anaggharatanābhisaṅkhatattā.",
  "tika-s0102t5:25_0": "Sattadhā muddhā phalissati anādarakāraṇādinā.",
  "tika-s0102t5:25_1": "Kāḷaṁ olokessāmīti kāḷaṁ evaṁ anupekkhissāmi,",
  "tika-s0102t5:25_2": "tassa uppajjanakaṁ anatthaṁ pariharissāmīti attho.",
  "tika-s0102t5:26_0": "Kadariyāti thaddhamaccharino puññakammavimukhā.",
  "tika-s0102t5:26_1": "Devalokaṁ na vajanti puññassa akatattā,",
  "tika-s0102t5:26_2": "maccharibhāvena ca pāpassa pasutattā.",
  "tika-s0102t5:26_3": "Bālāti duccintitacintanādinā bālalakkhaṇayuttā.",
  "tika-s0102t5:26_4": "Nappasaṁsanti dānaṁ pasaṁsitumpi na visahanti.",
  "tika-s0102t5:26_5": "Dhīroti dhītisampanno uḷārapañño parehi kataṁ dānaṁanumodamānopi,",
  "tika-s0102t5:26_6": "teneva dānānumodaneneva.",
  "tika-s0102t5:26_7": "Sukhī paratthāti paraloke kāyikacetasikasukhasamaṅgī hoti.",
  "tika-s0102t5:27_0": "Vararojo nāma tasmiṁ kāle eko khattiyo,",
  "tika-s0102t5:27_1": "tassa vararojassa.",
  "tika-s0102t5:27_2": "Anavajja…pe…",
  "tika-s0102t5:27_3": "phaleyya abhūtavādibhāvatoti adhippāyo.",
  "tika-s0102t5:27_4": "Atirekapadasahassena tiṁsādhikena aḍḍhateyyagāthāsatena vaṇṇameva kathesi rūpappasannatāya ca.",
  "tika-s0102t5:28_0": "Yāva maññe khattiyāti ettha yāvāti avadhiparicchedavacanaṁ,",
  "tika-s0102t5:28_1": "aññeti nipātamattaṁ,",
  "tika-s0102t5:28_2": "yāva khattiyā khattiye avadhiṁ katvā sabbe devamanussāti adhippāyo.",
  "tika-s0102t5:28_3": "Tenāha ‘‘khattiyā brāhmaṇā’’tiādi.",
  "tika-s0102t5:28_4": "Madapamattoti lābhasakkārasilokamadena pamatto ceva tadanvayena pamādena pamatto ca hutvā.",
  "tika-s0102t5:29_0": "Tadanvayamevāti tadanugatameva. Vācā…pe…",
  "tika-s0102t5:29_1": "sametīti vacīkammakāyakammāni aññamaññaṁ aviruddhāni,",
  "tika-s0102t5:29_2": "aññadatthu saṁsandanti.",
  "tika-s0102t5:29_3": "Ajā eva migāti ajāmigā,",
  "tika-s0102t5:29_4": "te ajāmige.",
  "tika-s0102t5:30_0": "Tiṇṇavicikiccho sabbaso atikkantavicikicchākantāro .",
  "tika-s0102t5:30_1": "Nanu ca sabbepi sotāpannā tiṇṇavicikicchā,",
  "tika-s0102t5:30_2": "vigatakathaṁkathā ca?",
  "tika-s0102t5:30_3": "Saccametaṁ,",
  "tika-s0102t5:30_4": "idaṁ pana na tādisaṁ tiṇṇavicikicchataṁ sandhāya vuttaṁ,",
  "tika-s0102t5:30_5": "atha kho sabbasmiṁ ñeyyadhamme sabbākārāvabodhasaṅkhātasanniṭṭhānavasena sabbaso nirākataṁ sandhāyāti dassento ‘‘yathā hī’’ti ādimāha.",
  "tika-s0102t5:30_6": "Ussannussannattāti paroparabhāvato,",
  "tika-s0102t5:30_7": "ayañca attho bhagavato anekadhātunānādhātuñāṇabalenapi ijjhati.",
  "tika-s0102t5:30_8": "Sabbattha vigatakathaṁkatho sabbadassāvibhāvato.",
  "tika-s0102t5:30_9": "Sabbesaṁ paramatthadhammānaṁ saccābhisamayavasena paṭividdhattā vuttaṁ ‘‘vohāravasenā’’ti vā nāmagottādivasenāti attho.",
  "tika-s0102t5:31_0": "Pariyositasaṅkappoti sabbaso niṭṭhitamanoratho.",
  "tika-s0102t5:31_1": "Nanu ca ariyamaggena pariyositasaṅkappatā nāma soḷasakiccasiddhiyā katakaraṇīyabhāvena,",
  "tika-s0102t5:31_2": "na sabbañeyyadhammāvabodhenāti codanaṁ sandhāyāha ‘‘pubbeananussutesū’’tiādi.",
  "tika-s0102t5:31_3": "Sāvakānaṁ sāvakapāramiñāṇaṁ viya,",
  "tika-s0102t5:31_4": "hi paccekabuddhānaṁ paccekabodhiñāṇaṁ viya ca sammāsambuddhānaṁ sabbaññutaññāṇaṁ catusaccābhisambodhapubbakamevāti.",
  "tika-s0102t5:31_5": "Ananussutesūti na anussutesu.",
  "tika-s0102t5:31_6": "Sāmanti sayameva.",
  "tika-s0102t5:31_7": "Padadvayenāpi parato ghosena vināti dasseti.",
  "tika-s0102t5:31_8": "Tatthāti nimittatthe bhummaṁ,",
  "tika-s0102t5:31_9": "saccābhisambodhanimittanti attho.",
  "tika-s0102t5:31_10": "Saccābhisambodho ca aggamaggavasenāti daṭṭhabbaṁ.",
  "tika-s0102t5:31_11": "Balesu ca vasībhāvanti dasannaṁ balañāṇānaṁ yathāruci pavatti.",
  "tika-s0102t5:31_12": "Jātattā jātāti sammāsambuddhe vadati.",
  "tika-s0102t5:32_0": "297. Tattha tattha rājadhāniādike nibaddhavāsaṁ vasanto. Tīsu maṇḍalesu yathākālaṁ cārikaṁ caranto.",
  "tika-s0102t5:33_0": "298.Assāti phalassa.",
  "tika-s0102t5:33_1": "Tanti kāraṇaṁ.",
  "tika-s0102t5:33_2": "Dvinnampi ekato uppattiyā kāraṇaṁ natthi,",
  "tika-s0102t5:33_3": "pageva tiṇṇaṁ,",
  "tika-s0102t5:33_4": "catunnaṁ vāti.",
  "tika-s0102t5:33_5": "‘‘Ettha cā’’tiādi ‘‘ekissā lokadhātuyā’’ti vuttalokadhātuyā pamāṇaparicchedadassanatthaṁ āraddhaṁ.",
  "tika-s0102t5:34_0": "Yāvatāti yattakena ṭhānena.",
  "tika-s0102t5:34_1": "Pariharantīti sineruṁ parikkhipantā parivattanti.",
  "tika-s0102t5:34_2": "Disāti disāsu,",
  "tika-s0102t5:34_3": "bhummatthe etaṁ paccattavacanaṁ.",
  "tika-s0102t5:34_4": "Bhanti dibbanti.",
  "tika-s0102t5:34_5": "Virocanāti obhāsantā,",
  "tika-s0102t5:34_6": "virocanā vā sobhamānā candimasūriyā bhanti,",
  "tika-s0102t5:34_7": "tato eva disā ca bhanti.Tāva sahassadhāti tattako sahassaloko.",
  "tika-s0102t5:35_0": "Ettakanti imaṁ cakkavāḷaṁ majjhe katvā imināva saddhiṁ cakkavāḷaṁ dasasahassaṁ.",
  "tika-s0102t5:35_1": "Yaṁ panettha vattabbaṁ,",
  "tika-s0102t5:35_2": "taṁ mahāpadānavaṇṇanāyaṁ vuttameva.",
  "tika-s0102t5:35_3": "Na paññāyatīti tīsu piṭakesu anāgatattā.",
  "tika-s0102t5:36_0": "Sanaṅkumārakathāvaṇṇanā",
  "tika-s0102t5:37_0": "300.Vaṇṇenāti rūpasampattiyā.",
  "tika-s0102t5:37_1": "Suviññeyyattā taṁ anāmasitvā yasasaddasseva atthamāha.",
  "tika-s0102t5:37_2": "Alaṅkāraparivārenāti alaṅkārena ca parivārena ca.",
  "tika-s0102t5:37_3": "Puññasiriyāti puññiddhiyā.",
  "tika-s0102t5:38_0": "301.Sampasādaneti sampasādajanane.",
  "tika-s0102t5:38_1": "Saṁpubbo khā-saddo jānanattho ‘‘saṅkhāyetaṁ paṭisevatī’’tiādīsu (ma. ni.",
  "tika-s0102t5:38_2": "2.168) viyāti āha ‘‘jānitvā modāmā’’ti.",
  "tika-s0102t5:39_0": "Govindabrāhmaṇavatthuvaṇṇanā",
  "tika-s0102t5:40_0": "304.Yāvadīgharattanti yāva parimāṇato,",
  "tika-s0102t5:40_1": "aparimitakālaparidīpanametanti āha ‘‘ettakanti…pe…",
  "tika-s0102t5:40_2": "aticiraratta’’nti.",
  "tika-s0102t5:40_3": "Mahāpaññova so bhagavāti tena brahmunā anumatipucchāvasena devānaṁ vuttanti dassento ‘‘mahāpaññova so bhagavā.",
  "tika-s0102t5:40_4": "Noti kathaṁ tumhe maññathā’’ti āha.",
  "tika-s0102t5:40_5": "Sayamevetaṁ pañhaṁ byākātukāmo ‘‘bhūtapubbaṁ bho’’ti ādiṁ āhāti sambandho.",
  "tika-s0102t5:40_6": "Evaṁ pana byākarontena atthato ayampi attho vutto nāma hotīti dassento ‘‘anacchariyameta’’nti ādimāha.",
  "tika-s0102t5:40_7": "Tiṇṇaṁ mārānanti kilesābhisaṅkhāradevaputtamārānaṁ.",
  "tika-s0102t5:40_8": "‘‘Anacchariyameta’’nti vuttamevatthaṁ nigamanavasena ‘‘kimettha acchariya’’nti punapi vuttaṁ.",
  "tika-s0102t5:41_0": "Rañño diṭṭhadhammikasamparāyikaatthānaṁ puro dhānato pure pure saṁvidhānato purohitoti āha ‘‘sabbakiccānianusāsanapurohito’’ti.",
  "tika-s0102t5:41_1": "Govindiyābhisekenāti govindassa ṭhāne ṭhapanābhisekena.",
  "tika-s0102t5:41_2": "Taṁ kira tassa brāhmaṇassa kulaparamparāgataṁ ṭhānantaraṁ.",
  "tika-s0102t5:41_3": "Jotitattāti āvudhānaṁ jotitattā.",
  "tika-s0102t5:41_4": "Pālanasamatthatāyāti rañño,",
  "tika-s0102t5:41_5": "aparimitassa ca sattakāyassa anatthato paripālanasamatthatāya.",
  "tika-s0102t5:42_0": "Sammā vossajjitvāti suṭṭhu tassevāgāravabhāvena vissajjitvā niyyātetvā.",
  "tika-s0102t5:42_1": "Taṁ tamatthaṁ kiccaṁ passatīti atthadaso.",
  "tika-s0102t5:43_0": "305.",
  "tika-s0102t5:43_1": "Bhavanaṁ vaḍḍhanaṁ bhavo,",
  "tika-s0102t5:43_2": "bhavati etenāti vā bhavo,",
  "tika-s0102t5:43_3": "vaḍḍhikāraṇaṁ sandhivasena ma-kārāgamo,",
  "tika-s0102t5:43_4": "o-kārassa ca a-kārādesaṁ katvā ‘‘bhavamatthū’’ti vuttaṁ.",
  "tika-s0102t5:43_5": "Bhavantaṁ jotipālanti pana sāmiatthe upayogavacananti āha ‘‘bhoto’’ti.",
  "tika-s0102t5:43_6": "Mā paccabyāhāsīti mā paṭikkhipīti attho.",
  "tika-s0102t5:43_7": "So pana paṭikkhepo paṭivacanaṁ hotīti āha ‘‘mā paṭibyāhāsī’’ti.",
  "tika-s0102t5:43_8": "Abhisambhosīti kammantānaṁ saṁvidhāne samattho hotīti āha ‘‘saṁvidahitvā’’ti.",
  "tika-s0102t5:43_9": "Bhavābhavaṁ,",
  "tika-s0102t5:43_10": "paññañca vindi paṭilabhīti govindo,",
  "tika-s0102t5:43_11": "mahanto govindo mahāgovindo.",
  "tika-s0102t5:43_12": "‘‘Go’’ti hi paññāyetaṁ adhivacanaṁ gacchati atthe bujjhatīti.",
  "tika-s0102t5:44_0": "Rajjasaṁvibhajanavaṇṇanā",
  "tika-s0102t5:45_0": "306.Ekapitikā vemātukā kaniṭṭhabhātaro.",
  "tika-s0102t5:45_1": "Ayaṁ abhisittoti ayaṁ reṇu rājakumāro pitu accayena rajje abhisitto.",
  "tika-s0102t5:45_2": "Rājakārakāti rājaputtaṁ rajje patiṭṭhāpetāro.",
  "tika-s0102t5:46_0": "307.",
  "tika-s0102t5:46_1": "Madentīti madanīyāti kattusādhanataṁ dassento ‘‘madakarā’’ti āha.",
  "tika-s0102t5:46_2": "Madakaraṇaṁ pana pamādassa visesakāraṇanti vuttaṁ ‘‘pamādakarā’’ti.",
  "tika-s0102t5:47_0": "308.",
  "tika-s0102t5:47_1": "Reṇussa rajjasamīpe dasagāvutamattavitthatāni hutvā aparabhāge tiyojanasataṁ vitthatattā sabbāni cha rajjāni sakaṭamukhāni paṭṭhapesi.",
  "tika-s0102t5:47_2": "Vitānasadisaṁ caturassabhāvato.",
  "tika-s0102t5:48_0": "310.Sahāti gāthāya padaparipūraṇatthaṁ vuttaṁ.",
  "tika-s0102t5:48_1": "Tassa atthaṁ dassento ‘‘teneva sahā’’ti āha.",
  "tika-s0102t5:48_2": "Sahāti vā avinābhāvatthe nipāto,",
  "tika-s0102t5:48_3": "so saha āsuṁ satta bhāradhāti yojetabbo,",
  "tika-s0102t5:48_4": "tena te desantare vasantā vicittena sahabhāvino avinābhāvinoti dīpeti.",
  "tika-s0102t5:48_5": "Rajjabhāraṁ dhārenti attani āropenti vahantīti bhāradhā.",
  "tika-s0102t5:49_0": "Paṭhamabhāṇavāravaṇṇanā niṭṭhitā.",
  "tika-s0102t5:50_0": "Kittisaddaabbhuggamanavaṇṇanā",
  "tika-s0102t5:51_0": "311.Anupurohite ṭhapesīti anupurohite katvā ṭhapesi,",
  "tika-s0102t5:51_1": "anupurohite vā ṭhāne ṭhapesi.",
  "tika-s0102t5:51_2": "Tisavanaṁ karonte sandhāya ‘‘divasassa tikkhattu’’nti vuttaṁ.",
  "tika-s0102t5:51_3": "Dvīsu sandhīsu savanaṁ karonte sandhāya ‘‘sāyaṁ,",
  "tika-s0102t5:51_4": "pāto vā’’ti vuttaṁ.",
  "tika-s0102t5:51_5": "Tato paṭṭhāyāti vatacariyaṁ matthakaṁ pāpetvā nhātakālato pabhuti.",
  "tika-s0102t5:52_0": "312.Abhiuggacchīti uṭṭhahi udapādi.",
  "tika-s0102t5:52_1": "Acintetvāti ‘‘kathaṁ kho ahaṁ brahmunā saddhiṁ manteyya’’nti acintetvā evaṁ cittampi anuppādetvā.",
  "tika-s0102t5:52_2": "Tena samāgamanasseva abhāvato amantetvā.",
  "tika-s0102t5:52_3": "Taṁ disvāti taṁ karuṇābrahmavihārabhāvanaṁ brahmadassanūpāyaṁ disvā ñāṇacakkhunā.",
  "tika-s0102t5:53_0": "313.Evanti evaṁ rañño ārocetvā paṭisallānaṁ upagate.",
  "tika-s0102t5:53_1": "Sabbatthāti sabbesu channaṁ khattiyānaṁ,",
  "tika-s0102t5:53_2": "sattannaṁ brāhmaṇamahāsālānaṁ ,",
  "tika-s0102t5:53_3": "sattannaṁ nāṭakasatānaṁ,",
  "tika-s0102t5:53_4": "cattārīsāya ca bhariyānaṁ āpucchanavāresu.",
  "tika-s0102t5:54_0": "316.Sādisiyoti jātiyā sādisiyoti āha ‘‘samavaṇṇā samajātikā’’ti.",
  "tika-s0102t5:55_0": "317.Santhāgāranti jhānamanasikārena bahi visaṭavitakkavūpasamanena cittassa santhambhanaṁ agāraṁ,",
  "tika-s0102t5:55_1": "jhānasālanti attho.",
  "tika-s0102t5:55_2": "Gahitāvāti bhāvanānuyogena mahāsattena attano cittasantāne uppādanavasena gahitā eva.",
  "tika-s0102t5:55_3": "Natthi jhāneneva vikkhambhitattā.",
  "tika-s0102t5:55_4": "Visesato hissa karuṇāya bhāvitattā anabhirati ukkaṇṭhanā natthi,",
  "tika-s0102t5:55_5": "mettāya bhāvitattā bhayaparitassanā natthi.",
  "tika-s0102t5:55_6": "Ukkaṇṭhanāti pana brahmadassane ussukkaṁ,",
  "tika-s0102t5:55_7": "paritassanāti tadabhipatthanāti āha ‘‘brahmuno panā’’tiādi.",
  "tika-s0102t5:56_0": "Brahmunāsākacchāvaṇṇanā",
  "tika-s0102t5:57_0": "318.Cittutrāsoti cittassa utrāsanamattaṁ.",
  "tika-s0102t5:57_1": "Kathanti sattanikāyanivāsaṭṭhānanāmagottādīnaṁ vasena kena pakārena.",
  "tika-s0102t5:57_2": "Tenāha ‘‘ki’’ntiādi.",
  "tika-s0102t5:58_0": "Soti ye te panakanasanantabandhasatanasanaṅkumārakālanāmakā loke pākaṭā paññātā brahmāno,",
  "tika-s0102t5:58_1": "tesu sanaṅkumāro nāmāhanti dasseti.",
  "tika-s0102t5:59_0": "Agghanti garuṭṭhāniyānaṁ dātabbaṁāhāraṁ.",
  "tika-s0102t5:59_1": "Madhusākanti madhurāhāraṁ,",
  "tika-s0102t5:59_2": "yaṁ kiñci atithino dātabbaṁ āhāraṁ upacāravasena evaṁ vadati.",
  "tika-s0102t5:59_3": "Tenāha ‘‘madhusākaṁ panā’’tiādi.",
  "tika-s0102t5:59_4": "Pucchāmāti nimantanavasena pucchāma.",
  "tika-s0102t5:60_0": "319.",
  "tika-s0102t5:60_1": "Mahāsatto cattāro brahmavihāre bhāvetvā ṭhitopi tesu ‘‘brahmasahabyatāya maggo’’ti anibbematikatāya ‘‘kaṅkhī’’ti avoca.",
  "tika-s0102t5:60_2": "Keci pana ‘‘tapokammena parikkhīṇasarīratāya,",
  "tika-s0102t5:60_3": "brahmasamāgamena bhayādisamuppattiyā ca paṭiladdhamattehi brahmavihārehi parihīno ahosi,",
  "tika-s0102t5:60_4": "tasmā avikkhambhitavicikicchatāya ‘kaṅkhī’ti avocā’’ti vadanti.",
  "tika-s0102t5:60_5": "Parassa vediyā viditā paravediyā,",
  "tika-s0102t5:60_6": "te pana tassa pākaṭā vibhūtāti āha ‘‘parassapākaṭesu paravediyesū’’ti.",
  "tika-s0102t5:60_7": "Tattha kāraṇamāha ‘‘parena sayaṁ abhisaṅkhatattā’’ti.",
  "tika-s0102t5:60_8": "Mamāti kammaṁ mamaṁkāro,",
  "tika-s0102t5:60_9": "mamattanti āha ‘‘idaṁ mama…pe…",
  "tika-s0102t5:60_10": "taṇha’’nti.",
  "tika-s0102t5:60_11": "‘‘Mama’’nti karoti etenāti hi mamaṁkāro,",
  "tika-s0102t5:60_12": "tathāpavattā taṇhā.",
  "tika-s0102t5:60_13": "Manujesūti niddhāraṇe bhummaṁ,",
  "tika-s0102t5:60_14": "na visayeti āha ‘‘manujesu yo kocī’’ti.",
  "tika-s0102t5:60_15": "‘‘Ekodibhūto’’ti padassa bhāvatthaṁ tāva dassento ‘‘ekībhūto’’ti vatvā puna taṁ vivaranto ‘‘eko tiṭṭhanto eko nisīdanto’’ti āha.",
  "tika-s0102t5:60_16": "Tādisoti eko hutvā pavattanako.",
  "tika-s0102t5:60_17": "Bhūtoti jāto.",
  "tika-s0102t5:60_18": "Jhāne adhimutti nāma tasmiṁ nibbattite,",
  "tika-s0102t5:60_19": "anibbattite kuto adhimuttīti āha ‘‘jhānaṁ nibbattetvāti attho’’ti.",
  "tika-s0102t5:60_20": "Vissagandho nāma kodhādikilesaparibhāvanāti tesaṁ vikkhambhanena vissagandhavirahito.",
  "tika-s0102t5:60_21": "Etesu dhammesūti pabbajjānaṁ vivekavāsakaruṇābrahmavihārādidhammesu.",
  "tika-s0102t5:61_0": "320.Avidvāti na viditavā.",
  "tika-s0102t5:61_1": "Āvaritāti kusalānaṁ uttarimanussadhammānaṁ uppattinivāraṇena āvaritā.",
  "tika-s0102t5:61_2": "Pūtikāti byāpannacittatādinā pūtibhūtā.",
  "tika-s0102t5:61_3": "Kilesavasena duggandhaṁ vissagandhaṁ vāyati.",
  "tika-s0102t5:61_4": "Nirayādiapāyesu nibbattanasīlatāya āpāyikāti āha ‘‘apāyūpagā’’ti.",
  "tika-s0102t5:61_5": "Corādīhi upaddutassa pavisitukāmassa pākārakavāṭaparikhādīhi viya nagaraṁ kodhādīhi nivuto pihito brahmaloko assāti nivutabrahmaloko.",
  "tika-s0102t5:61_6": "Pucchati ‘‘kenāvaṭā’’ti vadanto.",
  "tika-s0102t5:62_0": "Musāvādova mosavajjaṁ yathā bhisakkameva bhesajjaṁ.",
  "tika-s0102t5:62_1": "Kujjhanaṁ dussanaṁ.",
  "tika-s0102t5:62_2": "Diṭṭhādīsu adiṭṭhādivāditāvasena paresaṁ visaṁvādanaṁ paravisaṁvādanaṁ.",
  "tika-s0102t5:62_3": "Sadisaṁ patirūpaṁ dassetvā palobhanaṁ sadisaṁ dassetvā vañcanaṁ.",
  "tika-s0102t5:62_4": "Mittānaṁ vihiṁsanaṁ mettibhedo mittadubbhanaṁ.",
  "tika-s0102t5:62_5": "Daḷhamaccharitā thaddhamacchariyaṁ.",
  "tika-s0102t5:62_6": "Attani vijjamānaṁ nihīnataṁ,",
  "tika-s0102t5:62_7": "sadisataṁ vā atikkamitvā maññanaṁ.",
  "tika-s0102t5:62_8": "Paresaṁ sampattiyā asahanaṁ khīyanaṁ.",
  "tika-s0102t5:62_9": "Attasampattiyā nigūhanavasena,",
  "tika-s0102t5:62_10": "parehi sādhāraṇabhāvāsahanavasena ca vividhā icchā ruci etassāti vivicchā.",
  "tika-s0102t5:62_11": "Kadariyatāya mudukaṁ macchariyaṁ.",
  "tika-s0102t5:62_12": "Yattha katthacīti sakasantake,",
  "tika-s0102t5:62_13": "parasantake,",
  "tika-s0102t5:62_14": "hīnātike cāti yattha katthaci ārammaṇe.",
  "tika-s0102t5:62_15": "Lubbhanaṁ ārammaṇassa gahaṇaṁ abhigijjhanaṁ.",
  "tika-s0102t5:62_16": "Majjanaṁ seyyādivasena madanaṁ sampaggaho.",
  "tika-s0102t5:62_17": "Muyhanaṁ ārammaṇassa anavabodho.",
  "tika-s0102t5:62_18": "Etesūti etesu yathāvuttesu kodhādīsu sattasantānassa kilissanato vibādhanato,",
  "tika-s0102t5:62_19": "upatāpanato ca kilesasaññitesu pāpadhammesu.",
  "tika-s0102t5:62_20": "Yuttā payuttā sampayuttā avirahitā.",
  "tika-s0102t5:63_0": "Ettha cāyaṁ brahmā mahāsattena āmagandhe supuṭṭho attano yathāupaṭṭhite pāpadhamme cuddasahi padehi vibhajitvā kathesi,",
  "tika-s0102t5:63_1": "te pana tādisaṁ pavattivisesaṁ upādāya vuttāpi keci puna vuttā,",
  "tika-s0102t5:63_2": "āmagandhasutte (su. ni.",
  "tika-s0102t5:63_3": "242) pana vuttāpi keci idha sabbaso na vuttā,",
  "tika-s0102t5:63_4": "evaṁ santepi lakkhaṇahāranayena,",
  "tika-s0102t5:63_5": "tadekaṭṭhatāya vā tesaṁ pettha saṅgaho daṭṭhabbo.",
  "tika-s0102t5:63_6": "Tenāha ‘‘idaṁ pana sutta’’ntiādi.",
  "tika-s0102t5:63_7": "Tattha āmagandhasuttena dīpetvāti idha sarūpato avutte āmagandhepi vuttehi ekalakkhaṇatādinā āmagandhasuttena",
  "tika-s0102t5:63_8": "pakāsetvā kathetabbaṁ tattha nesaṁ sarūpato kathitattā.",
  "tika-s0102t5:63_9": "Āmagandhasuttampi iminā dīpetabbaṁ idha vuttānampi kesañci āmagandhānaṁ tattha avuttabhāvato.",
  "tika-s0102t5:63_10": "Yasmā āmagandhasutte vuttāpi āmagandhā atthato idha saṅgahaṁ samosaraṇaṁ gacchanti,",
  "tika-s0102t5:63_11": "tasmā idha vutte pariharaṇavasena dassentena yasmā cettha keci abhidhammanayena akilesasabhāvāpi sattasantānassa",
  "tika-s0102t5:63_12": "vibādhanaṭṭhena ‘‘kilesā’’ti vattabbataṁ arahanti,",
  "tika-s0102t5:63_13": "tasmā ‘‘cuddasasu kilesesū’’ti vuttaṁ.",
  "tika-s0102t5:64_0": "Nimmādaṁ milāpanaṁ khepananti āha ‘‘nimmādetabbā pahātabbā’’ti.",
  "tika-s0102t5:64_1": "Buddhatantīti buddhabhāvīnaṁ paveṇī,",
  "tika-s0102t5:64_2": "buddhabhāvinopi ‘‘buddhā’’ti vuccanti yathā ‘‘agamā rājagahaṁ buddho’’ti.",
  "tika-s0102t5:64_3": "Mahāpurisassa daḷhīkammaṁ katvāti mahāpurisassa ‘‘pabbajissāmaha’’nti pavattacittuppādassa daḷhīkammaṁ katvā.",
  "tika-s0102t5:65_0": "Reṇurājaāmantanāvaṇṇanā",
  "tika-s0102t5:66_0": "321.Mama manaṁ haritvāti mama cittaṁ apanetvā tassa vasena avattitvā.",
  "tika-s0102t5:67_0": "Ekībhāvaṁ upagantvā vutthassāti kāyavivekaparibrūhanena ekībhāvaṁ upagantvā tapokammavasena vutthassa.",
  "tika-s0102t5:67_1": "Kusapattehi paritthatoti barihisehi vediyā samantato santharito.",
  "tika-s0102t5:67_2": "Akācoti vaṇo vaṇasadisakhaṇḍiccavirahito.",
  "tika-s0102t5:67_3": "Tenāha ‘‘akakkaso’’ti.",
  "tika-s0102t5:68_0": "Chakhattiyaāmantanāvaṇṇanā",
  "tika-s0102t5:69_0": "322.Sikkheyyāmāti sikkhāpeyyāma, sikkhāpanañcettha atthibhāvāpādananti āha ‘‘upalāpeyyāmā’’ti.",
  "tika-s0102t5:70_0": "323.",
  "tika-s0102t5:70_1": "Yassa vīriyārambhassa,",
  "tika-s0102t5:70_2": "khantibalassa ca abhāvena pabbajitānaṁ samaṇadhammo paripuṇṇo,",
  "tika-s0102t5:70_3": "parisuddho ca na hoti,",
  "tika-s0102t5:70_4": "tesu vīriyārambhakhantibalesu te te niyojetuṁ ‘‘ārambhavho’’tiādi vuttaṁ.",
  "tika-s0102t5:71_0": "Karuṇājhānamaggoti karuṇājhānasaṅkhāto maggo.",
  "tika-s0102t5:71_1": "Ujumaggoti brahmalokagamane ujubhūto maggo.",
  "tika-s0102t5:71_2": "Anuttaroti seṭṭho brahmavihārasabhāvato.",
  "tika-s0102t5:71_3": "Tenāha ‘‘uttamamaggo nāmā’’ti.",
  "tika-s0102t5:71_4": "Sabbhi rakkhito sādhūhi yathā parihāni na hoti,",
  "tika-s0102t5:71_5": "evaṁ paṭipakkhadūrīkaraṇena rakkhito gopito.",
  "tika-s0102t5:71_6": "‘‘Saddhammo sabbhi vakkhito’’ti keci paṭhanti,",
  "tika-s0102t5:71_7": "tesaṁ saparahitasādhanena sādhūhi buddhādīhi kathito paveditoti attho.",
  "tika-s0102t5:72_0": "Taṅkhaṇaviddhaṁsanadhammanti yasmiṁ khaṇe virodhidhammasamāyogo,",
  "tika-s0102t5:72_1": "tasmiṁyeva khaṇe vinassanasabhāvaṁ,",
  "tika-s0102t5:72_2": "yo vā so gamanassādānaṁ devaputtānaṁ heṭṭhupariyena paṭimukhaṁ dhāvantānaṁ sirasi,",
  "tika-s0102t5:72_3": "pāde ca baddhakhuradhārāsamāgamanatopi sīghataratāya atiittaro pavattikkhaṇo,",
  "tika-s0102t5:72_4": "teneva vinassanasabhāvaṁ.",
  "tika-s0102t5:72_5": "Tassa jīvitassa.",
  "tika-s0102t5:72_6": "Gatinti niṭṭhaṁ.",
  "tika-s0102t5:72_7": "Mantāyanti manteyyanti vuttaṁ hotīti āha ‘‘mantetabba’’nti.",
  "tika-s0102t5:72_8": "Karaṇatthe vā bhummanti ‘‘mantāya’’nti idaṁ bhummaṁ karaṇatthe daṭṭhabbaṁ yathā ‘‘ñātāya’’nti.",
  "tika-s0102t5:72_9": "Sabbapalibodheti sabbepi kusalakiriyāya vibandhe uparodhe.",
  "tika-s0102t5:73_0": "Brāhmaṇamahāsālādīnaṁ āmantanāvaṇṇanā",
  "tika-s0102t5:74_0": "324.Appesakkhāti appānubhāvāti āha ‘‘pabbajitakālato paṭṭhāyā’’tiādi.",
  "tika-s0102t5:75_0": "Cakkavatti rājā viya sambhāvito.",
  "tika-s0102t5:76_0": "Mahāgovindapabbajjāvaṇṇanā",
  "tika-s0102t5:77_0": "328. Samāpattīnaṁ ājānanaṁ nāma attapaccakkhatā, sacchikiriyāti āha ‘‘na sakkhiṁsu nibbattetu’’nti.",
  "tika-s0102t5:78_0": "329.Imināti ‘‘sarāmaha’’nti iminā padena.",
  "tika-s0102t5:78_1": "‘‘Sarāmaha’’nti hi vadantena bhagavato mahābrahmunā kathitaṁ ‘‘tatheva ta’’nti bhagavatā paṭiññātameva jātanti.",
  "tika-s0102t5:78_2": "Na vaṭṭe nibbindanatthāya catusaccakammaṭṭhānakathāya abhāvato.",
  "tika-s0102t5:78_3": "Asati pana vaṭṭe nibbidāya virāgānaṁ asambhavo evāti āha ‘‘na virāgāyā’’tiādi.",
  "tika-s0102t5:78_4": "Ekantameva vaṭṭe nibbindanatthāya anekākāravokāravaṭṭe ādīnavavibhāvanato.",
  "tika-s0102t5:79_0": "‘‘Nibbidāyā’’ti iminā padena vipassanā vuttā.",
  "tika-s0102t5:79_1": "Esa nayo sesesupi.",
  "tika-s0102t5:79_2": "Vavatthānakathāti vipassanāmagganibbānānaṁ taṁtaṁpadehi vavatthapetvā kathā.",
  "tika-s0102t5:79_3": "Ayamettha nippariyāyakathāti āha ‘‘pariyāyena panā’’tiādi.",
  "tika-s0102t5:80_0": "330.Paripūretunti bhāvanāpāripūrivasena paripuṇṇe kātuṁ,",
  "tika-s0102t5:80_1": "nibbattetunti attho.",
  "tika-s0102t5:80_2": "Brahmacariyaciṇṇakulaputtānanti ciṇṇamaggabrahmacariyānaṁ kulaputtānanti ukkaṭṭhaniddesena arahattanikūṭena desanaṁ niṭṭhapesi.",
  "tika-s0102t5:81_0": "Abhinandanaṁ nāma sampaṭicchanaṁ ‘‘abhinandanti āgata’’ntiādīsu viya,",
  "tika-s0102t5:81_1": "tañcettha atthato cittassa attamanatāti āha ‘‘cittena sampaṭicchanto abhinanditvā’’ti.",
  "tika-s0102t5:81_2": "‘‘Sādhu sādhū’’ti vācāya sampahaṁsanā anumodanāti āha ‘‘vācāya sampahaṁsamāno anumoditvā’’ti.",
  "tika-s0102t5:82_0": "Mahāgovindasuttavaṇṇanāya līnatthappakāsanā."
}