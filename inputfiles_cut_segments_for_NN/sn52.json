{
  "sn52:1.0.1_0": "Saṁyutta Nikāya 52 ",
  "sn52:1.0.2_0": "1. Rahogatavagga ",
  "sn52:1.0.3_0": "1. Paṭhamarahogatasutta ",
  "sn52:1.1.1_0": "Evaṁ me sutaṁ—",
  "sn52:1.1.2_0": "ekaṁ samayaṁ āyasmā anuruddho sāvatthiyaṁ viharati jetavane anāthapiṇḍikassa ārāme. ",
  "sn52:1.1.3_0": "Atha kho āyasmato anuruddhassa rahogatassa paṭisallīnassa evaṁ cetaso parivitakko udapādi: ",
  "sn52:1.1.4_0": "“yesaṁ kesañci cattāro satipaṭṭhānā viraddhā,",
  "sn52:1.1.4_1": "viraddho tesaṁ ariyo maggo sammā dukkhakkhayagāmī.",
  "sn52:1.1.5_0": "Yesaṁ kesañci cattāro satipaṭṭhānā āraddhā,",
  "sn52:1.1.5_1": "āraddho tesaṁ ariyo maggo sammā dukkhakkhayagāmī”ti.",
  "sn52:1.2.1_0": "Atha kho āyasmā mahāmoggallāno āyasmato anuruddhassa cetasā cetoparivitakkamaññāya—seyyathāpi nāma balavā puriso samiñjitaṁ vā bāhaṁ pasāreyya,",
  "sn52:1.2.1_1": "pasāritaṁ vā bāhaṁ samiñjeyya;",
  "sn52:1.2.1_2": "evameva—āyasmato anuruddhassa sammukhe pāturahosi.",
  "sn52:1.2.2_0": "Atha kho āyasmā mahāmoggallāno āyasmantaṁ anuruddhaṁ etadavoca: ",
  "sn52:1.2.3_0": "“kittāvatā nu kho, āvuso anuruddha,",
  "sn52:1.2.3_1": "bhikkhuno cattāro satipaṭṭhānā āraddhā hontī”ti?",
  "sn52:1.3.1_0": "“Idhāvuso,",
  "sn52:1.3.1_1": "bhikkhu ajjhattaṁ kāye samudayadhammānupassī viharati,",
  "sn52:1.3.1_2": "ajjhattaṁ kāye vayadhammānupassī viharati,",
  "sn52:1.3.1_3": "ajjhattaṁ kāye samudayavayadhammānupassī viharati ātāpī sampajāno satimā,",
  "sn52:1.3.1_4": "vineyya loke abhijjhādomanassaṁ.",
  "sn52:1.3.2_0": "Bahiddhā kāye samudayadhammānupassī viharati,",
  "sn52:1.3.2_1": "bahiddhā kāye vayadhammānupassī viharati,",
  "sn52:1.3.2_2": "bahiddhā kāye samudayavayadhammānupassī viharati ātāpī sampajāno satimā,",
  "sn52:1.3.2_3": "vineyya loke abhijjhādomanassaṁ.",
  "sn52:1.3.3_0": "Ajjhattabahiddhā kāye samudayadhammānupassī viharati,",
  "sn52:1.3.3_1": "ajjhattabahiddhā kāye vayadhammānupassī viharati,",
  "sn52:1.3.3_2": "ajjhattabahiddhā kāye samudayavayadhammānupassī viharati ātāpī sampajāno satimā,",
  "sn52:1.3.3_3": "vineyya loke abhijjhādomanassaṁ.",
  "sn52:1.4.1_0": "So sace ākaṅkhati:",
  "sn52:1.4.1_1": "‘appaṭikūle paṭikūlasaññī vihareyyan’ti,",
  "sn52:1.4.1_2": "paṭikūlasaññī tattha viharati;",
  "sn52:1.4.2_0": "sace ākaṅkhati:",
  "sn52:1.4.2_1": "‘paṭikūle appaṭikūlasaññī vihareyyan’ti,",
  "sn52:1.4.2_2": "appaṭikūlasaññī tattha viharati;",
  "sn52:1.4.3_0": "sace ākaṅkhati:",
  "sn52:1.4.3_1": "‘appaṭikūle ca paṭikūle ca paṭikūlasaññī vihareyyan’ti,",
  "sn52:1.4.3_2": "paṭikūlasaññī tattha viharati;",
  "sn52:1.4.4_0": "sace ākaṅkhati:",
  "sn52:1.4.4_1": "‘paṭikūle ca appaṭikūle ca appaṭikūlasaññī vihareyyan’ti,",
  "sn52:1.4.4_2": "appaṭikūlasaññī tattha viharati;",
  "sn52:1.4.5_0": "sace ākaṅkhati:",
  "sn52:1.4.5_1": "‘appaṭikūlañca paṭikūlañca tadubhayaṁ abhinivajjetvā upekkhako vihareyyaṁ sato sampajāno’ti,",
  "sn52:1.4.5_2": "upekkhako tattha viharati sato sampajāno.",
  "sn52:1.5.1_0": "Ajjhattaṁ vedanāsu samudayadhammānupassī viharati,",
  "sn52:1.5.1_1": "ajjhattaṁ vedanāsu vayadhammānupassī viharati,",
  "sn52:1.5.1_2": "ajjhattaṁ vedanāsu samudayavayadhammānupassī viharati ātāpī sampajāno satimā,",
  "sn52:1.5.1_3": "vineyya loke abhijjhādomanassaṁ.",
  "sn52:1.5.2_0": "Bahiddhā vedanāsu samudayadhammānupassī viharati,",
  "sn52:1.5.2_1": "bahiddhā vedanāsu vayadhammānupassī viharati,",
  "sn52:1.5.2_2": "bahiddhā vedanāsu samudayavayadhammānupassī viharati ātāpī sampajāno satimā,",
  "sn52:1.5.2_3": "vineyya loke abhijjhādomanassaṁ.",
  "sn52:1.5.3_0": "Ajjhattabahiddhā vedanāsu samudayadhammānupassī viharati,",
  "sn52:1.5.3_1": "ajjhattabahiddhā vedanāsu vayadhammānupassī viharati,",
  "sn52:1.5.3_2": "ajjhattabahiddhā vedanāsu samudayavayadhammānupassī viharati ātāpī sampajāno satimā,",
  "sn52:1.5.3_3": "vineyya loke abhijjhādomanassaṁ.",
  "sn52:1.6.1_0": "So sace ākaṅkhati:",
  "sn52:1.6.1_1": "‘appaṭikūle paṭikūlasaññī vihareyyan’ti,",
  "sn52:1.6.1_2": "paṭikūlasaññī tattha viharati;",
  "sn52:1.6.2_0": "sace ākaṅkhati:",
  "sn52:1.6.2_1": "‘paṭikūle appaṭikūlasaññī vihareyyan’ti,",
  "sn52:1.6.2_2": "appaṭikūlasaññī tattha viharati;",
  "sn52:1.6.3_0": "sace ākaṅkhati:",
  "sn52:1.6.3_1": "‘appaṭikūle ca paṭikūle ca paṭikūlasaññī vihareyyan’ti,",
  "sn52:1.6.3_2": "paṭikūlasaññī tattha viharati;",
  "sn52:1.6.4_0": "sace ākaṅkhati:",
  "sn52:1.6.4_1": "‘paṭikūle ca appaṭikūle ca appaṭikūlasaññī vihareyyan’ti,",
  "sn52:1.6.4_2": "appaṭikūlasaññī tattha viharati;",
  "sn52:1.6.5_0": "sace ākaṅkhati:",
  "sn52:1.6.5_1": "‘appaṭikūlañca paṭikūlañca tadubhayaṁ abhinivajjetvā upekkhako vihareyyaṁ sato sampajāno’ti,",
  "sn52:1.6.5_2": "upekkhako tattha viharati sato sampajāno.",
  "sn52:1.7.1_0": "Ajjhattaṁ citte …pe… ",
  "sn52:1.7.2_0": "bahiddhā citte …pe… ",
  "sn52:1.7.3_0": "ajjhattabahiddhā citte samudayadhammānupassī viharati … ajjhattabahiddhā citte vayadhammānupassī viharati … ajjhattabahiddhā citte samudayavayadhammānupassī viharati ātāpī …pe… abhijjhādomanassaṁ. ",
  "sn52:1.8.1_0": "So sace ākaṅkhati:",
  "sn52:1.8.1_1": "‘appaṭikūle paṭikūlasaññī vihareyyan’ti,",
  "sn52:1.8.1_2": "paṭikūlasaññī tattha viharati …pe…",
  "sn52:1.8.2_0": "upekkhako tattha viharati sato sampajāno. ",
  "sn52:1.9.1_0": "Ajjhattaṁ dhammesu …pe… ",
  "sn52:1.9.2_0": "bahiddhā dhammesu …pe… ",
  "sn52:1.9.3_0": "ajjhattabahiddhā dhammesu samudayadhammānupassī viharati … ajjhattabahiddhā dhammesu vayadhammānupassī viharati … ajjhattabahiddhā dhammesu samudayavayadhammānupassī viharati ātāpī sampajāno satimā,",
  "sn52:1.9.3_1": "vineyya loke abhijjhādomanassaṁ.",
  "sn52:1.10.1_0": "So sace ākaṅkhati:",
  "sn52:1.10.1_1": "‘appaṭikūle paṭikūlasaññī vihareyyan’ti,",
  "sn52:1.10.1_2": "paṭikūlasaññī tattha viharati …pe…",
  "sn52:1.10.2_0": "upekkhako tattha viharati sato sampajāno. ",
  "sn52:1.10.3_0": "Ettāvatā kho, āvuso,",
  "sn52:1.10.3_1": "bhikkhuno cattāro satipaṭṭhānā āraddhā hontī”ti.",
  "sn52:1.10.4_0": "Paṭhamaṁ. ",
  "sn52:2.0.1_0": "Saṁyutta Nikāya 52 ",
  "sn52:2.0.2_0": "1. Rahogatavagga ",
  "sn52:2.0.3_0": "2. Dutiyarahogatasutta ",
  "sn52:2.1.1_0": "Sāvatthinidānaṁ. ",
  "sn52:2.1.2_0": "Atha kho āyasmato anuruddhassa rahogatassa paṭisallīnassa evaṁ cetaso parivitakko udapādi: ",
  "sn52:2.1.3_0": "“yesaṁ kesañci cattāro satipaṭṭhānā viraddhā,",
  "sn52:2.1.3_1": "viraddho tesaṁ ariyo maggo sammā dukkhakkhayagāmī;",
  "sn52:2.1.4_0": "yesaṁ kesañci cattāro satipaṭṭhānā āraddhā,",
  "sn52:2.1.4_1": "āraddho tesaṁ ariyo maggo sammā dukkhakkhayagāmī”ti.",
  "sn52:2.2.1_0": "Atha kho āyasmā mahāmoggallāno āyasmato anuruddhassa cetasā cetoparivitakkamaññāya—seyyathāpi nāma balavā puriso samiñjitaṁ vā bāhaṁ pasāreyya,",
  "sn52:2.2.1_1": "pasāritaṁ vā bāhaṁ samiñjeyya;",
  "sn52:2.2.1_2": "evameva—āyasmato anuruddhassa sammukhe pāturahosi.",
  "sn52:2.2.1_3": "Atha kho āyasmā mahāmoggallāno āyasmantaṁ anuruddhaṁ etadavoca:",
  "sn52:2.3.1_0": "“kittāvatā nu kho, āvuso anuruddha,",
  "sn52:2.3.1_1": "bhikkhuno cattāro satipaṭṭhānā āraddhā hontī”ti?",
  "sn52:2.4.1_0": "“Idhāvuso,",
  "sn52:2.4.1_1": "bhikkhu ajjhattaṁ kāye kāyānupassī viharati ātāpī sampajāno satimā,",
  "sn52:2.4.1_2": "vineyya loke abhijjhādomanassaṁ.",
  "sn52:2.4.2_0": "Bahiddhā kāye kāyānupassī viharati …pe… ",
  "sn52:2.4.3_0": "ajjhattabahiddhā kāye kāyānupassī viharati ātāpī sampajāno satimā,",
  "sn52:2.4.3_1": "vineyya loke abhijjhādomanassaṁ.",
  "sn52:2.5.1_0": "Ajjhattaṁ vedanāsu vedanānupassī viharati ātāpī sampajāno satimā,",
  "sn52:2.5.1_1": "vineyya loke abhijjhādomanassaṁ.",
  "sn52:2.5.2_0": "Bahiddhā vedanāsu vedanānupassī viharati ātāpī sampajāno satimā,",
  "sn52:2.5.2_1": "vineyya loke abhijjhādomanassaṁ.",
  "sn52:2.5.3_0": "Ajjhattabahiddhā vedanāsu vedanānupassī viharati ātāpī sampajāno satimā,",
  "sn52:2.5.3_1": "vineyya loke abhijjhādomanassaṁ.",
  "sn52:2.6.1_0": "Ajjhattaṁ citte …pe… ",
  "sn52:2.6.2_0": "bahiddhā citte …pe… ",
  "sn52:2.6.3_0": "ajjhattabahiddhā citte cittānupassī viharati ātāpī sampajāno satimā,",
  "sn52:2.6.3_1": "vineyya loke abhijjhādomanassaṁ.",
  "sn52:2.7.1_0": "Ajjhattaṁ dhammesu …pe… ",
  "sn52:2.7.2_0": "bahiddhā dhammesu …pe… ",
  "sn52:2.7.3_0": "ajjhattabahiddhā dhammesu dhammānupassī viharati ātāpī sampajāno satimā,",
  "sn52:2.7.3_1": "vineyya loke abhijjhādomanassaṁ.",
  "sn52:2.7.4_0": "Ettāvatā kho, āvuso,",
  "sn52:2.7.4_1": "bhikkhuno cattāro satipaṭṭhānā āraddhā hontī”ti.",
  "sn52:2.7.5_0": "Dutiyaṁ. ",
  "sn52:3.0.1_0": "Saṁyutta Nikāya 52 ",
  "sn52:3.0.2_0": "1. Rahogatavagga ",
  "sn52:3.0.3_0": "3. Sutanusutta ",
  "sn52:3.1.1_0": "Ekaṁ samayaṁ āyasmā anuruddho sāvatthiyaṁ viharati sutanutīre. ",
  "sn52:3.1.2_0": "Atha kho sambahulā bhikkhū yenāyasmā anuruddho tenupasaṅkamiṁsu;",
  "sn52:3.1.2_1": "upasaṅkamitvā āyasmatā anuruddhena saddhiṁ sammodiṁsu.",
  "sn52:3.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.",
  "sn52:3.1.3_1": "Ekamantaṁ nisinnā kho te bhikkhū āyasmantaṁ anuruddhaṁ etadavocuṁ:",
  "sn52:3.1.4_0": "“katamesaṁ āyasmā anuruddho dhammānaṁ bhāvitattā bahulīkatattā mahābhiññataṁ patto”ti? ",
  "sn52:3.2.1_0": "“Catunnaṁ khvāhaṁ, āvuso,",
  "sn52:3.2.1_1": "satipaṭṭhānānaṁ bhāvitattā bahulīkatattā mahābhiññataṁ patto.",
  "sn52:3.2.2_0": "Katamesaṁ catunnaṁ? ",
  "sn52:3.2.3_0": "Idhāhaṁ, āvuso,",
  "sn52:3.2.3_1": "kāye kāyānupassī viharāmi ātāpī sampajāno satimā,",
  "sn52:3.2.3_2": "vineyya loke abhijjhādomanassaṁ;",
  "sn52:3.2.4_0": "vedanāsu …pe… ",
  "sn52:3.2.5_0": "citte …pe… ",
  "sn52:3.2.6_0": "dhammesu dhammānupassī viharāmi ātāpī sampajāno satimā,",
  "sn52:3.2.6_1": "vineyya loke abhijjhādomanassaṁ—",
  "sn52:3.2.7_0": "imesaṁ khvāhaṁ, āvuso,",
  "sn52:3.2.7_1": "catunnaṁ satipaṭṭhānānaṁ bhāvitattā bahulīkatattā mahābhiññataṁ patto.",
  "sn52:3.2.8_0": "Imesañca panāhaṁ, āvuso,",
  "sn52:3.2.8_1": "catunnaṁ satipaṭṭhānānaṁ bhāvitattā bahulīkatattā hīnaṁ dhammaṁ hīnato abbhaññāsiṁ,",
  "sn52:3.2.8_2": "majjhimaṁ dhammaṁ majjhimato abbhaññāsiṁ,",
  "sn52:3.2.8_3": "paṇītaṁ dhammaṁ paṇītato abbhaññāsin”ti.",
  "sn52:3.2.9_0": "Tatiyaṁ. ",
  "sn52:4.0.1_0": "Saṁyutta Nikāya 52 ",
  "sn52:4.0.2_0": "1. Rahogatavagga ",
  "sn52:4.0.3_0": "4. Paṭhamakaṇḍakīsutta ",
  "sn52:4.1.1_0": "Ekaṁ samayaṁ āyasmā ca anuruddho āyasmā ca sāriputto āyasmā ca mahāmoggallāno sākete viharanti kaṇḍakīvane. ",
  "sn52:4.1.2_0": "Atha kho āyasmā ca sāriputto āyasmā ca mahāmoggallāno sāyanhasamayaṁ paṭisallānā vuṭṭhitā yenāyasmā anuruddho tenupasaṅkamiṁsu;",
  "sn52:4.1.2_1": "upasaṅkamitvā āyasmatā anuruddhena saddhiṁ sammodiṁsu.",
  "sn52:4.1.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.",
  "sn52:4.1.3_1": "Ekamantaṁ nisinno kho āyasmā sāriputto āyasmantaṁ anuruddhaṁ etadavoca:",
  "sn52:4.1.4_0": "“sekhenāvuso anuruddha,",
  "sn52:4.1.4_1": "bhikkhunā katame dhammā upasampajja vihātabbā”ti?",
  "sn52:4.2.1_0": "“Sekhenāvuso sāriputta,",
  "sn52:4.2.1_1": "bhikkhunā cattāro satipaṭṭhānā upasampajja vihātabbā.",
  "sn52:4.2.2_0": "Katame cattāro? ",
  "sn52:4.2.3_0": "Idhāvuso,",
  "sn52:4.2.3_1": "bhikkhu kāye kāyānupassī viharati ātāpī sampajāno satimā,",
  "sn52:4.2.3_2": "vineyya loke abhijjhādomanassaṁ;",
  "sn52:4.2.4_0": "vedanāsu …pe… ",
  "sn52:4.2.5_0": "citte …pe… ",
  "sn52:4.2.6_0": "dhammesu dhammānupassī viharati ātāpī sampajāno satimā,",
  "sn52:4.2.6_1": "vineyya loke abhijjhādomanassaṁ—",
  "sn52:4.2.7_0": "sekhenāvuso sāriputta,",
  "sn52:4.2.7_1": "bhikkhunā ime cattāro satipaṭṭhānā upasampajja vihātabbā”ti.",
  "sn52:4.2.8_0": "Catutthaṁ. ",
  "sn52:5.0.1_0": "Saṁyutta Nikāya 52 ",
  "sn52:5.0.2_0": "1. Rahogatavagga ",
  "sn52:5.0.3_0": "5. Dutiyakaṇḍakīsutta ",
  "sn52:5.1.1_0": "Sāketanidānaṁ. ",
  "sn52:5.1.2_0": "Ekamantaṁ nisinno kho āyasmā sāriputto āyasmantaṁ anuruddhaṁ etadavoca: ",
  "sn52:5.1.3_0": "“asekhenāvuso anuruddha,",
  "sn52:5.1.3_1": "bhikkhunā katame dhammā upasampajja vihātabbā”ti?",
  "sn52:5.1.4_0": "“Asekhenāvuso sāriputta,",
  "sn52:5.1.4_1": "bhikkhunā cattāro satipaṭṭhānā upasampajja vihātabbā.",
  "sn52:5.1.5_0": "Katame cattāro? ",
  "sn52:5.1.6_0": "Idhāvuso,",
  "sn52:5.1.6_1": "bhikkhu kāye kāyānupassī viharati ātāpī sampajāno satimā,",
  "sn52:5.1.6_2": "vineyya loke abhijjhādomanassaṁ;",
  "sn52:5.1.7_0": "vedanāsu …pe… ",
  "sn52:5.1.8_0": "citte …pe… ",
  "sn52:5.1.9_0": "dhammesu dhammānupassī viharati ātāpī sampajāno satimā,",
  "sn52:5.1.9_1": "vineyya loke abhijjhādomanassaṁ—",
  "sn52:5.1.10_0": "asekhenāvuso sāriputta,",
  "sn52:5.1.10_1": "bhikkhunā ime cattāro satipaṭṭhānā upasampajja vihātabbā”ti.",
  "sn52:5.1.11_0": "Pañcamaṁ. ",
  "sn52:6.0.1_0": "Saṁyutta Nikāya 52 ",
  "sn52:6.0.2_0": "1. Rahogatavagga ",
  "sn52:6.0.3_0": "6. Tatiyakaṇḍakīsutta ",
  "sn52:6.1.1_0": "Sāketanidānaṁ. ",
  "sn52:6.1.2_0": "Ekamantaṁ nisinno kho āyasmā sāriputto āyasmantaṁ anuruddhaṁ etadavoca: ",
  "sn52:6.1.3_0": "“katamesaṁ āyasmā anuruddho dhammānaṁ bhāvitattā bahulīkatattā mahābhiññataṁ patto”ti? ",
  "sn52:6.1.4_0": "“Catunnaṁ khvāhaṁ, āvuso,",
  "sn52:6.1.4_1": "satipaṭṭhānānaṁ bhāvitattā bahulīkatattā mahābhiññataṁ patto.",
  "sn52:6.1.5_0": "Katamesaṁ catunnaṁ? ",
  "sn52:6.1.6_0": "Idhāhaṁ, āvuso,",
  "sn52:6.1.6_1": "kāye kāyānupassī viharāmi ātāpī sampajāno satimā,",
  "sn52:6.1.6_2": "vineyya loke abhijjhādomanassaṁ;",
  "sn52:6.1.7_0": "vedanāsu …pe… ",
  "sn52:6.1.8_0": "citte …pe… ",
  "sn52:6.1.9_0": "dhammesu dhammānupassī viharāmi ātāpī sampajāno satimā,",
  "sn52:6.1.9_1": "vineyya loke abhijjhādomanassaṁ—",
  "sn52:6.1.10_0": "imesaṁ khvāhaṁ, āvuso,",
  "sn52:6.1.10_1": "catunnaṁ satipaṭṭhānānaṁ bhāvitattā bahulīkatattā mahābhiññataṁ patto.",
  "sn52:6.1.11_0": "Imesañca panāhaṁ, āvuso,",
  "sn52:6.1.11_1": "catunnaṁ satipaṭṭhānānaṁ bhāvitattā bahulīkatattā sahassaṁ lokaṁ abhijānāmī”ti.",
  "sn52:6.1.12_0": "Chaṭṭhaṁ. ",
  "sn52:7.0.1_0": "Saṁyutta Nikāya 52 ",
  "sn52:7.0.2_0": "1. Rahogatavagga ",
  "sn52:7.0.3_0": "7. Taṇhākkhayasutta ",
  "sn52:7.1.1_0": "Sāvatthinidānaṁ. ",
  "sn52:7.1.2_0": "Tatra kho āyasmā anuruddho bhikkhū āmantesi: ",
  "sn52:7.1.3_0": "“āvuso bhikkhavo”ti. ",
  "sn52:7.1.4_0": "“Āvuso”ti kho te bhikkhū āyasmato anuruddhassa paccassosuṁ. ",
  "sn52:7.1.5_0": "Āyasmā anuruddho etadavoca: ",
  "sn52:7.2.1_0": "“Cattārome, āvuso,",
  "sn52:7.2.1_1": "satipaṭṭhānā bhāvitā bahulīkatā taṇhākkhayāya saṁvattanti.",
  "sn52:7.2.2_0": "Katame cattāro? ",
  "sn52:7.2.3_0": "Idhāvuso, bhikkhu kāye kāyānupassī viharati …pe… ",
  "sn52:7.2.4_0": "vedanāsu …pe… ",
  "sn52:7.2.5_0": "citte …pe… ",
  "sn52:7.2.6_0": "dhammesu dhammānupassī viharati ātāpī sampajāno satimā,",
  "sn52:7.2.6_1": "vineyya loke abhijjhādomanassaṁ—",
  "sn52:7.2.7_0": "ime kho, āvuso,",
  "sn52:7.2.7_1": "cattāro satipaṭṭhānā bhāvitā bahulīkatā taṇhākkhayāya saṁvattantī”ti.",
  "sn52:7.2.8_0": "Sattamaṁ. ",
  "sn52:8.0.1_0": "Saṁyutta Nikāya 52 ",
  "sn52:8.0.2_0": "1. Rahogatavagga ",
  "sn52:8.0.3_0": "8. Salaḷāgārasutta ",
  "sn52:8.1.1_0": "Ekaṁ samayaṁ āyasmā anuruddho sāvatthiyaṁ viharati salaḷāgāre. ",
  "sn52:8.1.2_0": "Tatra kho āyasmā anuruddho bhikkhū āmantesi …pe… etadavoca: ",
  "sn52:8.1.3_0": "“seyyathāpi, āvuso,",
  "sn52:8.1.3_1": "gaṅgā nadī pācīnaninnā pācīnapoṇā pācīnapabbhārā.",
  "sn52:8.1.4_0": "Atha mahājanakāyo āgaccheyya kudālapiṭakaṁ ādāya: ",
  "sn52:8.1.5_0": "‘mayaṁ imaṁ gaṅgānadiṁ pacchāninnaṁ karissāma pacchāpoṇaṁ pacchāpabbhāran’ti. ",
  "sn52:8.1.6_0": "Taṁ kiṁ maññathāvuso,",
  "sn52:8.1.6_1": "api nu so mahājanakāyo gaṅgānadiṁ pacchāninnaṁ kareyya pacchāpoṇaṁ pacchāpabbhāran”ti?",
  "sn52:8.1.7_0": "“No hetaṁ, āvuso”. ",
  "sn52:8.1.8_0": "“Taṁ kissa hetu”? ",
  "sn52:8.1.9_0": "“Gaṅgā, āvuso,",
  "sn52:8.1.9_1": "nadī pācīnaninnā pācīnapoṇā pācīnapabbhārā.",
  "sn52:8.1.10_0": "Sā na sukarā pacchāninnaṁ kātuṁ pacchāpoṇaṁ pacchāpabbhāraṁ. ",
  "sn52:8.1.11_0": "Yāvadeva ca pana so mahājanakāyo kilamathassa vighātassa bhāgī assā”ti. ",
  "sn52:8.2.1_0": "“Evameva kho, āvuso,",
  "sn52:8.2.1_1": "bhikkhuṁ cattāro satipaṭṭhāne bhāventaṁ cattāro satipaṭṭhāne bahulīkarontaṁ rājāno vā rājamahāmattā vā mittā vā amaccā vā ñātī vā sālohitā vā bhogehi abhihaṭṭhuṁ pavāreyyuṁ:",
  "sn52:8.2.2_0": "‘ehambho purisa, kiṁ te ime kāsāvā anudahanti? ",
  "sn52:8.2.3_0": "Kiṁ muṇḍo kapālamanusañcarasi? ",
  "sn52:8.2.4_0": "Ehi hīnāyāvattitvā bhoge ca bhuñjassu puññāni ca karohī’ti. ",
  "sn52:8.3.1_0": "So vata, āvuso,",
  "sn52:8.3.1_1": "bhikkhu cattāro satipaṭṭhāne bhāvento cattāro satipaṭṭhāne bahulīkaronto sikkhaṁ paccakkhāya hīnāyāvattissatīti—netaṁ ṭhānaṁ vijjati.",
  "sn52:8.3.2_0": "Taṁ kissa hetu? ",
  "sn52:8.3.3_0": "Yañhi taṁ, āvuso,",
  "sn52:8.3.3_1": "cittaṁ dīgharattaṁ vivekaninnaṁ vivekapoṇaṁ vivekapabbhāraṁ taṁ vata hīnāyāvattissatīti—netaṁ ṭhānaṁ vijjati.",
  "sn52:8.3.4_0": "Kathañcāvuso,",
  "sn52:8.3.4_1": "bhikkhu cattāro satipaṭṭhāne bhāveti,",
  "sn52:8.3.4_2": "cattāro satipaṭṭhāne bahulīkarotīti?",
  "sn52:8.3.5_0": "Idhāvuso, bhikkhu kāye kāyānupassī viharati …pe… ",
  "sn52:8.3.6_0": "vedanāsu …pe… ",
  "sn52:8.3.7_0": "citte …pe… ",
  "sn52:8.3.8_0": "dhammesu dhammānupassī viharati ātāpī sampajāno satimā,",
  "sn52:8.3.8_1": "vineyya loke abhijjhādomanassaṁ.",
  "sn52:8.3.9_0": "Evaṁ kho, āvuso,",
  "sn52:8.3.9_1": "bhikkhu cattāro satipaṭṭhāne bhāveti,",
  "sn52:8.3.9_2": "cattāro satipaṭṭhāne bahulīkarotī”ti.",
  "sn52:8.3.10_0": "Aṭṭhamaṁ. ",
  "sn52:9.0.1_0": "Saṁyutta Nikāya 52 ",
  "sn52:9.0.2_0": "1. Rahogatavagga ",
  "sn52:9.0.3_0": "9. Ambapālivanasutta ",
  "sn52:9.1.1_0": "Ekaṁ samayaṁ āyasmā ca anuruddho āyasmā ca sāriputto vesāliyaṁ viharanti ambapālivane. ",
  "sn52:9.1.2_0": "Atha kho āyasmā sāriputto sāyanhasamayaṁ paṭisallānā vuṭṭhito …pe… ekamantaṁ nisinno kho āyasmā sāriputto āyasmantaṁ anuruddhaṁ etadavoca: ",
  "sn52:9.2.1_0": "“Vippasannāni kho te, āvuso anuruddha, indriyāni,",
  "sn52:9.2.1_1": "parisuddho mukhavaṇṇo pariyodāto.",
  "sn52:9.2.2_0": "Katamenāyasmā anuruddho vihārena etarahi bahulaṁ viharatī”ti? ",
  "sn52:9.2.3_0": "“Catūsu khvāhaṁ, āvuso,",
  "sn52:9.2.3_1": "satipaṭṭhānesu suppatiṭṭhitacitto etarahi bahulaṁ viharāmi.",
  "sn52:9.2.4_0": "Katamesu catūsu? ",
  "sn52:9.2.5_0": "Idhāhaṁ, āvuso,",
  "sn52:9.2.5_1": "kāye kāyānupassī viharāmi ātāpī sampajāno satimā,",
  "sn52:9.2.5_2": "vineyya loke abhijjhādomanassaṁ;",
  "sn52:9.2.6_0": "vedanāsu …pe… ",
  "sn52:9.2.7_0": "citte …pe… ",
  "sn52:9.2.8_0": "dhammesu dhammānupassī viharāmi ātāpī sampajāno satimā,",
  "sn52:9.2.8_1": "vineyya loke abhijjhādomanassaṁ—",
  "sn52:9.2.9_0": "imesu khvāhaṁ, āvuso,",
  "sn52:9.2.9_1": "catūsu satipaṭṭhānesu suppatiṭṭhitacitto etarahi bahulaṁ viharāmi.",
  "sn52:9.2.10_0": "Yo so, āvuso,",
  "sn52:9.2.10_1": "bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto,",
  "sn52:9.2.10_2": "so imesu catūsu satipaṭṭhānesu suppatiṭṭhitacitto bahulaṁ viharatī”ti.",
  "sn52:9.3.1_0": "“Lābhā vata no, āvuso, suladdhaṁ vata no, āvuso. ",
  "sn52:9.3.2_0": "Ye mayaṁ āyasmato anuruddhassa sammukhāva assumha āsabhiṁ vācaṁ bhāsamānassā”ti. ",
  "sn52:9.3.3_0": "Navamaṁ. ",
  "sn52:10.0.1_0": "Saṁyutta Nikāya 52 ",
  "sn52:10.0.2_0": "1. Rahogatavagga ",
  "sn52:10.0.3_0": "10. Bāḷhagilānasutta ",
  "sn52:10.1.1_0": "Ekaṁ samayaṁ āyasmā anuruddho sāvatthiyaṁ viharati andhavanasmiṁ ābādhiko dukkhito bāḷhagilāno. ",
  "sn52:10.1.2_0": "Atha kho sambahulā bhikkhū yenāyasmā anuruddho tenupasaṅkamiṁsu;",
  "sn52:10.1.2_1": "upasaṅkamitvā āyasmantaṁ anuruddhaṁ etadavocuṁ:",
  "sn52:10.2.1_0": "“Katamenāyasmato anuruddhassa vihārena viharato uppannā sārīrikā dukkhā vedanā cittaṁ na pariyādāya tiṭṭhantī”ti? ",
  "sn52:10.2.2_0": "“Catūsu kho me, āvuso,",
  "sn52:10.2.2_1": "satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṁ na pariyādāya tiṭṭhanti.",
  "sn52:10.2.3_0": "Katamesu catūsu? ",
  "sn52:10.2.4_0": "Idhāhaṁ, āvuso, kāye kāyānupassī viharāmi …pe… ",
  "sn52:10.2.5_0": "vedanāsu …pe… ",
  "sn52:10.2.6_0": "citte …pe… ",
  "sn52:10.2.7_0": "dhammesu dhammānupassī viharāmi ātāpī sampajāno satimā,",
  "sn52:10.2.7_1": "vineyya loke abhijjhādomanassaṁ—",
  "sn52:10.2.8_0": "imesu kho me, āvuso,",
  "sn52:10.2.8_1": "catūsu satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṁ na pariyādāya tiṭṭhantī”ti.",
  "sn52:10.2.9_0": "Dasamaṁ. ",
  "sn52:10.2.10_0": "Rahogatavaggo paṭhamo. ",
  "sn52:10.3.0_0": "Tassuddānaṁ",
  "sn52:10.3.1_0": "Rahogatena dve vuttā, ",
  "sn52:10.3.2_0": "sutanu kaṇḍakī tayo; ",
  "sn52:10.3.3_0": "Taṇhākkhayasalaḷāgāraṁ, ",
  "sn52:10.3.4_0": "ambapāli ca gilānanti. ",
  "sn52:11.0.1_0": "Saṁyutta Nikāya 52 ",
  "sn52:11.0.2_0": "2. Dutiyavagga ",
  "sn52:11.0.3_0": "11. Kappasahassasutta ",
  "sn52:11.1.1_0": "Ekaṁ samayaṁ āyasmā anuruddho sāvatthiyaṁ viharati jetavane anāthapiṇḍikassa ārāme. ",
  "sn52:11.1.2_0": "Atha kho sambahulā bhikkhū yenāyasmā anuruddho tenupasaṅkamiṁsu;",
  "sn52:11.1.2_1": "upasaṅkamitvā āyasmatā anuruddhena saddhiṁ …pe… ekamantaṁ nisinnā kho te bhikkhū āyasmantaṁ anuruddhaṁ etadavocuṁ:",
  "sn52:11.2.1_0": "“Katamesaṁ āyasmā anuruddho dhammānaṁ bhāvitattā bahulīkatattā mahābhiññataṁ patto”ti? ",
  "sn52:11.2.2_0": "“Catunnaṁ khvāhaṁ, āvuso,",
  "sn52:11.2.2_1": "satipaṭṭhānānaṁ bhāvitattā bahulīkatattā mahābhiññataṁ patto.",
  "sn52:11.2.3_0": "Katamesaṁ catunnaṁ? ",
  "sn52:11.2.4_0": "Idhāhaṁ, āvuso, kāye kāyānupassī viharāmi …pe… ",
  "sn52:11.2.5_0": "vedanāsu …pe… ",
  "sn52:11.2.6_0": "citte …pe… ",
  "sn52:11.2.7_0": "dhammesu dhammānupassī viharāmi ātāpī sampajāno satimā,",
  "sn52:11.2.7_1": "vineyya loke abhijjhādomanassaṁ—",
  "sn52:11.2.8_0": "imesaṁ khvāhaṁ, āvuso,",
  "sn52:11.2.8_1": "catunnaṁ satipaṭṭhānānaṁ bhāvitattā bahulīkatattā mahābhiññataṁ patto.",
  "sn52:11.2.9_0": "Imesañca panāhaṁ, āvuso,",
  "sn52:11.2.9_1": "catunnaṁ satipaṭṭhānānaṁ bhāvitattā bahulīkatattā kappasahassaṁ anussarāmī”ti.",
  "sn52:11.2.10_0": "Paṭhamaṁ. ",
  "sn52:12.0.1_0": "Saṁyutta Nikāya 52 ",
  "sn52:12.0.2_0": "2. Dutiyavagga ",
  "sn52:12.0.3_0": "12. Iddhividhasutta ",
  "sn52:12.1.1_0": "“Imesañca panāhaṁ, āvuso,",
  "sn52:12.1.1_1": "catunnaṁ satipaṭṭhānānaṁ bhāvitattā bahulīkatattā anekavihitaṁ iddhividhaṁ paccanubhomi—ekopi hutvā bahudhā homi …pe… yāva brahmalokāpi kāyena vasaṁ vattemī”ti.",
  "sn52:12.1.2_0": "Dutiyaṁ. ",
  "sn52:13.0.1_0": "Saṁyutta Nikāya 52 ",
  "sn52:13.0.2_0": "2. Dutiyavagga ",
  "sn52:13.0.3_0": "13. Dibbasotasutta ",
  "sn52:13.1.1_0": "“Imesañca panāhaṁ, āvuso,",
  "sn52:13.1.1_1": "catunnaṁ satipaṭṭhānānaṁ bhāvitattā bahulīkatattā dibbāya sotadhātuyā visuddhāya atikkantamānusikāya ubho sadde suṇāmi dibbe ca mānuse ca ye dūre santike cā”ti.",
  "sn52:13.1.2_0": "Tatiyaṁ. ",
  "sn52:14.0.1_0": "Saṁyutta Nikāya 52 ",
  "sn52:14.0.2_0": "2. Dutiyavagga ",
  "sn52:14.0.3_0": "14. Cetopariyasutta ",
  "sn52:14.1.1_0": "“Imesañca panāhaṁ, āvuso,",
  "sn52:14.1.1_1": "catunnaṁ satipaṭṭhānānaṁ bhāvitattā bahulīkatattā parasattānaṁ parapuggalānaṁ cetasā ceto paricca pajānāmi—",
  "sn52:14.1.2_0": "sarāgaṁ vā cittaṁ ‘sarāgaṁ cittan’ti pajānāmi …pe…",
  "sn52:14.1.3_0": "avimuttaṁ vā cittaṁ ‘avimuttaṁ cittan’ti pajānāmī”ti.",
  "sn52:14.1.4_0": "Catutthaṁ. ",
  "sn52:15.0.1_0": "Saṁyutta Nikāya 52 ",
  "sn52:15.0.2_0": "2. Dutiyavagga ",
  "sn52:15.0.3_0": "15. Ṭhānasutta ",
  "sn52:15.1.1_0": "“Imesañca panāhaṁ, āvuso,",
  "sn52:15.1.1_1": "catunnaṁ satipaṭṭhānānaṁ bhāvitattā bahulīkatattā ṭhānañca ṭhānato aṭṭhānañca aṭṭhānato yathābhūtaṁ pajānāmī”ti.",
  "sn52:15.1.2_0": "Pañcamaṁ. ",
  "sn52:16.0.1_0": "Saṁyutta Nikāya 52 ",
  "sn52:16.0.2_0": "2. Dutiyavagga ",
  "sn52:16.0.3_0": "16. Kammasamādānasutta ",
  "sn52:16.1.1_0": "“Imesañca panāhaṁ, āvuso,",
  "sn52:16.1.1_1": "catunnaṁ satipaṭṭhānānaṁ bhāvitattā bahulīkatattā atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāmī”ti.",
  "sn52:16.1.2_0": "Chaṭṭhaṁ. ",
  "sn52:17.0.1_0": "Saṁyutta Nikāya 52 ",
  "sn52:17.0.2_0": "2. Dutiyavagga ",
  "sn52:17.0.3_0": "17. Sabbatthagāminisutta ",
  "sn52:17.1.1_0": "“Imesañca panāhaṁ, āvuso,",
  "sn52:17.1.1_1": "catunnaṁ satipaṭṭhānānaṁ bhāvitattā bahulīkatattā sabbatthagāminippaṭipadaṁ yathābhūtaṁ pajānāmī”ti.",
  "sn52:17.1.2_0": "Sattamaṁ. ",
  "sn52:18.0.1_0": "Saṁyutta Nikāya 52 ",
  "sn52:18.0.2_0": "2. Dutiyavagga ",
  "sn52:18.0.3_0": "18. Nānādhātusutta ",
  "sn52:18.1.1_0": "“Imesañca panāhaṁ, āvuso,",
  "sn52:18.1.1_1": "catunnaṁ satipaṭṭhānānaṁ bhāvitattā bahulīkatattā anekadhātunānādhātulokaṁ yathābhūtaṁ pajānāmī”ti.",
  "sn52:18.1.2_0": "Aṭṭhamaṁ. ",
  "sn52:19.0.1_0": "Saṁyutta Nikāya 52 ",
  "sn52:19.0.2_0": "2. Dutiyavagga ",
  "sn52:19.0.3_0": "19. Nānādhimuttisutta ",
  "sn52:19.1.1_0": "“Imesañca panāhaṁ, āvuso,",
  "sn52:19.1.1_1": "catunnaṁ satipaṭṭhānānaṁ bhāvitattā bahulīkatattā sattānaṁ nānādhimuttikataṁ yathābhūtaṁ pajānāmī”ti.",
  "sn52:19.1.2_0": "Navamaṁ. ",
  "sn52:20.0.1_0": "Saṁyutta Nikāya 52 ",
  "sn52:20.0.2_0": "2. Dutiyavagga ",
  "sn52:20.0.3_0": "20. Indriyaparopariyattasutta ",
  "sn52:20.1.1_0": "“Imesañca panāhaṁ, āvuso,",
  "sn52:20.1.1_1": "catunnaṁ satipaṭṭhānānaṁ bhāvitattā bahulīkatattā parasattānaṁ parapuggalānaṁ indriyaparopariyattaṁ yathābhūtaṁ pajānāmī”ti.",
  "sn52:20.1.2_0": "Dasamaṁ. ",
  "sn52:21.0.1_0": "Saṁyutta Nikāya 52 ",
  "sn52:21.0.2_0": "2. Dutiyavagga ",
  "sn52:21.0.3_0": "21. Jhānādisutta ",
  "sn52:21.1.1_0": "“Imesañca panāhaṁ, āvuso,",
  "sn52:21.1.1_1": "catunnaṁ satipaṭṭhānānaṁ bhāvitattā bahulīkatattā jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ pajānāmī”ti.",
  "sn52:21.1.2_0": "Ekādasamaṁ. ",
  "sn52:22.0.1_0": "Saṁyutta Nikāya 52 ",
  "sn52:22.0.2_0": "2. Dutiyavagga ",
  "sn52:22.0.3_0": "22. Pubbenivāsasutta ",
  "sn52:22.1.1_0": "“Imesañca panāhaṁ, āvuso,",
  "sn52:22.1.1_1": "catunnaṁ satipaṭṭhānānaṁ bhāvitattā bahulīkatattā anekavihitaṁ pubbenivāsaṁ anussarāmi,",
  "sn52:22.1.1_2": "seyyathidaṁ—ekampi jātiṁ dvepi jātiyo …pe… iti sākāraṁ sauddesaṁ anekavihitaṁ pubbenivāsaṁ anussarāmī”ti.",
  "sn52:22.1.2_0": "Dvādasamaṁ. ",
  "sn52:23.0.1_0": "Saṁyutta Nikāya 52 ",
  "sn52:23.0.2_0": "2. Dutiyavagga ",
  "sn52:23.0.3_0": "23. Dibbacakkhusutta ",
  "sn52:23.1.1_0": "“Imesañca panāhaṁ, āvuso,",
  "sn52:23.1.1_1": "catunnaṁ satipaṭṭhānānaṁ bhāvitattā bahulīkatattā dibbena cakkhunā visuddhena atikkantamānusakena satte passāmi cavamāne upapajjamāne …pe… iti dibbena cakkhunā visuddhena atikkantamānusakena yathākammūpage satte pajānāmī”ti.",
  "sn52:23.1.2_0": "Terasamaṁ. ",
  "sn52:24.0.1_0": "Saṁyutta Nikāya 52 ",
  "sn52:24.0.2_0": "2. Dutiyavagga ",
  "sn52:24.0.3_0": "24. Āsavakkhayasutta ",
  "sn52:24.1.1_0": "“Imesañca panāhaṁ, āvuso,",
  "sn52:24.1.1_1": "catunnaṁ satipaṭṭhānānaṁ bhāvitattā bahulīkatattā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmī”ti.",
  "sn52:24.1.2_0": "Cuddasamaṁ. ",
  "sn52:24.1.3_0": "Dutiyo vaggo. ",
  "sn52:24.2.0_0": "Tassuddānaṁ",
  "sn52:24.2.1_0": "Mahābhiññaṁ iddhi dibbaṁ, ",
  "sn52:24.2.2_0": "Cetopariyaṁ ṭhānaṁ kammaṁ; ",
  "sn52:24.2.3_0": "Sabbatthadhātudhimutti, ",
  "sn52:24.2.4_0": "Indriyaṁ jhānaṁ tisso vijjāti. ",
  "sn52:24.2.5_0": "Anuruddhasaṁyuttaṁ aṭṭhamaṁ. "
}