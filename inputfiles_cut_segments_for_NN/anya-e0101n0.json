{
  "anya-e0101n0:0_0": " Namo tassa bhagavato arahato sammāsambuddhassa",
  "anya-e0101n0:1_0": "Visuddhimaggo",
  "anya-e0101n0:2_0": "(Paṭhamo bhāgo)",
  "anya-e0101n0:3_0": "Nidānādikathā",
  "anya-e0101n0:4_0": "1.",
  "anya-e0101n0:5_0": "Sīlepatiṭṭhāya naro sapañño, cittaṁ paññañca bhāvayaṁ;",
  "anya-e0101n0:6_0": "Ātāpī nipako bhikkhu, so imaṁ vijaṭaye jaṭanti. (saṁ. ni. 1.23);",
  "anya-e0101n0:7_0": "Iti hidaṁ vuttaṁ, kasmā panetaṁ vuttaṁ,",
  "anya-e0101n0:7_1": "bhagavantaṁ kira sāvatthiyaṁ viharantaṁ rattibhāge aññataro devaputto upasaṅkamitvā attano saṁsayasamugghāṭatthaṁ –",
  "anya-e0101n0:8_0": "Antojaṭā bahijaṭā, jaṭāya jaṭitā pajā;",
  "anya-e0101n0:9_0": "Taṁ taṁ gotama pucchāmi, ko imaṁ vijaṭaye jaṭanti. (saṁ. ni. 1.23) –",
  "anya-e0101n0:10_0": "Imaṁ pañhaṁ pucchi.",
  "anya-e0101n0:10_1": "Tassāyaṁ saṅkhepattho – jaṭāti taṇhāya jāliniyā etaṁ adhivacanaṁ.",
  "anya-e0101n0:10_2": "Sā hi rūpādīsu ārammaṇesu heṭṭhupariyavasena punappunaṁ uppajjanato saṁsibbanaṭṭhena veḷugumbādīnaṁ sākhājālasaṅkhātā jaṭā viyāti jaṭā,",
  "anya-e0101n0:10_3": "sā panesā sakaparikkhāraparaparikkhāresu sakaattabhāvaparaattabhāvesu ajjhattikāyatanabāhirāyatanesu ca uppajjanato antojaṭā bahijaṭāti vuccati.",
  "anya-e0101n0:10_4": "Tāya evaṁ uppajjamānāya jaṭāya jaṭitā pajā.",
  "anya-e0101n0:10_5": "Yathā nāma veḷugumbajaṭādīhi veḷuādayo,",
  "anya-e0101n0:10_6": "evaṁ tāya taṇhājaṭāya sabbāpi ayaṁ sattanikāyasaṅkhātā pajā jaṭitā vinaddhā, saṁsibbitāti attho. Yasmā ca evaṁ jaṭitā.",
  "anya-e0101n0:10_7": "Taṁ taṁ gotama pucchāmīti tasmā taṁ pucchāmi.",
  "anya-e0101n0:10_8": "Gotamāti bhagavantaṁ gottena ālapati.",
  "anya-e0101n0:10_9": "Ko imaṁ vijaṭaye jaṭanti imaṁ evaṁ tedhātukaṁ jaṭetvā ṭhitaṁ jaṭaṁ ko vijaṭeyya,",
  "anya-e0101n0:10_10": "vijaṭetuṁ ko samatthoti pucchati.",
  "anya-e0101n0:11_0": "Evaṁ puṭṭho panassa sabbadhammesu appaṭihatañāṇacāro devadevo sakkānaṁ atisakko brahmānaṁ atibrahmā catuvesārajjavisārado dasabaladharo anāvaraṇañāṇo samantacakkhu bhagavā tamatthaṁ vissajjento –",
  "anya-e0101n0:12_0": "Sīle patiṭṭhāya naro sapañño, cittaṁ paññañca bhāvayaṁ;",
  "anya-e0101n0:13_0": "Ātāpī nipako bhikkhu, so imaṁ vijaṭaye jaṭanti. –",
  "anya-e0101n0:14_0": "Imaṁ gāthamāha.",
  "anya-e0101n0:15_0": "2.",
  "anya-e0101n0:16_0": " Imissā dāni gāthāya, kathitāya mahesinā;",
  "anya-e0101n0:17_0": "Vaṇṇayanto yathābhūtaṁ, atthaṁ sīlādibhedanaṁ.",
  "anya-e0101n0:18_0": "Sudullabhaṁ labhitvāna, pabbajjaṁ jinasāsane;",
  "anya-e0101n0:19_0": "Sīlādisaṅgahaṁ khemaṁ, ujuṁ maggaṁ visuddhiyā.",
  "anya-e0101n0:20_0": "Yathābhūtaṁ ajānantā, suddhikāmāpi ye idha;",
  "anya-e0101n0:21_0": "Visuddhiṁ nādhigacchanti, vāyamantāpi yogino.",
  "anya-e0101n0:22_0": "Tesaṁ pāmojjakaraṇaṁ, suvisuddhavinicchayaṁ;",
  "anya-e0101n0:23_0": "Mahāvihāravāsīnaṁ, desanānayanissitaṁ.",
  "anya-e0101n0:24_0": "Visuddhimaggaṁ bhāsissaṁ, taṁ me sakkacca bhāsato;",
  "anya-e0101n0:25_0": "Visuddhikāmā sabbepi, nisāmayatha sādhavoti.",
  "anya-e0101n0:26_0": "3.",
  "anya-e0101n0:26_1": "Tattha visuddhīti sabbamalavirahitaṁ accantaparisuddhaṁ nibbānaṁ veditabbaṁ.",
  "anya-e0101n0:26_2": "Tassā visuddhiyā maggoti visuddhimaggo. Maggoti adhigamūpāyo vuccati.",
  "anya-e0101n0:26_3": "Taṁ visuddhimaggaṁ bhāsissāmīti attho.",
  "anya-e0101n0:27_0": "So panāyaṁ visuddhimaggo katthaci vipassanāmattavaseneva desito. Yathāha –",
  "anya-e0101n0:28_0": "‘‘Sabbe saṅkhārā aniccāti, yadā paññāya passati;",
  "anya-e0101n0:29_0": "Atha nibbindati dukkhe, esa maggo visuddhiyā’’ti. (dha. pa. 277);",
  "anya-e0101n0:30_0": "Katthaci jhānapaññāvasena. Yathāha –",
  "anya-e0101n0:31_0": "‘‘Yamhi jhānañca paññā ca, sa ve nibbānasantike’’ti. (dha. pa. 372);",
  "anya-e0101n0:32_0": "Katthaci kammādivasena. Yathāha –",
  "anya-e0101n0:33_0": "‘‘Kammaṁ vijjā ca dhammo ca, sīlaṁ jīvitamuttamaṁ;",
  "anya-e0101n0:34_0": "Etena maccā sujjhanti, na gottena dhanena vā’’ti. (ma. ni. 3.387; saṁ. ni. 1.48);",
  "anya-e0101n0:35_0": "Katthaci sīlādivasena. Yathāha –",
  "anya-e0101n0:36_0": "‘‘Sabbadā sīlasampanno, paññavā susamāhito;",
  "anya-e0101n0:37_0": "Āraddhavīriyo pahitatto, oghaṁ tarati duttara’’nti. (saṁ. ni. 1.96);",
  "anya-e0101n0:38_0": "Katthaci satipaṭṭhānādivasena. Yathāha –",
  "anya-e0101n0:39_0": "‘‘Ekāyano ayaṁ, bhikkhave,",
  "anya-e0101n0:39_1": "maggo sattānaṁ visuddhiyā…pe… nibbānassa sacchikiriyāya,",
  "anya-e0101n0:39_2": "yadidaṁ cattāro satipaṭṭhānā’’ti (dī. ni. 2.373).",
  "anya-e0101n0:40_0": "Sammappadhānādīsupi eseva nayo.",
  "anya-e0101n0:40_1": "Imasmiṁ pana pañhābyākaraṇe sīlādivasena desito.",
  "anya-e0101n0:41_0": "4.",
  "anya-e0101n0:41_1": "Tatrāyaṁ saṅkhepavaṇṇanā – sīle patiṭṭhāyāti sīle ṭhatvā,",
  "anya-e0101n0:41_2": "sīlaṁ paripūrayamānoyeva cettha sīle ṭhitoti vuccati.",
  "anya-e0101n0:41_3": "Tasmā sīlaparipūraṇena sīle patiṭṭhahitvāti ayamettha attho. Naroti satto.",
  "anya-e0101n0:41_4": "Sapaññoti kammajatihetukapaṭisandhipaññāya paññavā.",
  "anya-e0101n0:41_5": "Cittaṁ paññañca bhāvayanti samādhiñceva vipassanañca bhāvayamāno,",
  "anya-e0101n0:41_6": "cittasīsena hettha samādhi niddiṭṭho. Paññānāmena ca vipassanāti. Ātāpīti vīriyavā.",
  "anya-e0101n0:41_7": "Vīriyañhi kilesānaṁ ātāpanaparitāpanaṭṭhena ātāpoti vuccati. Tadassa atthīti ātāpī.",
  "anya-e0101n0:41_8": "Nipakoti nepakkaṁ vuccati paññā, tāya samannāgatoti attho.",
  "anya-e0101n0:41_9": "Iminā padena pārihārikapaññaṁ dasseti.",
  "anya-e0101n0:41_10": "Imasmiñhi pañhābyākaraṇe tikkhattuṁ paññā āgatā. Tattha paṭhamā jātipaññā, dutiyā vipassanāpaññā,",
  "anya-e0101n0:41_11": "tatiyā sabbakiccapariṇāyikā pārihārikapaññā.",
  "anya-e0101n0:41_12": "Saṁsāre bhayaṁ ikkhatīti bhikkhu.",
  "anya-e0101n0:41_13": "So imaṁ vijaṭaye jaṭanti so iminā ca sīlena iminā ca cittasīsena niddiṭṭhasamādhinā imāya ca tividhāya paññāya iminā ca ātāpenāti chahi dhammehi samannāgato bhikkhu.",
  "anya-e0101n0:41_14": "Seyyathāpi nāma puriso pathaviyaṁ patiṭṭhāya sunisitaṁ satthaṁ ukkhipitvā mahantaṁ veḷugumbaṁ vijaṭeyya,",
  "anya-e0101n0:41_15": "evameva sīlapathaviyaṁ patiṭṭhāya samādhisilāyaṁ sunisitaṁ vipassanāpaññāsatthaṁ vīriyabalapaggahitena pārihārikapaññāhatthena ukkhipitvā sabbampi taṁ attano santāne patitaṁ taṇhājaṭaṁ vijaṭeyya sañchindeyya sampadāleyya.",
  "anya-e0101n0:41_16": "Maggakkhaṇe panesa taṁ jaṭaṁ vijaṭeti nāma.",
  "anya-e0101n0:41_17": "Phalakkhaṇe vijaṭitajaṭo sadevakassa lokassa aggadakkhiṇeyyo hoti. Tenāha bhagavā –",
  "anya-e0101n0:42_0": "‘‘Sīle patiṭṭhāya naro sapañño, cittaṁ paññañca bhāvayaṁ;",
  "anya-e0101n0:43_0": "Ātāpī nipako bhikkhu, so imaṁ vijaṭaye jaṭa’’nti. (saṁ. ni. 1.23);",
  "anya-e0101n0:44_0": "5.",
  "anya-e0101n0:44_1": "Tatrāyaṁ yāya paññāya sapaññoti vutto, tatrāssa karaṇīyaṁ natthi.",
  "anya-e0101n0:44_2": "Purimakammānubhāveneva hissa sā siddhā.",
  "anya-e0101n0:44_3": "Ātāpī nipakoti ettha vuttavīriyavasena pana tena sātaccakārinā paññāvasena ca sampajānakārinā hutvā sīle patiṭṭhāya cittapaññāvasena vuttā samathavipassanā bhāvetabbāti imamatra bhagavā sīlasamādhipaññāmukhena visuddhimaggaṁ dasseti.",
  "anya-e0101n0:45_0": "Ettāvatā hi tisso sikkhā, tividhakalyāṇaṁ sāsanaṁ, tevijjatādīnaṁ upanissayo,",
  "anya-e0101n0:45_1": "antadvayavajjanamajjhimapaṭipattisevanāni, apāyādisamatikkamanupāyo, tīhākārehi kilesappahānaṁ, vītikkamādīnaṁ paṭipakkho, saṁkilesattayavisodhanaṁ,",
  "anya-e0101n0:45_2": "sotāpannādibhāvassa ca kāraṇaṁ pakāsitaṁ hoti.",
  "anya-e0101n0:46_0": "Kathaṁ?",
  "anya-e0101n0:46_1": "Ettha hi sīlena adhisīlasikkhā pakāsitā hoti, samādhinā adhicittasikkhā, paññāya adhipaññāsikkhā.",
  "anya-e0101n0:47_0": "Sīlena ca sāsanassa ādikalyāṇatā pakāsitā hoti.",
  "anya-e0101n0:47_1": "‘‘Ko cādi kusalānaṁ dhammānaṁ, sīlañca suvisuddha’’nti (saṁ. ni. 5.369) hi vacanato,",
  "anya-e0101n0:47_2": "‘‘sabbapāpassa akaraṇa’’nti (dī. ni.",
  "anya-e0101n0:47_3": "2.90) ādivacanato ca sīlaṁ sāsanassa ādi, tañca kalyāṇaṁ, avippaṭisārādiguṇāvahattā.",
  "anya-e0101n0:47_4": "Samādhinā majjhekalyāṇatā pakāsitā hoti.",
  "anya-e0101n0:47_5": "‘‘Kusalassa upasampadā’’ti (dī. ni.",
  "anya-e0101n0:47_6": "2.90) ādivacanato hi samādhi sāsanassa majjhe, so ca kalyāṇo, iddhividhādiguṇāvahattā.",
  "anya-e0101n0:47_7": "Paññāya sāsanassa pariyosānakalyāṇatā pakāsitā hoti. ‘‘Sacittapariyodāpanaṁ,",
  "anya-e0101n0:47_8": "etaṁ buddhāna sāsana’’nti (dī. ni. 2.90) hi vacanato,",
  "anya-e0101n0:47_9": "paññuttarato ca paññā sāsanassa pariyosānaṁ, sā ca kalyāṇaṁ,",
  "anya-e0101n0:47_10": "iṭṭhāniṭṭhesu tādibhāvāvahanato.",
  "anya-e0101n0:48_0": "‘‘Selo yathā ekaghano, vātena na samīrati;",
  "anya-e0101n0:49_0": "Evaṁ nindāpasaṁsāsu, na samiñjanti paṇḍitā’’ti. (dha. pa. 81); –",
  "anya-e0101n0:50_0": "Hi vuttaṁ.",
  "anya-e0101n0:51_0": "Tathā sīlena tevijjatāya upanissayo pakāsito hoti.",
  "anya-e0101n0:51_1": "Sīlasampattiñhi nissāya tisso vijjā pāpuṇāti, na tato paraṁ.",
  "anya-e0101n0:51_2": "Samādhinā chaḷabhiññatāya upanissayo pakāsito hoti.",
  "anya-e0101n0:51_3": "Samādhisampadañhi nissāya cha abhiññā pāpuṇāti, na tato paraṁ.",
  "anya-e0101n0:51_4": "Paññāya paṭisambhidāpabhedassa upanissayo pakāsito hoti.",
  "anya-e0101n0:51_5": "Paññāsampattiñhi nissāya catasso paṭisambhidā pāpuṇāti, na aññena kāraṇena.",
  "anya-e0101n0:52_0": "Sīlena ca kāmasukhallikānuyogasaṅkhātassa antassa vajjanaṁ pakāsitaṁ hoti,",
  "anya-e0101n0:52_1": "samādhinā attakilamathānuyogasaṅkhātassa.",
  "anya-e0101n0:52_2": "Paññāya majjhimāya paṭipattiyā sevanaṁ pakāsitaṁ hoti.",
  "anya-e0101n0:53_0": "Tathā sīlena apāyasamatikkamanupāyo pakāsito hoti,",
  "anya-e0101n0:53_1": "samādhinā kāmadhātusamatikkamanupāyo,",
  "anya-e0101n0:53_2": "paññāya sabbabhavasamatikkamanupāyo.",
  "anya-e0101n0:54_0": "Sīlena ca tadaṅgappahānavasena kilesappahānaṁ pakāsitaṁ hoti,",
  "anya-e0101n0:54_1": "samādhinā vikkhambhanappahānavasena,",
  "anya-e0101n0:54_2": "paññāya samucchedappahānavasena.",
  "anya-e0101n0:55_0": "Tathā sīlena kilesānaṁ vītikkamapaṭipakkho pakāsito hoti,",
  "anya-e0101n0:55_1": "samādhinā pariyuṭṭhānapaṭipakkho, paññāya anusayapaṭipakkho.",
  "anya-e0101n0:56_0": "Sīlena ca duccaritasaṁkilesavisodhanaṁ pakāsitaṁ hoti,",
  "anya-e0101n0:56_1": "samādhinā taṇhāsaṁkilesavisodhanaṁ,",
  "anya-e0101n0:56_2": "paññāya diṭṭhisaṁkilesavisodhanaṁ.",
  "anya-e0101n0:57_0": "Tathā sīlena sotāpannasakadāgāmibhāvassa kāraṇaṁ pakāsitaṁ hoti, samādhinā anāgāmibhāvassa, paññāya arahattassa.",
  "anya-e0101n0:57_1": "Sotāpanno hi ‘‘sīlesu paripūrakārī’’ti (a. ni. 3.87) vutto, tathā sakadāgāmī.",
  "anya-e0101n0:57_2": "Anāgāmī pana ‘‘samādhismiṁ paripūrakārī’’ti (a. ni. 3.87).",
  "anya-e0101n0:57_3": "Arahā pana ‘‘paññāya paripūrakārī’’ti (a. ni. 3.87).",
  "anya-e0101n0:58_0": "Evaṁ ettāvatā tisso sikkhā, tividhakalyāṇaṁ sāsanaṁ, tevijjatādīnaṁ upanissayo,",
  "anya-e0101n0:58_1": "antadvayavajjanamajjhimapaṭipattisevanāni, apāyādisamatikkamanupāyo, tīhākārehi kilesappahānaṁ, vītikkamādīnaṁ paṭipakkho, saṁkilesattayavisodhanaṁ,",
  "anya-e0101n0:58_2": "sotāpannādibhāvassa ca kāraṇanti ime nava,",
  "anya-e0101n0:58_3": "aññe ca evarūpā guṇattikā pakāsitā hontīti."
}