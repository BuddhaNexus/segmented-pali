{
  "tika-vin07t44:0_0": "Khandhakapucchāvāro",
  "tika-vin07t44:1_0": "Pucchāvissajjanāvaṇṇanā",
  "tika-vin07t44:2_0": "320.Upasampadakkhandhakanti pabbajjākhandhakaṁ (mahāva. 84). Saha niddesenāti saniddesaṁ. ‘‘Sanniddesa’’nti vā pāṭho, so evattho.",
  "tika-vin07t44:2_1": "Nidānena ca niddesena ca saddhinti ettha paññattiṭṭhānapuggalādippakāsakaṁ nidānavacanaṁ nidānaṁ nāma,",
  "tika-vin07t44:2_2": "tannidānaṁ paṭicca niddiṭṭhasikkhāpadāni niddeso nāma,",
  "tika-vin07t44:2_3": "tehi avayavabhūtehi sahitaṁ taṁsamudāyabhūtaṁ khandhakaṁ pucchāmīti attho.",
  "tika-vin07t44:2_4": "Uttamāni padānīti āpattipaññāpakāni vacanāni adhippetāni.",
  "tika-vin07t44:2_5": "Tesaṁ…pe… kati āpattiyo hontīti tehi vacanehi paññattā kati āpattikkhandhā hontīti attho.",
  "tika-vin07t44:2_6": "Nanu āpattiyo nāma puggalānaññeva honti, na padānaṁ,",
  "tika-vin07t44:2_7": "kasmā pana ‘‘samukkaṭṭhapadānaṁ kati āpattiyo’’ti sāmivasena niddeso katoti āha ‘‘yena yena hi padenā’’tiādi.",
  "tika-vin07t44:2_8": "Pāḷiyaṁ uposathantiādi uposathakkhandhakādīnaññeva (mahāva. 132 ādayo) gahaṇaṁ.",
  "tika-vin07t44:3_0": "Pucchāvissajjanāvaṇṇanā niṭṭhitā."
}