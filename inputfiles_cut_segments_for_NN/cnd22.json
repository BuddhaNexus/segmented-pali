{
  "cnd22:0.1_0": "Cūḷaniddesa",
  "cnd22:0.2_0": "Pārāyanavagganiddesa",
  "cnd22:0.3_0": "18. Pārāyanānugītigāthāniddesa",
  "cnd22:1.1_0": "**Pārāyanamanugāyissaṁ,**",
  "cnd22:1.2_0": "(iccāyasmā piṅgiyo)",
  "cnd22:1.3_0": "**Yathāddakkhi tathākkhāsi;**",
  "cnd22:1.4_0": "**Vimalo bhūrimedhaso,**",
  "cnd22:1.5_0": "**Nikkāmo nibbano nāgo;**",
  "cnd22:1.6_0": "**Kissa hetu musā bhaṇe. **",
  "cnd22:2.1_0": "**Pārāyanamanugāyissan**ti gītamanugāyissaṁ kathitamanukathayissaṁ bhaṇitamanubhaṇissaṁ lapitamanulapissaṁ bhāsitamanubhāsissanti—",
  "cnd22:2.2_0": "pārāyanamanugāyissaṁ.",
  "cnd22:2.3_0": "**Iccāyasmā piṅgiyo**ti.",
  "cnd22:2.4_0": "**Iccā**ti padasandhi …pe… padānupubbatāpetaṁ—",
  "cnd22:2.5_0": "iccāti.",
  "cnd22:2.6_0": "**Āyasmā**ti piyavacanaṁ garuvacanaṁ sagāravasappatissādhivacanametaṁ—",
  "cnd22:2.7_0": "āyasmāti.",
  "cnd22:2.8_0": "**Piṅgiyo**ti tassa therassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—",
  "cnd22:2.9_0": "iccāyasmā piṅgiyo.",
  "cnd22:3.1_0": "**Yathāddakkhi tathākkhāsī**ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesi.",
  "cnd22:3.2_0": "“Sabbe saṅkhārā aniccā”ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesi.",
  "cnd22:3.3_0": "“Sabbe saṅkhārā dukkhā”ti …pe…",
  "cnd22:3.4_0": "“sabbe dhammā anattā”ti …",
  "cnd22:3.5_0": "“yaṁ kiñci samudayadhammaṁ sabbaṁ taṁ nirodhadhamman”ti yathā addakkhi tathā akkhāsi ācikkhi desesi paññapesi",
  "cnd22:3.5_1": "paṭṭhapesi vivari vibhaji uttānīakāsi pakāsesīti—",
  "cnd22:3.6_0": "yathāddakkhi tathākkhāsi.",
  "cnd22:4.1_0": "**Vimalo bhūrimedhaso**ti.",
  "cnd22:4.2_0": "**Vimalo**ti rāgo malaṁ, doso malaṁ, moho malaṁ, kodho …",
  "cnd22:4.3_0": "upanāho …pe… sabbākusalābhisaṅkhārā malā.",
  "cnd22:4.4_0": "Te malā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd22:4.5_0": "Amalo buddho vimalo nimmalo malāpagato malavippahīno malavimutto sabbamalavītivatto.",
  "cnd22:4.6_0": "**Bhūri** vuccati pathavī.",
  "cnd22:4.7_0": "Bhagavā tāya pathavisamāya paññāya vipulāya vitthatāya samannāgato.",
  "cnd22:4.8_0": "Medhā vuccati paññā.",
  "cnd22:4.9_0": "Yā paññā pajānanā …pe… amoho dhammavicayo sammādiṭṭhi.",
  "cnd22:4.10_0": "Bhagavā imāya medhāya paññāya upeto samupeto upāgato samupāgato upapanno samupapanno samannāgato,",
  "cnd22:4.10_1": "tasmā buddho sumedhasoti—",
  "cnd22:4.11_0": "vimalo bhūrimedhaso.",
  "cnd22:5.1_0": "**Nikkāmo nibbano nāgo**ti.",
  "cnd22:5.2_0": "**Kāmā**ti uddānato dve kāmā—",
  "cnd22:5.3_0": "vatthukāmā ca kilesakāmā ca …pe…",
  "cnd22:5.4_0": "ime vuccanti vatthukāmā …pe…",
  "cnd22:5.5_0": "ime vuccanti kilesakāmā.",
  "cnd22:5.6_0": "Buddhassa bhagavato vatthukāmā pariññātā kilesakāmā pahīnā vatthukāmānaṁ pariññātattā kilesakāmānaṁ pahīnattā.",
  "cnd22:5.7_0": "Bhagavā na kāme kāmeti na kāme icchati na kāme pattheti na kāme piheti na kāme abhijappati.",
  "cnd22:5.8_0": "Ye kāme kāmenti kāme icchanti kāme patthenti kāme pihenti kāme abhijappanti te kāmakāmino rāgarāgino saññasaññino.",
  "cnd22:5.9_0": "Bhagavā na kāme kāmeti na kāme icchati na kāme pattheti na kāme piheti na kāme abhijappati.",
  "cnd22:5.10_0": "Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo",
  "cnd22:5.10_1": "cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī",
  "cnd22:5.10_2": "brahmabhūtena attanā viharatīti—",
  "cnd22:5.11_0": "nikkāmo.",
  "cnd22:6.1_0": "**Nibbano**ti rāgo vanaṁ, doso vanaṁ, moho vanaṁ, kodho vanaṁ, upanāho vanaṁ …pe…",
  "cnd22:6.2_0": "sabbākusalābhisaṅkhārā vanā.",
  "cnd22:6.3_0": "Te vanā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd22:6.4_0": "Tasmā buddho avano vivano nibbano vanāpagato vanavippahīno vanavimutto sabbavanavītivattoti—",
  "cnd22:6.5_0": "nibbano.",
  "cnd22:6.6_0": "**Nāgo**ti nāgo;",
  "cnd22:6.7_0": "bhagavā āguṁ na karotīti nāgo,",
  "cnd22:6.7_1": "na gacchatīti nāgo,",
  "cnd22:6.7_2": "na āgacchatīti nāgo …pe…",
  "cnd22:6.7_3": "evaṁ bhagavā na āgacchatīti nāgoti—",
  "cnd22:6.8_0": "nikkāmo nibbano nāgo.",
  "cnd22:7.1_0": "**Kissa hetu musā bhaṇe**ti.",
  "cnd22:7.2_0": "**Kissa hetū**ti kissa hetu kiṁhetu kiṅkāraṇā kiṁnidānā kiṁpaccayāti—",
  "cnd22:7.3_0": "kissa hetu.",
  "cnd22:7.4_0": "**Musā bhaṇe**ti musā bhaṇeyya katheyya dīpeyya vohareyya;",
  "cnd22:7.5_0": "**musā bhaṇe**ti mosavajjaṁ bhaṇeyya, musāvādaṁ bhaṇeyya, anariyavādaṁ bhaṇeyya.",
  "cnd22:7.6_0": "Idhekacco sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—",
  "cnd22:7.7_0": "“ehambho purisa, yaṁ jānāsi taṁ vadehī”ti,",
  "cnd22:7.8_0": "so ajānaṁ vā āha—“jānāmī”ti,",
  "cnd22:7.9_0": "jānaṁ vā āha—“na jānāmī”ti,",
  "cnd22:7.10_0": "apassaṁ vā āha—“passāmī”ti,",
  "cnd22:7.11_0": "passaṁ vā āha—“na passāmī”ti.",
  "cnd22:7.12_0": "Iti attahetu vā parahetu vā āmisakiñcikkhahetu vā sampajānamusā bhāsati, idaṁ vuccati mosavajjaṁ.",
  "cnd22:8.1_0": "Api ca tīhākārehi musāvādo hoti.",
  "cnd22:8.2_0": "Pubbevassa hoti—",
  "cnd22:8.3_0": "“musā bhaṇissan”ti, bhaṇantassa hoti—",
  "cnd22:8.4_0": "“musā bhaṇāmī”ti, bhaṇitassa hoti—",
  "cnd22:8.5_0": "“musā mayā bhaṇitan”ti—",
  "cnd22:8.6_0": "imehi tīhākārehi musāvādo hoti.",
  "cnd22:8.7_0": "Api ca catūhākārehi musāvādo hoti.",
  "cnd22:8.8_0": "Pubbevassa hoti—",
  "cnd22:8.9_0": "“musā bhaṇissan”ti, bhaṇantassa hoti—",
  "cnd22:8.10_0": "“musā bhaṇāmī”ti, bhaṇitassa hoti—",
  "cnd22:8.11_0": "“musā mayā bhaṇitan”ti, vinidhāya diṭṭhiṁ—",
  "cnd22:8.12_0": "imehi catūhākārehi musāvādo hoti.",
  "cnd22:8.13_0": "Api ca pañcahākārehi …pe…",
  "cnd22:8.14_0": "chahākārehi …",
  "cnd22:8.15_0": "sattahākārehi …",
  "cnd22:8.16_0": "aṭṭhahākārehi musāvādo hoti.",
  "cnd22:8.17_0": "Pubbevassa hoti—",
  "cnd22:8.18_0": "“musā bhaṇissan”ti, bhaṇantassa hoti—",
  "cnd22:8.19_0": "“musā bhaṇāmī”ti, bhaṇitassa hoti—",
  "cnd22:8.20_0": "“musā mayā bhaṇitan”ti,",
  "cnd22:8.20_1": "vinidhāya diṭṭhiṁ,",
  "cnd22:8.20_2": "vinidhāya khantiṁ,",
  "cnd22:8.20_3": "vinidhāya ruciṁ,",
  "cnd22:8.20_4": "vinidhāya saññaṁ,",
  "cnd22:8.20_5": "vinidhāya bhāvaṁ—",
  "cnd22:8.21_0": "imehi aṭṭhahākārehi musāvādo hoti mosavajjaṁ.",
  "cnd22:8.22_0": "Kissa hetu musā bhaṇeyya katheyya dīpeyya vohareyyāti—",
  "cnd22:8.23_0": "kissa hetu musā bhaṇe.",
  "cnd22:8.24_0": "Tenāha thero piṅgiyo—",
  "cnd22:9.1_0": "“Pārāyanamanugāyissaṁ,",
  "cnd22:9.2_0": "(iccāyasmā piṅgiyo)",
  "cnd22:9.3_0": "Yathāddakkhi tathākkhāsi;",
  "cnd22:9.4_0": "Vimalo bhūrimedhaso,",
  "cnd22:9.5_0": "Nikkāmo nibbano nāgo;",
  "cnd22:9.6_0": "Kissa hetu musā bhaṇe”ti.",
  "cnd22:10.1_0": "**Pahīnamalamohassa,**",
  "cnd22:10.2_0": "**mānamakkhappahāyino;**",
  "cnd22:10.3_0": "**Handāhaṁ kittayissāmi,**",
  "cnd22:10.4_0": "**giraṁ vaṇṇūpasañhitaṁ. **",
  "cnd22:11.1_0": "**Pahīnamalamohassā**ti.",
  "cnd22:11.2_0": "**Malan**ti rāgo malaṁ,",
  "cnd22:11.2_1": "doso malaṁ,",
  "cnd22:11.2_2": "moho malaṁ,",
  "cnd22:11.2_3": "māno malaṁ,",
  "cnd22:11.2_4": "diṭṭhi malaṁ,",
  "cnd22:11.2_5": "kileso malaṁ,",
  "cnd22:11.2_6": "sabbaduccaritaṁ malaṁ,",
  "cnd22:11.2_7": "sabbabhavagāmikammaṁ malaṁ.",
  "cnd22:12.1_0": "**Moho**ti yaṁ dukkhe aññāṇaṁ …pe… avijjālaṅgī moho akusalamūlaṁ.",
  "cnd22:12.2_0": "Ayaṁ vuccati moho.",
  "cnd22:12.3_0": "Malañca moho ca buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd22:12.4_0": "Tasmā buddho pahīnamalamohoti—",
  "cnd22:12.5_0": "pahīnamalamohassa.",
  "cnd22:13.1_0": "**Mānamakkhappahāyino**ti.",
  "cnd22:13.2_0": "**Māno**ti ekavidhena māno—",
  "cnd22:13.3_0": "yā cittassa unnati.",
  "cnd22:13.4_0": "Duvidhena māno—",
  "cnd22:13.5_0": "attukkaṁsanamāno,",
  "cnd22:13.6_0": "paravambhanamāno.",
  "cnd22:13.7_0": "Tividhena māno—",
  "cnd22:13.8_0": "seyyohamasmīti māno,",
  "cnd22:13.9_0": "sadisohamasmīti māno,",
  "cnd22:13.10_0": "hīnohamasmīti māno.",
  "cnd22:13.11_0": "Catubbidhena māno—",
  "cnd22:13.12_0": "lābhena mānaṁ janeti,",
  "cnd22:13.13_0": "yasena mānaṁ janeti,",
  "cnd22:13.14_0": "pasaṁsāya mānaṁ janeti,",
  "cnd22:13.15_0": "sukhena mānaṁ janeti.",
  "cnd22:13.16_0": "Pañcavidhena māno—",
  "cnd22:13.17_0": "lābhimhi manāpikānaṁ rūpānanti mānaṁ janeti,",
  "cnd22:13.18_0": "lābhimhi manāpikānaṁ saddānaṁ …pe…",
  "cnd22:13.19_0": "gandhānaṁ …",
  "cnd22:13.20_0": "rasānaṁ …",
  "cnd22:13.21_0": "phoṭṭhabbānanti mānaṁ janeti.",
  "cnd22:13.22_0": "Chabbidhena māno—",
  "cnd22:13.23_0": "cakkhusampadāya mānaṁ janeti,",
  "cnd22:13.24_0": "sotasampadāya …pe…",
  "cnd22:13.25_0": "ghānasampadāya …",
  "cnd22:13.26_0": "jivhāsampadāya …",
  "cnd22:13.27_0": "kāyasampadāya …",
  "cnd22:13.28_0": "manosampadāya mānaṁ janeti.",
  "cnd22:13.29_0": "Sattavidhena māno—",
  "cnd22:13.30_0": "māno,",
  "cnd22:13.31_0": "atimāno,",
  "cnd22:13.32_0": "mānātimāno,",
  "cnd22:13.33_0": "omāno,",
  "cnd22:13.34_0": "avamāno,",
  "cnd22:13.35_0": "asmimāno,",
  "cnd22:13.36_0": "micchāmāno.",
  "cnd22:13.37_0": "Aṭṭhavidhena māno—",
  "cnd22:13.38_0": "lābhena mānaṁ janeti,",
  "cnd22:13.39_0": "alābhena omānaṁ janeti,",
  "cnd22:13.40_0": "yasena mānaṁ janeti,",
  "cnd22:13.41_0": "ayasena omānaṁ janeti,",
  "cnd22:13.42_0": "pasaṁsāya mānaṁ janeti,",
  "cnd22:13.43_0": "nindāya omānaṁ janeti,",
  "cnd22:13.44_0": "sukhena mānaṁ janeti,",
  "cnd22:13.45_0": "dukkhena omānaṁ janeti.",
  "cnd22:13.46_0": "Navavidhena māno—",
  "cnd22:13.47_0": "seyyassa seyyohamasmīti māno,",
  "cnd22:13.48_0": "seyyassa sadisohamasmīti māno,",
  "cnd22:13.49_0": "seyyassa hīnohamasmīti māno,",
  "cnd22:13.50_0": "sadisassa seyyohamasmīti māno,",
  "cnd22:13.51_0": "sadisassa sadisohamasmīti māno,",
  "cnd22:13.52_0": "sadisassa hīnohamasmīti māno,",
  "cnd22:13.53_0": "hīnassa seyyohamasmīti māno,",
  "cnd22:13.54_0": "hīnassa sadisohamasmīti māno,",
  "cnd22:13.55_0": "hīnassa hīnohamasmīti māno.",
  "cnd22:13.56_0": "Dasavidhena māno—",
  "cnd22:13.57_0": "idhekacco mānaṁ janeti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena",
  "cnd22:13.57_1": "vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā.",
  "cnd22:13.58_0": "Yo evarūpo māno maññanā maññitattaṁ unnati unnamo dhajo sampaggāho ketukamyatā cittassa—",
  "cnd22:13.59_0": "ayaṁ vuccati māno.",
  "cnd22:14.1_0": "**Makkho**ti yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ—",
  "cnd22:14.2_0": "ayaṁ vuccati makkho.",
  "cnd22:14.3_0": "Buddhassa bhagavato māno ca makkho ca pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd22:14.4_0": "Tasmā buddho mānamakkhappahāyīti—",
  "cnd22:14.5_0": "mānamakkhappahāyino.",
  "cnd22:15.1_0": "**Handāhaṁ kittayissāmi giraṁ vaṇṇūpasañhitan**ti.",
  "cnd22:15.2_0": "**Handāhan**ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—",
  "cnd22:15.3_0": "handāhanti.",
  "cnd22:15.4_0": "**Kittayissāmi giraṁ vaṇṇūpasañhitan**ti vaṇṇena upetaṁ samupetaṁ upāgataṁ samupāgataṁ upapannaṁ samupapannaṁ",
  "cnd22:15.4_1": "samannāgataṁ vācaṁ giraṁ byappathaṁ udīraṇaṁ kittayissāmi desessāmi paññapessāmi paṭṭhapessāmi vivarissāmi",
  "cnd22:15.4_2": "vibhajissāmi uttānīkarissāmi pakāsessāmīti—",
  "cnd22:15.5_0": "handāhaṁ kittayissāmi giraṁ vaṇṇūpasañhitaṁ.",
  "cnd22:15.6_0": "Tenāha thero piṅgiyo—",
  "cnd22:16.1_0": "“Pahīnamalamohassa,",
  "cnd22:16.2_0": "mānamakkhappahāyino;",
  "cnd22:16.3_0": "Handāhaṁ kittayissāmi,",
  "cnd22:16.4_0": "giraṁ vaṇṇūpasañhitan”ti.",
  "cnd22:17.1_0": "**Tamonudo buddho samantacakkhu,**",
  "cnd22:17.2_0": "**Lokantagū sabbabhavātivatto;**",
  "cnd22:17.3_0": "**Anāsavo sabbadukkhappahīno,**",
  "cnd22:17.4_0": "**Saccavhayo brahme upāsito me. **",
  "cnd22:18.1_0": "**Tamonudo buddho samantacakkhū**ti.",
  "cnd22:18.2_0": "**Tamonudo**ti rāgatamaṁ dosatamaṁ mohatamaṁ mānatamaṁ diṭṭhitamaṁ kilesatamaṁ duccaritatamaṁ andhakaraṇaṁ",
  "cnd22:18.2_1": "aññāṇakaraṇaṁ paññānirodhikaṁ vighātapakkhikaṁ anibbānasaṁvattanikaṁ nudi panudi pajahi vinodesi byantīakāsi",
  "cnd22:18.2_2": "anabhāvaṁ gamesi.",
  "cnd22:18.3_0": "**Buddho**ti yo so bhagavā …pe… sacchikā paññatti;",
  "cnd22:18.4_0": "yadidaṁ buddhoti.",
  "cnd22:18.5_0": "**Samantacakkhu** vuccati sabbaññutañāṇaṁ …pe…",
  "cnd22:18.6_0": "tathāgato tena samantacakkhūti—",
  "cnd22:18.7_0": "tamonudo buddho samantacakkhu.",
  "cnd22:19.1_0": "**Lokantagū sabbabhavātivatto**ti.",
  "cnd22:19.2_0": "**Loko**ti eko loko—",
  "cnd22:19.3_0": "bhavaloko.",
  "cnd22:19.4_0": "Dve lokā—",
  "cnd22:19.5_0": "bhavaloko ca sambhavaloko ca;",
  "cnd22:19.6_0": "sampattibhavaloko ca sampattisambhavaloko ca;",
  "cnd22:19.7_0": "vipattibhavaloko ca vipattisambhavaloko ca.",
  "cnd22:19.8_0": "Tayo lokā—",
  "cnd22:19.9_0": "tisso vedanā.",
  "cnd22:19.10_0": "Cattāro lokā—",
  "cnd22:19.11_0": "cattāro āhārā.",
  "cnd22:19.12_0": "Pañca lokā—",
  "cnd22:19.13_0": "pañcupādānakkhandhā.",
  "cnd22:19.14_0": "Cha lokā—",
  "cnd22:19.15_0": "cha ajjhattikāni āyatanāni.",
  "cnd22:19.16_0": "Satta lokā—",
  "cnd22:19.17_0": "sattaviññāṇaṭṭhitiyo.",
  "cnd22:19.18_0": "Aṭṭha lokā—",
  "cnd22:19.19_0": "aṭṭha lokadhammā.",
  "cnd22:19.20_0": "Nava lokā—",
  "cnd22:19.21_0": "nava sattāvāsā.",
  "cnd22:19.22_0": "Dasa lokā—",
  "cnd22:19.23_0": "dasa āyatanāni.",
  "cnd22:19.24_0": "Dvādasa lokā—",
  "cnd22:19.25_0": "dvādasāyatanāni.",
  "cnd22:19.26_0": "Aṭṭhārasa lokā—",
  "cnd22:19.27_0": "aṭṭhārasa dhātuyo.",
  "cnd22:19.28_0": "**Lokantagū**ti bhagavā lokassa antagato antappatto koṭigato koṭippatto … nibbānagato nibbānappatto.",
  "cnd22:19.29_0": "So vutthavāso ciṇṇacaraṇo … jātimaraṇasaṁsāro natthi tassa punabbhavoti—",
  "cnd22:19.30_0": "lokantagū.",
  "cnd22:20.1_0": "**Sabbabhavātivatto**ti.",
  "cnd22:20.2_0": "**Bhavā**ti dve bhavā—",
  "cnd22:20.3_0": "kammabhavo ca paṭisandhiko ca punabbhavo.",
  "cnd22:20.4_0": "Katamo kammabhavo?",
  "cnd22:20.5_0": "Puññābhisaṅkhāro apuññābhisaṅkhāro āneñjābhisaṅkhāro—",
  "cnd22:20.6_0": "ayaṁ kammabhavo.",
  "cnd22:20.7_0": "Katamo paṭisandhiko punabbhavo?",
  "cnd22:20.8_0": "Paṭisandhikā rūpā vedanā saññā saṅkhārā viññāṇaṁ—",
  "cnd22:20.9_0": "ayaṁ paṭisandhiko punabbhavo.",
  "cnd22:20.10_0": "Bhagavā kammabhavañca paṭisandhikañca punabbhavaṁ ativatto atikkanto vītivattoti—",
  "cnd22:20.11_0": "lokantagū sabbabhavātivatto.",
  "cnd22:21.1_0": "**Anāsavo sabbadukkhappahīno**ti.",
  "cnd22:21.2_0": "**Anāsavo**ti cattāro āsavā—",
  "cnd22:21.3_0": "kāmāsavo, bhavāsavo, diṭṭhāsavo, avijjāsavo.",
  "cnd22:21.4_0": "Te āsavā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd22:21.5_0": "Tasmā buddho anāsavo.",
  "cnd22:21.6_0": "**Sabbadukkhappahīno**ti sabbaṁ tassa paṭisandhikaṁ jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ …pe…",
  "cnd22:21.7_0": "diṭṭhibyasanadukkhaṁ pahīnaṁ samucchinnaṁ vūpasantaṁ paṭippassaddhaṁ abhabbuppattikaṁ ñāṇagginā daḍḍhaṁ.",
  "cnd22:21.8_0": "Tasmā buddho sabbadukkhappahīnoti—",
  "cnd22:21.9_0": "anāsavo sabbadukkhappahīno.",
  "cnd22:22.1_0": "**Saccavhayo brahme upāsito me**ti.",
  "cnd22:22.2_0": "**Saccavhayo**ti saccavhayo sadisanāmo sadisavhayo saccasadisavhayo.",
  "cnd22:22.3_0": "Vipassī bhagavā,",
  "cnd22:22.3_1": "sikhī bhagavā,",
  "cnd22:22.3_2": "vessabhū bhagavā,",
  "cnd22:22.3_3": "kakusandho bhagavā,",
  "cnd22:22.3_4": "koṇāgamano bhagavā,",
  "cnd22:22.3_5": "kassapo bhagavā.",
  "cnd22:22.4_0": "Te buddhā bhagavanto sadisanāmā sadisavhayā.",
  "cnd22:22.5_0": "Bhagavāpi sakyamuni tesaṁ buddhānaṁ bhagavantānaṁ sadisanāmo sadisavhayoti—",
  "cnd22:22.6_0": "tasmā buddho saccavhayo.",
  "cnd22:23.1_0": "**Brahme upāsito me**ti so mayā bhagavā āsito upāsito payirupāsito paripucchito paripañhitoti—",
  "cnd22:23.2_0": "saccavhayo brahme upāsito me.",
  "cnd22:23.3_0": "Tenāha thero piṅgiyo—",
  "cnd22:24.1_0": "“Tamonudo buddho samantacakkhu,",
  "cnd22:24.2_0": "Lokantagū sabbabhavātivatto;",
  "cnd22:24.3_0": "Anāsavo sabbadukkhappahīno,",
  "cnd22:24.4_0": "Saccavhayo brahme upāsito me”ti.",
  "cnd22:25.1_0": "**Dijo yathā kubbanakaṁ pahāya,**",
  "cnd22:25.2_0": "**Bahupphalaṁ kānanamāvaseyya;**",
  "cnd22:25.3_0": "**Evamahaṁ appadasse pahāya,**",
  "cnd22:25.4_0": "**Mahodadhiṁ haṁsoriva ajjhapatto. **",
  "cnd22:26.1_0": "**Dijo yathā kubbanakaṁ pahāya, bahupphalaṁ kānanamāvaseyyā**ti.",
  "cnd22:26.2_0": "**Dijo** vuccati pakkhī.",
  "cnd22:26.3_0": "Kiṅkāraṇā dijo vuccati pakkhī?",
  "cnd22:26.4_0": "Dvikkhattuṁ jāyatīti dijo, mātukucchimhā ca aṇḍakosamhā ca.",
  "cnd22:26.5_0": "Taṅkāraṇā dijo vuccati pakkhīti—",
  "cnd22:26.6_0": "dijo.",
  "cnd22:26.7_0": "**Yathā kubbanakaṁ pahāyā**ti yathā dijo kubbanakaṁ parittavanakaṁ appaphalaṁ appabhakkhaṁ appodakaṁ",
  "cnd22:26.7_1": "pahāya jahitvā atikkamitvā samatikkamitvā vītivattetvā aññaṁ bahupphalaṁ bahubhakkhaṁ bahūdakaṁ mahantaṁ",
  "cnd22:26.7_2": "kānanaṁ vanasaṇḍaṁ adhigaccheyya vindeyya paṭilabheyya,",
  "cnd22:26.7_3": "tasmiñca vanasaṇḍe vāsaṁ kappeyyāti—",
  "cnd22:26.8_0": "dijo yathā kubbanakaṁ pahāya bahupphalaṁ kānanaṁ āvaseyya.",
  "cnd22:27.1_0": "**Evamahaṁ appadasse pahāya, mahodadhiṁ haṁsoriva ajjhapatto**ti.",
  "cnd22:27.2_0": "**Evan**ti opammasampaṭipādanaṁ.",
  "cnd22:27.3_0": "**Appadasse pahāyā**ti yo ca bāvarī brāhmaṇo ye caññe tassa ācariyā buddhaṁ bhagavantaṁ upādāya appadassā",
  "cnd22:27.3_1": "parittadassā thokadassā omakadassā lāmakadassā chatukkadassā vā.",
  "cnd22:27.4_0": "Te appadasse parittadasse thokadasse omakadasse lāmakadasse chatukkadasse pahāya pajahitvā atikkamitvā",
  "cnd22:27.4_1": "samatikkamitvā vītivattetvā buddhaṁ bhagavantaṁ appamāṇadassaṁ aggadassaṁ seṭṭhadassaṁ viseṭṭhadassaṁ",
  "cnd22:27.4_2": "pāmokkhadassaṁ uttamadassaṁ pavaradassaṁ asamaṁ asamasamaṁ appaṭisamaṁ appaṭibhāgaṁ appaṭipuggalaṁ devātidevaṁ",
  "cnd22:27.4_3": "narāsabhaṁ purisasīhaṁ purisanāgaṁ purisājaññaṁ purisanisabhaṁ purisadhorayhaṁ dasabaladhāriṁ adhigacchiṁ",
  "cnd22:27.4_4": "vindiṁ paṭilabhiṁ.",
  "cnd22:27.5_0": "Yathā ca haṁso mahantaṁ mānasakaṁ vā saraṁ anotattaṁ vā dahaṁ mahāsamuddaṁ vā akkhobhaṁ amitodakaṁ jalarāsiṁ adhigaccheyya vindeyya paṭilabheyya,",
  "cnd22:27.5_1": "evameva buddhaṁ bhagavantaṁ akkhobhaṁ amitatejaṁ pabhinnañāṇaṁ vivaṭacakkhuṁ paññāpabhedakusalaṁ adhigatapaṭisambhidaṁ",
  "cnd22:27.5_2": "catuvesārajjappattaṁ suddhādhimuttaṁ setapaccattaṁ advayabhāṇiṁ tādiṁ tathāpaṭiññaṁ aparittaṁ mahantaṁ",
  "cnd22:27.5_3": "gambhīraṁ appameyyaṁ duppariyogāhaṁ pahūtaratanaṁ sāgarasamaṁ chaḷaṅgupekkhāya samannāgataṁ atulaṁ vipulaṁ",
  "cnd22:27.5_4": "appameyyaṁ,",
  "cnd22:27.5_5": "taṁ tādisaṁ pavadataṁ maggavādinaṁ merumiva nagānaṁ garuḷamiva dijānaṁ sīhamiva migānaṁ udadhimiva aṇṇavānaṁ adhigacchiṁ,",
  "cnd22:27.5_6": "taṁ satthāraṁ jinapavaraṁ mahesinti—",
  "cnd22:27.6_0": "evamahaṁ appadasse pahāya mahodadhiṁ haṁsoriva ajjhapatto.",
  "cnd22:27.7_0": "Tenāha thero piṅgiyo—",
  "cnd22:28.1_0": "“Dijo yathā kubbanakaṁ pahāya,",
  "cnd22:28.2_0": "Bahupphalaṁ kānanamāvaseyya;",
  "cnd22:28.3_0": "Evamahaṁ appadasse pahāya,",
  "cnd22:28.4_0": "Mahodadhiṁ haṁsoriva ajjhapatto”ti.",
  "cnd22:29.1_0": "**Yeme pubbe viyākaṁsu,**",
  "cnd22:29.2_0": "**Huraṁ gotamasāsanā;**",
  "cnd22:29.3_0": "**Iccāsi iti bhavissati,**",
  "cnd22:29.4_0": "**Sabbaṁ taṁ itihītihaṁ;**",
  "cnd22:29.5_0": "**Sabbaṁ taṁ takkavaḍḍhanaṁ. **",
  "cnd22:30.1_0": "**Ye me pubbe viyākaṁsū**ti.",
  "cnd22:30.2_0": "**Ye**ti yo ca bāvarī brāhmaṇo ye caññe tassa ācariyā,",
  "cnd22:30.2_1": "te sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ byākaṁsu ācikkhiṁsu",
  "cnd22:30.2_2": "desayiṁsu paññapiṁsu paṭṭhapiṁsu vivariṁsu vibhajiṁsu uttānīakaṁsu pakāsesunti—",
  "cnd22:30.3_0": "ye me pubbe viyākaṁsu.",
  "cnd22:31.1_0": "**Huraṁ gotamasāsanā**ti huraṁ gotamasāsanā,",
  "cnd22:31.1_1": "paraṁ gotamasāsanā,",
  "cnd22:31.1_2": "pure gotamasāsanā,",
  "cnd22:31.1_3": "paṭhamataraṁ gotamasāsanā buddhasāsanā jinasāsanā tathāgatasāsanā arahantasāsanāti—",
  "cnd22:31.2_0": "huraṁ gotamasāsanā.",
  "cnd22:32.1_0": "**Iccāsi iti bhavissatī**ti evaṁ kira āsi, evaṁ kira bhavissatīti—",
  "cnd22:32.2_0": "iccāsi iti bhavissati.",
  "cnd22:33.1_0": "**Sabbaṁ taṁ itihītihan**ti sabbaṁ taṁ itihītihaṁ itikirāya paramparāya piṭakasampadāya takkahetu nayahetu",
  "cnd22:33.1_1": "ākāraparivitakkena diṭṭhinijjhānakkhantiyā na sāmaṁ sayamabhiññātaṁ na attapaccakkhaṁ dhammaṁ yaṁ kathayiṁsūti—",
  "cnd22:33.2_0": "sabbaṁ taṁ itihītihaṁ.",
  "cnd22:34.1_0": "**Sabbaṁ taṁ takkavaḍḍhanan**ti sabbaṁ taṁ takkavaḍḍhanaṁ vitakkavaḍḍhanaṁ saṅkappavaḍḍhanaṁ kāmavitakkavaḍḍhanaṁ",
  "cnd22:34.1_1": "byāpādavitakkavaḍḍhanaṁ vihiṁsāvitakkavaḍḍhanaṁ ñātivitakkavaḍḍhanaṁ janapadavitakkavaḍḍhanaṁ amarāvitakkavaḍḍhanaṁ",
  "cnd22:34.1_2": "parānudayatāpaṭisaṁyuttavitakkavaḍḍhanaṁ lābhasakkārasilokapaṭisaṁyuttavitakkavaḍḍhanaṁ anavaññattipaṭisaṁyuttavitakkavaḍḍhananti—",
  "cnd22:34.2_0": "sabbaṁ taṁ takkavaḍḍhanaṁ.",
  "cnd22:34.3_0": "Tenāha thero piṅgiyo—",
  "cnd22:35.1_0": "“Yeme pubbe viyākaṁsu,",
  "cnd22:35.2_0": "Huraṁ gotamasāsanā;",
  "cnd22:35.3_0": "Iccāsi iti bhavissati,",
  "cnd22:35.4_0": "Sabbaṁ taṁ itihītihaṁ;",
  "cnd22:35.5_0": "Sabbaṁ taṁ takkavaḍḍhanan”ti.",
  "cnd22:36.1_0": "**Eko tamonudāsīno,**",
  "cnd22:36.2_0": "**jutimā so pabhaṅkaro;**",
  "cnd22:36.3_0": "**Gotamo bhūripaññāṇo,**",
  "cnd22:36.4_0": "**gotamo bhūrimedhaso. **",
  "cnd22:37.1_0": "**Eko tamonudāsīno**ti.",
  "cnd22:37.2_0": "**Eko**ti bhagavā pabbajjasaṅkhātena eko,",
  "cnd22:37.2_1": "adutiyaṭṭhena eko,",
  "cnd22:37.2_2": "taṇhāya pahānaṭṭhena eko,",
  "cnd22:37.2_3": "ekantavītarāgoti eko,",
  "cnd22:37.2_4": "ekantavītadosoti eko,",
  "cnd22:37.2_5": "ekantavītamohoti eko,",
  "cnd22:37.2_6": "ekantanikkilesoti eko,",
  "cnd22:37.2_7": "ekāyanamaggaṁ gatoti eko,",
  "cnd22:37.2_8": "eko anuttaraṁ sammāsambodhiṁ abhisambuddhoti eko.",
  "cnd22:38.1_0": "Kathaṁ bhagavā pabbajjasaṅkhātena eko?",
  "cnd22:38.2_0": "Bhagavā daharova samāno susu kāḷakeso bhadrena yobbanena samannāgato paṭhamena vayasā akāmakānaṁ mātāpitūnaṁ",
  "cnd22:38.2_1": "assumukhānaṁ rodantānaṁ vilapantānaṁ ñātisaṅghaṁ sabbaṁ gharāvāsapalibodhaṁ chinditvā puttadārapalibodhaṁ",
  "cnd22:38.2_2": "chinditvā ñātipalibodhaṁ chinditvā mittāmaccapalibodhaṁ chinditvā sannidhipalibodhaṁ chinditvā kesamassuṁ",
  "cnd22:38.2_3": "ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati",
  "cnd22:38.2_4": "viharati iriyati vatteti pāleti yapeti yāpeti.",
  "cnd22:38.3_0": "Evaṁ bhagavā pabbajjasaṅkhātena eko.",
  "cnd22:39.1_0": "Kathaṁ bhagavā adutiyaṭṭhena eko?",
  "cnd22:39.2_0": "Evaṁ pabbajito samāno eko araññavanapatthāni pantāni senāsanāni paṭisevati appasaddāni appanigghosāni",
  "cnd22:39.2_1": "vijanavātāni manussarāhasseyyakāni paṭisallānasāruppāni.",
  "cnd22:39.3_0": "So eko gacchati,",
  "cnd22:39.3_1": "eko tiṭṭhati,",
  "cnd22:39.3_2": "eko nisīdati,",
  "cnd22:39.3_3": "eko seyyaṁ kappeti,",
  "cnd22:39.3_4": "eko gāmaṁ piṇḍāya pavisati,",
  "cnd22:39.3_5": "eko abhikkamati,",
  "cnd22:39.3_6": "eko paṭikkamati,",
  "cnd22:39.3_7": "eko raho nisīdati,",
  "cnd22:39.3_8": "eko caṅkamaṁ adhiṭṭhāti,",
  "cnd22:39.3_9": "eko carati viharati iriyati vatteti pāleti yapeti yāpeti.",
  "cnd22:39.4_0": "Evaṁ bhagavā adutiyaṭṭhena eko.",
  "cnd22:40.1_0": "Kathaṁ bhagavā taṇhāya pahānaṭṭhena eko?",
  "cnd22:40.2_0": "So evaṁ eko adutiyo appamatto ātāpī pahitatto viharanto najjā nerañjarāya tīre bodhirukkhamūle mahāpadhānaṁ",
  "cnd22:40.2_1": "padahanto māraṁ sasenaṁ kaṇhaṁ namuciṁ pamattabandhuṁ vidhamitvā taṇhājāliniṁ visaṭaṁ visattikaṁ pajahi",
  "cnd22:40.2_2": "vinodesi byantīakāsi anabhāvaṁ gamesi.",
  "cnd22:41.1_0": "“Taṇhādutiyo puriso,",
  "cnd22:41.2_0": "dīghamaddhāna saṁsaraṁ;",
  "cnd22:41.3_0": "Itthabhāvaññathābhāvaṁ,",
  "cnd22:41.4_0": "saṁsāraṁ nātivattati.",
  "cnd22:42.1_0": "Etamādīnavaṁ ñatvā,",
  "cnd22:42.2_0": "Taṇhaṁ dukkhassa sambhavaṁ;",
  "cnd22:42.3_0": "Vītataṇho anādāno,",
  "cnd22:42.4_0": "Sato bhikkhu paribbaje”ti.",
  "cnd22:43.1_0": "Evaṁ bhagavā taṇhāya pahānaṭṭhena eko.",
  "cnd22:44.1_0": "Kathaṁ bhagavā ekantavītarāgoti eko?",
  "cnd22:44.2_0": "Rāgassa pahīnattā ekantavītarāgoti eko,",
  "cnd22:44.2_1": "dosassa pahīnattā ekantavītadosoti eko,",
  "cnd22:44.2_2": "mohassa pahīnattā ekantavītamohoti eko,",
  "cnd22:44.2_3": "kilesānaṁ pahīnattā ekantanikkilesoti eko.",
  "cnd22:45.1_0": "Kathaṁ bhagavā ekāyanamaggaṁ gatoti eko?",
  "cnd22:45.2_0": "Ekāyanamaggo vuccati cattāro satipaṭṭhānā …pe…",
  "cnd22:45.3_0": "ariyo aṭṭhaṅgiko maggo.",
  "cnd22:46.1_0": "“Ekāyanaṁ jātikhayantadassī,",
  "cnd22:46.2_0": "Maggaṁ pajānāti hitānukampī;",
  "cnd22:46.3_0": "Etena maggena tariṁsu pubbe,",
  "cnd22:46.4_0": "Tarissanti ye ca taranti oghan”ti.",
  "cnd22:47.1_0": "Evaṁ bhagavā ekāyanamaggaṁ gatoti eko.",
  "cnd22:48.1_0": "Kathaṁ bhagavā eko anuttaraṁ sammāsambodhiṁ abhisambuddhoti eko.",
  "cnd22:48.2_0": "Bodhi vuccati catūsu maggesu ñāṇaṁ paññā paññindriyaṁ paññābalaṁ dhammavicayasambojjhaṅgo vīmaṁsā vipassanā sammādiṭṭhi.",
  "cnd22:48.3_0": "Bhagavā tena bodhiñāṇena “sabbe saṅkhārā aniccā”ti bujjhi,",
  "cnd22:48.4_0": "“sabbe saṅkhārā dukkhā”ti bujjhi,",
  "cnd22:48.5_0": "“sabbe dhammā anattā”ti bujjhi …pe…",
  "cnd22:48.6_0": "“yaṁ kiñci samudayadhammaṁ sabbaṁ taṁ nirodhadhamman”ti bujjhi.",
  "cnd22:48.7_0": "Atha vā yaṁ bujjhitabbaṁ anubujjhitabbaṁ paṭibujjhitabbaṁ sambujjhitabbaṁ adhigantabbaṁ phassitabbaṁ",
  "cnd22:48.7_1": "sacchikātabbaṁ sabbaṁ taṁ tena bodhiñāṇena bujjhi anubujjhi paṭibujjhi sambujjhi adhigacchi phassesi",
  "cnd22:48.7_2": "sacchākāsi.",
  "cnd22:48.8_0": "Evaṁ bhagavā eko anuttaraṁ sammāsambodhiṁ abhisambuddhoti eko.",
  "cnd22:49.1_0": "**Tamonudo**ti bhagavā rāgatamaṁ dosatamaṁ mohatamaṁ diṭṭhitamaṁ kilesatamaṁ duccaritatamaṁ andhakaraṇaṁ",
  "cnd22:49.1_1": "acakkhukaraṇaṁ aññāṇakaraṇaṁ paññānirodhikaṁ vighātapakkhikaṁ anibbānasaṁvattanikaṁ nudi panudi pajahi",
  "cnd22:49.1_2": "vinodesi byantīakāsi anabhāvaṁ gamesi.",
  "cnd22:49.2_0": "**Āsīno**ti nisinno bhagavā pāsāṇake cetiyeti—",
  "cnd22:49.3_0": "āsīno.",
  "cnd22:50.1_0": "Nagassa passe āsīnaṁ,",
  "cnd22:50.2_0": "muniṁ dukkhassa pāraguṁ;",
  "cnd22:50.3_0": "Sāvakā payirupāsanti,",
  "cnd22:50.4_0": "tevijjā maccuhāyinoti.",
  "cnd22:51.1_0": "Evampi bhagavā āsīno …pe…",
  "cnd22:51.2_0": "atha vā bhagavā sabbossukkapaṭippassaddhattā āsīno so vutthavāso ciṇṇacaraṇo …pe…",
  "cnd22:51.2_1": "jātimaraṇasaṁsāro natthi tassa punabbhavoti,",
  "cnd22:51.2_2": "evampi bhagavā āsīnoti—",
  "cnd22:51.3_0": "eko tamonudāsīno.",
  "cnd22:52.1_0": "**Jutimā so pabhaṅkaro**ti.",
  "cnd22:52.2_0": "**Jutimā**ti jutimā matimā paṇḍito paññavā buddhimā ñāṇī vibhāvī medhāvī.",
  "cnd22:52.3_0": "**Pabhaṅkaro**ti pabhaṅkaro ālokakaro obhāsakaro dīpaṅkaro padīpakaro ujjotakaro pajjotakaroti—",
  "cnd22:52.4_0": "jutimā so pabhaṅkaro.",
  "cnd22:53.1_0": "**Gotamo bhūripaññāṇo**ti gotamo bhūripaññāṇo ñāṇapaññāṇo paññādhajo paññāketu paññādhipateyyo vicayabahulo",
  "cnd22:53.1_1": "pavicayabahulo okkhāyanabahulo samokkhāyanadhammo vibhūtavihārī taccarito tabbahulo taggaruko tanninno",
  "cnd22:53.1_2": "tappoṇo tappabbhāro tadadhimutto tadadhipateyyo.",
  "cnd22:54.1_0": "Dhajo rathassa paññāṇaṁ,",
  "cnd22:54.2_0": "dhūmo paññāṇamaggino;",
  "cnd22:54.3_0": "Rājā raṭṭhassa paññāṇaṁ,",
  "cnd22:54.4_0": "bhattā paññāṇamitthiyāti.",
  "cnd22:55.1_0": "Evameva gotamo bhūripaññāṇo ñāṇapaññāṇo paññādhajo paññāketu paññādhipateyyo vicayabahulo pavicayabahulo",
  "cnd22:55.1_1": "okkhāyanabahulo samokkhāyanadhammo vibhūtavihārī taccarito tabbahulo taggaruko tanninno tappoṇo tappabbhāro",
  "cnd22:55.1_2": "tadadhimutto tadadhipateyyoti—",
  "cnd22:55.2_0": "gotamo bhūripaññāṇo.",
  "cnd22:56.1_0": "**Gotamo bhūrimedhaso**ti bhūri vuccati pathavī.",
  "cnd22:56.2_0": "Bhagavā tāya pathavisamāya paññāya vipulāya vitthatāya samannāgato.",
  "cnd22:56.3_0": "Medhā vuccati paññā.",
  "cnd22:56.4_0": "Yā paññā pajānanā …pe… amoho dhammavicayo sammādiṭṭhi.",
  "cnd22:56.5_0": "Bhagavā imāya medhāya upeto samupeto upāgato samupāgato upapanno samupapanno samannāgato,",
  "cnd22:56.5_1": "tasmā buddho sumedhasoti—",
  "cnd22:56.6_0": "gotamo bhūrimedhaso.",
  "cnd22:56.7_0": "Tenāha thero piṅgiyo—",
  "cnd22:57.1_0": "“Eko tamonudāsīno,",
  "cnd22:57.2_0": "jutimā so pabhaṅkaro;",
  "cnd22:57.3_0": "Gotamo bhūripaññāṇo,",
  "cnd22:57.4_0": "gotamo bhūrimedhaso”ti.",
  "cnd22:58.1_0": "**Yo me dhammamadesesi,**",
  "cnd22:58.2_0": "**Sandiṭṭhikamakālikaṁ;**",
  "cnd22:58.3_0": "**Taṇhakkhayamanītikaṁ,**",
  "cnd22:58.4_0": "**Yassa natthi upamā kvaci. **",
  "cnd22:59.1_0": "**Yo me dhammamadesesī**ti.",
  "cnd22:59.2_0": "**Yo**ti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi,",
  "cnd22:59.2_1": "tattha ca sabbaññutaṁ patto balesu ca vasībhāvaṁ.",
  "cnd22:59.3_0": "**Dhammamadesesī**ti.",
  "cnd22:59.4_0": "**Dhamman**ti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ,",
  "cnd22:59.4_1": "cattāro satipaṭṭhāne …pe…",
  "cnd22:59.4_2": "ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ ācikkhi desesi paññapesi paṭṭhapesi vivari vibhaji uttānīakāsi pakāsesīti—",
  "cnd22:59.5_0": "yo me dhammamadesesi.",
  "cnd22:60.1_0": "**Sandiṭṭhikamakālikan**ti sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti—",
  "cnd22:60.2_0": "evaṁ sandiṭṭhikaṁ.",
  "cnd22:60.3_0": "Atha vā,",
  "cnd22:60.3_1": "yo diṭṭheva dhamme ariyaṁ aṭṭhaṅgikaṁ maggaṁ bhāveti,",
  "cnd22:60.3_2": "tassa maggassa anantarā samanantarā adhigacchateva phalaṁ vindati paṭilabhatīti,",
  "cnd22:60.3_3": "evampi sandiṭṭhikaṁ.",
  "cnd22:60.4_0": "**Akālikan**ti yathā manussā kālikaṁ dhanaṁ datvā anantarā na labhanti kālaṁ āgamenti,",
  "cnd22:60.4_1": "nevāyaṁ dhammo.",
  "cnd22:60.5_0": "Yo diṭṭheva dhamme ariyaṁ aṭṭhaṅgikaṁ maggaṁ bhāveti,",
  "cnd22:60.5_1": "tassa maggassa anantarā samanantarā adhigacchateva phalaṁ vindati paṭilabhati,",
  "cnd22:60.5_2": "na parattha na paraloke,",
  "cnd22:60.5_3": "evaṁ akālikanti—",
  "cnd22:60.6_0": "sandiṭṭhikamakālikaṁ.",
  "cnd22:61.1_0": "**Taṇhakkhayamanītikan**ti.",
  "cnd22:61.2_0": "**Taṇhā**ti rūpataṇhā …pe… dhammataṇhā.",
  "cnd22:61.3_0": "**Taṇhakkhayan**ti taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ",
  "cnd22:61.3_1": "bhavakkhayaṁ saṁsārakkhayaṁ vaṭṭakkhayaṁ.",
  "cnd22:61.4_0": "**Anītikan**ti **īti** vuccanti kilesā ca khandhā ca abhisaṅkhārā ca.",
  "cnd22:61.5_0": "Ītippahānaṁ ītivūpasamaṁ ītipaṭinissaggaṁ ītipaṭippassaddhiṁ amataṁ nibbānanti—",
  "cnd22:61.6_0": "taṇhakkhayamanītikaṁ.",
  "cnd22:62.1_0": "**Yassa natthi upamā kvacī**ti.",
  "cnd22:62.2_0": "**Yassā**ti nibbānassa.",
  "cnd22:62.3_0": "**Natthi upamā**ti upamā natthi,",
  "cnd22:62.3_1": "upanidhā natthi,",
  "cnd22:62.3_2": "sadisaṁ natthi,",
  "cnd22:62.3_3": "paṭibhāgo natthi na atthi na saṁvijjati nupalabbhati.",
  "cnd22:62.4_0": "**Kvacī**ti kvaci kimhici katthaci ajjhattaṁ vā bahiddhā vā ajjhattabahiddhā vāti—",
  "cnd22:62.5_0": "yassa natthi upamā kvaci.",
  "cnd22:62.6_0": "Tenāha thero piṅgiyo—",
  "cnd22:63.1_0": "“Yo me dhammamadesesi,",
  "cnd22:63.2_0": "Sandiṭṭhikamakālikaṁ;",
  "cnd22:63.3_0": "Taṇhakkhayamanītikaṁ,",
  "cnd22:63.4_0": "Yassa natthi upamā kvacī”ti.",
  "cnd22:64.1_0": "**Kiṁ nu tamhā vippavasasi,**",
  "cnd22:64.2_0": "**muhuttamapi piṅgiya;**",
  "cnd22:64.3_0": "**Gotamā bhūripaññāṇā,**",
  "cnd22:64.4_0": "**gotamā bhūrimedhasā. **",
  "cnd22:65.1_0": "**Kiṁ nu tamhā vippavasasī**ti kiṁ nu buddhamhā vippavasasi apesi apagacchasi vinā hosīti—",
  "cnd22:65.2_0": "kiṁ nu tamhā vippavasasi.",
  "cnd22:66.1_0": "**Muhuttamapi piṅgiyā**ti muhuttampi khaṇampi layampi vayampi addhampīti—",
  "cnd22:66.2_0": "muhuttamapi.",
  "cnd22:66.3_0": "**Piṅgiyā**ti bāvarī taṁ nattāraṁ nāmena ālapati.",
  "cnd22:67.1_0": "**Gotamā bhūripaññāṇā**ti gotamā bhūripaññāṇā ñāṇapaññāṇā paññādhajā paññāketumhā paññādhipateyyamhā",
  "cnd22:67.1_1": "vicayabahulā pavicayabahulā okkhāyanabahulā samokkhāyanadhammā vibhūtavihārimhā taccaritā tabbahulā taggarukā",
  "cnd22:67.1_2": "tanninnā tappoṇā tappabbhārā tadadhimuttā tadadhipateyyamhāti—",
  "cnd22:67.2_0": "gotamā bhūripaññāṇā.",
  "cnd22:68.1_0": "**Gotamā bhūrimedhasā**ti bhūri vuccati pathavī.",
  "cnd22:68.2_0": "Bhagavā tāya pathavisamāya paññāya vipulāya vitthatāya samannāgato.",
  "cnd22:68.3_0": "Medhā vuccati paññā.",
  "cnd22:68.4_0": "Yā paññā pajānanā …pe… amoho dhammavicayo sammādiṭṭhi.",
  "cnd22:68.5_0": "Bhagavā imāya medhāya paññāya upeto samupeto upāgato samupāgato upapanno samupapanno samannāgato,",
  "cnd22:68.5_1": "tasmā buddho sumedhasoti—",
  "cnd22:68.6_0": "gotamā bhūrimedhasā.",
  "cnd22:68.7_0": "Tenāha so brāhmaṇo—",
  "cnd22:69.1_0": "“Kiṁ nu tamhā vippavasasi,",
  "cnd22:69.2_0": "muhuttamapi piṅgiya;",
  "cnd22:69.3_0": "Gotamā bhūripaññāṇā,",
  "cnd22:69.4_0": "gotamā bhūrimedhasā”ti.",
  "cnd22:70.1_0": "**Yo te dhammamadesesi,**",
  "cnd22:70.2_0": "**Sandiṭṭhikamakālikaṁ;**",
  "cnd22:70.3_0": "**Taṇhakkhayamanītikaṁ,**",
  "cnd22:70.4_0": "**Yassa natthi upamā kvaci. **",
  "cnd22:71.1_0": "**Yo te dhammamadesesī**ti yo so bhagavā …pe…",
  "cnd22:71.2_0": "tattha ca sabbaññutaṁ patto balesu ca vasībhāvaṁ.",
  "cnd22:71.3_0": "**Dhammamadesesī**ti **dhamman**ti ādikalyāṇaṁ majjhekalyāṇaṁ …pe…",
  "cnd22:71.3_1": "nibbānañca nibbānagāminiñca paṭipadaṁ ācikkhi desesi paññapesi paṭṭhapesi vivari vibhaji uttānīakāsi pakāsesīti—",
  "cnd22:71.4_0": "yo te dhammamadesesi.",
  "cnd22:72.1_0": "**Sandiṭṭhikamakālikan**ti sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti—",
  "cnd22:72.2_0": "evaṁ sandiṭṭhikaṁ.",
  "cnd22:72.3_0": "Atha vā,",
  "cnd22:72.3_1": "yo diṭṭheva dhamme ariyaṁ aṭṭhaṅgikaṁ maggaṁ bhāveti,",
  "cnd22:72.3_2": "tassa maggassa anantarā samanantarā adhigacchateva phalaṁ vindati paṭilabhatīti—",
  "cnd22:72.4_0": "evampi sandiṭṭhikaṁ.",
  "cnd22:72.5_0": "**Akālikan**ti yathā manussā kālikaṁ dhanaṁ datvā anantarā na labhanti,",
  "cnd22:72.5_1": "kālaṁ āgamenti,",
  "cnd22:72.5_2": "nevāyaṁ dhammo.",
  "cnd22:72.6_0": "Yo diṭṭheva dhamme ariyaṁ aṭṭhaṅgikaṁ maggaṁ bhāveti;",
  "cnd22:72.7_0": "tassa maggassa anantarā samanantarā adhigacchateva phalaṁ vindati paṭilabhati,",
  "cnd22:72.7_1": "na parattha na paraloke,",
  "cnd22:72.7_2": "evaṁ akālikanti—",
  "cnd22:72.8_0": "sandiṭṭhikamakālikaṁ.",
  "cnd22:73.1_0": "**Taṇhakkhayamanītikan**ti.",
  "cnd22:73.2_0": "**Taṇhā**ti rūpataṇhā …pe… dhammataṇhā.",
  "cnd22:73.3_0": "**Taṇhakkhayan**ti taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ",
  "cnd22:73.3_1": "bhavakkhayaṁ saṁsārakkhayaṁ vaṭṭakkhayaṁ.",
  "cnd22:73.4_0": "**Anītikan**ti **īti** vuccanti kilesā ca khandhā ca abhisaṅkhārā ca.",
  "cnd22:73.5_0": "Ītippahānaṁ ītivūpasamaṁ ītipaṭinissaggaṁ ītipaṭippassaddhiṁ amataṁ nibbānanti—",
  "cnd22:73.6_0": "taṇhakkhayamanītikaṁ.",
  "cnd22:74.1_0": "**Yassa natthi upamā kvacī**ti.",
  "cnd22:74.2_0": "**Yassā**ti nibbānassa.",
  "cnd22:74.3_0": "**Natthi upamā**ti upamā natthi,",
  "cnd22:74.3_1": "upanidhā natthi,",
  "cnd22:74.3_2": "sadisaṁ natthi,",
  "cnd22:74.3_3": "paṭibhāgo natthi na atthi na saṁvijjati nupalabbhati.",
  "cnd22:74.4_0": "**Kvacī**ti kvaci kimhici katthaci ajjhattaṁ vā bahiddhā vā ajjhattabahiddhā vāti—",
  "cnd22:74.5_0": "yassa natthi upamā kvaci.",
  "cnd22:74.6_0": "Tenāha so brāhmaṇo—",
  "cnd22:75.1_0": "“Yo te dhammamadesesi,",
  "cnd22:75.2_0": "Sandiṭṭhikamakālikaṁ;",
  "cnd22:75.3_0": "Taṇhakkhayamanītikaṁ,",
  "cnd22:75.4_0": "Yassa natthi upamā kvacī”ti.",
  "cnd22:76.1_0": "**Nāhaṁ tamhā vippavasāmi,**",
  "cnd22:76.2_0": "**Muhuttamapi brāhmaṇa;**",
  "cnd22:76.3_0": "**Gotamā bhūripaññāṇā,**",
  "cnd22:76.4_0": "**Gotamā bhūrimedhasā. **",
  "cnd22:77.1_0": "**Nāhaṁ tamhā vippavasāmī**ti nāhaṁ buddhamhā vippavasāmi apemi apagacchāmi vinā homīti—",
  "cnd22:77.2_0": "nāhaṁ tamhā vippavasāmi.",
  "cnd22:78.1_0": "**Muhuttamapi brāhmaṇā**ti muhuttampi khaṇampi layampi vayampi addhampīti muhuttamapi.",
  "cnd22:78.2_0": "**Brāhmaṇā**ti gāravena mātulaṁ ālapati.",
  "cnd22:79.1_0": "**Gotamā bhūripaññāṇā**ti gotamā bhūripaññāṇā ñāṇapaññāṇā paññādhajā paññāketumhā paññādhipateyyamhā",
  "cnd22:79.1_1": "vicayabahulā pavicayabahulā okkhāyanabahulā samokkhāyanadhammā vibhūtavihārimhā taccaritā tabbahulā taggarukā",
  "cnd22:79.1_2": "tanninnā tappoṇā tappabbhārā tadadhimuttā tadadhipateyyamhāti—",
  "cnd22:79.2_0": "gotamā bhūripaññāṇā.",
  "cnd22:80.1_0": "**Gotamā bhūrimedhasā**ti bhūri vuccati pathavī.",
  "cnd22:80.2_0": "Bhagavā tāya pathavisamāya paññāya vipulāya vitthatāya samannāgato.",
  "cnd22:80.3_0": "Medhā vuccati paññā.",
  "cnd22:80.4_0": "Yā paññā pajānanā …pe… amoho dhammavicayo sammādiṭṭhi.",
  "cnd22:80.5_0": "Bhagavā imāya medhāya paññāya upeto samupeto upāgato samupāgato upapanno samupapanno samannāgato.",
  "cnd22:80.6_0": "Tasmā buddho sumedhasoti—",
  "cnd22:80.7_0": "gotamā bhūrimedhasā.",
  "cnd22:80.8_0": "Tenāha thero piṅgiyo—",
  "cnd22:81.1_0": "“Nāhaṁ tamhā vippavasāmi,",
  "cnd22:81.2_0": "muhuttamapi brāhmaṇa;",
  "cnd22:81.3_0": "Gotamā bhūripaññāṇā,",
  "cnd22:81.4_0": "gotamā bhūrimedhasā”ti.",
  "cnd22:82.1_0": "**Yo me dhammamadesesi,**",
  "cnd22:82.2_0": "**Sandiṭṭhikamakālikaṁ;**",
  "cnd22:82.3_0": "**Taṇhakkhayamanītikaṁ,**",
  "cnd22:82.4_0": "**Yassa natthi upamā kvaci. **",
  "cnd22:83.1_0": "**Yo me dhammamadesesī**ti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi,",
  "cnd22:83.1_1": "tattha ca sabbaññutaṁ patto balesu ca vasībhāvaṁ.",
  "cnd22:83.2_0": "**Dhammamadesesī**ti.",
  "cnd22:83.3_0": "**Dhamman**ti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ,",
  "cnd22:83.3_1": "cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge",
  "cnd22:83.3_2": "ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ ācikkhi desesi paññapesi paṭṭhapesi vivari",
  "cnd22:83.3_3": "vibhaji uttānīakāsi pakāsesīti—",
  "cnd22:83.4_0": "yo me dhammamadesesi.",
  "cnd22:84.1_0": "**Sandiṭṭhikamakālikan**ti sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti,",
  "cnd22:84.1_1": "evaṁ sandiṭṭhikaṁ.",
  "cnd22:84.2_0": "Atha vā yo diṭṭheva dhamme ariyaṁ aṭṭhaṅgikaṁ maggaṁ bhāveti,",
  "cnd22:84.2_1": "tassa maggassa anantarā samanantarā adhigacchateva phalaṁ vindati paṭilabhatīti,",
  "cnd22:84.2_2": "evampi sandiṭṭhikaṁ.",
  "cnd22:84.3_0": "**Akālikan**ti yathā manussā kālikaṁ dhanaṁ datvā anantarā na labhanti,",
  "cnd22:84.3_1": "kālaṁ āgamenti,",
  "cnd22:84.3_2": "nevāyaṁ dhammo.",
  "cnd22:84.4_0": "Yo diṭṭheva dhamme ariyaṁ aṭṭhaṅgikaṁ maggaṁ bhāveti,",
  "cnd22:84.4_1": "tassa maggassa anantarā samanantarā adhigacchateva phalaṁ vindati paṭilabhati,",
  "cnd22:84.4_2": "na parattha na paraloke,",
  "cnd22:84.4_3": "evaṁ akālikanti—",
  "cnd22:84.5_0": "sandiṭṭhikamakālikaṁ.",
  "cnd22:85.1_0": "**Taṇhakkhayamanītikan**ti.",
  "cnd22:85.2_0": "**Taṇhā**ti rūpataṇhā …pe… dhammataṇhā.",
  "cnd22:85.3_0": "**Taṇhakkhayan**ti taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ",
  "cnd22:85.3_1": "bhavakkhayaṁ saṁsārakkhayaṁ vaṭṭakkhayaṁ.",
  "cnd22:85.4_0": "**Anītikan**ti **īti** vuccanti kilesā ca khandhā ca abhisaṅkhārā ca.",
  "cnd22:85.5_0": "Ītippahānaṁ ītivūpasamaṁ ītipaṭippassaddhiṁ amataṁ nibbānanti—",
  "cnd22:85.6_0": "taṇhakkhayamanītikaṁ.",
  "cnd22:86.1_0": "**Yassa natthi upamā kvacī**ti.",
  "cnd22:86.2_0": "**Yassā**ti nibbānassa.",
  "cnd22:86.3_0": "**Natthi upamā**ti upamā natthi,",
  "cnd22:86.3_1": "upanidhā natthi,",
  "cnd22:86.3_2": "sadisaṁ natthi,",
  "cnd22:86.3_3": "paṭibhāgo natthi na atthi na saṁvijjati nupalabbhati.",
  "cnd22:86.4_0": "**Kvacī**ti kvaci kimhici katthaci ajjhattaṁ vā bahiddhā vā ajjhattabahiddhā vāti—",
  "cnd22:86.5_0": "yassa natthi upamā kvaci.",
  "cnd22:86.6_0": "Tenāha thero piṅgiyo—",
  "cnd22:87.1_0": "“Yo me dhammamadesesi,",
  "cnd22:87.2_0": "Sandiṭṭhikamakālikaṁ;",
  "cnd22:87.3_0": "Taṇhakkhayamanītikaṁ,",
  "cnd22:87.4_0": "Yassa natthi upamā kvacī”ti.",
  "cnd22:88.1_0": "**Passāmi naṁ manasā cakkhunāva,**",
  "cnd22:88.2_0": "**Rattindivaṁ brāhmaṇa appamatto;**",
  "cnd22:88.3_0": "**Namassamāno vivasemi rattiṁ,**",
  "cnd22:88.4_0": "**Teneva maññāmi avippavāsaṁ. **",
  "cnd22:89.1_0": "**Passāmi naṁ manasā cakkhunāvā**ti yathā cakkhumā puriso āloke rūpagatāni passeyya dakkheyya olokeyya nijjhāyeyya upaparikkheyya,",
  "cnd22:89.1_1": "evamevāhaṁ buddhaṁ bhagavantaṁ manasā passāmi dakkhāmi olokemi nijjhāyāmi upaparikkhāmīti—",
  "cnd22:89.2_0": "passāmi naṁ manasā cakkhunāva.",
  "cnd22:90.1_0": "**Rattindivaṁ brāhmaṇa appamatto**ti rattiñca divā ca buddhānussatiṁ manasā bhāvento appamattoti—",
  "cnd22:90.2_0": "rattindivaṁ brāhmaṇa appamatto.",
  "cnd22:91.1_0": "**Namassamāno vivasemi rattin**ti.",
  "cnd22:91.2_0": "**Namassamāno**ti kāyena vā namassamāno,",
  "cnd22:91.2_1": "vācāya vā namassamāno,",
  "cnd22:91.2_2": "cittena vā namassamāno,",
  "cnd22:91.2_3": "anvatthapaṭipattiyā vā namassamāno,",
  "cnd22:91.2_4": "dhammānudhammapaṭipattiyā vā namassamāno sakkāramāno garukāramāno mānayamāno pūjayamāno rattindivaṁ vivasemi atināmemi atikkamemīti—",
  "cnd22:91.3_0": "namassamāno vivasemi rattiṁ.",
  "cnd22:92.1_0": "**Teneva maññāmi avippavāsan**ti tāya buddhānussatiyā bhāvento avippavāsoti taṁ maññāmi,",
  "cnd22:92.1_1": "avippavuṭṭhoti taṁ maññāmi jānāmi.",
  "cnd22:92.2_0": "Evaṁ jānāmi evaṁ ājānāmi evaṁ vijānāmi evaṁ paṭivijānāmi evaṁ paṭivijjhāmīti—",
  "cnd22:92.3_0": "teneva maññāmi avippavāsaṁ.",
  "cnd22:92.4_0": "Tenāha thero piṅgiyo—",
  "cnd22:93.1_0": "“Passāmi naṁ manasā cakkhunāva,",
  "cnd22:93.2_0": "Rattindivaṁ brāhmaṇa appamatto;",
  "cnd22:93.3_0": "Namassamāno vivasemi rattiṁ,",
  "cnd22:93.4_0": "Teneva maññāmi avippavāsan”ti.",
  "cnd22:94.1_0": "**Saddhā ca pīti ca mano sati ca,**",
  "cnd22:94.2_0": "**Nāpentime gotamasāsanamhā;**",
  "cnd22:94.3_0": "**Yaṁ yaṁ disaṁ vajati bhūripañño,**",
  "cnd22:94.4_0": "**Sa tena teneva natohamasmi. **",
  "cnd22:95.1_0": "**Saddhā ca pīti ca mano sati cā**ti.",
  "cnd22:95.2_0": "**Saddhā**ti yā ca bhagavantaṁ ārabbha saddhā saddahanā okappanā abhippasādo saddhā saddhindriyaṁ saddhābalaṁ.",
  "cnd22:95.3_0": "**Pītī**ti yā bhagavantaṁ ārabbha pīti pāmojjaṁ modanā āmodanā pamodanā hāso pahāso vitti tuṭṭhi odagyaṁ attamanatā cittassa.",
  "cnd22:95.4_0": "**Mano**ti yañca bhagavantaṁ ārabbha cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ",
  "cnd22:95.4_1": "viññāṇaṁ viññāṇakkhandho tajjā manoviññāṇadhātu.",
  "cnd22:95.5_0": "**Satī**ti yā bhagavantaṁ ārabbha sati anussati sammāsatīti—",
  "cnd22:95.6_0": "saddhā ca pīti ca mano sati ca.",
  "cnd22:96.1_0": "**Nāpentime gotamasāsanamhā**ti ime cattāro dhammā gotamasāsanā buddhasāsanā jinasāsanā tathāgatasāsanā",
  "cnd22:96.1_1": "arahantasāsanā nāpenti na gacchanti na vijahanti na vināsentīti—",
  "cnd22:96.2_0": "nāpentime gotamasāsanamhā.",
  "cnd22:97.1_0": "**Yaṁ yaṁ disaṁ vajati bhūripañño**ti.",
  "cnd22:97.2_0": "**Yaṁ yaṁ disan**ti puratthimaṁ vā disaṁ pacchimaṁ vā disaṁ dakkhiṇaṁ vā disaṁ uttaraṁ vā disaṁ vajati gacchati kamati abhikkamati.",
  "cnd22:97.3_0": "**Bhūripañño**ti bhūripañño mahāpañño tikkhapañño puthupañño hāsapañño javanapañño nibbedhikapañño.",
  "cnd22:97.4_0": "Bhūri vuccati pathavī.",
  "cnd22:97.5_0": "Bhagavā tāya pathavisamāya paññāya vipulāya vitthatāya samannāgatoti—",
  "cnd22:97.6_0": "yaṁ yaṁ disaṁ vajati bhūripañño.",
  "cnd22:98.1_0": "**Sa tena teneva natohamasmī**ti so yena buddho tena teneva nato tanninno tappoṇo tappabbhāro tadadhimutto tadadhipateyyoti—",
  "cnd22:98.2_0": "sa tena teneva natohamasmi.",
  "cnd22:98.3_0": "Tenāha thero piṅgiyo—",
  "cnd22:99.1_0": "“Saddhā ca pīti ca mano sati ca,",
  "cnd22:99.2_0": "Nāpentime gotamasāsanamhā;",
  "cnd22:99.3_0": "Yaṁ yaṁ disaṁ vajati bhūripañño,",
  "cnd22:99.4_0": "Sa tena teneva natohamasmī”ti.",
  "cnd22:100.1_0": "**Jiṇṇassa me dubbalathāmakassa,**",
  "cnd22:100.2_0": "**Teneva kāyo na paleti tattha;**",
  "cnd22:100.3_0": "**Saṅkappayantāya vajāmi niccaṁ,**",
  "cnd22:100.4_0": "**Mano hi me brāhmaṇa tena yutto. **",
  "cnd22:101.1_0": "**Jiṇṇassa me dubbalathāmakassā**ti jiṇṇassa vuḍḍhassa mahallakassa addhagatassa vayoanuppattassa.",
  "cnd22:101.2_0": "**Dubbalathāmakassā**ti dubbalathāmakassa appathāmakassa parittathāmakassāti—",
  "cnd22:101.3_0": "jiṇṇassa me dubbalathāmakassa.",
  "cnd22:102.1_0": "**Teneva kāyo na paleti tatthā**ti kāyo yena buddho tena na paleti na vajati na gacchati nātikkamatīti—",
  "cnd22:102.2_0": "teneva kāyo na paleti tattha.",
  "cnd22:103.1_0": "**Saṅkappayantāya vajāmi niccan**ti saṅkappagamanena vitakkagamanena ñāṇagamanena paññāgamanena buddhigamanena vajāmi gacchāmi atikkamāmīti—",
  "cnd22:103.2_0": "saṅkappayantāya vajāmi niccaṁ.",
  "cnd22:104.1_0": "**Mano hi me brāhmaṇa tena yutto**ti.",
  "cnd22:104.2_0": "**Mano**ti yaṁ cittaṁ mano mānasaṁ …pe… tajjā manoviññāṇadhātu.",
  "cnd22:104.3_0": "**Mano hi me brāhmaṇa tena yutto**ti mano yena buddho tena yutto payutto saṁyuttoti—",
  "cnd22:104.4_0": "mano hi me brāhmaṇa tena yutto.",
  "cnd22:104.5_0": "Tenāha thero piṅgiyo—",
  "cnd22:105.1_0": "“Jiṇṇassa me dubbalathāmakassa,",
  "cnd22:105.2_0": "Teneva kāyo na paleti tattha;",
  "cnd22:105.3_0": "Saṅkappayantāya vajāmi niccaṁ,",
  "cnd22:105.4_0": "Mano hi me brāhmaṇa tena yutto”ti.",
  "cnd22:106.1_0": "**Paṅke sayāno pariphandamāno,**",
  "cnd22:106.2_0": "**Dīpā dīpaṁ upallaviṁ;**",
  "cnd22:106.3_0": "**Athaddasāsiṁ sambuddhaṁ,**",
  "cnd22:106.4_0": "**Oghatiṇṇamanāsavaṁ. **",
  "cnd22:107.1_0": "**Paṅke sayāno pariphandamāno**ti.",
  "cnd22:107.2_0": "**Paṅke sayāno**ti kāmapaṅke kāmakaddame kāmakilese kāmabaḷise kāmapariḷāhe kāmapalibodhe semāno sayamāno vasamāno āvasamāno parivasamāno ti—",
  "cnd22:107.3_0": "paṅke sayāno.",
  "cnd22:107.4_0": "**Pariphandamāno**ti taṇhāphandanāya phandamāno,",
  "cnd22:107.5_0": "diṭṭhiphandanāya phandamāno,",
  "cnd22:107.6_0": "kilesaphandanāya phandamāno,",
  "cnd22:107.7_0": "payogaphandanāya phandamāno,",
  "cnd22:107.8_0": "vipākaphandanāya phandamāno,",
  "cnd22:107.9_0": "manoduccaritaphandanāya phandamāno,",
  "cnd22:107.10_0": "ratto rāgena phandamāno,",
  "cnd22:107.11_0": "duṭṭho dosena phandamāno,",
  "cnd22:107.12_0": "mūḷho mohena phandamāno,",
  "cnd22:107.13_0": "vinibandho mānena phandamāno,",
  "cnd22:107.14_0": "parāmaṭṭho diṭṭhiyā phandamāno,",
  "cnd22:107.15_0": "vikkhepagato uddhaccena phandamāno,",
  "cnd22:107.16_0": "aniṭṭhaṅgato vicikicchāya phandamāno,",
  "cnd22:107.17_0": "thāmagato anusayehi phandamāno,",
  "cnd22:107.18_0": "lābhena phandamāno,",
  "cnd22:107.19_0": "alābhena phandamāno,",
  "cnd22:107.20_0": "yasena phandamāno,",
  "cnd22:107.21_0": "ayasena phandamāno,",
  "cnd22:107.22_0": "pasaṁsāya phandamāno,",
  "cnd22:107.23_0": "nindāya phandamāno,",
  "cnd22:107.24_0": "sukhena phandamāno,",
  "cnd22:107.25_0": "dukkhena phandamāno,",
  "cnd22:107.26_0": "jātiyā phandamāno,",
  "cnd22:107.27_0": "jarāya phandamāno,",
  "cnd22:107.28_0": "byādhinā phandamāno,",
  "cnd22:107.29_0": "maraṇena phandamāno,",
  "cnd22:107.30_0": "sokaparidevadukkhadomanassupāyāsehi phandamāno,",
  "cnd22:107.31_0": "nerayikena dukkhena phandamāno,",
  "cnd22:107.32_0": "tiracchānayonikena dukkhena phandamāno,",
  "cnd22:107.33_0": "pettivisayikena dukkhena phandamāno,",
  "cnd22:107.34_0": "mānusikena dukkhena …pe…",
  "cnd22:107.35_0": "gabbhokkantimūlakena dukkhena …",
  "cnd22:107.36_0": "gabbhaṭṭhitimūlakena dukkhena …",
  "cnd22:107.37_0": "gabbhavuṭṭhānamūlakena dukkhena …",
  "cnd22:107.38_0": "jātassūpanibandhakena dukkhena …",
  "cnd22:107.39_0": "jātassa parādheyyakena dukkhena …",
  "cnd22:107.40_0": "attūpakkamena dukkhena …",
  "cnd22:107.41_0": "parūpakkamena dukkhena …",
  "cnd22:107.42_0": "saṅkhāradukkhena …",
  "cnd22:107.43_0": "vipariṇāmadukkhena …",
  "cnd22:107.44_0": "cakkhurogena dukkhena …",
  "cnd22:107.45_0": "sotarogena dukkhena …",
  "cnd22:107.46_0": "ghānarogena dukkhena …",
  "cnd22:107.47_0": "jivhārogena dukkhena …",
  "cnd22:107.48_0": "kāyarogena dukkhena …",
  "cnd22:107.49_0": "sīsarogena dukkhena …",
  "cnd22:107.50_0": "kaṇṇarogena dukkhena …",
  "cnd22:107.51_0": "mukharogena dukkhena …",
  "cnd22:107.52_0": "dantarogena dukkhena …",
  "cnd22:107.53_0": "oṭṭharogena dukkhena …",
  "cnd22:107.54_0": "kāsena …",
  "cnd22:107.55_0": "sāsena …",
  "cnd22:107.56_0": "pināsena …",
  "cnd22:107.57_0": "ḍāhena …",
  "cnd22:107.58_0": "jarena …",
  "cnd22:107.59_0": "kucchirogena …",
  "cnd22:107.60_0": "mucchāya …",
  "cnd22:107.61_0": "pakkhandikāya …",
  "cnd22:107.62_0": "sūlāya …",
  "cnd22:107.63_0": "visūcikāya …",
  "cnd22:107.64_0": "kuṭṭhena …",
  "cnd22:107.65_0": "gaṇḍena …",
  "cnd22:107.66_0": "kilāsena …",
  "cnd22:107.67_0": "sosena …",
  "cnd22:107.68_0": "apamārena …",
  "cnd22:107.69_0": "dadduyā …",
  "cnd22:107.70_0": "kaṇḍuyā …",
  "cnd22:107.71_0": "kacchuyā …",
  "cnd22:107.72_0": "rakhasāya …",
  "cnd22:107.73_0": "vitacchikāya …",
  "cnd22:107.74_0": "lohitapittena …",
  "cnd22:107.75_0": "madhumehena …",
  "cnd22:107.76_0": "aṁsāya …",
  "cnd22:107.77_0": "piḷakāya …",
  "cnd22:107.78_0": "bhagandalāya …",
  "cnd22:107.79_0": "pittasamuṭṭhānena ābādhena …",
  "cnd22:107.80_0": "semhasamuṭṭhānena ābādhena …",
  "cnd22:107.81_0": "vātasamuṭṭhānena ābādhena …",
  "cnd22:107.82_0": "sannipātikena ābādhena …",
  "cnd22:107.83_0": "utupariṇāmajena ābādhena …",
  "cnd22:107.84_0": "visamaparihārajena ābādhena …",
  "cnd22:107.85_0": "opakkamikena ābādhena …",
  "cnd22:107.86_0": "kammavipākajena ābādhena …",
  "cnd22:107.87_0": "sītena …",
  "cnd22:107.88_0": "uṇhena …",
  "cnd22:107.89_0": "jighacchāya …",
  "cnd22:107.90_0": "pipāsāya …",
  "cnd22:107.91_0": "uccārena …",
  "cnd22:107.92_0": "passāvena …",
  "cnd22:107.93_0": "ḍaṁsamakasavātātapasarīsapasamphassena dukkhena …",
  "cnd22:107.94_0": "mātumaraṇena dukkhena …",
  "cnd22:107.95_0": "pitumaraṇena dukkhena …",
  "cnd22:107.96_0": "puttamaraṇena dukkhena …",
  "cnd22:107.97_0": "dhītumaraṇena dukkhena …",
  "cnd22:107.98_0": "ñātibyasanena dukkhena …",
  "cnd22:107.99_0": "bhogabyasanena dukkhena …",
  "cnd22:107.100_0": "rogabyasanena dukkhena …",
  "cnd22:107.101_0": "sīlabyasanena dukkhena …",
  "cnd22:107.102_0": "diṭṭhibyasanena dukkhena phandamāno pariphandamāno pavedhamāno sampavedhamānoti—",
  "cnd22:107.103_0": "paṅke sayāno pariphandamāno.",
  "cnd22:108.1_0": "**Dīpā dīpaṁ upallavin**ti satthārato satthāraṁ dhammakkhānato dhammakkhānaṁ gaṇato gaṇaṁ diṭṭhiyā diṭṭhiṁ",
  "cnd22:108.1_1": "paṭipadāya paṭipadaṁ maggato maggaṁ pallaviṁ upallaviṁ sampallavinti—",
  "cnd22:108.2_0": "dīpā dīpaṁ upallaviṁ.",
  "cnd22:109.1_0": "**Athaddasāsiṁ sambuddhan**ti.",
  "cnd22:109.2_0": "**Athā**ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—",
  "cnd22:109.3_0": "athāti.",
  "cnd22:109.4_0": "**Addasāsin**ti addasaṁ addakkhiṁ apassiṁ paṭivijjhiṁ.",
  "cnd22:109.5_0": "**Buddho**ti yo so bhagavā sayambhū anācariyako …pe…",
  "cnd22:109.6_0": "sacchikā paññatti, yadidaṁ buddhoti—",
  "cnd22:109.7_0": "athaddasāsiṁ sambuddhaṁ.",
  "cnd22:110.1_0": "**Oghatiṇṇamanāsavan**ti.",
  "cnd22:110.2_0": "**Oghatiṇṇan**ti bhagavā kāmoghaṁ tiṇṇo,",
  "cnd22:110.3_0": "bhavoghaṁ tiṇṇo,",
  "cnd22:110.4_0": "diṭṭhoghaṁ tiṇṇo,",
  "cnd22:110.5_0": "avijjoghaṁ tiṇṇo,",
  "cnd22:110.6_0": "sabbasaṁsārapathaṁ tiṇṇo uttiṇṇo nitthiṇṇo atikkanto samatikkanto vītivatto,",
  "cnd22:110.7_0": "so vutthavāso ciṇṇacaraṇo …pe… jātimaraṇasaṁsāro,",
  "cnd22:110.8_0": "natthi tassa punabbhavoti—",
  "cnd22:110.9_0": "oghatiṇṇaṁ.",
  "cnd22:110.10_0": "**Anāsavan**ti cattāro āsavā—",
  "cnd22:110.11_0": "kāmāsavo, bhavāsavo, diṭṭhāsavo, avijjāsavo.",
  "cnd22:110.12_0": "Te āsavā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd22:110.13_0": "Tasmā buddho anāsavoti—",
  "cnd22:110.14_0": "oghatiṇṇamanāsavaṁ.",
  "cnd22:110.15_0": "Tenāha thero piṅgiyo—",
  "cnd22:111.1_0": "“Paṅke sayāno pariphandamāno,",
  "cnd22:111.2_0": "Dīpā dīpaṁ upallaviṁ;",
  "cnd22:111.3_0": "Athaddasāsiṁ sambuddhaṁ,",
  "cnd22:111.4_0": "Oghatiṇṇamanāsavan”ti.",
  "cnd22:112.1_0": "**Yathā ahū vakkali muttasaddho,**",
  "cnd22:112.2_0": "**Bhadrāvudho āḷavigotamo ca;**",
  "cnd22:112.3_0": "**Evameva tvampi pamuñcassu saddhaṁ,**",
  "cnd22:112.4_0": "**Gamissasi tvaṁ piṅgiya maccudheyyassa pāraṁ. **",
  "cnd22:113.1_0": "**Yathā ahū vakkali muttasaddho,",
  "cnd22:113.1_1": "bhadrāvudho āḷavigotamo cā**ti yathā vakkalitthero saddho saddhāgaruko saddhāpubbaṅgamo saddhādhimutto saddhādhipateyyo arahattappatto,",
  "cnd22:113.1_2": "yathā bhadrāvudho thero saddho saddhāgaruko saddhāpubbaṅgamo saddhādhimutto saddhādhipateyyo arahattappatto,",
  "cnd22:113.1_3": "yathā āḷavigotamo thero saddho saddhāgaruko saddhāpubbaṅgamo saddhādhimutto saddhādhipateyyo arahattappattoti—",
  "cnd22:113.2_0": "yathā ahū vakkali muttasaddho bhadrāvudho āḷavigotamo ca.",
  "cnd22:114.1_0": "**Evameva tvampi pamuñcassu saddhan**ti evameva tvaṁ saddhaṁ muñcassu pamuñcassu sampamuñcassu adhimuñcassu okappehi.",
  "cnd22:114.2_0": "“Sabbe saṅkhārā aniccā”ti saddhaṁ muñcassu pamuñcassu sampamuñcassu adhimuñcassu okappehi.",
  "cnd22:114.3_0": "“Sabbe saṅkhārā dukkhā”ti …pe…",
  "cnd22:114.4_0": "“sabbe dhammā anattā”ti saddhaṁ muñcassu pamuñcassu sampamuñcassu adhimuñcassu okappehi …pe…",
  "cnd22:114.5_0": "“yaṁ kiñci samudayadhammaṁ sabbaṁ taṁ nirodhadhamman”ti saddhaṁ muñcassu pamuñcassu,",
  "cnd22:114.5_1": "sampamuñcassu adhimuñcassu okappehīti—",
  "cnd22:114.6_0": "evameva tvampi pamuñcassu saddhaṁ.",
  "cnd22:115.1_0": "**Gamissasi tvaṁ piṅgiya maccudheyyassa pāran**ti maccudheyyaṁ vuccanti kilesā ca khandhā ca abhisaṅkhārā ca.",
  "cnd22:115.2_0": "Maccudheyyassa pāraṁ vuccati amataṁ nibbānaṁ,",
  "cnd22:115.2_1": "yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.",
  "cnd22:115.3_0": "**Gamissasi tvaṁ piṅgiya maccudheyyassa pāran**ti tvaṁ pāraṁ gamissasi,",
  "cnd22:115.3_1": "pāraṁ adhigamissasi,",
  "cnd22:115.3_2": "pāraṁ phassissasi,",
  "cnd22:115.3_3": "pāraṁ sacchikarissasīti—",
  "cnd22:115.4_0": "gamissasi tvaṁ piṅgiya maccudheyyassa pāraṁ.",
  "cnd22:115.5_0": "Tenāha bhagavā—",
  "cnd22:116.1_0": "“Yathā ahū vakkali muttasaddho,",
  "cnd22:116.2_0": "Bhadrāvudho āḷavigotamo ca;",
  "cnd22:116.3_0": "Evameva tvampi pamuñcassu saddhaṁ,",
  "cnd22:116.4_0": "Gamissasi tvaṁ piṅgiya maccudheyyassa pāran”ti.",
  "cnd22:117.1_0": "**Esa bhiyyo pasīdāmi,**",
  "cnd22:117.2_0": "**Sutvāna munino vaco;**",
  "cnd22:117.3_0": "**Vivaṭṭacchado sambuddho,**",
  "cnd22:117.4_0": "**Akhilo paṭibhānavā. **",
  "cnd22:118.1_0": "**Esa bhiyyo pasīdāmī**ti esa bhiyyo pasīdāmi,",
  "cnd22:118.1_1": "bhiyyo bhiyyo saddahāmi,",
  "cnd22:118.1_2": "bhiyyo bhiyyo okappemi,",
  "cnd22:118.1_3": "bhiyyo bhiyyo adhimuccāmi;",
  "cnd22:118.2_0": "“sabbe saṅkhārā aniccā”ti bhiyyo bhiyyo pasīdāmi,",
  "cnd22:118.2_1": "bhiyyo bhiyyo saddahāmi,",
  "cnd22:118.2_2": "bhiyyo bhiyyo okappemi,",
  "cnd22:118.2_3": "bhiyyo bhiyyo adhimuccāmi;",
  "cnd22:118.3_0": "“sabbe saṅkhārā dukkhā”ti bhiyyo bhiyyo pasīdāmi …pe…",
  "cnd22:118.4_0": "“sabbe dhammā anattā”ti bhiyyo bhiyyo pasīdāmi …pe…",
  "cnd22:118.5_0": "“yaṁ kiñci samudayadhammaṁ sabbaṁ taṁ nirodhadhamman”ti bhiyyo bhiyyo pasīdāmi,",
  "cnd22:118.5_1": "bhiyyo bhiyyo saddahāmi,",
  "cnd22:118.5_2": "bhiyyo bhiyyo okappemi,",
  "cnd22:118.5_3": "bhiyyo bhiyyo adhimuccāmīti—",
  "cnd22:118.6_0": "esa bhiyyo pasīdāmi.",
  "cnd22:119.1_0": "**Sutvāna munino vaco**ti.",
  "cnd22:119.2_0": "**Munī**ti monaṁ vuccati ñāṇaṁ …pe… saṅgajālamaticca so muni.",
  "cnd22:119.3_0": "**Sutvāna munino vaco**ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvāna uggahetvāna upadhārayitvāna upalakkhayitvānāti—",
  "cnd22:119.4_0": "sutvāna munino vaco.",
  "cnd22:120.1_0": "**Vivaṭṭacchado sambuddho**ti.",
  "cnd22:120.2_0": "**Chadanan**ti pañca chadanāni—",
  "cnd22:120.3_0": "taṇhāchadanaṁ, diṭṭhichadanaṁ, kilesachadanaṁ, duccaritachadanaṁ, avijjāchadanaṁ.",
  "cnd22:120.4_0": "Tāni chadanāni buddhassa bhagavato vivaṭāni viddhaṁsitāni samugghāṭitāni pahīnāni samucchinnāni vūpasantāni",
  "cnd22:120.4_1": "paṭippassaddhāni abhabbuppattikāni ñāṇagginā daḍḍhāni.",
  "cnd22:120.5_0": "Tasmā buddho vivaṭṭacchado.",
  "cnd22:120.6_0": "**Buddho**ti yo so bhagavā …pe… sacchikā paññatti, yadidaṁ buddhoti—",
  "cnd22:120.7_0": "vivaṭṭacchado sambuddho.",
  "cnd22:121.1_0": "**Akhilo paṭibhānavā**ti.",
  "cnd22:121.2_0": "**Akhilo**ti rāgo khilo,",
  "cnd22:121.2_1": "doso khilo,",
  "cnd22:121.2_2": "moho khilo,",
  "cnd22:121.2_3": "kodho khilo,",
  "cnd22:121.2_4": "upanāho …pe…",
  "cnd22:121.2_5": "sabbākusalābhisaṅkhārā khilā.",
  "cnd22:121.3_0": "Te khilā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd22:121.4_0": "Tasmā buddho akhilo.",
  "cnd22:122.1_0": "**Paṭibhānavā**ti tayo paṭibhānavanto—",
  "cnd22:122.2_0": "pariyattipaṭibhānavā, paripucchāpaṭibhānavā, adhigamapaṭibhānavā.",
  "cnd22:122.3_0": "Katamo pariyattipaṭibhānavā?",
  "cnd22:122.4_0": "Idhekaccassa buddhavacanaṁ pariyāputaṁ hoti suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ.",
  "cnd22:122.5_0": "Tassa pariyattiṁ nissāya paṭibhāti—",
  "cnd22:122.6_0": "ayaṁ pariyattipaṭibhānavā.",
  "cnd22:123.1_0": "Katamo paripucchāpaṭibhānavā?",
  "cnd22:123.2_0": "Idhekacco paripucchitā hoti atthe ca ñāye ca lakkhaṇe ca kāraṇe ca ṭhānāṭhāne ca.",
  "cnd22:123.3_0": "Tassa paripucchaṁ nissāya paṭibhāti—",
  "cnd22:123.4_0": "ayaṁ paripucchāpaṭibhānavā.",
  "cnd22:124.1_0": "Katamo adhigamapaṭibhānavā?",
  "cnd22:124.2_0": "Idhekaccassa adhigatā honti cattāro satipaṭṭhānā,",
  "cnd22:124.2_1": "cattāro sammappadhānā,",
  "cnd22:124.2_2": "cattāro iddhipādā,",
  "cnd22:124.2_3": "pañcindriyāni,",
  "cnd22:124.2_4": "pañca balāni,",
  "cnd22:124.2_5": "satta bojjhaṅgā,",
  "cnd22:124.2_6": "ariyo aṭṭhaṅgiko maggo,",
  "cnd22:124.2_7": "cattāro ariyamaggā,",
  "cnd22:124.2_8": "cattāri sāmaññaphalāni,",
  "cnd22:124.2_9": "catasso paṭisambhidāyo,",
  "cnd22:124.2_10": "cha abhiññāyo.",
  "cnd22:124.3_0": "Tassa attho ñāto, dhammo ñāto, nirutti ñātā.",
  "cnd22:124.4_0": "Atthe ñāte attho paṭibhāti, dhamme ñāte dhammo paṭibhāti, niruttiyā ñātāya nirutti paṭibhāti.",
  "cnd22:124.5_0": "Imesu tīsu ñāṇesu ñāṇaṁ paṭibhānapaṭisambhidā.",
  "cnd22:124.6_0": "Bhagavā imāya paṭibhānapaṭisambhidāya upeto samupeto upāgato samupāgato upapanno samupapanno samannāgato.",
  "cnd22:124.7_0": "Tasmā buddho paṭibhānavā.",
  "cnd22:124.8_0": "Yassa pariyatti natthi, paripucchā natthi, adhigamo natthi, kiṁ tassa paṭibhāyissatīti—",
  "cnd22:124.9_0": "akhilo paṭibhānavā.",
  "cnd22:124.10_0": "Tenāha thero piṅgiyo—",
  "cnd22:125.1_0": "“Esa bhiyyo pasīdāmi,",
  "cnd22:125.2_0": "sutvāna munino vaco;",
  "cnd22:125.3_0": "Vivaṭṭacchado sambuddho,",
  "cnd22:125.4_0": "akhilo paṭibhānavā”ti.",
  "cnd22:126.1_0": "**Adhideve abhiññāya,**",
  "cnd22:126.2_0": "**Sabbaṁ vedi paroparaṁ;**",
  "cnd22:126.3_0": "**Pañhānantakaro satthā,**",
  "cnd22:126.4_0": "**Kaṅkhīnaṁ paṭijānataṁ. **",
  "cnd22:127.1_0": "**Adhideve abhiññāyā**ti.",
  "cnd22:127.2_0": "**Devā**ti tayo devā—",
  "cnd22:127.3_0": "sammutidevā, upapattidevā, visuddhidevā.",
  "cnd22:127.4_0": "Katame sammutidevā?",
  "cnd22:127.5_0": "Sammutidevā vuccanti rājāno ca rājakumāro ca deviyo ca.",
  "cnd22:127.6_0": "Ime vuccanti sammutidevā.",
  "cnd22:127.7_0": "Katame upapattidevā?",
  "cnd22:127.8_0": "Upapattidevā vuccanti cātumahārājikā devā tāvatiṁsā devā …pe…",
  "cnd22:127.8_1": "brahmakāyikā devā,",
  "cnd22:127.8_2": "ye ca devā taduttari.",
  "cnd22:127.9_0": "Ime vuccanti upapattidevā.",
  "cnd22:127.10_0": "Katame visuddhidevā?",
  "cnd22:127.11_0": "Visuddhidevā vuccanti tathāgatā tathāgatasāvakā arahanto khīṇāsavā, ye ca paccekasambuddhā.",
  "cnd22:127.12_0": "Ime vuccanti visuddhidevā.",
  "cnd22:127.13_0": "Bhagavā sammutideve adhidevāti abhiññāya upapattideve adhidevāti abhiññāya,",
  "cnd22:127.13_1": "visuddhideve adhidevāti abhiññāya jānitvā tulayitvā tīrayitvā vibhāvayitvā vibhūtaṁ katvāti—",
  "cnd22:127.14_0": "adhideve abhiññāya.",
  "cnd22:128.1_0": "**Sabbaṁ vedi paroparan**ti bhagavā attano ca paresañca adhidevakare dhamme vedi aññāsi aphassi paṭivijjhi.",
  "cnd22:128.2_0": "Katame attano adhidevakarā dhammā?",
  "cnd22:128.3_0": "Sammāpaṭipadā anulomapaṭipadā apaccanīkapaṭipadā anvatthapaṭipadā dhammānudhammapaṭipadā sīlesu paripūrakāritā",
  "cnd22:128.3_1": "indriyesu guttadvāratā bhojane mattaññutā jāgariyānuyogo satisampajaññaṁ cattāro satipaṭṭhānā …pe…",
  "cnd22:128.3_2": "ariyo aṭṭhaṅgiko maggo.",
  "cnd22:128.4_0": "Ime vuccanti attano adhidevakarā dhammā.",
  "cnd22:129.1_0": "Katame paresaṁ adhidevakarā dhammā?",
  "cnd22:129.2_0": "Sammāpaṭipadā …pe… ariyo aṭṭhaṅgiko maggo.",
  "cnd22:129.3_0": "Ime vuccanti paresaṁ adhidevakarā dhammā.",
  "cnd22:129.4_0": "Evaṁ bhagavā attano ca paresañca adhidevakare dhamme vedi aññāsi aphassi paṭivijjhīti—",
  "cnd22:129.5_0": "sabbaṁ vedi paroparaṁ.",
  "cnd22:130.1_0": "**Pañhānantakaro satthā**ti bhagavā pārāyanikapañhānaṁ antakaro pariyantakaro paricchedakaro parivaṭumakaro;",
  "cnd22:130.2_0": "sabhiyapañhānaṁ antakaro pariyantakaro paricchedakaro parivaṭumakaro;",
  "cnd22:130.3_0": "sakkapañhānaṁ …pe…",
  "cnd22:130.4_0": "suyāmapañhānaṁ …",
  "cnd22:130.5_0": "bhikkhupañhānaṁ …",
  "cnd22:130.6_0": "bhikkhunīpañhānaṁ …",
  "cnd22:130.7_0": "upāsakapañhānaṁ …",
  "cnd22:130.8_0": "upāsikāpañhānaṁ …",
  "cnd22:130.9_0": "rājapañhānaṁ …",
  "cnd22:130.10_0": "khattiyapañhānaṁ …",
  "cnd22:130.11_0": "brāhmaṇapañhānaṁ …",
  "cnd22:130.12_0": "vessapañhānaṁ …",
  "cnd22:130.13_0": "suddapañhānaṁ …",
  "cnd22:130.14_0": "devapañhānaṁ …",
  "cnd22:130.15_0": "brahmapañhānaṁ antakaro pariyantakaro paricchedakaro parivaṭumakaroti—",
  "cnd22:130.16_0": "pañhānantakaro.",
  "cnd22:130.17_0": "**Satthā**ti bhagavā satthavāho.",
  "cnd22:130.18_0": "Yathā satthavāho satthe kantāraṁ tāreti,",
  "cnd22:130.18_1": "corakantāraṁ tāreti,",
  "cnd22:130.18_2": "vāḷakantāraṁ tāreti,",
  "cnd22:130.18_3": "dubbhikkhakantāraṁ tāreti,",
  "cnd22:130.18_4": "nirudakakantāraṁ tāreti uttāreti nittāreti patāreti,",
  "cnd22:130.18_5": "khemantabhūmiṁ sampāpeti;",
  "cnd22:130.19_0": "evameva bhagavā satthavāho satte kantāraṁ tāreti,",
  "cnd22:130.20_0": "jātikantāraṁ tāreti, jarākantāraṁ …pe…",
  "cnd22:130.21_0": "byādhikantāraṁ …",
  "cnd22:130.22_0": "maraṇakantāraṁ …",
  "cnd22:130.23_0": "sokaparidevadukkhadomanassupāyāsakantāraṁ tāreti,",
  "cnd22:130.24_0": "rāgakantāraṁ tāreti,",
  "cnd22:130.25_0": "dosakantāraṁ …",
  "cnd22:130.26_0": "mohakantāraṁ …",
  "cnd22:130.27_0": "mānakantāraṁ …",
  "cnd22:130.28_0": "diṭṭhikantāraṁ …",
  "cnd22:130.29_0": "kilesakantāraṁ …",
  "cnd22:130.30_0": "duccaritakantāraṁ tāreti,",
  "cnd22:130.31_0": "rāgagahanaṁ tāreti,",
  "cnd22:130.32_0": "dosagahanaṁ …",
  "cnd22:130.33_0": "mohagahanaṁ …",
  "cnd22:130.34_0": "diṭṭhigahanaṁ …",
  "cnd22:130.35_0": "kilesagahanaṁ …",
  "cnd22:130.36_0": "duccaritagahanaṁ tāreti uttāreti nittāreti patāreti;",
  "cnd22:130.37_0": "khemantaṁ amataṁ nibbānaṁ sampāpetīti—",
  "cnd22:130.38_0": "evampi bhagavā satthavāho.",
  "cnd22:131.1_0": "Atha vā bhagavā netā vinetā anunetā paññāpetā nijjhāpetā pekkhatā pasādetāti,",
  "cnd22:131.1_1": "evaṁ bhagavā satthavāho.",
  "cnd22:131.2_0": "Atha vā bhagavā anuppannassa maggassa uppādetā,",
  "cnd22:131.2_1": "asañjātassa maggassa sañjanetā,",
  "cnd22:131.2_2": "anakkhātassa maggassa akkhātā,",
  "cnd22:131.2_3": "maggaññū maggavidū maggakovido maggānugā ca pana etarahi sāvakā viharanti pacchā samannāgatāti,",
  "cnd22:131.2_4": "evampi bhagavā satthavāhoti—",
  "cnd22:131.3_0": "pañhānantakaro satthā.",
  "cnd22:132.1_0": "**Kaṅkhīnaṁ paṭijānatan**ti sakaṅkhā āgantvā nikkaṅkhā sampajjanti,",
  "cnd22:132.1_1": "sallekhā āgantvā nillekhā sampajjanti,",
  "cnd22:132.1_2": "sadveḷhakā āgantvā nidveḷhakā sampajjanti,",
  "cnd22:132.1_3": "savicikicchā āgantvā nibbicikicchā sampajjanti,",
  "cnd22:132.1_4": "sarāgā āgantvā vītarāgā sampajjanti,",
  "cnd22:132.1_5": "sadosā āgantvā vītadosā sampajjanti,",
  "cnd22:132.1_6": "samohā āgantvā vītamohā sampajjanti,",
  "cnd22:132.1_7": "sakilesā āgantvā nikkilesā sampajjantīti—",
  "cnd22:132.2_0": "kaṅkhīnaṁ paṭijānataṁ.",
  "cnd22:132.3_0": "Tenāha thero piṅgiyo—",
  "cnd22:133.1_0": "“Adhideve abhiññāya,",
  "cnd22:133.2_0": "sabbaṁ vedi paroparaṁ;",
  "cnd22:133.3_0": "Pañhānantakaro satthā,",
  "cnd22:133.4_0": "kaṅkhīnaṁ paṭijānatan”ti.",
  "cnd22:134.1_0": "**Asaṁhīraṁ asaṅkuppaṁ,**",
  "cnd22:134.2_0": "**Yassa natthi upamā kvaci;**",
  "cnd22:134.3_0": "**Addhā gamissāmi na mettha kaṅkhā,**",
  "cnd22:134.4_0": "**Evaṁ maṁ dhārehi adhimuttacittaṁ. **",
  "cnd22:135.1_0": "**Asaṁhīraṁ asaṅkuppan**ti asaṁhīraṁ vuccati amataṁ nibbānaṁ.",
  "cnd22:135.2_0": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.",
  "cnd22:135.3_0": "**Asaṁhīran**ti rāgena dosena mohena kodhena upanāhena makkhena paḷāsena issāya macchariyena māyāya sāṭheyyena",
  "cnd22:135.3_1": "thambhena sārambhena mānena atimānena madena pamādena sabbakilesehi sabbaduccaritehi sabbapariḷāhehi",
  "cnd22:135.3_2": "sabbāsavehi sabbadarathehi sabbasantāpehi sabbākusalābhisaṅkhārehi asaṁhāriyaṁ nibbānaṁ niccaṁ dhuvaṁ",
  "cnd22:135.3_3": "sassataṁ avipariṇāmadhammanti—",
  "cnd22:135.4_0": "asaṁhīraṁ.",
  "cnd22:136.1_0": "**Asaṅkuppan**ti asaṅkuppaṁ vuccati amataṁ nibbānaṁ.",
  "cnd22:136.2_0": "Yo so sabbasaṅkhārasamatho …pe… nirodho nibbānaṁ.",
  "cnd22:136.3_0": "Nibbānassa na uppādo paññāyati, vayo natthi, na tassa aññathattaṁ paññāyati.",
  "cnd22:136.4_0": "Nibbānaṁ niccaṁ dhuvaṁ sassataṁ avipariṇāmadhammanti—",
  "cnd22:136.5_0": "asaṁhīraṁ asaṅkuppaṁ.",
  "cnd22:137.1_0": "**Yassa natthi upamā kvacī**ti.",
  "cnd22:137.2_0": "**Yassā**ti nibbānassa.",
  "cnd22:137.3_0": "**Natthi upamā**ti upamā natthi,",
  "cnd22:137.3_1": "upanidhā natthi,",
  "cnd22:137.3_2": "sadisaṁ natthi,",
  "cnd22:137.3_3": "paṭibhāgo natthi,",
  "cnd22:137.3_4": "na atthi na saṁvijjati nupalabbhati.",
  "cnd22:137.4_0": "**Kvacī**ti kvaci kimhici katthaci ajjhattaṁ vā bahiddhā vā ajjhattabahiddhā vāti—",
  "cnd22:137.5_0": "yassa natthi upamā kvaci.",
  "cnd22:138.1_0": "**Addhā gamissāmi na mettha kaṅkhā**ti.",
  "cnd22:138.2_0": "**Addhā**ti ekaṁsavacanaṁ nissaṁsayavacanaṁ nikkaṅkhavacanaṁ advejjhavacanaṁ adveḷhakavacanaṁ niyogavacanaṁ",
  "cnd22:138.2_1": "apaṇṇakavacanaṁ aviraddhavacanaṁ avatthāpanavacanametaṁ—",
  "cnd22:138.3_0": "addhāti.",
  "cnd22:138.4_0": "**Gamissāmī**ti gamissāmi adhigamissāmi phassissāmi sacchikarissāmīti—",
  "cnd22:138.5_0": "addhā gamissāmi.",
  "cnd22:138.6_0": "**Na mettha kaṅkhā**ti.",
  "cnd22:138.7_0": "**Etthā**ti nibbāne kaṅkhā natthi,",
  "cnd22:138.7_1": "vicikicchā natthi,",
  "cnd22:138.7_2": "dveḷhakaṁ natthi,",
  "cnd22:138.7_3": "saṁsayo natthi,",
  "cnd22:138.7_4": "na atthi na saṁvijjati nupalabbhati,",
  "cnd22:138.7_5": "pahīno samucchinno vūpasanto paṭippassaddho abhabbuppattiko ñāṇagginā daḍḍhoti—",
  "cnd22:138.8_0": "addhā gamissāmi na mettha kaṅkhā.",
  "cnd22:139.1_0": "**Evaṁ maṁ dhārehi adhimuttacittan**ti.",
  "cnd22:139.2_0": "**Evaṁ maṁ dhārehī**ti evaṁ maṁ upalakkhehi.",
  "cnd22:139.3_0": "**Adhimuttacittan**ti nibbānaninnaṁ nibbānapoṇaṁ nibbānapabbhāraṁ nibbānādhimuttanti—",
  "cnd22:139.4_0": "evaṁ maṁ dhārehi adhimuttacittanti.",
  "cnd22:139.5_0": "Tenāha thero piṅgiyo—",
  "cnd22:140.1_0": "“Asaṁhīraṁ asaṅkuppaṁ,",
  "cnd22:140.2_0": "Yassa natthi upamā kvaci;",
  "cnd22:140.3_0": "Addhā gamissāmi na mettha kaṅkhā,",
  "cnd22:140.4_0": "Evaṁ maṁ dhārehi adhimuttacittan”ti.",
  "cnd22:140.5_0": "Pārāyanānugītigāthāniddeso aṭṭhārasamo.",
  "cnd22:140.6_0": "Pārāyanavaggo samatto."
}