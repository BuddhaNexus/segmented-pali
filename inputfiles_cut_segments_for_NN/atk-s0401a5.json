{
  "atk-s0401a5:0_0": "5. Paṇihitaacchavaggavaṇṇanā",
  "atk-s0401a5:1_0": "41.",
  "atk-s0401a5:1_1": "Pañcamassa paṭhame seyyathāpīti opammatthe nipāto.",
  "atk-s0401a5:1_2": "Tatra bhagavā katthaci atthena upamaṁ parivāretvā dasseti vatthasutte viya,",
  "atk-s0401a5:1_3": "pāricchattakopama- aggikkhandhopamādisuttesu viya ca,",
  "atk-s0401a5:1_4": "katthaci upamāya atthaṁ parivāretvā dasseti loṇambilasutte viya,",
  "atk-s0401a5:1_5": "suvaṇṇakārasuttasūriyopamādisuttesu viya ca.",
  "atk-s0401a5:1_6": "Imasmiṁ pana sālisūkopame upamāya atthaṁ parivāretvā dassento seyyathāpi,",
  "atk-s0401a5:1_7": "bhikkhavetiādimāha.",
  "atk-s0401a5:1_8": "Tattha sālisūkanti sāliphalassa sūkaṁ.",
  "atk-s0401a5:1_9": "Yavasūkepi eseva nayo.",
  "atk-s0401a5:1_10": "Vā-saddo vikappattho.",
  "atk-s0401a5:1_11": "Micchāpaṇihitanti micchāṭhapitaṁ.",
  "atk-s0401a5:1_12": "Yathā vijjhituṁ sakkoti,",
  "atk-s0401a5:1_13": "na evaṁ uddhaggaṁ katvā ṭhapitanti attho.",
  "atk-s0401a5:1_14": "Bhecchatīti bhindissati,",
  "atk-s0401a5:1_15": "chaviṁ chindissatīti attho.",
  "atk-s0401a5:1_16": "Micchāpaṇihitena cittenāti micchāṭhapitena cittena.",
  "atk-s0401a5:1_17": "Vaṭṭavasena uppannacittaṁ sandhāyetaṁ vuttaṁ.",
  "atk-s0401a5:1_18": "Avijjanti aṭṭhasu ṭhānesu aññāṇabhūtaṁ ghanabahalaṁ mahāavijjaṁ.",
  "atk-s0401a5:1_19": "Vijjaṁ uppādessatīti ettha vijjanti arahattamaggañāṇaṁ.",
  "atk-s0401a5:1_20": "Nibbānanti taṇhāvānato nikkhantabhāvena evaṁ vuttaṁ amataṁ.",
  "atk-s0401a5:1_21": "Sacchikarissatīti paccakkhaṁ karissati.",
  "atk-s0401a5:2_0": "42.",
  "atk-s0401a5:2_1": "Dutiye sammāpaṇihitanti yathā bhindituṁ sakkoti,",
  "atk-s0401a5:2_2": "evaṁ uddhaggaṁ katvā suṭṭhu ṭhapitaṁ.",
  "atk-s0401a5:2_3": "Akkantanti ettha pādeneva akkantaṁ nāma hoti,",
  "atk-s0401a5:2_4": "hatthena uppīḷitaṁ.",
  "atk-s0401a5:2_5": "Ruḷhisaddavasena pana akkantanteva vuttaṁ.",
  "atk-s0401a5:2_6": "Ayañhettha ariyavohāro.",
  "atk-s0401a5:2_7": "Kasmā pana aññe sepaṇṇikaṇṭakamadanakaṇṭakādayo mahante aggahetvā sukhumaṁ dubbalaṁ sālisūkayavasūkameva gahitanti?",
  "atk-s0401a5:2_8": "Appamattakassāpi kusalakammassa vivaṭṭāya samatthabhāvadassanatthaṁ.",
  "atk-s0401a5:2_9": "Yathā hi sukhumaṁ dubbalaṁ sālisūkaṁ vā yavasūkaṁ vā hotu,",
  "atk-s0401a5:2_10": "mahantamahantā sepaṇṇikaṇṭakamadanakaṇṭakādayo vā,",
  "atk-s0401a5:2_11": "etesu yaṁkiñci micchā ṭhapitaṁ hatthaṁ vā pādaṁ vā bhindituṁ lohitaṁ vā uppādetuṁ na sakkoti,",
  "atk-s0401a5:2_12": "sammā ṭhapitaṁ pana sakkoti,",
  "atk-s0401a5:2_13": "evameva appamattakaṁ tiṇamuṭṭhi mattadānakusalaṁ vā hotu,",
  "atk-s0401a5:2_14": "mahantaṁ velāmadānādikusalaṁ vā,",
  "atk-s0401a5:2_15": "sace vaṭṭasampattiṁ patthetvā vaṭṭasannissitavasena micchā ṭhapitaṁ hoti,",
  "atk-s0401a5:2_16": "vaṭṭameva āharituṁ sakkoti,",
  "atk-s0401a5:2_17": "no vivaṭṭaṁ.",
  "atk-s0401a5:2_18": "“Idaṁ me dānaṁ āsavakkhayāvahaṁ hotū”ti evaṁ pana vivaṭṭaṁ patthentena vivaṭṭavasena sammā ṭhapitaṁ arahattampi",
  "atk-s0401a5:2_19": "paccekabodhiñāṇampi sabbaññutañāṇampi dātuṁ sakkotiyeva.",
  "atk-s0401a5:2_20": "Vuttañhetaṁ –",
  "atk-s0401a5:3_0": "“Paṭisambhidā vimokkhā ca, yā ca sāvakapāramī;",
  "atk-s0401a5:4_0": "Paccekabodhi buddhabhūmi, sabbametena labbhatī”ti. ;",
  "atk-s0401a5:5_0": "Imasmiṁ suttadvaye ca vaṭṭavivaṭṭaṁ kathitaṁ.",
  "atk-s0401a5:6_0": "43.",
  "atk-s0401a5:6_1": "Tatiye paduṭṭhacittanti dosena paduṭṭhacittaṁ.",
  "atk-s0401a5:6_2": "Cetasā cetopariccāti attano cittena tassa cittaṁ paricchinditvā.",
  "atk-s0401a5:6_3": "Yathābhataṁ nikkhittoti yathā āharitvā ṭhapito.",
  "atk-s0401a5:6_4": "Evaṁ nirayeti evaṁ niraye ṭhitoyevāti vattabbo.",
  "atk-s0401a5:6_5": "Apāyantiādi sabbaṁ nirayavevacanameva.",
  "atk-s0401a5:6_6": "Nirayo hi ayasaṅkhātā sukhā apetoti apāyo,",
  "atk-s0401a5:6_7": "dukkhassa gati paṭisaraṇanti duggati,",
  "atk-s0401a5:6_8": "dukkaṭakārino ettha vivasā nipatantīti vinipāto,",
  "atk-s0401a5:6_9": "nirassādatthena nirayo.",
  "atk-s0401a5:7_0": "44.",
  "atk-s0401a5:7_1": "Catutthe pasannanti saddhāpasādena pasannaṁ.",
  "atk-s0401a5:7_2": "Sugatinti sukhassa gatiṁ.",
  "atk-s0401a5:7_3": "Saggaṁ lokanti rūpādisampattīhi suṭṭhu aggaṁ lokaṁ.",
  "atk-s0401a5:8_0": "45.",
  "atk-s0401a5:8_1": "Pañcame udakarahadoti udakadaho.",
  "atk-s0401a5:8_2": "Āviloti avippasanno.",
  "atk-s0401a5:8_3": "Luḷitoti aparisaṇṭhito.",
  "atk-s0401a5:8_4": "Kalalībhūtoti kaddamībhūto.",
  "atk-s0401a5:8_5": "Sippisambukantiādīsu sippiyo ca sambukā ca sippisambukaṁ.",
  "atk-s0401a5:8_6": "Sakkharā ca kaṭhalāni ca sakkharakaṭhalaṁ.",
  "atk-s0401a5:8_7": "Macchānaṁ gumbaṁ ghaṭāti macchagumbaṁ.",
  "atk-s0401a5:8_8": "Carantampi tiṭṭhantampīti ettha sakkharakaṭhalaṁ tiṭṭhatiyeva,",
  "atk-s0401a5:8_9": "itarāni carantipi tiṭṭhantipi.",
  "atk-s0401a5:8_10": "Yathā pana antarantarā ṭhitāsupi nisinnāsupi nipajjamānāsupi “etā gāviyo carantī”ti carantiyo upādāya itarāpi “carantī”ti vuccanti,",
  "atk-s0401a5:8_11": "evaṁ tiṭṭhantameva sakkharakaṭhalaṁ upādāya itarampi dvayaṁ “tiṭṭhanta”nti vuttaṁ,",
  "atk-s0401a5:8_12": "itaraṁ dvayaṁ carantaṁ upādāya sakkharakaṭhalampi “caranta”nti vuttaṁ.",
  "atk-s0401a5:9_0": "Āvilenāti pañcahi nīvaraṇehi pariyonaddhena.",
  "atk-s0401a5:9_1": "Attatthaṁ vātiādīsu attano diṭṭhadhammiko lokiyalokuttaramissako attho attattho nāma.",
  "atk-s0401a5:9_2": "Attanova samparāye lokiyalokuttaramissako attho parattho nāma hoti.",
  "atk-s0401a5:9_3": "So hi parattha atthoti parattho.",
  "atk-s0401a5:9_4": "Tadubhayaṁ ubhayattho nāma.",
  "atk-s0401a5:9_5": "Apica attano diṭṭhadhammikasamparāyikopi lokiyalokuttaro attho attattho nāma,",
  "atk-s0401a5:9_6": "parassa tādisova attho parattho nāma,",
  "atk-s0401a5:9_7": "tadubhayampi ubhayattho nāma.",
  "atk-s0401a5:9_8": "Uttariṁ vā manussadhammāti dasakusalakammapathasaṅkhātā manussadhammā uttariṁ.",
  "atk-s0401a5:9_9": "Ayañhi dasavidho dhammo vināpi aññaṁ samādāpakaṁ satthantarakappāvasāne jātasaṁvegehi manussehi sayameva samādinnattā manussadhammoti vuccati,",
  "atk-s0401a5:9_10": "tato uttariṁ pana jhānavipassanāmaggaphalāni veditabbāni.",
  "atk-s0401a5:9_11": "Alamariyañāṇadassanavisesanti ariyānaṁ yuttaṁ,",
  "atk-s0401a5:9_12": "ariyabhāvaṁ vā kātuṁ samatthaṁ ñāṇadassanasaṅkhātaṁ visesaṁ.",
  "atk-s0401a5:9_13": "Ñāṇameva hi jānanaṭṭhena ñāṇaṁ,",
  "atk-s0401a5:9_14": "dassanaṭṭhena dassananti veditabbaṁ,",
  "atk-s0401a5:9_15": "dibbacakkhuñāṇavipassanāñāṇamaggañāṇaphalañāṇapaccavekkhaṇañāṇānametaṁ adhivacanaṁ.",
  "atk-s0401a5:10_0": "46.",
  "atk-s0401a5:10_1": "Chaṭṭhe acchoti abahalo,",
  "atk-s0401a5:10_2": "pasannotipi vaṭṭati.",
  "atk-s0401a5:10_3": "Vippasannoti suṭṭhu pasanno.",
  "atk-s0401a5:10_4": "Anāviloti na āvilo,",
  "atk-s0401a5:10_5": "parisuddhoti attho,",
  "atk-s0401a5:10_6": "pheṇapubbuḷasaṅkhasevālapaṇakavirahitoti vuttaṁ hoti.",
  "atk-s0401a5:10_7": "Anāvilenāti pañcanīvaraṇavimuttena.",
  "atk-s0401a5:10_8": "Sesaṁ catutthe vuttanayameva.",
  "atk-s0401a5:10_9": "Imasmimpi suttadvaye vaṭṭavivaṭṭameva kathitaṁ.",
  "atk-s0401a5:11_0": "47.",
  "atk-s0401a5:11_1": "Sattame rukkhajātānanti paccatte sāmivacanaṁ,",
  "atk-s0401a5:11_2": "rukkhajātānīti attho.",
  "atk-s0401a5:11_3": "Rukkhānametaṁ adhivacanaṁ.",
  "atk-s0401a5:11_4": "Yadidanti nipātamattaṁ.",
  "atk-s0401a5:11_5": "Mudutāyāti mudubhāvena.",
  "atk-s0401a5:11_6": "Koci hi rukkho vaṇṇena aggo hoti,",
  "atk-s0401a5:11_7": "koci gandhena,",
  "atk-s0401a5:11_8": "koci rasena,",
  "atk-s0401a5:11_9": "koci thaddhatāya.",
  "atk-s0401a5:11_10": "Phandano pana mudutāya ceva kammaññatāya ca aggo seṭṭhoti dasseti. Cittaṁ,",
  "atk-s0401a5:11_11": "bhikkhave,",
  "atk-s0401a5:11_12": "bhāvitaṁ bahulīkatanti ettha samathavipassanāvasena bhāvitañceva punappunakatañca cittaṁ adhippetaṁ.",
  "atk-s0401a5:11_13": "Kurundakavāsi phussamittatthero panāha –",
  "atk-s0401a5:11_14": "“ekantaṁ mudu ceva kammaniyañca cittaṁ nāma abhiññāpādakacatutthajjhānacittameva, āvuso”ti.",
  "atk-s0401a5:12_0": "48.",
  "atk-s0401a5:12_1": "Aṭṭhame evaṁ lahuparivattanti evaṁ lahuṁ uppajjitvā lahuṁ nirujjhanakaṁ.",
  "atk-s0401a5:12_2": "Yāvañcāti adhimattapamāṇatthe nipāto,",
  "atk-s0401a5:12_3": "ativiya na sukarāti attho.",
  "atk-s0401a5:12_4": "Idanti nipātamattaṁ.",
  "atk-s0401a5:12_5": "Cittanti ekacce tāva ācariyā “bhavaṅgacitta”nti vadanti,",
  "atk-s0401a5:12_6": "taṁ pana paṭikkhipitvā “idha cittanti yaṁkiñci antamaso cakkhuviññāṇampi adhippetamevā”ti vuttaṁ.",
  "atk-s0401a5:12_7": "Imasmiṁ panatthe milindarājā dhammakathikaṁ nāgasenattheraṁ pucchi,",
  "atk-s0401a5:12_8": "“bhante nāgasena,",
  "atk-s0401a5:12_9": "ekasmiṁ accharākkhaṇe pavattitacittasaṅkhārā sace rūpino assu,",
  "atk-s0401a5:12_10": "kīva mahārāsi bhaveyyā”ti?",
  "atk-s0401a5:12_11": "“Vāhasatānaṁ kho, mahārāja,",
  "atk-s0401a5:12_12": "vīhīnaṁ aḍḍhacūḷañca vāhā vīhisattambaṇāni dve ca tumbā ekaccharākkhaṇe pavattitassa cittassa saṅkhampi na upenti,",
  "atk-s0401a5:12_13": "kalampi na upenti,",
  "atk-s0401a5:12_14": "kalabhāgampi na upentī”ti.",
  "atk-s0401a5:12_15": "Atha kasmā sammāsambuddhena “upamāpi na sukarā”ti vuttaṁ?",
  "atk-s0401a5:12_16": "Yatheva hi upamaṁ paṭikkhipitvāpi kappadīghabhāvassa yojanikapabbatena yojanikasāsapapuṇṇanagarena,",
  "atk-s0401a5:12_17": "nirayadukkhassa sattisatāhatopamena,",
  "atk-s0401a5:12_18": "saggasukhassa ca cakkavattisampattiyā upamā katā,",
  "atk-s0401a5:12_19": "evamidhāpi kātabbāti?",
  "atk-s0401a5:12_20": "Tattha “sakkā pana, bhante,",
  "atk-s0401a5:12_21": "upamā kātu”nti evaṁ pucchāvasena upamā katā,",
  "atk-s0401a5:12_22": "imasmiṁ sutte pucchāya abhāvena na katā.",
  "atk-s0401a5:12_23": "Idañhi suttaṁ dhammadesanāpariyosāne vuttaṁ.",
  "atk-s0401a5:12_24": "Iti imasmiṁ sutte cittarāsi nāma kathitoti.",
  "atk-s0401a5:13_0": "49.",
  "atk-s0401a5:13_1": "Navame pabhassaranti paṇḍaraṁ parisuddhaṁ.",
  "atk-s0401a5:13_2": "Cittanti bhavaṅgacittaṁ.",
  "atk-s0401a5:13_3": "Kiṁ pana cittassa vaṇṇo nāma atthīti? Natthi.",
  "atk-s0401a5:13_4": "Nīlādīnañhi aññataravaṇṇaṁ vā hotu avaṇṇaṁ vā yaṁkiñci parisuddhatāya “pabhassara”nti vuccati.",
  "atk-s0401a5:13_5": "Idampi nirupakkilesatāya parisuddhanti pabhassaraṁ.",
  "atk-s0401a5:13_6": "Tañca khoti taṁ bhavaṅgacittaṁ.",
  "atk-s0401a5:13_7": "Āgantukehīti asahajātehi pacchā javanakkhaṇe uppajjanakehi.",
  "atk-s0401a5:13_8": "Upakkilesehīti rāgādīhi upakkiliṭṭhattā upakkiliṭṭhaṁ nāmāti vuccati. Kathaṁ?",
  "atk-s0401a5:13_9": "Yathā hi sīlavantā ācārasampannā mātāpitaro vā ācariyupajjhāyā vā dussīlānaṁ durācārānaṁ avattasampannānaṁ",
  "atk-s0401a5:13_10": "puttānañceva antevāsikasaddhivihārikānañca vasena “attano putte vā antevāsikasaddhivihārike vā na tajjenti",
  "atk-s0401a5:13_11": "na sikkhāpenti na ovadanti nānusāsantī”ti avaṇṇaṁ akittiṁ labhanti,",
  "atk-s0401a5:13_12": "evaṁsampadamidaṁ veditabbaṁ.",
  "atk-s0401a5:13_13": "Ācārasampannā mātāpitaro viya ca ācariyupajjhāyā viya ca bhavaṅgacittaṁ daṭṭhabbaṁ,",
  "atk-s0401a5:13_14": "puttādīnaṁ vasena tesaṁ akittilābho viya javanakkhaṇe rajjanadussanamuyhanasabhāvānaṁ lobhasahagatādīnaṁ",
  "atk-s0401a5:13_15": "cittānaṁ vasena uppannehi āgantukehi upakkilesehi pakatiparisuddhampi bhavaṅgacittaṁ upakkiliṭṭhaṁ nāma hotīti.",
  "atk-s0401a5:14_0": "50.",
  "atk-s0401a5:14_1": "Dasamepi bhavaṅgacittameva cittaṁ.",
  "atk-s0401a5:14_2": "Vippamuttanti javanakkhaṇe arajjamānaṁ adussamānaṁ amuyhamānaṁ tihetukañāṇasampayuttādikusalavasena uppajjamānaṁ",
  "atk-s0401a5:14_3": "āgantukehi upakkilesehi vippamuttaṁ nāma hoti.",
  "atk-s0401a5:14_4": "Idhāpi yathā sīlavantānaṁ ācārasampannānaṁ puttādīnaṁ vasena mātādayo “sobhanā eteyeva attano puttakādayo",
  "atk-s0401a5:14_5": "sikkhāpenti ovadanti anusāsantī”ti vaṇṇakittilābhino honti,",
  "atk-s0401a5:14_6": "evaṁ javanakkhaṇe uppannakusalacittavasena idaṁ bhavaṅgacittaṁ āgantukehi upakkilesehi vippamuttanti vuccatīti.",
  "atk-s0401a5:15_0": "Paṇihitaacchavaggavaṇṇanā."
}