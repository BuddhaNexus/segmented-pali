{
  "atk-s0511a20:0_0": "20. Phussabuddhavaṁsavaṇṇanā",
  "atk-s0511a20:1_0": "Tassa tissassa bhagavato aparabhāge anukkamena parihāyitvā puna vaḍḍhitvā aparimitāyukā hutvā anupubbena",
  "atk-s0511a20:1_1": "hāyitvā navutivassasahassāyukesu jātesu tasmiṁyeva kappe phusso nāma satthā loke uppajji.",
  "atk-s0511a20:1_2": "Sopi bhagavā pāramiyo pūretvā tusitapure nibbattitvā tato cavitvā kāsikanagare jayasenarañño aggamahesiyā",
  "atk-s0511a20:1_3": "sirimāya nāma deviyā kucchismiṁ paṭisandhiṁ gahetvā dasannaṁ māsānaṁ accayena sirimuyyāne mātukucchito nikkhami.",
  "atk-s0511a20:1_4": "So navavassasahassāni agāraṁ ajjhāvasi.",
  "atk-s0511a20:1_5": "Tassa kira garuḷapakkha-haṁsa-suvaṇṇabhārāti tayo pāsādā ahesuṁ.",
  "atk-s0511a20:1_6": "Kisāgotamippamukhāni tiṁsa itthisahassāni paccupaṭṭhitāni ahesuṁ.",
  "atk-s0511a20:2_0": "So cattāri nimittāni disvā kisāgotamiyā anupame nāma putte uppanne alaṅkatagajavarakkhandhagato mahābhinikkhamanaṁ nikkhamitvā pabbaji.",
  "atk-s0511a20:2_1": "Taṁ pabbajitaṁ janakoṭi anupabbaji.",
  "atk-s0511a20:2_2": "So tehi parivuto cha māse padhānacariyaṁ caritvā tato gaṇaṁ pahāya sattāhaṁ ekacariyaṁ anubrūhayamāno",
  "atk-s0511a20:2_3": "vasitvā visākhapuṇṇamāya aññatare nagare aññatarassa seṭṭhino dhītāya sirivaḍḍhāya nāma dinnaṁ madhupāyāsaṁ",
  "atk-s0511a20:2_4": "paribhuñjitvā siṁsapāvane divāvihāraṁ vītināmetvā sāyanhasamaye sirivaḍḍhena nāma upāsakena dinnā aṭṭha",
  "atk-s0511a20:2_5": "tiṇamuṭṭhiyo gahetvā āmalakabodhiṁ upasaṅkamitvā samāraṁ mārabalaṁ vidhamitvā sabbaññutaññāṇaṁ patvā –",
  "atk-s0511a20:2_6": "‘‘anekajātisaṁsāraṁ…pe…",
  "atk-s0511a20:2_7": "taṇhānaṁ khayamajjhagā’’ti udānaṁ udānetvā sattasattāhaṁ bodhisamīpeyeva vītināmetvā attanā saddhiṁ pabbajitānaṁ",
  "atk-s0511a20:2_8": "bhikkhūnaṁ koṭīnaṁ dhammapaṭivedhasamatthataṁ disvā ākāsena gantvā saṅkassanagare isipatane migadāye",
  "atk-s0511a20:2_9": "otaritvā tesaṁ majjhe dhammacakkaṁ pavattesi.",
  "atk-s0511a20:2_10": "Tadā koṭisatasahassānaṁ paṭhamo abhisamayo ahosi.",
  "atk-s0511a20:2_11": "Tena vuttaṁ –",
  "atk-s0511a20:3_0": "1.",
  "atk-s0511a20:4_0": " ‘‘Tattheva maṇḍakappamhi, ahu satthā anuttaro;",
  "atk-s0511a20:5_0": "Anūpamo asamasamo, phusso lokagganāyako.",
  "atk-s0511a20:6_0": "2.",
  "atk-s0511a20:7_0": " ‘‘Sopi sabbaṁ tamaṁ hantvā, vijaṭetvā mahājaṭaṁ;",
  "atk-s0511a20:8_0": "Sadevakaṁ tappayanto, abhivassi amatambunā.",
  "atk-s0511a20:9_0": "3.",
  "atk-s0511a20:10_0": " ‘‘Dhammacakkaṁ pavattente, phusse nakkhattamaṅgale;",
  "atk-s0511a20:11_0": "Koṭisatasahassānaṁ, paṭhamābhisamayo ahū’’ti.",
  "atk-s0511a20:12_0": "Tattha tattheva maṇḍakappamhīti yasmiṁ kappe dve buddhā uppajjanti,",
  "atk-s0511a20:12_1": "so ‘‘maṇḍakappo’’ti heṭṭhā vutto.",
  "atk-s0511a20:12_2": "Vijaṭetvāti paṭivissajjetvā.",
  "atk-s0511a20:12_3": "Mahājaṭanti ettha jaṭāti taṇhāyetaṁ adhivacanaṁ.",
  "atk-s0511a20:12_4": "Sā hi rūpādīsu ārammaṇesu heṭṭhupariyavasena punappunaṁ uppajjanato saṁsibbanato suttagumbajālapūvasaṅkhātā jaṭā viyāti jaṭāti vuttaṁ,",
  "atk-s0511a20:12_5": "taṁ mahājaṭaṁ.",
  "atk-s0511a20:12_6": "Sadevakanti sadevakaṁ lokaṁ.",
  "atk-s0511a20:12_7": "Abhivassīti pāvassi.",
  "atk-s0511a20:12_8": "Amatambunāti amatasaṅkhātena dhammakathāsalilena tappayanto pāvassīti attho.",
  "atk-s0511a20:13_0": "Yadā pana bārāṇasīnagare sirivaḍḍho nāma rājā mahantaṁ bhogakkhandhaṁ pahāya tāpasapabbajjaṁ pabbaji.",
  "atk-s0511a20:13_1": "Tena saha pabbajitānaṁ tāpasānaṁ navutisatasahassāni ahesuṁ.",
  "atk-s0511a20:13_2": "Tesaṁ bhagavā dhammaṁ desesi.",
  "atk-s0511a20:13_3": "Tadā navutiyā satasahassānaṁ dutiyābhisamayo ahosi.",
  "atk-s0511a20:13_4": "Yadā pana attano puttassa anupamakumārassa dhammaṁ desesi,",
  "atk-s0511a20:13_5": "tadā asītiyā satasahassānaṁ tatiyo abhisamayo ahosi.",
  "atk-s0511a20:13_6": "Tena vuttaṁ –",
  "atk-s0511a20:14_0": "4.",
  "atk-s0511a20:15_0": " ‘‘Navutisatasahassānaṁ, dutiyābhisamayo ahu;",
  "atk-s0511a20:16_0": "Asītisatasahassānaṁ, tatiyābhisamayo ahū’’ti.",
  "atk-s0511a20:17_0": "Tato aparena samayena kaṇṇakujjanagare surakkhito rājaputto ca purohitaputto dhammasenakumāro ca phusse",
  "atk-s0511a20:17_1": "sammāsambuddhe attano nagaraṁ sampatte saṭṭhiyā purisasatasahassehi saddhiṁ paccuggantvā vanditvā nimantetvā",
  "atk-s0511a20:17_2": "sattāhaṁ mahādānaṁ datvā dasabalassa dhammakathaṁ sutvā bhagavati pasīditvā te saparivārā pabbajitvā",
  "atk-s0511a20:17_3": "arahattaṁ pāpuṇiṁsu.",
  "atk-s0511a20:17_4": "Tesaṁ saṭṭhiyā bhikkhusatasahassānaṁ majjhe bhagavā pātimokkhaṁ uddisi,",
  "atk-s0511a20:17_5": "so paṭhamo sannipāto ahosi.",
  "atk-s0511a20:17_6": "Puna kāsinagare jayasenarañño saṭṭhimattānaṁ ñātīnaṁ samāgame buddhavaṁsaṁ desesi,",
  "atk-s0511a20:17_7": "taṁ sutvā paññāsasatasahassāni ehibhikkhupabbajjāya pabbajitvā arahattaṁ pāpuṇiṁsu.",
  "atk-s0511a20:17_8": "Tesaṁ majjhagato bhagavā pātimokkhaṁ uddisi,",
  "atk-s0511a20:17_9": "so dutiyo sannipāto ahosi.",
  "atk-s0511a20:17_10": "Puna mahāmaṅgalasamāgame maṅgalakathaṁ sutvā cattālīsapurisasatasahassāni pabbajitvā arahattaṁ pāpuṇiṁsu.",
  "atk-s0511a20:17_11": "Tesaṁ majjhagato sugato pātimokkhaṁ uddisi,",
  "atk-s0511a20:17_12": "so tatiyo sannipāto ahosi.",
  "atk-s0511a20:17_13": "Tena vuttaṁ –",
  "atk-s0511a20:18_0": "5.",
  "atk-s0511a20:19_0": " ‘‘Sannipātā tayo āsuṁ, phussassapi mahesino;",
  "atk-s0511a20:20_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a20:21_0": "6.",
  "atk-s0511a20:22_0": " ‘‘Saṭṭhisatasahassānaṁ , paṭhamo āsi samāgamo;",
  "atk-s0511a20:23_0": "Paññāsasatasahassānaṁ, dutiyo āsi samāgamo.",
  "atk-s0511a20:24_0": "7.",
  "atk-s0511a20:25_0": " ‘‘Cattālīsasatasahassānaṁ, tatiyo āsi samāgamo;",
  "atk-s0511a20:26_0": "Anupādā vimuttānaṁ, vocchinnapaṭisandhina’’nti.",
  "atk-s0511a20:27_0": "Tadā amhākaṁ bodhisatto arindamanagare vijitāvī nāma khattiyo hutvā tassa dhammaṁ sutvā bhagavati pasīditvā",
  "atk-s0511a20:27_1": "tassa mahādānaṁ datvā mahārajjaṁ pahāya bhagavato santike pabbajitvā tīṇi piṭakāni uggahetvā tepiṭakadharo",
  "atk-s0511a20:27_2": "mahājanassa dhammakathaṁ kathesi,",
  "atk-s0511a20:27_3": "sīlapāramiñca pūresi.",
  "atk-s0511a20:27_4": "Sopi naṁ ‘‘buddho bhavissatī’’ti byākāsi.",
  "atk-s0511a20:27_5": "Tena vuttaṁ –",
  "atk-s0511a20:28_0": "8.",
  "atk-s0511a20:29_0": " ‘‘Ahaṁ tena samayena, vijitāvī nāma khattiyo;",
  "atk-s0511a20:30_0": "Chaḍḍayitvā mahārajjaṁ, pabbajiṁ tassa santike.",
  "atk-s0511a20:31_0": "9.",
  "atk-s0511a20:32_0": " ‘‘Sopi maṁ buddho byākāsi, phusso lokagganāyako;",
  "atk-s0511a20:33_0": "Dvenavute ito kappe, ayaṁ buddho bhavissati.",
  "atk-s0511a20:34_0": "10.",
  "atk-s0511a20:35_0": " ‘‘Padhānaṁ padahitvāna…pe… dasapāramipūriyā.",
  "atk-s0511a20:36_0": "12.",
  "atk-s0511a20:37_0": " ‘‘Suttantaṁ vinayañcāpi, navaṅgaṁ satthusāsanaṁ;",
  "atk-s0511a20:38_0": "Sabbaṁ pariyāpuṇitvā, sobhayiṁ jinasāsanaṁ.",
  "atk-s0511a20:39_0": "13.",
  "atk-s0511a20:40_0": " ‘‘Tatthappamatto viharanto, brahmaṁ bhāvetva bhāvanaṁ;",
  "atk-s0511a20:41_0": "Abhiññāpāramiṁ gantvā, brahmalokamagañchaha’’nti.",
  "atk-s0511a20:42_0": "Tassa pana bhagavato kāsikaṁ nāma nagaraṁ ahosi.",
  "atk-s0511a20:42_1": "Jayaseno nāma rājā pitā,",
  "atk-s0511a20:42_2": "sirimā nāma mātā,",
  "atk-s0511a20:42_3": "surakkhito ca dhammaseno ca dve aggasāvakā,",
  "atk-s0511a20:42_4": "sabhiyo nāmupaṭṭhāko,",
  "atk-s0511a20:42_5": "cālā ca upacālā ca dve aggasāvikā,",
  "atk-s0511a20:42_6": "āmalakarukkho bodhi,",
  "atk-s0511a20:42_7": "sarīraṁ aṭṭhapaṇṇāsahatthubbedhaṁ ahosi ,",
  "atk-s0511a20:42_8": "āyu navutivassasahassāni,",
  "atk-s0511a20:42_9": "kisāgotamī nāma aggamahesī,",
  "atk-s0511a20:42_10": "anupamo nāmassa putto,",
  "atk-s0511a20:42_11": "hatthiyānena nikkhami.",
  "atk-s0511a20:42_12": "Tena vuttaṁ –",
  "atk-s0511a20:43_0": "14.",
  "atk-s0511a20:44_0": " ‘‘Kāsikaṁ nāma nagaraṁ, jayaseno nāma khattiyo;",
  "atk-s0511a20:45_0": "Sirimā nāma janikā, phussassāpi mahesino…pe. …;",
  "atk-s0511a20:46_0": "Bodhi tassa bhagavato, āmaṇḍoti pavuccati…pe….",
  "atk-s0511a20:47_0": "22.",
  "atk-s0511a20:48_0": " ‘‘Aṭṭhapaṇṇāsaratanaṁ, sopi accuggato muni;",
  "atk-s0511a20:49_0": "Sobhate sataraṁsīva, uḷurājāva pūrito.",
  "atk-s0511a20:50_0": "23.",
  "atk-s0511a20:51_0": " ‘‘Navutivassasahassāni, āyu vijjati tāvade;",
  "atk-s0511a20:52_0": "Tāvatā tiṭṭhamāno so, tāresi janataṁ bahuṁ.",
  "atk-s0511a20:53_0": "24.",
  "atk-s0511a20:54_0": " ‘‘Ovaditvā bahū satte, santāretvā bahū jane;",
  "atk-s0511a20:55_0": "Sopi satthā atulayaso, nibbuto so sasāvako’’ti.",
  "atk-s0511a20:56_0": "Tattha āmaṇḍoti āmalakarukkho.",
  "atk-s0511a20:56_1": "Ovaditvāti ovādaṁ datvā,",
  "atk-s0511a20:56_2": "anusāsitvāti attho.",
  "atk-s0511a20:56_3": "Sopi satthā atulayasoti sopi satthā amitayasoti attho.",
  "atk-s0511a20:56_4": "‘‘So jahitvā amitayaso’’tipi pāṭho,",
  "atk-s0511a20:56_5": "tassa so sabbameva vuttappakāraṁ visesaṁ hitvāti attho.",
  "atk-s0511a20:57_0": "Phusso kira sammāsambuddho kusinārāyaṁ senārāme parinibbāyi.",
  "atk-s0511a20:57_1": "Dhātuyo kirassa vitthārikā ahesuṁ.",
  "atk-s0511a20:57_2": "Sesagāthāsu sabbattha pākaṭamevāti.",
  "atk-s0511a20:58_0": "Phussabuddhavaṁsavaṇṇanā niṭṭhitā.",
  "atk-s0511a20:59_0": "Niṭṭhito aṭṭhārasamo buddhavaṁso."
}