{
  "atk-s0511a20:0_0": "20. Phussabuddhavaṁsavaṇṇanā",
  "atk-s0511a20:1_0": "Tassa tissassa bhagavato aparabhāge anukkamena parihāyitvā puna vaḍḍhitvā aparimitāyukā hutvā anupubbena hāyitvā navutivassasahassāyukesu jātesu tasmiṁyeva kappe phusso nāma satthā loke uppajji.",
  "atk-s0511a20:1_1": "Sopi bhagavā pāramiyo pūretvā tusitapure nibbattitvā tato cavitvā kāsikanagare jayasenarañño aggamahesiyā sirimāya nāma deviyā kucchismiṁ paṭisandhiṁ gahetvā dasannaṁ māsānaṁ accayena sirimuyyāne mātukucchito nikkhami.",
  "atk-s0511a20:1_2": "So navavassasahassāni agāraṁ ajjhāvasi.",
  "atk-s0511a20:1_3": "Tassa kira garuḷapakkha-haṁsa-suvaṇṇabhārāti tayo pāsādā ahesuṁ.",
  "atk-s0511a20:1_4": "Kisāgotamippamukhāni tiṁsa itthisahassāni paccupaṭṭhitāni ahesuṁ.",
  "atk-s0511a20:2_0": "So cattāri nimittāni disvā kisāgotamiyā anupame nāma putte uppanne alaṅkatagajavarakkhandhagato mahābhinikkhamanaṁ nikkhamitvā pabbaji.",
  "atk-s0511a20:2_1": "Taṁ pabbajitaṁ janakoṭi anupabbaji.",
  "atk-s0511a20:2_2": "So tehi parivuto cha māse padhānacariyaṁ caritvā tato gaṇaṁ pahāya sattāhaṁ ekacariyaṁ anubrūhayamāno vasitvā visākhapuṇṇamāya aññatare nagare aññatarassa seṭṭhino dhītāya sirivaḍḍhāya nāma dinnaṁ madhupāyāsaṁ paribhuñjitvā siṁsapāvane divāvihāraṁ vītināmetvā sāyanhasamaye sirivaḍḍhena nāma upāsakena dinnā aṭṭha tiṇamuṭṭhiyo gahetvā āmalakabodhiṁ upasaṅkamitvā samāraṁ mārabalaṁ vidhamitvā sabbaññutaññāṇaṁ patvā – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ bodhisamīpeyeva vītināmetvā attanā saddhiṁ pabbajitānaṁ bhikkhūnaṁ koṭīnaṁ dhammapaṭivedhasamatthataṁ disvā ākāsena gantvā saṅkassanagare isipatane migadāye otaritvā tesaṁ majjhe dhammacakkaṁ pavattesi.",
  "atk-s0511a20:2_3": "Tadā koṭisatasahassānaṁ paṭhamo abhisamayo ahosi. Tena vuttaṁ –",
  "atk-s0511a20:3_0": "1.",
  "atk-s0511a20:4_0": " ‘‘Tattheva maṇḍakappamhi, ahu satthā anuttaro;",
  "atk-s0511a20:5_0": "Anūpamo asamasamo, phusso lokagganāyako.",
  "atk-s0511a20:6_0": "2.",
  "atk-s0511a20:7_0": " ‘‘Sopi sabbaṁ tamaṁ hantvā, vijaṭetvā mahājaṭaṁ;",
  "atk-s0511a20:8_0": "Sadevakaṁ tappayanto, abhivassi amatambunā.",
  "atk-s0511a20:9_0": "3.",
  "atk-s0511a20:10_0": " ‘‘Dhammacakkaṁ pavattente, phusse nakkhattamaṅgale;",
  "atk-s0511a20:11_0": "Koṭisatasahassānaṁ, paṭhamābhisamayo ahū’’ti.",
  "atk-s0511a20:12_0": "Tattha tattheva maṇḍakappamhīti yasmiṁ kappe dve buddhā uppajjanti,",
  "atk-s0511a20:12_1": "so ‘‘maṇḍakappo’’ti heṭṭhā vutto. Vijaṭetvāti paṭivissajjetvā.",
  "atk-s0511a20:12_2": "Mahājaṭanti ettha jaṭāti taṇhāyetaṁ adhivacanaṁ.",
  "atk-s0511a20:12_3": "Sā hi rūpādīsu ārammaṇesu heṭṭhupariyavasena punappunaṁ uppajjanato saṁsibbanato suttagumbajālapūvasaṅkhātā jaṭā viyāti jaṭāti vuttaṁ, taṁ mahājaṭaṁ. Sadevakanti sadevakaṁ lokaṁ. Abhivassīti pāvassi.",
  "atk-s0511a20:12_4": "Amatambunāti amatasaṅkhātena dhammakathāsalilena tappayanto pāvassīti attho.",
  "atk-s0511a20:13_0": "Yadā pana bārāṇasīnagare sirivaḍḍho nāma rājā mahantaṁ bhogakkhandhaṁ pahāya tāpasapabbajjaṁ pabbaji.",
  "atk-s0511a20:13_1": "Tena saha pabbajitānaṁ tāpasānaṁ navutisatasahassāni ahesuṁ. Tesaṁ bhagavā dhammaṁ desesi.",
  "atk-s0511a20:13_2": "Tadā navutiyā satasahassānaṁ dutiyābhisamayo ahosi.",
  "atk-s0511a20:13_3": "Yadā pana attano puttassa anupamakumārassa dhammaṁ desesi,",
  "atk-s0511a20:13_4": "tadā asītiyā satasahassānaṁ tatiyo abhisamayo ahosi. Tena vuttaṁ –",
  "atk-s0511a20:14_0": "4.",
  "atk-s0511a20:15_0": " ‘‘Navutisatasahassānaṁ, dutiyābhisamayo ahu;",
  "atk-s0511a20:16_0": "Asītisatasahassānaṁ, tatiyābhisamayo ahū’’ti.",
  "atk-s0511a20:17_0": "Tato aparena samayena kaṇṇakujjanagare surakkhito rājaputto ca purohitaputto dhammasenakumāro ca phusse sammāsambuddhe attano nagaraṁ sampatte saṭṭhiyā purisasatasahassehi saddhiṁ paccuggantvā vanditvā nimantetvā sattāhaṁ mahādānaṁ datvā dasabalassa dhammakathaṁ sutvā bhagavati pasīditvā te saparivārā pabbajitvā arahattaṁ pāpuṇiṁsu.",
  "atk-s0511a20:17_1": "Tesaṁ saṭṭhiyā bhikkhusatasahassānaṁ majjhe bhagavā pātimokkhaṁ uddisi, so paṭhamo sannipāto ahosi.",
  "atk-s0511a20:17_2": "Puna kāsinagare jayasenarañño saṭṭhimattānaṁ ñātīnaṁ samāgame buddhavaṁsaṁ desesi,",
  "atk-s0511a20:17_3": "taṁ sutvā paññāsasatasahassāni ehibhikkhupabbajjāya pabbajitvā arahattaṁ pāpuṇiṁsu.",
  "atk-s0511a20:17_4": "Tesaṁ majjhagato bhagavā pātimokkhaṁ uddisi, so dutiyo sannipāto ahosi.",
  "atk-s0511a20:17_5": "Puna mahāmaṅgalasamāgame maṅgalakathaṁ sutvā cattālīsapurisasatasahassāni pabbajitvā arahattaṁ pāpuṇiṁsu.",
  "atk-s0511a20:17_6": "Tesaṁ majjhagato sugato pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a20:18_0": "5.",
  "atk-s0511a20:19_0": " ‘‘Sannipātā tayo āsuṁ, phussassapi mahesino;",
  "atk-s0511a20:20_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a20:21_0": "6.",
  "atk-s0511a20:22_0": " ‘‘Saṭṭhisatasahassānaṁ , paṭhamo āsi samāgamo;",
  "atk-s0511a20:23_0": "Paññāsasatasahassānaṁ, dutiyo āsi samāgamo.",
  "atk-s0511a20:24_0": "7.",
  "atk-s0511a20:25_0": " ‘‘Cattālīsasatasahassānaṁ, tatiyo āsi samāgamo;",
  "atk-s0511a20:26_0": "Anupādā vimuttānaṁ, vocchinnapaṭisandhina’’nti.",
  "atk-s0511a20:27_0": "Tadā amhākaṁ bodhisatto arindamanagare vijitāvī nāma khattiyo hutvā tassa dhammaṁ sutvā bhagavati pasīditvā tassa mahādānaṁ datvā mahārajjaṁ pahāya bhagavato santike pabbajitvā tīṇi piṭakāni uggahetvā tepiṭakadharo mahājanassa dhammakathaṁ kathesi, sīlapāramiñca pūresi.",
  "atk-s0511a20:27_1": "Sopi naṁ ‘‘buddho bhavissatī’’ti byākāsi. Tena vuttaṁ –",
  "atk-s0511a20:28_0": "8.",
  "atk-s0511a20:29_0": " ‘‘Ahaṁ tena samayena, vijitāvī nāma khattiyo;",
  "atk-s0511a20:30_0": "Chaḍḍayitvā mahārajjaṁ, pabbajiṁ tassa santike.",
  "atk-s0511a20:31_0": "9.",
  "atk-s0511a20:32_0": " ‘‘Sopi maṁ buddho byākāsi, phusso lokagganāyako;",
  "atk-s0511a20:33_0": "Dvenavute ito kappe, ayaṁ buddho bhavissati.",
  "atk-s0511a20:34_0": "10.",
  "atk-s0511a20:35_0": " ‘‘Padhānaṁ padahitvāna…pe… dasapāramipūriyā.",
  "atk-s0511a20:36_0": "12.",
  "atk-s0511a20:37_0": " ‘‘Suttantaṁ vinayañcāpi, navaṅgaṁ satthusāsanaṁ;",
  "atk-s0511a20:38_0": "Sabbaṁ pariyāpuṇitvā, sobhayiṁ jinasāsanaṁ.",
  "atk-s0511a20:39_0": "13.",
  "atk-s0511a20:40_0": " ‘‘Tatthappamatto viharanto, brahmaṁ bhāvetva bhāvanaṁ;",
  "atk-s0511a20:41_0": "Abhiññāpāramiṁ gantvā, brahmalokamagañchaha’’nti.",
  "atk-s0511a20:42_0": "Tassa pana bhagavato kāsikaṁ nāma nagaraṁ ahosi. Jayaseno nāma rājā pitā, sirimā nāma mātā,",
  "atk-s0511a20:42_1": "surakkhito ca dhammaseno ca dve aggasāvakā, sabhiyo nāmupaṭṭhāko,",
  "atk-s0511a20:42_2": "cālā ca upacālā ca dve aggasāvikā, āmalakarukkho bodhi,",
  "atk-s0511a20:42_3": "sarīraṁ aṭṭhapaṇṇāsahatthubbedhaṁ ahosi , āyu navutivassasahassāni, kisāgotamī nāma aggamahesī, anupamo nāmassa putto, hatthiyānena nikkhami. Tena vuttaṁ –",
  "atk-s0511a20:43_0": "14.",
  "atk-s0511a20:44_0": " ‘‘Kāsikaṁ nāma nagaraṁ, jayaseno nāma khattiyo;",
  "atk-s0511a20:45_0": "Sirimā nāma janikā, phussassāpi mahesino…pe. …;",
  "atk-s0511a20:46_0": "Bodhi tassa bhagavato, āmaṇḍoti pavuccati…pe….",
  "atk-s0511a20:47_0": "22.",
  "atk-s0511a20:48_0": " ‘‘Aṭṭhapaṇṇāsaratanaṁ, sopi accuggato muni;",
  "atk-s0511a20:49_0": "Sobhate sataraṁsīva, uḷurājāva pūrito.",
  "atk-s0511a20:50_0": "23.",
  "atk-s0511a20:51_0": " ‘‘Navutivassasahassāni, āyu vijjati tāvade;",
  "atk-s0511a20:52_0": "Tāvatā tiṭṭhamāno so, tāresi janataṁ bahuṁ.",
  "atk-s0511a20:53_0": "24.",
  "atk-s0511a20:54_0": " ‘‘Ovaditvā bahū satte, santāretvā bahū jane;",
  "atk-s0511a20:55_0": "Sopi satthā atulayaso, nibbuto so sasāvako’’ti.",
  "atk-s0511a20:56_0": "Tattha āmaṇḍoti āmalakarukkho. Ovaditvāti ovādaṁ datvā, anusāsitvāti attho.",
  "atk-s0511a20:56_1": "Sopi satthā atulayasoti sopi satthā amitayasoti attho.",
  "atk-s0511a20:56_2": "‘‘So jahitvā amitayaso’’tipi pāṭho,",
  "atk-s0511a20:56_3": "tassa so sabbameva vuttappakāraṁ visesaṁ hitvāti attho.",
  "atk-s0511a20:57_0": "Phusso kira sammāsambuddho kusinārāyaṁ senārāme parinibbāyi.",
  "atk-s0511a20:57_1": "Dhātuyo kirassa vitthārikā ahesuṁ.",
  "atk-s0511a20:57_2": "Sesagāthāsu sabbattha pākaṭamevāti.",
  "atk-s0511a20:58_0": "Phussabuddhavaṁsavaṇṇanā niṭṭhitā.",
  "atk-s0511a20:59_0": "Niṭṭhito aṭṭhārasamo buddhavaṁso."
}