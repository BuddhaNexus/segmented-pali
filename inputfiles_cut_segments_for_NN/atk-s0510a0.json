{
  "atk-s0510a0:0_0": "Namo tassa bhagavato arahato sammāsambuddhassa",
  "atk-s0510a0:1_0": "Khuddakanikāye",
  "atk-s0510a0:2_0": "Apadāna-aṭṭhakathā",
  "atk-s0510a0:3_0": "(Paṭhamo bhāgo)",
  "atk-s0510a0:4_0": "Ganthārambhakathā",
  "atk-s0510a0:5_0": "Vanditvā sirasā seṭṭhaṁ, buddhamappaṭipuggalaṁ;",
  "atk-s0510a0:6_0": "Ñeyyasāgaramuttiṇṇaṁ, tiṇṇaṁ saṁsārasāgaraṁ.",
  "atk-s0510a0:7_0": "Tatheva paramaṁ santaṁ, gambhīraṁ duddasaṁ aṇuṁ;",
  "atk-s0510a0:8_0": "Bhavābhavakaraṁ suddhaṁ, dhammaṁ sambuddhapūjitaṁ.",
  "atk-s0510a0:9_0": "Tatheva anaghaṁ saṅghaṁ, asaṅgaṁ saṅghamuttamaṁ;",
  "atk-s0510a0:10_0": "Uttamaṁ dakkhiṇeyyānaṁ, santindriyamanāsavaṁ.",
  "atk-s0510a0:11_0": "Katena tassa etassa, paṇāmena visesato;",
  "atk-s0510a0:12_0": "Ratanattaye visesena, visesassādarena me.",
  "atk-s0510a0:13_0": "Therehi dhīradhīrehi, āgamaññūhi viññubhi;",
  "atk-s0510a0:14_0": "“Apadānaṭṭhakathā bhante, kātabbā”ti visesato.",
  "atk-s0510a0:15_0": "Punappunādareneva, yācitohaṁ yasassibhi;",
  "atk-s0510a0:16_0": "Tasmāhaṁ sāpadānassa, apadānassasesato.",
  "atk-s0510a0:17_0": "Visesanayadīpassa, dīpissaṁ piṭakattaye;",
  "atk-s0510a0:18_0": "Yathā pāḷinayeneva, atthasaṁvaṇṇanaṁ subhaṁ.",
  "atk-s0510a0:19_0": "Kena kattha kadā cetaṁ, bhāsitaṁ dhammamuttamaṁ;",
  "atk-s0510a0:20_0": "Kimatthaṁ bhāsitañcetaṁ, etaṁ vatvā vidhiṁ tato.",
  "atk-s0510a0:21_0": "Nidānesu kosallatthaṁ, sukhuggahaṇadhāraṇaṁ;",
  "atk-s0510a0:22_0": "Tasmā taṁ taṁ vidhiṁ vatvā, pubbāparavisesitaṁ.",
  "atk-s0510a0:23_0": "Purā sīhaḷabhāsāya, porāṇaṭṭhakathāya ca;",
  "atk-s0510a0:24_0": "Ṭhapitaṁ taṁ na sādheti, sādhūnaṁ icchiticchitaṁ.",
  "atk-s0510a0:25_0": "Tasmā tamupanissāya, porāṇaṭṭhakathānayaṁ;",
  "atk-s0510a0:26_0": "Vivajjetvā viruddhatthaṁ, visesatthaṁ pakāsayaṁ;",
  "atk-s0510a0:27_0": "Visesavaṇṇanaṁ seṭṭhaṁ, karissāmatthavaṇṇananti.",
  "atk-s0510a0:28_0": "Nidānakathā",
  "atk-s0510a0:29_0": "“Kenakattha kadā cetaṁ,",
  "atk-s0510a0:29_1": "bhāsitaṁ dhammamuttama”nti ca,",
  "atk-s0510a0:29_2": "“karissāmatthavaṇṇana”nti ca paṭiññātattā sā panāyaṁ apadānassatthavaṇṇanā dūrenidānaṁ,",
  "atk-s0510a0:29_3": "avidūrenidānaṁ,",
  "atk-s0510a0:29_4": "santikenidānanti imāni tīṇi nidānāni dassetvā vaṇṇiyamānā ye naṁ suṇanti,",
  "atk-s0510a0:29_5": "tehi samudāgamato paṭṭhāya viññātattā yasmā suṭṭhu viññātā nāma hoti,",
  "atk-s0510a0:29_6": "tasmā naṁ tāni nidānāni dassetvāva vaṇṇayissāma.",
  "atk-s0510a0:30_0": "Tattha ādito tāva tesaṁ nidānānaṁ paricchedo veditabbo.",
  "atk-s0510a0:30_1": "Dīpaṅkarapādamūlasmiñhi katābhinīhārassa mahāsattassa yāva vessantarattabhāvā cavitvā tusitapure nibbatti,",
  "atk-s0510a0:30_2": "tāva pavatto kathāmaggo dūrenidānaṁ nāma.",
  "atk-s0510a0:30_3": "Tusitabhavanato pana cavitvā yāva bodhimaṇḍe sabbaññutappatti,",
  "atk-s0510a0:30_4": "tāva pavatto kathāmaggo avidūrenidānaṁ nāma.",
  "atk-s0510a0:30_5": "Santikenidānaṁ pana tesu tesu ṭhānesu viharato tasmiṁ tasmiṁyeva ṭhāne labbhatīti.",
  "atk-s0510a0:31_0": "1. Dūrenidānakathā",
  "atk-s0510a0:32_0": "Tatridaṁ dūrenidānaṁ nāma –",
  "atk-s0510a0:32_1": "ito kira kappasatasahassādhikānaṁ catunnaṁ asaṅkhyeyyānaṁ matthake amaravatī nāma nagaraṁ ahosi.",
  "atk-s0510a0:32_2": "Tattha sumedho nāma brāhmaṇo paṭivasati,",
  "atk-s0510a0:32_3": "ubhato sujāto mātito ca pitito ca,",
  "atk-s0510a0:32_4": "saṁsuddhagahaṇiko yāva sattamā kulaparivaṭṭā,",
  "atk-s0510a0:32_5": "akkhitto anupakuṭṭho jātivādena,",
  "atk-s0510a0:32_6": "abhirūpo dassanīyo pāsādiko paramāya vaṇṇapokkharatāya samannāgato.",
  "atk-s0510a0:32_7": "So aññaṁ kammaṁ akatvā brāhmaṇasippameva uggaṇhi.",
  "atk-s0510a0:32_8": "Tassa daharakāleyeva mātāpitaro kālamakaṁsu.",
  "atk-s0510a0:32_9": "Athassa rāsivaḍḍhako amacco āyapotthakaṁ āharitvā suvaṇṇarajatamaṇimuttādibharite gabbhe vivaritvā “ettakaṁ te, kumāra,",
  "atk-s0510a0:32_10": "mātu santakaṁ,",
  "atk-s0510a0:32_11": "ettakaṁ pitu santakaṁ,",
  "atk-s0510a0:32_12": "ettakaṁ ayyakapayyakāna”nti yāva sattamā kulaparivaṭṭā dhanaṁ ācikkhitvā “etaṁ paṭipajjāhī”ti āha.",
  "atk-s0510a0:32_13": "Sumedhapaṇḍito cintesi –",
  "atk-s0510a0:32_14": "“imaṁ dhanaṁ saṁharitvā mayhaṁ pitupitāmahādayo paralokaṁ gacchantā ekakahāpaṇampi gahetvā na gatā,",
  "atk-s0510a0:32_15": "mayā pana gahetvā gamanakāraṇaṁ kātuṁ vaṭṭatī”ti,",
  "atk-s0510a0:32_16": "so rañño ārocetvā nagare bheriṁ carāpetvā mahājanassa dānaṁ datvā tāpasapabbajjaṁ pabbaji.",
  "atk-s0510a0:32_17": "Imassa panatthassa āvibhāvatthaṁ imasmiṁ ṭhāne sumedhakathā kathetabbā.",
  "atk-s0510a0:32_18": "Sā panesā kiñcāpi buddhavaṁse nirantaraṁ āgatāyeva,",
  "atk-s0510a0:32_19": "gāthābandhena pana āgatattā na suṭṭhu pākaṭā,",
  "atk-s0510a0:32_20": "tasmā taṁ antarantarā gāthāsambandhadīpakehi vacanehi saddhiṁ kathessāma.",
  "atk-s0510a0:33_0": "Sumedhakathā",
  "atk-s0510a0:34_0": "Kappasatasahassādhikānañhi catunnaṁ asaṅkhyeyyānaṁ matthake dasahi saddehi avivittaṁ “amaravatī”ti ca “amara”nti ca laddhanāmaṁ nagaraṁ ahosi,",
  "atk-s0510a0:34_1": "yaṁ sandhāya buddhavaṁse vuttaṁ –",
  "atk-s0510a0:35_0": "“Kappe ca satasahasse, caturo ca asaṅkhiye;",
  "atk-s0510a0:36_0": "Amaraṁ nāma nagaraṁ, dassaneyyaṁ manoramaṁ;",
  "atk-s0510a0:37_0": "Dasahi saddehi avivittaṁ, annapānasamāyuta”nti. ;",
  "atk-s0510a0:38_0": "Tattha dasahi saddehi avivittanti hatthisaddena assasaddena rathasaddena bherisaddena mudiṅgasaddena",
  "atk-s0510a0:38_1": "vīṇāsaddena gītasaddena saṅkhasaddena sammasaddena tāḷasaddena “asnātha pivatha khādathā”ti dasamena",
  "atk-s0510a0:38_2": "saddenāti imehi dasahi saddehi avivittaṁ ahosi.",
  "atk-s0510a0:38_3": "Tesaṁ pana saddānaṁ ekadesameva gahetvā –",
  "atk-s0510a0:39_0": "“Hatthisaddaṁ assasaddaṁ, bherisaṅkharathāni ca;",
  "atk-s0510a0:40_0": "Khādatha pivatha ceva, annapānena ghosita”nti. –",
  "atk-s0510a0:41_0": "Buddhavaṁse imaṁ gāthaṁ vatvā –",
  "atk-s0510a0:42_0": "“Nagaraṁ sabbaṅgasampannaṁ, sabbakammamupāgataṁ;",
  "atk-s0510a0:43_0": "Sattaratanasampannaṁ, nānājanasamākulaṁ;",
  "atk-s0510a0:44_0": "Samiddhaṁ devanagaraṁva, āvāsaṁ puññakamminaṁ.",
  "atk-s0510a0:45_0": "“Nagare amaravatiyā, sumedho nāma brāhmaṇo;",
  "atk-s0510a0:46_0": "Anekakoṭisannicayo, pahūtadhanadhaññavā.",
  "atk-s0510a0:47_0": "“Ajjhāyako mantadharo, tiṇṇaṁ vedāna pāragū;",
  "atk-s0510a0:48_0": "Lakkhaṇe itihāse ca, sadhamme pāramiṁ gato”ti. – vuttaṁ;",
  "atk-s0510a0:49_0": "Athekadivasaṁ so sumedhapaṇḍito uparipāsādavaratale rahogato hutvā pallaṅkaṁ ābhujitvā nisinno evaṁ cintesi –",
  "atk-s0510a0:49_1": "“punabbhave, paṇḍita,",
  "atk-s0510a0:49_2": "paṭisandhiggahaṇaṁ nāma dukkhaṁ,",
  "atk-s0510a0:49_3": "tathā nibbattanibbattaṭṭhāne sarīrassa bhedanaṁ,",
  "atk-s0510a0:49_4": "ahañca jātidhammo,",
  "atk-s0510a0:49_5": "jarādhammo,",
  "atk-s0510a0:49_6": "byādhidhammo,",
  "atk-s0510a0:49_7": "maraṇadhammo,",
  "atk-s0510a0:49_8": "evaṁbhūtena mayā ajātiṁ ajaraṁ abyādhiṁ amaraṇaṁ adukkhaṁ sukhaṁ sītalaṁ amatamahānibbānaṁ pariyesituṁ vaṭṭati.",
  "atk-s0510a0:49_9": "Avassaṁ bhavato muccitvā nibbānagāminā ekena maggena bhavitabba”nti.",
  "atk-s0510a0:49_10": "Tena vuttaṁ –",
  "atk-s0510a0:50_0": "“Rahogato nisīditvā, evaṁ cintesahaṁ tadā;",
  "atk-s0510a0:51_0": "Dukkho punabbhavo nāma, sarīrassa ca bhedanaṁ.",
  "atk-s0510a0:52_0": "“Jātidhammo jarādhammo, byādhidhammo sahaṁ tadā;",
  "atk-s0510a0:53_0": "Ajaraṁ amaraṁ khemaṁ, pariyesissāmi nibbutiṁ.",
  "atk-s0510a0:54_0": "“Yaṁnūnimaṁ pūtikāyaṁ, nānākuṇapapūritaṁ;",
  "atk-s0510a0:55_0": "Chaḍḍayitvāna gaccheyyaṁ, anapekkho anatthiko.",
  "atk-s0510a0:56_0": "“Atthi hehiti so maggo, na so sakkā na hetuye;",
  "atk-s0510a0:57_0": "Pariyesissāmi taṁ maggaṁ, bhavato parimuttiyā”ti.",
  "atk-s0510a0:58_0": "Tato uttaripi evaṁ cintesi –",
  "atk-s0510a0:58_1": "“yathā hi loke dukkhassa paṭipakkhabhūtaṁ sukhaṁ nāma atthi,",
  "atk-s0510a0:58_2": "evaṁ bhave sati tappaṭipakkhena vibhavenāpi bhavitabbaṁ.",
  "atk-s0510a0:58_3": "Yathā ca uṇhe sati tassa vūpasamabhūtaṁ sītalampi atthi,",
  "atk-s0510a0:58_4": "evaṁ rāgaggiādīnaṁ vūpasamena nibbānenāpi bhavitabbaṁ.",
  "atk-s0510a0:58_5": "Yathā nāma pāpassa lāmakassa dhammassa paṭipakkhabhūto kalyāṇo anavajjabhūto dhammopi atthiyeva,",
  "atk-s0510a0:58_6": "evameva pāpikāya jātiyā sati sabbajātikhepanato ajātisaṅkhātena nibbānenāpi bhavitabbamevā”ti.",
  "atk-s0510a0:58_7": "Tena vuttaṁ –",
  "atk-s0510a0:59_0": "“Yathāpi dukkhe vijjante, sukhaṁ nāmapi vijjati;",
  "atk-s0510a0:60_0": "Evaṁ bhave vijjamāne, vibhavopicchitabbako.",
  "atk-s0510a0:61_0": "“Yathāpi uṇhe vijjante, aparaṁ vijjati sītalaṁ;",
  "atk-s0510a0:62_0": "Evaṁ tividhaggi vijjante, nibbānampicchitabbakaṁ.",
  "atk-s0510a0:63_0": "“Yathāpi pāpe vijjante, kalyāṇamapi vijjati;",
  "atk-s0510a0:64_0": "Evameva jāti vijjante, ajātipicchitabbaka”nti.",
  "atk-s0510a0:65_0": "Aparampi cintesi –",
  "atk-s0510a0:65_1": "“yathā nāma gūtharāsimhi nimuggena purisena dūratova pañcavaṇṇapadumasañchannaṁ mahātaḷākaṁ disvā ‘katarena",
  "atk-s0510a0:65_2": "nu kho maggena ettha gantabba’nti taṁ taḷākaṁ gavesituṁ yuttaṁ.",
  "atk-s0510a0:65_3": "Yaṁ tassa agavesanaṁ,",
  "atk-s0510a0:65_4": "na so taḷākassa doso,",
  "atk-s0510a0:65_5": "purisasseva doso.",
  "atk-s0510a0:65_6": "Evaṁ kilesamaladhovane amatamahānibbānataḷāke vijjante yaṁ tassa agavesanaṁ,",
  "atk-s0510a0:65_7": "na so amatamahānibbānataḷākassa doso,",
  "atk-s0510a0:65_8": "purisasseva doso.",
  "atk-s0510a0:65_9": "Yathā ca corehi samparivārito puriso palāyanamagge vijjamānepi sace na palāyati,",
  "atk-s0510a0:65_10": "na so maggassa doso,",
  "atk-s0510a0:65_11": "purisasseva doso.",
  "atk-s0510a0:65_12": "Evameva kilesehi parivāretvā gahitassa purisassa vijjamāneyeva nibbānagāmimhi sive magge maggassa agavesanaṁ nāma na maggassa doso,",
  "atk-s0510a0:65_13": "purisasseva doso.",
  "atk-s0510a0:65_14": "Yathā ca byādhipīḷito puriso vijjamāne byādhitikicchake vejje sace taṁ vejjaṁ gavesitvā byādhiṁ na tikicchāpeti,",
  "atk-s0510a0:65_15": "na so vejjassa doso,",
  "atk-s0510a0:65_16": "purisasseva doso.",
  "atk-s0510a0:65_17": "Evameva yo kilesabyādhipīḷito kilesavūpasamamaggakovidaṁ vijjamānameva ācariyaṁ na gavesati,",
  "atk-s0510a0:65_18": "tasseva doso,",
  "atk-s0510a0:65_19": "na kilesavināsakassa ācariyassa doso”ti.",
  "atk-s0510a0:65_20": "Tena vuttaṁ –",
  "atk-s0510a0:66_0": "“Yathā gūthagato puriso, taḷākaṁ disvāna pūritaṁ;",
  "atk-s0510a0:67_0": "Na gavesati taṁ taḷākaṁ, na doso taḷākassa so.",
  "atk-s0510a0:68_0": "“Evaṁ kilesamaladhove, vijjante amatantaḷe;",
  "atk-s0510a0:69_0": "Na gavesati taṁ taḷākaṁ, na doso amatantaḷe.",
  "atk-s0510a0:70_0": "“Yathā arīhi pariruddho, vijjante gamanampathe;",
  "atk-s0510a0:71_0": "Na palāyati so puriso, na doso añjasassa so.",
  "atk-s0510a0:72_0": "“Evaṁ kilesapariruddho, vijjamāne sive pathe;",
  "atk-s0510a0:73_0": "Na gavesati taṁ maggaṁ, na doso sivamañjase.",
  "atk-s0510a0:74_0": "“Yathāpi byādhito puriso, vijjamāne tikicchake;",
  "atk-s0510a0:75_0": "Na tikicchāpeti taṁ byādhiṁ, na doso so tikicchake.",
  "atk-s0510a0:76_0": "“Evaṁ kilesabyādhīhi, dukkhito paripīḷito;",
  "atk-s0510a0:77_0": "Na gavesati taṁ ācariyaṁ, na doso so vināyake”ti.",
  "atk-s0510a0:78_0": "Aparampi cintesi –",
  "atk-s0510a0:78_1": "“yathā maṇḍanakajātiko puriso kaṇṭhe āsattaṁ kuṇapaṁ chaḍḍetvā sukhaṁ gaccheyya,",
  "atk-s0510a0:78_2": "evaṁ mayāpi imaṁ pūtikāyaṁ chaḍḍetvā anapekkhena nibbānanagaraṁ pavisitabbaṁ.",
  "atk-s0510a0:78_3": "Yathā ca naranāriyo ukkārabhūmiyaṁ uccārapassāvaṁ katvā na taṁ ucchaṅgena vā ādāya,",
  "atk-s0510a0:78_4": "dussantena vā veṭhetvā gacchanti,",
  "atk-s0510a0:78_5": "jigucchamānā pana anapekkhāva,",
  "atk-s0510a0:78_6": "chaḍḍetvā gacchanti,",
  "atk-s0510a0:78_7": "evaṁ mayāpi imaṁ pūtikāyaṁ anapekkhena chaḍḍetvā amatanibbānanagaraṁ pavisituṁ vaṭṭati.",
  "atk-s0510a0:78_8": "Yathā ca nāvikā nāma jajjaraṁ nāvaṁ anapekkhāva chaḍḍetvā gacchanti,",
  "atk-s0510a0:78_9": "evaṁ ahampi imaṁ navahi vaṇamukhehi paggharantaṁ kāyaṁ chaḍḍetvā anapekkho nibbānapuraṁ pavisissāmi.",
  "atk-s0510a0:78_10": "Yathā ca puriso nānāratanāni ādāya corehi saddhiṁ maggaṁ gacchanto attano ratananāsabhayena te chaḍḍetvā khemaṁ maggaṁ gaṇhāti,",
  "atk-s0510a0:78_11": "evaṁ ayampi karajakāyo ratanavilopakacorasadiso.",
  "atk-s0510a0:78_12": "Sacāhaṁ ettha taṇhaṁ karissāmi,",
  "atk-s0510a0:78_13": "ariyamaggakusaladhammaratanaṁ me nassissati,",
  "atk-s0510a0:78_14": "tasmā mayā imaṁ corasadisaṁ kāyaṁ chaḍḍetvā amatamahānibbānanagaraṁ pavisituṁ vaṭṭatī”ti.",
  "atk-s0510a0:78_15": "Tena vuttaṁ –",
  "atk-s0510a0:79_0": "“Yathāpi kuṇapaṁ puriso, kaṇṭhe baddhaṁ jigucchiya;",
  "atk-s0510a0:80_0": "Mocayitvāna gaccheyya, sukhī serī sayaṁvasī.",
  "atk-s0510a0:81_0": "“Tathevimaṁ pūtikāyaṁ, nānākuṇapasañcayaṁ;",
  "atk-s0510a0:82_0": "Chaḍḍayitvāna gaccheyyaṁ, anapekkho anatthiko.",
  "atk-s0510a0:83_0": "“Yathā uccāraṭṭhānamhi, karīsaṁ naranāriyo;",
  "atk-s0510a0:84_0": "Chaḍḍayitvāna gacchanti, anapekkhā anatthikā.",
  "atk-s0510a0:85_0": "“Evamevāhaṁ imaṁ kāyaṁ, nānākuṇapapūritaṁ;",
  "atk-s0510a0:86_0": "Chaḍḍayitvāna gacchissaṁ, vaccaṁ katvā yathā kuṭiṁ.",
  "atk-s0510a0:87_0": "“Yathāpi jajjaraṁ nāvaṁ, paluggaṁ udagāhiniṁ;",
  "atk-s0510a0:88_0": "Sāmī chaḍḍetvā gacchanti, anapekkhā anatthikā.",
  "atk-s0510a0:89_0": "“Evamevāhaṁ imaṁ kāyaṁ, navacchiddaṁ dhuvassavaṁ;",
  "atk-s0510a0:90_0": "Chaḍḍayitvāna gacchissaṁ, jiṇṇanāvaṁva sāmikā.",
  "atk-s0510a0:91_0": "“Yathāpi puriso corehi, gacchanto bhaṇḍamādiya;",
  "atk-s0510a0:92_0": "Bhaṇḍacchedabhayaṁ disvā, chaḍḍayitvāna gacchati.",
  "atk-s0510a0:93_0": "“Evameva ayaṁ kāyo, mahācorasamo viya;",
  "atk-s0510a0:94_0": "Pahāyimaṁ gamissāmi, kusalacchedanā bhayā”ti.",
  "atk-s0510a0:95_0": "Evaṁ sumedhapaṇḍito nānāvidhāhi upamāhi imaṁ nekkhammūpasaṁhitaṁ atthaṁ cintetvā sakanivesane aparimitabhogakkhandhaṁ",
  "atk-s0510a0:95_1": "heṭṭhā vuttanayena kapaṇaddhikādīnaṁ vissajjetvā mahādānaṁ datvā vatthukāme ca kilesakāme ca pahāya amaranagarato",
  "atk-s0510a0:95_2": "nikkhamitvā ekakova himavante dhammikaṁ nāma pabbataṁ nissāya assamaṁ katvā tattha paṇṇasālañca caṅkamañca",
  "atk-s0510a0:95_3": "māpetvā pañcahi nīvaraṇadosehi vajjitaṁ “evaṁ samāhite citte”tiādinā nayena vuttehi aṭṭhahi kāraṇaguṇehi",
  "atk-s0510a0:95_4": "samupetaṁ abhiññāsaṅkhātaṁ balaṁ āharituṁ tasmiṁ assamapade navadosasamannāgataṁ sāṭakaṁ pajahitvā,",
  "atk-s0510a0:95_5": "dvādasaguṇasamannāgataṁ vākacīraṁ nivāsetvā,",
  "atk-s0510a0:95_6": "isipabbajjaṁ pabbaji.",
  "atk-s0510a0:95_7": "Evaṁ pabbajito aṭṭhadosasamākiṇṇaṁ taṁ paṇṇasālaṁ pahāya dasaguṇasamannāgataṁ rukkhamūlaṁ upagantvā sabbaṁ",
  "atk-s0510a0:95_8": "dhaññavikatiṁ pahāya pavattaphalabhojano hutvā nisajjaṭṭhānacaṅkamanavaseneva padhānaṁ padahanto sattāhabbhantareyeva",
  "atk-s0510a0:95_9": "aṭṭhannaṁ samāpattīnaṁ pañcannañca abhiññānaṁ lābhī ahosi.",
  "atk-s0510a0:95_10": "Evaṁ taṁ yathāpatthitaṁ abhiññābalaṁ pāpuṇi.",
  "atk-s0510a0:95_11": "Tena vuttaṁ –",
  "atk-s0510a0:96_0": "“Evāhaṁ cintayitvāna, nekakoṭisataṁ dhanaṁ;",
  "atk-s0510a0:97_0": "Nāthānāthānaṁ datvāna, himavantamupāgamiṁ.",
  "atk-s0510a0:98_0": "“Himavantassāvidūre, dhammiko nāma pabbato;",
  "atk-s0510a0:99_0": "Assamo sukato mayhaṁ, paṇṇasālā sumāpitā.",
  "atk-s0510a0:100_0": "“Caṅkamaṁ tattha māpesiṁ, pañcadosavivajjitaṁ;",
  "atk-s0510a0:101_0": "Aṭṭhaguṇasamupetaṁ, abhiññābalamāhariṁ.",
  "atk-s0510a0:102_0": "“Sāṭakaṁ pajahiṁ tattha, navadosamupāgataṁ;",
  "atk-s0510a0:103_0": "Vākacīraṁ nivāsesiṁ, dvādasaguṇamupāgataṁ.",
  "atk-s0510a0:104_0": "“Aṭṭhadosasamākiṇṇaṁ, pajahiṁ paṇṇasālakaṁ;",
  "atk-s0510a0:105_0": "Upāgamiṁ rukkhamūlaṁ, guṇe dasahupāgataṁ.",
  "atk-s0510a0:106_0": "“Vāpitaṁ ropitaṁ dhaññaṁ, pajahiṁ niravasesato;",
  "atk-s0510a0:107_0": "Anekaguṇasampannaṁ, pavattaphalamādiyiṁ.",
  "atk-s0510a0:108_0": "“Tatthappadhānaṁ padahiṁ, nisajjaṭṭhānacaṅkame;",
  "atk-s0510a0:109_0": "Abbhantaramhi sattāhe, abhiññābala pāpuṇi”nti.",
  "atk-s0510a0:110_0": "Tattha “assamo sukato mayhaṁ,",
  "atk-s0510a0:110_1": "paṇṇasālā sumāpitā”ti imāya pana pāḷiyā sumedhapaṇḍitena assamapaṇṇasālacaṅkamā sahatthā māpitā viya vuttā.",
  "atk-s0510a0:110_2": "Ayaṁ panettha attho –",
  "atk-s0510a0:110_3": "mahāsattañhi “himavantaṁ ajjhogāhetvā ajja dhammikapabbataṁ pavisissatī”ti disvā sakko vissakammadevaputtaṁ āmantesi – “tāta,",
  "atk-s0510a0:110_4": "ayaṁ sumedhapaṇḍito ‘pabbajissāmī’ti nikkhanto,",
  "atk-s0510a0:110_5": "etassa vasanaṭṭhānaṁ māpehī”ti.",
  "atk-s0510a0:110_6": "So tassa vacanaṁ sampaṭicchitvā ramaṇīyaṁ assamaṁ,",
  "atk-s0510a0:110_7": "suguttaṁ paṇṇasālaṁ,",
  "atk-s0510a0:110_8": "manoramaṁ caṅkamañca māpesi.",
  "atk-s0510a0:110_9": "Bhagavā pana tadā attano puññānubhāvena nipphannaṁ taṁ assamapadaṁ sandhāya “sāriputta,",
  "atk-s0510a0:110_10": "tasmiṁ dhammikapabbate –",
  "atk-s0510a0:111_0": "“Assamo sukato mayhaṁ, paṇṇasālā sumāpitā;",
  "atk-s0510a0:112_0": "Caṅkamaṁ tattha māpesiṁ, pañcadosavivajjita”’nti. –",
  "atk-s0510a0:113_0": "Āha.",
  "atk-s0510a0:113_1": "Tattha sukato mayhanti suṭṭhu kato mayā.",
  "atk-s0510a0:113_2": "Paṇṇasālā sumāpitāti paṇṇacchadanasālāpi me sumāpitā ahosi.",
  "atk-s0510a0:114_0": "Pañcadosavivajjitanti pañcime caṅkamadosā nāma thaddhavisamatā,",
  "atk-s0510a0:114_1": "antorukkhatā,",
  "atk-s0510a0:114_2": "gahanacchannatā,",
  "atk-s0510a0:114_3": "atisambādhatā,",
  "atk-s0510a0:114_4": "ativisālatāti.",
  "atk-s0510a0:114_5": "Thaddhavisamabhūmibhāgasmiñhi caṅkame caṅkamantassa pādā rujjanti,",
  "atk-s0510a0:114_6": "phoṭā uṭṭhahanti,",
  "atk-s0510a0:114_7": "cittaṁ ekaggataṁ na labhati,",
  "atk-s0510a0:114_8": "kammaṭṭhānaṁ vipajjati.",
  "atk-s0510a0:114_9": "Mudusamatale pana phāsuvihāraṁ āgamma kammaṭṭhānaṁ sampajjati.",
  "atk-s0510a0:114_10": "Tasmā thaddhavisamabhūmibhāgatā eko dosoti veditabbo.",
  "atk-s0510a0:114_11": "Caṅkamassa anto vā majjhe vā koṭiyaṁ vā rukkhe sati pamādamāgamma caṅkamantassa nalāṭaṁ vā sīsaṁ vā paṭihaññatīti antorukkhatā dutiyo doso.",
  "atk-s0510a0:114_12": "Tiṇalatādigahanacchanne caṅkame caṅkamanto andhakāravelāyaṁ uragādike pāṇe akkamitvā vā māreti,",
  "atk-s0510a0:114_13": "tehi vā daṭṭho dukkhaṁ āpajjatīti gahanacchannatā tatiyo doso.",
  "atk-s0510a0:114_14": "Atisambādhe caṅkame vitthārato ratanike vā aḍḍharatanike vā caṅkamantassa paricchede pakkhalitvā nakhāpi",
  "atk-s0510a0:114_15": "aṅguliyopi bhijjantīti atisambādhatā catuttho doso.",
  "atk-s0510a0:114_16": "Ativisāle caṅkame caṅkamantassa cittaṁ vidhāvati,",
  "atk-s0510a0:114_17": "ekaggataṁ na labhatīti ativisālatā pañcamo doso.",
  "atk-s0510a0:114_18": "Puthulato pana diyaḍḍharatanaṁ dvīsu passesu ratanamattaṁ anucaṅkamaṁ dīghato saṭṭhihatthaṁ mudutalaṁ",
  "atk-s0510a0:114_19": "samavippakiṇṇavālukaṁ caṅkamaṁ vaṭṭati cetiyagirimhi dīpappasādakamahāmahindattherassa caṅkamaṁ viya,",
  "atk-s0510a0:114_20": "tādisaṁ taṁ ahosi. Tenāha –",
  "atk-s0510a0:114_21": "“caṅkamaṁ tattha māpesiṁ,",
  "atk-s0510a0:114_22": "pañcadosavivajjita”nti.",
  "atk-s0510a0:115_0": "Aṭṭhaguṇasamupetanti aṭṭhahi samaṇasukhehi upetaṁ.",
  "atk-s0510a0:115_1": "Aṭṭhimāni samaṇasukhāni nāma dhanadhaññapariggahābhāvo,",
  "atk-s0510a0:115_2": "anavajjapiṇḍapātapariyesanabhāvo,",
  "atk-s0510a0:115_3": "nibbutapiṇḍapātabhuñjanabhāvo,",
  "atk-s0510a0:115_4": "raṭṭhaṁ pīḷetvā dhanasāraṁ vā sīsakahāpaṇādīni vā gaṇhantesu rājakulesu raṭṭhapīḷanakilesābhāvo,",
  "atk-s0510a0:115_5": "upakaraṇesu nicchandarāgabhāvo,",
  "atk-s0510a0:115_6": "coravilope nibbhayabhāvo,",
  "atk-s0510a0:115_7": "rājarājamahāmattehi asaṁsaṭṭhabhāvo,",
  "atk-s0510a0:115_8": "catūsu disāsu appaṭihatabhāvoti.",
  "atk-s0510a0:115_9": "Idaṁ vuttaṁ hoti –",
  "atk-s0510a0:115_10": "“yathā tasmiṁ assame vasantena sakkā honti imāni aṭṭha sukhāni vindituṁ,",
  "atk-s0510a0:115_11": "evaṁ aṭṭhaguṇasamupetaṁ taṁ assamaṁ māpesi”nti.",
  "atk-s0510a0:116_0": "Abhiññābalamāharinti pacchā tasmiṁ assame vasanto kasiṇaparikammaṁ katvā abhiññānañca samāpattīnañca",
  "atk-s0510a0:116_1": "uppādanatthāya aniccato ca dukkhato ca vipassanaṁ ārabhitvā thāmappattaṁ vipassanābalaṁ āhariṁ.",
  "atk-s0510a0:116_2": "Yathā tasmiṁ vasanto taṁ balaṁ āharituṁ sakkomi,",
  "atk-s0510a0:116_3": "evaṁ taṁ assamaṁ abhiññatthāya vipassanābalassa anucchavikaṁ katvā māpesinti attho.",
  "atk-s0510a0:117_0": "Sāṭakaṁ pajahiṁ tattha,",
  "atk-s0510a0:117_1": "navadosamupāgatanti etthāyaṁ anupubbikathā.",
  "atk-s0510a0:117_2": "Tadā kira kuṭileṇacaṅkamādipaṭimaṇḍitaṁ pupphūpagaphalūpagarukkhasañchannaṁ ramaṇīyaṁ madhurasalilāsayaṁ",
  "atk-s0510a0:117_3": "apagatavāḷamigabhiṁsanakasakuṇaṁ pavivekakkhamaṁ assamaṁ māpetvā alaṅkatacaṅkamassa ubhosu antesu ālambanaphalakaṁ",
  "atk-s0510a0:117_4": "saṁvidhāya nisīdanatthāya caṅkamavemajjhe samatalaṁ muggavaṇṇasilaṁ māpetvā anto paṇṇasālāya jaṭāmaṇḍalavākacīratidaṇḍakuṇḍikādike",
  "atk-s0510a0:117_5": "tāpasaparikkhāre maṇḍape pānīyaghaṭapānīyasaṅkhapānīyasarāvāni,",
  "atk-s0510a0:117_6": "aggisālāyaṁ aṅgārakapalladāruādīnīti evaṁ yaṁ yaṁ pabbajitānaṁ upakārāya saṁvattati,",
  "atk-s0510a0:117_7": "taṁ sabbaṁ māpetvā paṇṇasālāya bhittiyaṁ –",
  "atk-s0510a0:117_8": "“ye keci pabbajitukāmā ime parikkhāre gahetvā pabbajantū”ti akkharāni chinditvā devalokameva gate vissakammadevaputte",
  "atk-s0510a0:117_9": "sumedhapaṇḍito himavantapāde girikandarānusārena attano nivāsānurūpaṁ phāsukaṭṭhānaṁ olokento nadīnivattane",
  "atk-s0510a0:117_10": "vissakammanimmitaṁ sakkadattiyaṁ ramaṇīyaṁ assamaṁ disvā caṅkamanakoṭiṁ gantvā padavaḷañjaṁ apassanto",
  "atk-s0510a0:117_11": "“dhuvaṁ pabbajitā dhuragāme bhikkhaṁ pariyesitvā kilantarūpā āgantvā paṇṇasālaṁ pavisitvā nisinnā bhavissantī”ti",
  "atk-s0510a0:117_12": "cintetvā thokaṁ āgametvā “ativiya cirāyanti,",
  "atk-s0510a0:117_13": "jānissāmī”ti paṇṇasāladvāraṁ vivaritvā anto pavisitvā ito cito ca olokento mahābhittiyaṁ akkharāni vācetvā “mayhaṁ kappiyaparikkhārā ete,",
  "atk-s0510a0:117_14": "ime gahetvā pabbajissāmī”ti attanā nivatthapārutaṁ sāṭakayugaṁ pajahi.",
  "atk-s0510a0:117_15": "Tenāha “sāṭakaṁ pajahiṁ tatthā”ti.",
  "atk-s0510a0:117_16": "Evaṁ paviṭṭho ahaṁ,",
  "atk-s0510a0:117_17": "sāriputta,",
  "atk-s0510a0:117_18": "tassaṁ paṇṇasālāyaṁ sāṭakaṁ pajahiṁ.",
  "atk-s0510a0:118_0": "Navadosamupāgatanti sāṭakaṁ pajahanto nava dose disvā pajahinti dīpeti.",
  "atk-s0510a0:118_1": "Tāpasapabbajjaṁ pabbajitānañhi sāṭakasmiṁ nava dosā upaṭṭhahanti.",
  "atk-s0510a0:118_2": "Mahagghabhāvo eko doso,",
  "atk-s0510a0:118_3": "parapaṭibaddhatāya uppajjanabhāvo eko,",
  "atk-s0510a0:118_4": "paribhogena lahuṁ kilissanabhāvo eko,",
  "atk-s0510a0:118_5": "kiliṭṭho hi dhovitabbo ca rajitabbo ca hoti,",
  "atk-s0510a0:118_6": "paribhogena jīraṇabhāvo eko,",
  "atk-s0510a0:118_7": "jiṇṇassa hi tunnaṁ vā aggaḷadānaṁ vā kātabbaṁ hoti,",
  "atk-s0510a0:118_8": "puna pariyesanāya durabhisambhavabhāvo eko,",
  "atk-s0510a0:118_9": "tāpasapabbajjāya asāruppabhāvo eko,",
  "atk-s0510a0:118_10": "paccatthikānaṁ sādhāraṇabhāvo eko,",
  "atk-s0510a0:118_11": "yathā hi naṁ paccatthikā na gaṇhanti,",
  "atk-s0510a0:118_12": "evaṁ gopetabbo hoti,",
  "atk-s0510a0:118_13": "paribhuñjantassa vibhūsanaṭṭhānabhāvo eko,",
  "atk-s0510a0:118_14": "gahetvā vicarantassa khandhabhāramahicchabhāvo ekoti.",
  "atk-s0510a0:119_0": "Vākacīraṁ nivāsesinti tadāhaṁ,",
  "atk-s0510a0:119_1": "sāriputta,",
  "atk-s0510a0:119_2": "ime nava dose disvā sāṭakaṁ pahāya vākacīraṁ nivāsesiṁ,",
  "atk-s0510a0:119_3": "muñjatiṇaṁ hīraṁ hīraṁ katvā ganthetvā kataṁ vākacīraṁ nivāsanapārupanatthāya ādiyinti attho.",
  "atk-s0510a0:120_0": "Dvādasa guṇamupāgatanti dvādasahi ānisaṁsehi samannāgataṁ.",
  "atk-s0510a0:120_1": "Vākacīrasmiñhi dvādasa ānisaṁsā –",
  "atk-s0510a0:120_2": "appagghaṁ sundaraṁ kappiyanti ayaṁ tāva eko ānisaṁso,",
  "atk-s0510a0:120_3": "sahatthā kātuṁ sakkāti ayaṁ dutiyo,",
  "atk-s0510a0:120_4": "paribhogena saṇikaṁ kilissati,",
  "atk-s0510a0:120_5": "dhoviyamānepi papañco natthīti ayaṁ tatiyo,",
  "atk-s0510a0:120_6": "paribhogena jiṇṇepi sibbitabbābhāvo catuttho,",
  "atk-s0510a0:120_7": "puna pariyesantassa sukhena karaṇabhāvo pañcamo,",
  "atk-s0510a0:120_8": "tāpasapabbajjāya sāruppabhāvo chaṭṭho,",
  "atk-s0510a0:120_9": "paccatthikānaṁ nirupabhogabhāvo sattamo,",
  "atk-s0510a0:120_10": "paribhuñjantassa vibhūsanaṭṭhānābhāvo aṭṭhamo,",
  "atk-s0510a0:120_11": "dhāraṇe sallahukabhāvo navamo,",
  "atk-s0510a0:120_12": "cīvarapaccaye appicchabhāvo dasamo,",
  "atk-s0510a0:120_13": "vākuppattiyā dhammikaanavajjabhāvo ekādasamo,",
  "atk-s0510a0:120_14": "vākacīre naṭṭhepi anapekkhabhāvo dvādasamoti.",
  "atk-s0510a0:121_0": "Aṭṭhadosasamākiṇṇaṁ,",
  "atk-s0510a0:121_1": "pajahiṁ paṇṇasālakanti kathaṁ pajahiṁ?",
  "atk-s0510a0:121_2": "So kira varasāṭakayugaṁ omuñcanto cīvaravaṁse laggitaṁ anojapupphadāmasadisaṁ rattaṁ vākacīraṁ gahetvā",
  "atk-s0510a0:121_3": "nivāsetvā tassūpari aparaṁ suvaṇṇavaṇṇaṁ vākacīraṁ paridahitvā punnāgapupphasantharasadisaṁ sakhuraṁ",
  "atk-s0510a0:121_4": "ajinacammaṁ ekaṁsaṁ katvā jaṭāmaṇḍalaṁ paṭimuñcitvā cūḷāya saddhiṁ niccalabhāvakaraṇatthaṁ sārasūciṁ",
  "atk-s0510a0:121_5": "pavesetvā muttājālasadisāya sikkāya pavāḷavaṇṇaṁ kuṇḍikaṁ odahitvā tīsu ṭhānesu vaṅkaṁ kājaṁ ādāya ekissā",
  "atk-s0510a0:121_6": "kājakoṭiyā kuṇḍikaṁ,",
  "atk-s0510a0:121_7": "ekissā aṅkusapacchitidaṇḍakādīni olaggetvā khārikājaṁ aṁse katvā dakkhiṇena hatthena kattaradaṇḍaṁ gahetvā",
  "atk-s0510a0:121_8": "paṇṇasālato nikkhamitvā saṭṭhihatthe mahācaṅkame aparāparaṁ caṅkamanto attano vesaṁ oloketvā –",
  "atk-s0510a0:121_9": "“mayhaṁ manoratho matthakaṁ patto,",
  "atk-s0510a0:121_10": "sobhati vata me pabbajjā,",
  "atk-s0510a0:121_11": "buddhapaccekabuddhādīhi sabbehi dhīrapurisehi vaṇṇitā thomitā ayaṁ pabbajjā nāma,",
  "atk-s0510a0:121_12": "pahīnaṁ me gihibandhanaṁ,",
  "atk-s0510a0:121_13": "nikkhantosmi nekkhammaṁ,",
  "atk-s0510a0:121_14": "laddhā me uttamapabbajjā,",
  "atk-s0510a0:121_15": "karissāmi samaṇadhammaṁ,",
  "atk-s0510a0:121_16": "labhissāmi maggaphalasukha”nti ussāhajāto khārikājaṁ otāretvā caṅkamavemajjhe muggavaṇṇasilāpaṭṭe suvaṇṇapaṭimā",
  "atk-s0510a0:121_17": "viya nisinno divasabhāgaṁ vītināmetvā sāyanhasamayaṁ paṇṇasālaṁ pavisitvā bidalamañcakapasse kaṭṭhattharikāya",
  "atk-s0510a0:121_18": "nipanno sarīraṁ utuṁ gāhāpetvā balavapaccūse pabujjhitvā attano āgamanaṁ āvajjesi –",
  "atk-s0510a0:121_19": "“ahaṁ gharāvāse ādīnavaṁ disvā amitabhogaṁ anantayasaṁ pahāya araññaṁ pavisitvā nekkhammagavesako hutvā pabbajito.",
  "atk-s0510a0:121_20": "Ito dāni paṭṭhāya pamādacāraṁ carituṁ na vaṭṭati,",
  "atk-s0510a0:121_21": "pavivekañhi pahāya vicarantaṁ micchāvitakkamakkhikā khādanti,",
  "atk-s0510a0:121_22": "idāni mayā vivekamanubrūhetuṁ vaṭṭati,",
  "atk-s0510a0:121_23": "ahañhi gharāvāsaṁ palibodhato disvā nikkhanto,",
  "atk-s0510a0:121_24": "ayañca manāpā paṇṇasālā,",
  "atk-s0510a0:121_25": "beluvapakkavaṇṇā paribhaṇḍakatā bhūmi,",
  "atk-s0510a0:121_26": "rajatavaṇṇā setabhittiyo,",
  "atk-s0510a0:121_27": "kapotapādavaṇṇaṁ paṇṇacchadanaṁ,",
  "atk-s0510a0:121_28": "vicittattharaṇavaṇṇo bidalamañcako,",
  "atk-s0510a0:121_29": "nivāsaphāsukaṁ vasanaṭṭhānaṁ,",
  "atk-s0510a0:121_30": "na etto atirekatarā viya me gehasampadā paññāyatī”ti paṇṇasālāya dose vicinanto aṭṭha dose passi.",
  "atk-s0510a0:122_0": "Paṇṇasālaparibhogasmiñhi aṭṭha ādīnavā –",
  "atk-s0510a0:122_1": "mahāsamārambhena dabbasambhāre samodhānetvā karaṇapariyesanabhāvo eko ādīnavo,",
  "atk-s0510a0:122_2": "tiṇapaṇṇamattikāsu patitāsu tāsaṁ punappunaṁ ṭhapetabbatāya nibaddhajagganabhāvo dutiyo,",
  "atk-s0510a0:122_3": "senāsanaṁ nāma mahallakassa pāpuṇāti,",
  "atk-s0510a0:122_4": "avelāya vuṭṭhāpiyamānassa cittekaggatā na hotīti uṭṭhāpanīyabhāvo tatiyo,",
  "atk-s0510a0:122_5": "sītuṇhādipaṭighātena kāyassa sukhumālakaraṇabhāvo catuttho,",
  "atk-s0510a0:122_6": "gehaṁ paviṭṭhena yaṁkiñci pāpaṁ sakkā kātunti garahāpaṭicchādanabhāvo pañcamo,",
  "atk-s0510a0:122_7": "“mayha”nti pariggahakaraṇabhāvo chaṭṭho,",
  "atk-s0510a0:122_8": "gehassa atthibhāvo nāmesa sadutiyakavāso viyāti sattamo,",
  "atk-s0510a0:122_9": "ūkāmaṅgulagharagoḷikādīnaṁ sādhāraṇatāya bahusādhāraṇabhāvo aṭṭhamo.",
  "atk-s0510a0:122_10": "Iti ime aṭṭha ādīnave disvā mahāsatto paṇṇasālaṁ pajahi. Tenāha –",
  "atk-s0510a0:122_11": "“aṭṭhadosasamākiṇṇaṁ,",
  "atk-s0510a0:122_12": "pajahiṁ paṇṇasālaka”nti.",
  "atk-s0510a0:123_0": "Upāgamiṁ rukkhamūlaṁ,",
  "atk-s0510a0:123_1": "guṇe dasahupāgatanti channaṁ paṭikkhipitvā dasahi guṇehi upetaṁ rukkhamūlaṁ upagatosmīti vadati.",
  "atk-s0510a0:123_2": "Tatrime dasa guṇā –",
  "atk-s0510a0:123_3": "appasamārambhatā eko guṇo,",
  "atk-s0510a0:123_4": "upagamanamattakameva hi tattha hotīti.",
  "atk-s0510a0:123_5": "Appaṭijagganatā dutiyo,",
  "atk-s0510a0:123_6": "tañhi sammaṭṭhampi asammaṭṭhampi paribhogaphāsukaṁ hotiyeva.",
  "atk-s0510a0:123_7": "Anuṭṭhāpanīyabhāvo tatiyo.",
  "atk-s0510a0:123_8": "Garahaṁ nappaṭicchādeti,",
  "atk-s0510a0:123_9": "tattha hi pāpaṁ karonto lajjatīti garahāya appaṭicchannabhāvo catuttho.",
  "atk-s0510a0:123_10": "Abbhokāsavāso viya kāyaṁ na santhambhetīti kāyassa asanthambhanabhāvo pañcamo,",
  "atk-s0510a0:123_11": "pariggahakaraṇābhāvo chaṭṭho,",
  "atk-s0510a0:123_12": "gehālayapaṭikkhepo sattamo.",
  "atk-s0510a0:123_13": "Bahusādhāraṇe gehe viya “paṭijaggissāmi naṁ,",
  "atk-s0510a0:123_14": "nikkhamathā”ti nīharaṇakābhāvo aṭṭhamo,",
  "atk-s0510a0:123_15": "vasantassa sappītikabhāvo navamo,",
  "atk-s0510a0:123_16": "rukkhamūlasenāsanassa gatagataṭṭhāne sulabhatāya anapekkhabhāvo dasamoti ime dasaguṇe disvā rukkhamūlaṁ upagatosmīti vadati.",
  "atk-s0510a0:124_0": "Imāni hi ettakāni kāraṇāni sallakkhetvā mahāsatto punadivase bhikkhāya gāmaṁ pāvisi.",
  "atk-s0510a0:124_1": "Athassa sampattagāme manussā mahantena ussāhena bhikkhaṁ adaṁsu.",
  "atk-s0510a0:124_2": "So bhattakiccaṁ niṭṭhāpetvā assamaṁ āgamma nisīditvā cintesi –",
  "atk-s0510a0:124_3": "“nāhaṁ ‘āhāraṁ labhāmī’ti pabbajito,",
  "atk-s0510a0:124_4": "siniddhāhāro nāmesa mānamadapurisamade vaḍḍheti,",
  "atk-s0510a0:124_5": "āhāramūlakassa ca dukkhassa anto natthi,",
  "atk-s0510a0:124_6": "yaṁnūnāhaṁ vāpitaropitadhaññanibbattakaṁ āhāraṁ pajahitvā pavattaphalabhojano bhaveyya”nti.",
  "atk-s0510a0:124_7": "So tato paṭṭhāya tathā katvā ghaṭento vāyamanto sattāhabbhantareyeva aṭṭha samāpattiyo pañca ca abhiññāyo nibbattesi.",
  "atk-s0510a0:124_8": "Tena vuttaṁ –",
  "atk-s0510a0:125_0": "“Vāpitaṁ ropitaṁ dhaññaṁ, pajahiṁ niravasesato;",
  "atk-s0510a0:126_0": "Anekaguṇasampannaṁ, pavattaphalamādiyiṁ.",
  "atk-s0510a0:127_0": "“Tatthappadhānaṁ padahiṁ, nisajjaṭṭhānacaṅkame;",
  "atk-s0510a0:128_0": "Abbhantaramhi sattāhe, abhiññābala pāpuṇi”nti.",
  "atk-s0510a0:129_0": "Dīpaṅkaro buddho",
  "atk-s0510a0:130_0": "Evaṁ abhiññābalaṁ patvā sumedhatāpase samāpattisukhena vītināmente dīpaṅkaro nāma satthā loke udapādi.",
  "atk-s0510a0:130_1": "Tassa paṭisandhijātibodhi dhammacakkappavattanesu sakalāpi dasasahassilokadhātu saṅkampi sampakampi sampavedhi,",
  "atk-s0510a0:130_2": "mahāviravaṁ ravi,",
  "atk-s0510a0:130_3": "dvattiṁsa pubbanimittāni pāturahesuṁ.",
  "atk-s0510a0:130_4": "Sumedhatāpaso samāpattisukhena vītināmento neva taṁ saddamassosi,",
  "atk-s0510a0:130_5": "na ca tāni nimittāni addasa.",
  "atk-s0510a0:130_6": "Tena vuttaṁ –",
  "atk-s0510a0:131_0": "“Evaṁ me siddhippattassa, vasībhūtassa sāsane;",
  "atk-s0510a0:132_0": "Dīpaṅkaro nāma jino, uppajji lokanāyako.",
  "atk-s0510a0:133_0": "“Uppajjante ca jāyante, bujjhante dhammadesane;",
  "atk-s0510a0:134_0": "Caturo nimitte nāddasaṁ, jhānaratisamappito”ti.",
  "atk-s0510a0:135_0": "Tasmiṁ kāle dīpaṅkaradasabalo catūhi khīṇāsavasatasahassehi parivuto anupubbena cārikaṁ caramāno rammaṁ",
  "atk-s0510a0:135_1": "nāma nagaraṁ patvā sudassanamahāvihāre paṭivasati.",
  "atk-s0510a0:135_2": "Rammanagaravāsino “dīpaṅkaro kira samaṇissaro paramābhisambodhiṁ patvā pavattavaradhammacakko anupubbena",
  "atk-s0510a0:135_3": "cārikaṁ caramāno amhākaṁ rammanagaraṁ patvā sudassanamahāvihāre paṭivasatī”ti sutvā sappinavanītādīni",
  "atk-s0510a0:135_4": "ceva bhesajjāni vatthacchādanāni ca gāhāpetvā gandhamālādihatthā yena buddho,",
  "atk-s0510a0:135_5": "yena dhammo,",
  "atk-s0510a0:135_6": "yena saṅgho,",
  "atk-s0510a0:135_7": "tanninnā tappoṇā tappabbhārā hutvā satthāraṁ upasaṅkamitvā vanditvā gandhamālādīhi pūjetvā ekamantaṁ",
  "atk-s0510a0:135_8": "nisinnā dhammadesanaṁ sutvā svātanāya nimantetvā uṭṭhāyāsanā pakkamiṁsu.",
  "atk-s0510a0:136_0": "Te punadivase mahādānaṁ sajjetvā nagaraṁ alaṅkaritvā dasabalassa āgamanamaggaṁ alaṅkarontā udakabhinnaṭṭhānesu",
  "atk-s0510a0:136_1": "paṁsuṁ pakkhipitvā samaṁ bhūmitalaṁ katvā rajatapaṭṭavaṇṇaṁ vālukaṁ ākiranti,",
  "atk-s0510a0:136_2": "lāje ceva pupphāni ca vikiranti,",
  "atk-s0510a0:136_3": "nānāvirāgehi vatthehi dhajapaṭāke ussāpenti,",
  "atk-s0510a0:136_4": "kadaliyo ceva puṇṇaghaṭapantiyo ca patiṭṭhāpenti.",
  "atk-s0510a0:136_5": "Tasmiṁ kāle sumedhatāpaso attano assamapadā ākāsaṁ uggantvā,",
  "atk-s0510a0:136_6": "tesaṁ manussānaṁ uparibhāgena ākāsena gacchanto te haṭṭhatuṭṭhe manusse disvā “kiṁ nu kho kāraṇa”nti ākāsato oruyha ekamantaṁ ṭhito manusse pucchi – “ambho,",
  "atk-s0510a0:136_7": "kassa tumhe idha visamaṁ maggaṁ alaṅkarothā”ti?",
  "atk-s0510a0:136_8": "Tena vuttaṁ –",
  "atk-s0510a0:137_0": "“Paccantadesavisaye, nimantetvā tathāgataṁ;",
  "atk-s0510a0:138_0": "Tassa āgamanaṁ maggaṁ, sodhenti tuṭṭhamānasā.",
  "atk-s0510a0:139_0": "“Ahaṁ tena samayena, nikkhamitvā sakassamā;",
  "atk-s0510a0:140_0": "Dhunanto vākacīrāni, gacchāmi ambare tadā.",
  "atk-s0510a0:141_0": "“Vedajātaṁ janaṁ disvā, tuṭṭhahaṭṭhaṁ pamoditaṁ;",
  "atk-s0510a0:142_0": "Orohitvāna gaganā, manusse pucchi tāvade.",
  "atk-s0510a0:143_0": "“‘Tuṭṭhahaṭṭho pamudito, vedajāto mahājano;",
  "atk-s0510a0:144_0": "Kassa sodhīyati maggo, añjasaṁ vaṭumāyana”’nti.",
  "atk-s0510a0:145_0": "Manussā āhaṁsu –",
  "atk-s0510a0:145_1": "“bhante sumedha,",
  "atk-s0510a0:145_2": "na tvaṁ jānāsi,",
  "atk-s0510a0:145_3": "dīpaṅkaro dasabalo sammāsambuddho sambodhiṁ patvā pavattavaradhammacakko cārikaṁ caramāno amhākaṁ nagaraṁ patvā sudassanamahāvihāre paṭivasati.",
  "atk-s0510a0:145_4": "Mayaṁ taṁ bhagavantaṁ nimantayimha,",
  "atk-s0510a0:145_5": "tassetaṁ buddhassa bhagavato āgamanamaggaṁ alaṅkaromā”ti.",
  "atk-s0510a0:145_6": "Atha sumedhatāpaso cintesi –",
  "atk-s0510a0:145_7": "“buddhoti kho ghosamattakampi loke dullabhaṁ,",
  "atk-s0510a0:145_8": "pageva buddhuppādo,",
  "atk-s0510a0:145_9": "mayāpi imehi manussehi saddhiṁ dasabalassa maggaṁ alaṅkarituṁ vaṭṭatī”ti.",
  "atk-s0510a0:145_10": "So te manusse āha – “sace, bho,",
  "atk-s0510a0:145_11": "tumhe etaṁ maggaṁ buddhassa alaṅkarotha,",
  "atk-s0510a0:145_12": "mayhampi ekaṁ okāsaṁ detha,",
  "atk-s0510a0:145_13": "ahampi tumhehi saddhiṁ maggaṁ alaṅkarissāmī”ti.",
  "atk-s0510a0:145_14": "Te “sādhū”ti sampaṭicchitvā “sumedhatāpaso iddhimā”ti jānantā udakabhinnokāsaṁ sallakkhetvā –",
  "atk-s0510a0:145_15": "“tvaṁ imaṁ ṭhānaṁ alaṅkarohī”ti adaṁsu.",
  "atk-s0510a0:145_16": "Sumedho buddhārammaṇaṁ pītiṁ gahetvā cintesi –",
  "atk-s0510a0:145_17": "“ahaṁ imaṁ okāsaṁ iddhiyā alaṅkarituṁ pahomi,",
  "atk-s0510a0:145_18": "evaṁ alaṅkato na maṁ paritosessati,",
  "atk-s0510a0:145_19": "ajja mayā kāyaveyyāvaccaṁ kātuṁ vaṭṭatī”ti paṁsuṁ āharitvā tasmiṁ padese pakkhipi.",
  "atk-s0510a0:146_0": "Tassa tasmiṁ padese aniṭṭhiteyeva dīpaṅkaradasabalo mahānubhāvānaṁ chaḷabhiññānaṁ khīṇāsavānaṁ catūhi",
  "atk-s0510a0:146_1": "satasahassehi parivuto devatāsu dibbagandhamālādīhi pūjayantāsu dibbaturiyehi vajjantāsu dibbasaṅgītesu",
  "atk-s0510a0:146_2": "pavattentesu manussesu mānusakehi gandhamālādīhi ceva turiyehi ca pūjayantesu anopamāya buddhalīlāya",
  "atk-s0510a0:146_3": "manosilātale vijambhamāno sīho viya taṁ alaṅkatapaṭiyattaṁ maggaṁ paṭipajji.",
  "atk-s0510a0:146_4": "Sumedhatāpaso akkhīni ummīletvā alaṅkatamaggena āgacchantassa dasabalassa dvattiṁsamahāpurisalakkhaṇapaṭimaṇḍitaṁ",
  "atk-s0510a0:146_5": "asītiyā anubyañjanehi anurañjitaṁ byāmappabhāya samparivāritaṁ maṇivaṇṇagaganatale nānappakārā vijjulatā",
  "atk-s0510a0:146_6": "viya āveḷāveḷabhūtā ceva yugaḷayugaḷabhūtā ca chabbaṇṇaghanabuddharasmiyo vissajjentaṁ rūpasobhaggappattaṁ",
  "atk-s0510a0:146_7": "attabhāvaṁ oloketvā –",
  "atk-s0510a0:146_8": "“ajja mayā dasabalassa jīvitapariccāgaṁ kātuṁ vaṭṭati,",
  "atk-s0510a0:146_9": "mā bhagavā kalalaṁ akkami,",
  "atk-s0510a0:146_10": "maṇiphalakasetuṁ pana akkamanto viya saddhiṁ catūhi khīṇāsavasatasahassehi mama piṭṭhiṁ maddamāno gacchatu,",
  "atk-s0510a0:146_11": "taṁ me bhavissati dīgharattaṁ hitāya sukhāyā”ti kese mocetvā ajinacammajaṭāmaṇḍalavākacīrāni kāḷavaṇṇe",
  "atk-s0510a0:146_12": "kalale pattharitvā maṇiphalakasetu viya kalalapiṭṭhe nipajji.",
  "atk-s0510a0:146_13": "Tena vuttaṁ –",
  "atk-s0510a0:147_0": "“Te me puṭṭhā viyākaṁsu, ‘buddho loke anuttaro;",
  "atk-s0510a0:148_0": "Dīpaṅkaro nāma jino, uppajji lokanāyako;",
  "atk-s0510a0:149_0": "Tassa sodhīyati maggo, añjasaṁ vaṭumāyanaṁ’.",
  "atk-s0510a0:150_0": "“Buddhotivacanaṁ sutvāna, pīti uppajji tāvade;",
  "atk-s0510a0:151_0": "Buddho buddhoti kathayanto, somanassaṁ pavedayiṁ.",
  "atk-s0510a0:152_0": "“Tattha ṭhatvā vicintesiṁ, tuṭṭho saṁviggamānaso;",
  "atk-s0510a0:153_0": "‘Idha bījāni ropissaṁ, khaṇo ve mā upaccagā’.",
  "atk-s0510a0:154_0": "“Yadi buddhassa sodhetha, ekokāsaṁ dadātha me;",
  "atk-s0510a0:155_0": "Ahampi sodhayissāmi, añjasaṁ vaṭumāyanaṁ.",
  "atk-s0510a0:156_0": "“Adaṁsu te mamokāsaṁ, sodhetuṁ añjasaṁ tadā;",
  "atk-s0510a0:157_0": "Buddho buddhoti cintento, maggaṁ sodhemahaṁ tadā.",
  "atk-s0510a0:158_0": "“Aniṭṭhite mamokāse, dīpaṅkaro mahāmuni;",
  "atk-s0510a0:159_0": "Catūhi satasahassehi, chaḷabhiññehi tādihi;",
  "atk-s0510a0:160_0": "Khīṇāsavehi vimalehi, paṭipajji añjasaṁ jino.",
  "atk-s0510a0:161_0": "“Paccuggamanā vattanti, vajjanti bheriyo bahū;",
  "atk-s0510a0:162_0": "Āmoditā naramarū, sādhukāraṁ pavattayuṁ.",
  "atk-s0510a0:163_0": "“Devā manusse passanti, manussāpi ca devatā;",
  "atk-s0510a0:164_0": "Ubhopi te pañjalikā, anuyanti tathāgataṁ.",
  "atk-s0510a0:165_0": "“Devā dibbehi turiyehi, manussā mānusehi ca;",
  "atk-s0510a0:166_0": "Ubhopi te vajjayantā, anuyanti tathāgataṁ.",
  "atk-s0510a0:167_0": "“Dibbaṁ mandāravaṁ pupphaṁ, padumaṁ pārichattakaṁ;",
  "atk-s0510a0:168_0": "Disodisaṁ okiranti, ākāsanabhagatā marū.",
  "atk-s0510a0:169_0": "“Dibbaṁ candanacuṇṇañca, varagandhañca kevalaṁ;",
  "atk-s0510a0:170_0": "Disodisaṁ okiranti, ākāsanabhagatā marū.",
  "atk-s0510a0:171_0": "“Campakaṁ salalaṁ nīpaṁ, nāgapunnāgaketakaṁ;",
  "atk-s0510a0:172_0": "Disodisaṁ ukkhipanti, bhūmitalagatā narā.",
  "atk-s0510a0:173_0": "“Kese muñcitvāhaṁ tattha, vākacīrañca cammakaṁ;",
  "atk-s0510a0:174_0": "Kalale pattharitvāna, avakujjo nipajjahaṁ.",
  "atk-s0510a0:175_0": "“Akkamitvāna maṁ buddho, saha sissehi gacchatu;",
  "atk-s0510a0:176_0": "Mā naṁ kalale akkamittha, hitāya me bhavissatī”ti.",
  "atk-s0510a0:177_0": "So pana kalalapiṭṭhe nipannakova puna akkhīni ummīletvā dīpaṅkaradasabalassa buddhasiriṁ sampassamāno evaṁ cintesi –",
  "atk-s0510a0:177_1": "“sace ahaṁ iccheyyaṁ,",
  "atk-s0510a0:177_2": "sabbakilese jhāpetvā saṅghanavako hutvā rammanagaraṁ paviseyyaṁ,",
  "atk-s0510a0:177_3": "aññātakavesena pana me kilese jhāpetvā nibbānappattiyā kiccaṁ natthi,",
  "atk-s0510a0:177_4": "yaṁnūnāhaṁ dīpaṅkaradasabalo viya paramābhisambodhiṁ patvā dhammanāvaṁ āropetvā mahājanaṁ saṁsārasāgarā uttāretvā pacchā parinibbāyeyyaṁ,",
  "atk-s0510a0:177_5": "idaṁ mayhaṁ patirūpa”nti.",
  "atk-s0510a0:177_6": "Tato aṭṭha dhamme samodhānetvā buddhabhāvāya abhinīhāraṁ katvā nipajji.",
  "atk-s0510a0:177_7": "Tena vuttaṁ –",
  "atk-s0510a0:178_0": "“Pathaviyaṁ nipannassa, evaṁ me āsi cetaso;",
  "atk-s0510a0:179_0": "‘Icchamāno ahaṁ ajja, kilese jhāpaye mama.",
  "atk-s0510a0:180_0": "“‘Kiṁ me aññātavesena, dhammaṁ sacchikatenidha;",
  "atk-s0510a0:181_0": "Sabbaññutaṁ pāpuṇitvā, buddho hessaṁ sadevake.",
  "atk-s0510a0:182_0": "“‘Kiṁ me ekena tiṇṇena, purisena thāmadassinā;",
  "atk-s0510a0:183_0": "Sabbaññutaṁ pāpuṇitvā, santāressaṁ sadevakaṁ.",
  "atk-s0510a0:184_0": "“‘Iminā me adhikārena, katena purisuttame;",
  "atk-s0510a0:185_0": "Sabbaññutaṁ pāpuṇitvā, tāremi janataṁ bahuṁ.",
  "atk-s0510a0:186_0": "“‘Saṁsārasotaṁ chinditvā, viddhaṁsetvā tayo bhave;",
  "atk-s0510a0:187_0": "Dhammanāvaṁ samāruyha, santāressaṁ sadevaka”’nti.",
  "atk-s0510a0:188_0": "Yasmā pana buddhattaṁ patthentassa –",
  "atk-s0510a0:189_0": "“Manussattaṁ liṅgasampatti, hetu satthāradassanaṁ;",
  "atk-s0510a0:190_0": "Pabbajjā guṇasampatti, adhikāro ca chandatā;",
  "atk-s0510a0:191_0": "Aṭṭhadhammasamodhānā, abhinīhāro samijjhatī”ti.",
  "atk-s0510a0:192_0": "Manussattabhāvasmiṁyeva hi ṭhatvā buddhattaṁ patthentassa patthanā samijjhati,",
  "atk-s0510a0:192_1": "nāgassa vā supaṇṇassa vā devatāya vā sakkassa vā patthanā no samijjhati.",
  "atk-s0510a0:192_2": "Manussattabhāvepi purisaliṅge ṭhitasseva patthanā samijjhati,",
  "atk-s0510a0:192_3": "itthiyā vā paṇḍakanapuṁsakaubhatobyañjanakānaṁ vā no samijjhati.",
  "atk-s0510a0:192_4": "Purisassapi tasmiṁ attabhāve arahattappattiyā hetusampannasseva patthanā samijjhati,",
  "atk-s0510a0:192_5": "no itarassa.",
  "atk-s0510a0:192_6": "Hetusampannassāpi jīvamānabuddhasseva santike patthentasseva patthanā samijjhati,",
  "atk-s0510a0:192_7": "parinibbute buddhe cetiyasantike vā bodhimūle vā patthentassa na samijjhati.",
  "atk-s0510a0:192_8": "Buddhānaṁ santike patthentassapi pabbajjāliṅge ṭhitasseva samijjhati,",
  "atk-s0510a0:192_9": "no gihiliṅge ṭhitassa.",
  "atk-s0510a0:192_10": "Pabbajitassapi pañcābhiññāaṭṭhasamāpattilābhinoyeva samijjhati,",
  "atk-s0510a0:192_11": "na imāya guṇasampattiyā virahitassa.",
  "atk-s0510a0:192_12": "Guṇasampannenapi yena attano jīvitaṁ buddhānaṁ pariccattaṁ hoti,",
  "atk-s0510a0:192_13": "tasseva iminā adhikārena adhikārasampannassa samijjhati,",
  "atk-s0510a0:192_14": "na itarassa.",
  "atk-s0510a0:192_15": "Adhikārasampannassāpi yassa buddhakārakadhammānaṁ atthāya mahanto chando ca ussāho ca vāyāmo ca pariyeṭṭhi ca,",
  "atk-s0510a0:192_16": "tasseva samijjhati,",
  "atk-s0510a0:192_17": "na itarassa.",
  "atk-s0510a0:193_0": "Tatridaṁ chandamahantatāya opammaṁ –",
  "atk-s0510a0:193_1": "sace hi evamassa yo sakalacakkavāḷagabbhaṁ ekodakībhūtaṁ attano bāhubalena uttaritvā pāraṁ gantuṁ samattho,",
  "atk-s0510a0:193_2": "so buddhattaṁ pāpuṇāti.",
  "atk-s0510a0:193_3": "Yo vā pana sakalacakkavāḷagabbhaṁ veḷugumbasañchannaṁ viyūhitvā madditvā padasā gacchanto pāraṁ gantuṁ samattho,",
  "atk-s0510a0:193_4": "so buddhattaṁ pāpuṇāti.",
  "atk-s0510a0:193_5": "Yo vā pana sakalacakkavāḷagabbhaṁ sattiyo ākoṭetvā nirantaraṁ sattiphalasamākiṇṇaṁ padasā akkamamāno pāraṁ gantuṁ samattho,",
  "atk-s0510a0:193_6": "so buddhattaṁ pāpuṇāti.",
  "atk-s0510a0:193_7": "Yo vā pana sakalacakkavāḷagabbhaṁ vītaccitaṅgārabharitaṁ pādehi maddamāno pāraṁ gantuṁ samattho,",
  "atk-s0510a0:193_8": "so buddhattaṁ pāpuṇātīti.",
  "atk-s0510a0:193_9": "Yo etesu ekampi attano dukkaraṁ na maññati,",
  "atk-s0510a0:193_10": "“ahaṁ etampi taritvā vā gantvā vā pāraṁ gamissāmī”ti evaṁ mahantena chandena ca ussāhena ca vāyāmena ca pariyeṭṭhiyā ca samannāgato hoti,",
  "atk-s0510a0:193_11": "etasseva patthanā samijjhati,",
  "atk-s0510a0:193_12": "na itarassa.",
  "atk-s0510a0:193_13": "Tasmā sumedhatāpaso ime aṭṭha dhamme samodhānetvāva buddhabhāvāya abhinīhāraṁ katvā nipajji.",
  "atk-s0510a0:194_0": "Dīpaṅkaropi bhagavā āgantvā sumedhatāpasassa sīsabhāge ṭhatvā maṇisīhapañjaraṁ ugghāṭento viya pañcavaṇṇapasādasampannāni",
  "atk-s0510a0:194_1": "akkhīni ummīletvā kalalapiṭṭhe nipannaṁ sumedhatāpasaṁ disvā “ayaṁ tāpaso buddhattāya abhinīhāraṁ katvā nipanno,",
  "atk-s0510a0:194_2": "samijjhissati nu kho etassa patthanā,",
  "atk-s0510a0:194_3": "udāhu no”ti anāgataṁsañāṇaṁ pesetvā upadhārento –",
  "atk-s0510a0:194_4": "“ito kappasatasahassādhikāni cattāri asaṅkhyeyyāni atikkamitvā ayaṁ gotamo nāma buddho bhavissatī”ti ñatvā ṭhitakova parisamajjhe byākāsi –",
  "atk-s0510a0:194_5": "“passatha no tumhe imaṁ uggatapaṁ tāpasaṁ kalalapiṭṭhe nipanna”nti? “Evaṁ,",
  "atk-s0510a0:194_6": "bhante”ti.",
  "atk-s0510a0:194_7": "Ayaṁ buddhattāya abhinīhāraṁ katvā nipanno,",
  "atk-s0510a0:194_8": "samijjhissati imassa patthanā.",
  "atk-s0510a0:194_9": "Ayañhi ito kappasatasahassādhikānaṁ catunnaṁ asaṅkhayeyyānaṁ matthake gotamo nāma buddho bhavissati.",
  "atk-s0510a0:194_10": "Tasmiṁ panassa attabhāve kapilavatthu nāma nagaraṁ nivāso bhavissati,",
  "atk-s0510a0:194_11": "māyā nāma devī mātā,",
  "atk-s0510a0:194_12": "suddhodano nāma rājā pitā,",
  "atk-s0510a0:194_13": "aggasāvako upatisso nāma thero,",
  "atk-s0510a0:194_14": "dutiyasāvako kolito nāma,",
  "atk-s0510a0:194_15": "buddhupaṭṭhāko ānando nāma,",
  "atk-s0510a0:194_16": "aggasāvikā khemā nāma therī,",
  "atk-s0510a0:194_17": "dutiyasāvikā uppalavaṇṇā nāma therī bhavissati.",
  "atk-s0510a0:194_18": "Ayaṁ paripakkañāṇo mahābhinikkhamanaṁ katvā mahāpadhānaṁ padahitvā nigrodharukkhamūle pāyāsaṁ paṭiggahetvā",
  "atk-s0510a0:194_19": "nerañjarāya tīre paribhuñjitvā bodhimaṇḍaṁ āruyha assattharukkhamūle abhisambujjhissatīti.",
  "atk-s0510a0:194_20": "Tena vuttaṁ –",
  "atk-s0510a0:195_0": "“Dīpaṅkaro lokavidū, āhutīnaṁ paṭiggaho;",
  "atk-s0510a0:196_0": "Ussīsake maṁ ṭhatvāna, idaṁ vacanamabravi.",
  "atk-s0510a0:197_0": "“‘Passatha imaṁ tāpasaṁ, jaṭilaṁ uggatāpanaṁ;",
  "atk-s0510a0:198_0": "Aparimeyye ito kappe, buddho loke bhavissati.",
  "atk-s0510a0:199_0": "“‘Ahu kapilavhayā rammā, nikkhamitvā tathāgato;",
  "atk-s0510a0:200_0": "Padhānaṁ padahitvāna, katvā dukkarakārikaṁ.",
  "atk-s0510a0:201_0": "“‘Ajapālarukkhamūle, nisīditvā tathāgato;",
  "atk-s0510a0:202_0": "Tattha pāyāsaṁ paggayha, nerañjaramupehiti.",
  "atk-s0510a0:203_0": "“‘Nerañjarāya tīramhi, pāyāsaṁ ada so jino;",
  "atk-s0510a0:204_0": "Paṭiyattavaramaggena, bodhimūlamupehiti.",
  "atk-s0510a0:205_0": "“‘Tato padakkhiṇaṁ katvā, bodhimaṇḍaṁ anuttaro;",
  "atk-s0510a0:206_0": "Assattharukkhamūlamhi, bujjhissati mahāyaso.",
  "atk-s0510a0:207_0": "“‘Imassa janikā mātā, māyā nāma bhavissati;",
  "atk-s0510a0:208_0": "Pitā suddhodano nāma, ayaṁ hessati gotamo.",
  "atk-s0510a0:209_0": "“‘Anāsavā vītarāgā, santacittā samāhitā;",
  "atk-s0510a0:210_0": "Kolito upatisso ca, aggā hessanti sāvakā;",
  "atk-s0510a0:211_0": "Ānando nāmupaṭṭhāko, upaṭṭhissati taṁ jinaṁ.",
  "atk-s0510a0:212_0": "“‘Khemā uppalavaṇṇā ca, aggā hessanti sāvikā;",
  "atk-s0510a0:213_0": "Anāsavā vītarāgā, santacittā samāhitā;",
  "atk-s0510a0:214_0": "Bodhi tassa bhagavato, assatthoti pavuccatī”’ti. ;",
  "atk-s0510a0:215_0": "Taṁ sutvā sumedhatāpaso –",
  "atk-s0510a0:215_1": "“mayhaṁ kira patthanā samijjhissatī”ti somanassappatto ahosi.",
  "atk-s0510a0:215_2": "Mahājano dīpaṅkaradasabalassa vacanaṁ sutvā “sumedhatāpaso kira buddhabījaṁ buddhaṅkuro”ti haṭṭhatuṭṭho ahosi.",
  "atk-s0510a0:215_3": "Evañcassa ahosi –",
  "atk-s0510a0:215_4": "“yathā nāma manussā nadiṁ tarantā ujukena titthena uttarituṁ asakkontā heṭṭhātitthena uttaranti,",
  "atk-s0510a0:215_5": "evameva mayampi dīpaṅkaradasabalassa sāsane maggaphalaṁ alabhamānā anāgate yadā tvaṁ buddho bhavissasi,",
  "atk-s0510a0:215_6": "tadā tava sammukhā maggaphalaṁ sacchikātuṁ samatthā bhaveyyāmā”ti patthanaṁ ṭhapayiṁsu.",
  "atk-s0510a0:215_7": "Dīpaṅkaradasabalopi bodhisattaṁ pasaṁsitvā aṭṭhapupphamuṭṭhīhi pūjetvā padakkhiṇaṁ katvā pakkāmi.",
  "atk-s0510a0:215_8": "Tepi catusatasahassasaṅkhā khīṇāsavā bodhisattaṁ gandhehi ca mālāhi ca pūjetvā padakkhiṇaṁ katvā pakkamiṁsu.",
  "atk-s0510a0:215_9": "Devamanussā pana tatheva pūjetvā vanditvā pakkantā.",
  "atk-s0510a0:216_0": "Bodhisatto sabbesaṁ paṭikkantakāle sayanā vuṭṭhāya “pāramiyo vicinissāmī”ti puppharāsimatthake pallaṅkaṁ ābhujitvā nisīdi.",
  "atk-s0510a0:216_1": "Evaṁ nisinne bodhisatte sakaladasasahassacakkavāḷe devatā sādhukāraṁ datvā “ayya sumedhatāpasa,",
  "atk-s0510a0:216_2": "porāṇakabodhisattānaṁ pallaṅkaṁ ābhujitvā ‘pāramiyo vicinissāmā’ti nisinnakāle yāni pubbanimittāni nāma paññāyanti,",
  "atk-s0510a0:216_3": "tāni sabbānipi ajja pātubhūtāni,",
  "atk-s0510a0:216_4": "nissaṁsayena tvaṁ buddho bhavissasi.",
  "atk-s0510a0:216_5": "Mayametaṁ jānāma ‘yassetāni nimittāni paññāyanti,",
  "atk-s0510a0:216_6": "ekantena so buddho hoti’,",
  "atk-s0510a0:216_7": "tvaṁ attano vīriyaṁ daḷhaṁ katvā paggaṇhā”ti bodhisattaṁ nānappakārāhi thutīhi abhitthaviṁsu.",
  "atk-s0510a0:216_8": "Tena vuttaṁ –",
  "atk-s0510a0:217_0": "“Idaṁ sutvāna vacanaṁ, asamassa mahesino;",
  "atk-s0510a0:218_0": "Āmoditā naramarū, buddhabījaṁ kira ayaṁ.",
  "atk-s0510a0:219_0": "“Ukkuṭṭhisaddā vattanti, apphoṭenti hasanti ca;",
  "atk-s0510a0:220_0": "Katañjalī namassanti, dasasahassī sadevakā.",
  "atk-s0510a0:221_0": "“Yadimassa lokanāthassa, virajjhissāma sāsanaṁ;",
  "atk-s0510a0:222_0": "Anāgatamhi addhāne, hessāma sammukhā imaṁ.",
  "atk-s0510a0:223_0": "“Yathā manussā nadiṁ tarantā, paṭititthaṁ virajjhiya;",
  "atk-s0510a0:224_0": "Heṭṭhā titthe gahetvāna, uttaranti mahānadiṁ.",
  "atk-s0510a0:225_0": "“Evameva mayaṁ sabbe, yadi muñcāmimaṁ jinaṁ;",
  "atk-s0510a0:226_0": "Anāgatamhi addhāne, hessāma sammukhā imaṁ.",
  "atk-s0510a0:227_0": "“Dīpaṅkaro lokavidū, āhutīnaṁ paṭiggaho;",
  "atk-s0510a0:228_0": "Mama kammaṁ pakittetvā, dakkhiṇaṁ pādamuddhari.",
  "atk-s0510a0:229_0": "“Ye tatthāsuṁ jinaputtā, sabbe padakkhiṇamakaṁsu maṁ;",
  "atk-s0510a0:230_0": "Narā nāgā ca gandhabbā, abhivādetvāna pakkamuṁ.",
  "atk-s0510a0:231_0": "“Dassanaṁ me atikkante, sasaṅghe lokanāyake;",
  "atk-s0510a0:232_0": "Haṭṭhatuṭṭhena cittena, āsanā vuṭṭhahiṁ tadā.",
  "atk-s0510a0:233_0": "“Sukhena sukhito homi, pāmojjena pamodito;",
  "atk-s0510a0:234_0": "Pītiyā ca abhissanno, pallaṅkaṁ ābhujiṁ tadā.",
  "atk-s0510a0:235_0": "“Pallaṅkena nisīditvā, evaṁ cintesahaṁ tadā;",
  "atk-s0510a0:236_0": "‘Vasībhūto ahaṁ jhāne, abhiññāpāramiṁ gato.",
  "atk-s0510a0:237_0": "“‘Dasasahassilokamhi, isayo natthi me samā;",
  "atk-s0510a0:238_0": "Asamo iddhidhammesu, alabhiṁ īdisaṁ sukhaṁ’.",
  "atk-s0510a0:239_0": "“Pallaṅkābhujane mayhaṁ, dasasahassādhivāsino;",
  "atk-s0510a0:240_0": "Mahānādaṁ pavattesuṁ, dhuvaṁ buddho bhavissasi.",
  "atk-s0510a0:241_0": "“Yā pubbe bodhisattānaṁ, pallaṅkavaramābhuje;",
  "atk-s0510a0:242_0": "Nimittāni padissanti, tāni ajja padissare.",
  "atk-s0510a0:243_0": "“Sītaṁ byāpagataṁ hoti, uṇhañca upasammati;",
  "atk-s0510a0:244_0": "Tāni ajja padissanti, dhuvaṁ buddho bhavissasi.",
  "atk-s0510a0:245_0": "“Dasasahassī lokadhātū, nissaddā honti nirākulā;",
  "atk-s0510a0:246_0": "Tāni ajja padissanti, dhuvaṁ buddho bhavissasi.",
  "atk-s0510a0:247_0": "“Mahāvātā na vāyanti, na sandanti savantiyo;",
  "atk-s0510a0:248_0": "Tāni ajja padissanti, dhuvaṁ buddho bhavissasi.",
  "atk-s0510a0:249_0": "“Thalajā dakajā pupphā, sabbe pupphanti tāvade;",
  "atk-s0510a0:250_0": "Tepajja pupphitā sabbe, dhuvaṁ buddho bhavissasi.",
  "atk-s0510a0:251_0": "“Latā vā yadi vā rukkhā, phalabhārā honti tāvade;",
  "atk-s0510a0:252_0": "Tepajja phalitā sabbe, dhuvaṁ buddho bhavissasi.",
  "atk-s0510a0:253_0": "“Ākāsaṭṭhā ca bhūmaṭṭhā, ratanā jotanti tāvade;",
  "atk-s0510a0:254_0": "Tepajja ratanā jotanti, dhuvaṁ buddho bhavissasi.",
  "atk-s0510a0:255_0": "“Mānusakā ca dibbā ca, turiyā vajjanti tāvade;",
  "atk-s0510a0:256_0": "Tepajjubho abhiravanti, dhuvaṁ buddho bhavissasi.",
  "atk-s0510a0:257_0": "“Vicittapupphā gaganā, abhivassanti tāvade;",
  "atk-s0510a0:258_0": "Tepi ajja pavassanti, dhuvaṁ buddho bhavissasi.",
  "atk-s0510a0:259_0": "“Mahāsamuddo ābhujati, dasasahassī pakampati;",
  "atk-s0510a0:260_0": "Tepajjubho abhiravanti, dhuvaṁ buddho bhavissasi.",
  "atk-s0510a0:261_0": "“Nirayepi dasasahasse, aggī nibbanti tāvade;",
  "atk-s0510a0:262_0": "Tepajja nibbutā aggī, dhuvaṁ buddho bhavissasi.",
  "atk-s0510a0:263_0": "“Vimalo hoti sūriyo, sabbā dissanti tārakā;",
  "atk-s0510a0:264_0": "Tepi ajja padissanti, dhuvaṁ buddho bhavissasi.",
  "atk-s0510a0:265_0": "“Anovaṭṭhena udakaṁ, mahiyā ubbhijji tāvade;",
  "atk-s0510a0:266_0": "Tampajjubbhijjate mahiyā, dhuvaṁ buddho bhavissasi.",
  "atk-s0510a0:267_0": "“Tārāgaṇā virocanti, nakkhattā gaganamaṇḍale;",
  "atk-s0510a0:268_0": "Visākhā candimāyuttā, dhuvaṁ buddho bhavissasi.",
  "atk-s0510a0:269_0": "“Bilāsayā darīsayā, nikkhamanti sakāsayā;",
  "atk-s0510a0:270_0": "Tepajja āsayā chuddhā, dhuvaṁ buddho bhavissasi.",
  "atk-s0510a0:271_0": "“Na hoti arati sattānaṁ, santuṭṭhā honti tāvade;",
  "atk-s0510a0:272_0": "Tepajja sabbe santuṭṭhā, dhuvaṁ buddho bhavissasi.",
  "atk-s0510a0:273_0": "“Rogā tadupasammanti, jighacchā ca vinassati;",
  "atk-s0510a0:274_0": "Tānipajja padissanti, dhuvaṁ buddho bhavissasi.",
  "atk-s0510a0:275_0": "“Rāgo tadā tanu hoti, doso moho vinassati;",
  "atk-s0510a0:276_0": "Tepajja vigatā sabbe, dhuvaṁ buddho bhavissasi.",
  "atk-s0510a0:277_0": "“Bhayaṁ tadā na bhavati, ajjapetaṁ padissati;",
  "atk-s0510a0:278_0": "Tena liṅgena jānāma, dhuvaṁ buddho bhavissasi.",
  "atk-s0510a0:279_0": "“Rajo nuddhaṁsati uddhaṁ, ajjapetaṁ padissati;",
  "atk-s0510a0:280_0": "Tena liṅgena jānāma, dhuvaṁ buddho bhavissasi.",
  "atk-s0510a0:281_0": "“Aniṭṭhagandho pakkamati, dibbagandho pavāyati;",
  "atk-s0510a0:282_0": "Sopajja vāyati gandho, dhuvaṁ buddho bhavissasi.",
  "atk-s0510a0:283_0": "“Sabbe devā padissanti, ṭhapayitvā arūpino;",
  "atk-s0510a0:284_0": "Tepajja sabbe dissanti, dhuvaṁ buddho bhavissasi.",
  "atk-s0510a0:285_0": "“Yāvatā nirayā nāma, sabbe dissanti tāvade;",
  "atk-s0510a0:286_0": "Tepajja sabbe dissanti, dhuvaṁ buddho bhavissasi.",
  "atk-s0510a0:287_0": "“Kuṭṭā kavāṭā selā ca, na hontāvaraṇā tadā;",
  "atk-s0510a0:288_0": "Ākāsabhūtā tepajja, dhuvaṁ buddho bhavissasi.",
  "atk-s0510a0:289_0": "“Cutī ca upapatti ca, khaṇe tasmiṁ na vijjati;",
  "atk-s0510a0:290_0": "Tānipajja padissanti, dhuvaṁ buddho bhavissasi.",
  "atk-s0510a0:291_0": "“Daḷhaṁ paggaṇha vīriyaṁ, mā nivatta abhikkama;",
  "atk-s0510a0:292_0": "Mayampetaṁ vijānāma, dhuvaṁ buddho bhavissasī”ti. ;",
  "atk-s0510a0:293_0": "Bodhisatto dīpaṅkaradasabalassa ca dasasahassacakkavāḷadevatānañca vacanaṁ sutvā bhiyyosomattāya sañjātussāho hutvā cintesi –",
  "atk-s0510a0:293_1": "“buddhā nāma amoghavacanā,",
  "atk-s0510a0:293_2": "natthi buddhānaṁ kathāya aññathattaṁ.",
  "atk-s0510a0:293_3": "Yathā hi ākāse khittaleḍḍussa patanaṁ dhuvaṁ,",
  "atk-s0510a0:293_4": "jātassa maraṇaṁ,",
  "atk-s0510a0:293_5": "rattikkhaye sūriyuggamanaṁ,",
  "atk-s0510a0:293_6": "āsayā nikkhantasīhassa sīhanādanadanaṁ,",
  "atk-s0510a0:293_7": "garugabbhāya itthiyā bhāramoropanaṁ dhuvaṁ avassambhāvī,",
  "atk-s0510a0:293_8": "evameva buddhānaṁ vacanaṁ nāma dhuvaṁ amoghaṁ,",
  "atk-s0510a0:293_9": "addhā ahaṁ buddho bhavissāmī”ti.",
  "atk-s0510a0:293_10": "Tena vuttaṁ –",
  "atk-s0510a0:294_0": "“Buddhassa vacanaṁ sutvā, dasasahassīna cūbhayaṁ;",
  "atk-s0510a0:295_0": "Tuṭṭhahaṭṭho pamodito, evaṁ cintesahaṁ tadā.",
  "atk-s0510a0:296_0": "“Advejjhavacanā buddhā, amoghavacanā jinā;",
  "atk-s0510a0:297_0": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0510a0:298_0": "“Yathā khittaṁ nabhe leḍḍu, dhuvaṁ patati bhūmiyaṁ;",
  "atk-s0510a0:299_0": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0510a0:300_0": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0510a0:301_0": "“Yathāpi sabbasattānaṁ, maraṇaṁ dhuvasassataṁ;",
  "atk-s0510a0:302_0": "Tatheva buddhaseṭṭhānaṁ, vacanaṁ dhuvasassataṁ.",
  "atk-s0510a0:303_0": "“Yathā rattikkhaye patte, sūriyuggamanaṁ dhuvaṁ;",
  "atk-s0510a0:304_0": "Tatheva buddhaseṭṭhānaṁ, vacanaṁ dhuvasassataṁ.",
  "atk-s0510a0:305_0": "“Yathā nikkhantasayanassa, sīhassa nadanaṁ dhuvaṁ;",
  "atk-s0510a0:306_0": "Tatheva buddhaseṭṭhānaṁ, vacanaṁ dhuvasassataṁ.",
  "atk-s0510a0:307_0": "“Yathā āpannasattānaṁ, bhāramoropanaṁ dhuvaṁ;",
  "atk-s0510a0:308_0": "Tatheva buddhaseṭṭhānaṁ, vacanaṁ dhuvasassata”nti. ;",
  "atk-s0510a0:309_0": "So “dhuvāhaṁ buddho bhavissāmī”ti evaṁ katasanniṭṭhāno buddhakārake dhamme upadhāretuṁ –",
  "atk-s0510a0:309_1": "“kahaṁ nu kho buddhakārakā dhammā,",
  "atk-s0510a0:309_2": "kiṁ uddhaṁ,",
  "atk-s0510a0:309_3": "udāhu adho,",
  "atk-s0510a0:309_4": "disāvidisāsū”ti anukkamena sakalaṁ dhammadhātuṁ vicinanto porāṇakabodhisattehi āsevitanisevitaṁ paṭhamaṁ dānapāramiṁ disvā evaṁ attānaṁ ovadi –",
  "atk-s0510a0:309_5": "“sumedhapaṇḍita,",
  "atk-s0510a0:309_6": "tvaṁ ito paṭṭhāya paṭhamaṁ dānapāramiṁ pūreyyāsi.",
  "atk-s0510a0:309_7": "Yathā hi nikkujjito udakakumbho nissesaṁ katvā udakaṁ vamatiyeva,",
  "atk-s0510a0:309_8": "na paccāharati,",
  "atk-s0510a0:309_9": "evameva dhanaṁ vā yasaṁ vā puttadāraṁ vā aṅgapaccaṅgaṁ vā anoloketvā sampattayācakānaṁ sabbaṁ icchiticchitaṁ",
  "atk-s0510a0:309_10": "nissesaṁ katvā dadamāno bodhimūle nisīditvā buddho bhavissasī”ti paṭhamaṁ dānapāramiṁ daḷhaṁ katvā adhiṭṭhāsi.",
  "atk-s0510a0:309_11": "Tena vuttaṁ –",
  "atk-s0510a0:310_0": "“Handa buddhakare dhamme, vicināmi ito cito;",
  "atk-s0510a0:311_0": "Uddhaṁ adho dasa disā, yāvatā dhammadhātuyā.",
  "atk-s0510a0:312_0": "“Vicinanto tadā dakkhiṁ, paṭhamaṁ dānapāramiṁ;",
  "atk-s0510a0:313_0": "Pubbakehi mahesīhi, anuciṇṇaṁ mahāpathaṁ.",
  "atk-s0510a0:314_0": "“Imaṁ tvaṁ paṭhamaṁ tāva, daḷhaṁ katvā samādiya;",
  "atk-s0510a0:315_0": "Dānapāramitaṁ gaccha, yadi bodhiṁ pattumicchasi.",
  "atk-s0510a0:316_0": "“Yathāpi kumbho sampuṇṇo, yassa kassaci adhokato;",
  "atk-s0510a0:317_0": "Vamatevudakaṁ nissesaṁ, na tattha parirakkhati.",
  "atk-s0510a0:318_0": "“Tatheva yācake disvā, hīnamukkaṭṭhamajjhime;",
  "atk-s0510a0:319_0": "Dadāhi dānaṁ nissesaṁ, kumbho viya adhokato”ti. ;",
  "atk-s0510a0:320_0": "Athassa “na ettakeheva buddhakārakadhammehi bhavitabba”nti uttarimpi upadhārayato dutiyaṁ sīlapāramiṁ disvā etadahosi –",
  "atk-s0510a0:320_1": "“sumedhapaṇḍita,",
  "atk-s0510a0:320_2": "tvaṁ ito paṭṭhāya sīlapāramimpi pūreyyāsi.",
  "atk-s0510a0:320_3": "Yathā hi camarī migo nāma jīvitaṁ anoloketvā attano vālameva rakkhati,",
  "atk-s0510a0:320_4": "evaṁ tvampi ito paṭṭhāya jīvitampi anoloketvā sīlameva rakkhamāno buddho bhavissasī”ti dutiyaṁ sīlapāramiṁ daḷhaṁ katvā adhiṭṭhāsi.",
  "atk-s0510a0:320_5": "Tena vuttaṁ –",
  "atk-s0510a0:321_0": "“Na hete ettakāyeva, buddhadhammā bhavissare;",
  "atk-s0510a0:322_0": "Aññepi vicinissāmi, ye dhammā bodhipācanā.",
  "atk-s0510a0:323_0": "“Vicinanto tadā dakkhiṁ, dutiyaṁ sīlapāramiṁ;",
  "atk-s0510a0:324_0": "Pubbakehi mahesīhi, āsevitanisevitaṁ.",
  "atk-s0510a0:325_0": "“Imaṁ tvaṁ dutiyaṁ tāva, daḷhaṁ katvā samādiya;",
  "atk-s0510a0:326_0": "Sīlapāramitaṁ gaccha, yadi bodhiṁ pattumicchasi.",
  "atk-s0510a0:327_0": "“Yathāpi camarī vālaṁ, kismiñci paṭilaggitaṁ;",
  "atk-s0510a0:328_0": "Upeti maraṇaṁ tattha, na vikopeti vāladhiṁ.",
  "atk-s0510a0:329_0": "“Tatheva catūsu bhūmīsu, sīlāni paripūraya;",
  "atk-s0510a0:330_0": "Parirakkha sadā sīlaṁ, camarī viya vāladhi”nti. ;",
  "atk-s0510a0:331_0": "Athassa “na ettakeheva buddhakārakadhammehi bhavitabba”nti uttarimpi upadhārayato tatiyaṁ nekkhammapāramiṁ disvā etadahosi –",
  "atk-s0510a0:331_1": "“sumedhapaṇḍita,",
  "atk-s0510a0:331_2": "tvaṁ ito paṭṭhāya nekkhammapāramimpi pūreyyāsi.",
  "atk-s0510a0:331_3": "Yathā hi ciraṁ bandhanāgāre vasamāno puriso na tattha sinehaṁ karoti,",
  "atk-s0510a0:331_4": "atha kho ukkaṇṭhatiyeva,",
  "atk-s0510a0:331_5": "avasitukāmo hoti,",
  "atk-s0510a0:331_6": "evameva tvampi sabbabhave bandhanāgārasadise katvā sabbabhavehi ukkaṇṭhito muccitukāmo hutvā nekkhammābhimukhova hohi.",
  "atk-s0510a0:331_7": "Evaṁ buddho bhavissasī”ti tatiyaṁ nekkhammapāramiṁ daḷhaṁ katvā adhiṭṭhāsi.",
  "atk-s0510a0:331_8": "Tena vuttaṁ –",
  "atk-s0510a0:332_0": "“Na hete ettakāyeva, buddhadhammā bhavissare;",
  "atk-s0510a0:333_0": "Aññepi vicinissāmi, ye dhammā bodhipācanā.",
  "atk-s0510a0:334_0": "“Vicinanto tadā dakkhiṁ, tatiyaṁ nekkhammapāramiṁ;",
  "atk-s0510a0:335_0": "Pubbakehi mahesīhi, āsevitanisevitaṁ.",
  "atk-s0510a0:336_0": "“Imaṁ tvaṁ tatiyaṁ tāva, daḷhaṁ katvā samādiya;",
  "atk-s0510a0:337_0": "Nekkhammapāramitaṁ gaccha, yadi bodhiṁ pattumicchasi.",
  "atk-s0510a0:338_0": "“Yathā andughare puriso, ciravuttho dukhaṭṭito;",
  "atk-s0510a0:339_0": "Na tattha rāgaṁ janeti, muttimeva gavesati.",
  "atk-s0510a0:340_0": "“Tatheva tvaṁ sabbabhave, passa andugharaṁ viya;",
  "atk-s0510a0:341_0": "Nekkhammābhimukho hohi, bhavato parimuttiyā”ti. ;",
  "atk-s0510a0:342_0": "Athassa “na ettakeheva buddhakārakadhammehi bhavitabba”nti uttarimpi upadhārayato catutthaṁ paññāpāramiṁ disvā etadahosi –",
  "atk-s0510a0:342_1": "“sumedhapaṇḍita,",
  "atk-s0510a0:342_2": "tvaṁ ito paṭṭhāya paññāpāramimpi pūreyyāsi.",
  "atk-s0510a0:342_3": "Hīnamajjhimukkaṭṭhesu kañci avajjetvā sabbepi paṇḍite upasaṅkamitvā pañhaṁ puccheyyāsi.",
  "atk-s0510a0:342_4": "Yathā hi piṇḍapātiko bhikkhu hīnādibhedesu kulesu kiñci avajjetvā paṭipāṭiyā piṇḍāya caranto khippaṁ yāpanaṁ labhati,",
  "atk-s0510a0:342_5": "evaṁ tvampi sabbapaṇḍite upasaṅkamitvā pañhaṁ pucchanto buddho bhavissasī”ti catutthaṁ paññāpāramiṁ daḷhaṁ katvā adhiṭṭhāsi.",
  "atk-s0510a0:342_6": "Tena vuttaṁ –",
  "atk-s0510a0:343_0": "“Na hete ettakāyeva, buddhadhammā bhavissare;",
  "atk-s0510a0:344_0": "Aññepi vicinissāmi, ye dhammā bodhipācanā.",
  "atk-s0510a0:345_0": "“Vicinanto tadā dakkhiṁ, catutthaṁ paññāpāramiṁ;",
  "atk-s0510a0:346_0": "Pubbakehi mahesīhi, āsevitanisevitaṁ.",
  "atk-s0510a0:347_0": "“Imaṁ tvaṁ catutthaṁ tāva, daḷhaṁ katvā samādiya;",
  "atk-s0510a0:348_0": "Paññāpāramitaṁ gaccha, yadi bodhiṁ pattumicchasi.",
  "atk-s0510a0:349_0": "“Yathāpi bhikkhu bhikkhanto, hīnamukkaṭṭhamajjhime;",
  "atk-s0510a0:350_0": "Kulāni na vivajjento, evaṁ labhati yāpanaṁ.",
  "atk-s0510a0:351_0": "“Tatheva tvaṁ sabbakālaṁ, paripucchaṁ budhaṁ janaṁ;",
  "atk-s0510a0:352_0": "Paññāpāramitaṁ gantvā, sambodhiṁ pāpuṇissasī”ti. ;",
  "atk-s0510a0:353_0": "Athassa “na ettakeheva buddhakārakadhammehi bhavitabba”nti uttarimpi upadhārayato pañcamaṁ vīriyapāramiṁ disvā etadahosi –",
  "atk-s0510a0:353_1": "“sumedhapaṇḍita,",
  "atk-s0510a0:353_2": "tvaṁ ito paṭṭhāya vīriyapāramimpi pūreyyāsi,",
  "atk-s0510a0:353_3": "yathā hi sīho migarājā sabbiriyāpathesu daḷhavīriyo hoti,",
  "atk-s0510a0:353_4": "evaṁ tvampi sabbabhavesu sabbiriyāpathesu daḷhavīriyo anolīnavīriyo samāno buddho bhavissasī”ti pañcamaṁ vīriyapāramiṁ daḷhaṁ katvā adhiṭṭhāsi.",
  "atk-s0510a0:353_5": "Tena vuttaṁ –",
  "atk-s0510a0:354_0": "“Na hete ettakāyeva, buddhadhammā bhavissare;",
  "atk-s0510a0:355_0": "Aññepi vicinissāmi, ye dhammā bodhipācanā.",
  "atk-s0510a0:356_0": "“Vicinanto tadā dakkhiṁ, pañcamaṁ vīriyapāramiṁ;",
  "atk-s0510a0:357_0": "Pubbakehi mahesīhi, āsevitanisevitaṁ.",
  "atk-s0510a0:358_0": "“Imaṁ tvaṁ pañcamaṁ tāva, daḷhaṁ katvā samādiya;",
  "atk-s0510a0:359_0": "Vīriyapāramitaṁ gaccha, yadi bodhiṁ pattumicchasi.",
  "atk-s0510a0:360_0": "“Yathāpi sīho migarājā, nisajjaṭṭhānacaṅkame;",
  "atk-s0510a0:361_0": "Alīnavīriyo hoti, paggahitamano sadā.",
  "atk-s0510a0:362_0": "“Tatheva tvaṁ sabbabhave, paggaṇha vīriyaṁ daḷhaṁ;",
  "atk-s0510a0:363_0": "Vīriyapāramitaṁ gantvā, sambodhiṁ pāpuṇissasī”ti. ;",
  "atk-s0510a0:364_0": "Athassa “na ettakeheva buddhakārakadhammehi bhavitabba”nti uttarimpi upadhārayato chaṭṭhaṁ khantipāramiṁ disvā etadahosi –",
  "atk-s0510a0:364_1": "“sumedhapaṇḍita,",
  "atk-s0510a0:364_2": "tvaṁ ito paṭṭhāya khantipāramimpi pūreyyāsi,",
  "atk-s0510a0:364_3": "sammānanepi avamānanepi khamova bhaveyyāsi.",
  "atk-s0510a0:364_4": "Yathā hi pathaviyaṁ nāma sucimpi nikkhipanti asucimpi,",
  "atk-s0510a0:364_5": "na tena pathavī sinehaṁ paṭighaṁ karoti,",
  "atk-s0510a0:364_6": "khamati sahati adhivāsetiyeva,",
  "atk-s0510a0:364_7": "evameva tvampi sammānanepi avamānanepi khamova samāno buddho bhavissasī”ti chaṭṭhaṁ khantipāramiṁ daḷhaṁ katvā adhiṭṭhāsi.",
  "atk-s0510a0:364_8": "Tena vuttaṁ –",
  "atk-s0510a0:365_0": "“Na hete ettakāyeva, buddhadhammā bhavissare;",
  "atk-s0510a0:366_0": "Aññepi vicinissāmi, ye dhammā bodhipācanā.",
  "atk-s0510a0:367_0": "“Vicinanto tadā dakkhiṁ, chaṭṭhamaṁ khantipāramiṁ;",
  "atk-s0510a0:368_0": "Pubbakehi mahesīhi, āsevitanisevitaṁ.",
  "atk-s0510a0:369_0": "“Imaṁ tvaṁ chaṭṭhamaṁ tāva, daḷhaṁ katvā samādiya;",
  "atk-s0510a0:370_0": "Tattha advejjhamānaso, sambodhiṁ pāpuṇissasi.",
  "atk-s0510a0:371_0": "“Yathāpi pathavī nāma, sucimpi asucimpi ca;",
  "atk-s0510a0:372_0": "Sabbaṁ sahati nikkhepaṁ, na karoti paṭighaṁ tayā.",
  "atk-s0510a0:373_0": "“Tatheva tvampi sabbesaṁ, sammānāvamānakkhamo;",
  "atk-s0510a0:374_0": "Khantipāramitaṁ gantvā, sambodhiṁ pāpuṇissasī”ti. ;",
  "atk-s0510a0:375_0": "Athassa “na ettakeheva buddhakārakadhammehi bhavitabba”nti uttarimpi upadhārayato sattamaṁ saccapāramiṁ disvā etadahosi –",
  "atk-s0510a0:375_1": "“sumedhapaṇḍita,",
  "atk-s0510a0:375_2": "tvaṁ ito paṭṭhāya saccapāramimpi pūreyyāsi,",
  "atk-s0510a0:375_3": "asaniyā matthake patamānāyapi dhanādīnaṁ atthāya chandādīnaṁ vasena sampajānamusāvādaṁ nāma mā bhāsi.",
  "atk-s0510a0:375_4": "Yathā hi osadhī tārakā nāma sabbautūsu attano gamanavīthiṁ jahitvā aññāya vīthiyā na gacchati,",
  "atk-s0510a0:375_5": "sakavīthiyāva gacchati,",
  "atk-s0510a0:375_6": "evameva tvampi saccaṁ pahāya musāvādaṁ nāma avadantoyeva buddho bhavissasī”ti sattamaṁ saccapāramiṁ daḷhaṁ katvā adhiṭṭhāsi.",
  "atk-s0510a0:375_7": "Tena vuttaṁ –",
  "atk-s0510a0:376_0": "“Na hete ettakāyeva, buddhadhammā bhavissare;",
  "atk-s0510a0:377_0": "Aññepi vicinissāmi, ye dhammā bodhipācanā.",
  "atk-s0510a0:378_0": "“Vicinanto tadā dakkhiṁ, sattamaṁ saccapāramiṁ;",
  "atk-s0510a0:379_0": "Pubbakehi mahesīhi, āsevitanisevitaṁ.",
  "atk-s0510a0:380_0": "“Imaṁ tvaṁ sattamaṁ tāva, daḷhaṁ katvā samādiya;",
  "atk-s0510a0:381_0": "Tattha advejjhavacano, sambodhiṁ pāpuṇissasi.",
  "atk-s0510a0:382_0": "“Yathāpi osadhī nāma, tulābhūtā sadevake;",
  "atk-s0510a0:383_0": "Samaye utuvasse vā, na vokkamati vīthito.",
  "atk-s0510a0:384_0": "“Tatheva tvampi saccesu, mā vokkamasi vīthito;",
  "atk-s0510a0:385_0": "Saccapāramitaṁ gantvā, sambodhiṁ pāpuṇissasī”ti. ;",
  "atk-s0510a0:386_0": "Athassa “na ettakeheva buddhakārakadhammehi bhavitabba”nti uttarimpi upadhārayato aṭṭhamaṁ adhiṭṭhānapāramiṁ disvā etadahosi –",
  "atk-s0510a0:386_1": "“sumedhapaṇḍita,",
  "atk-s0510a0:386_2": "tvaṁ ito paṭṭhāya adhiṭṭhānapāramimpi pūreyyāsi,",
  "atk-s0510a0:386_3": "yaṁ adhiṭṭhāsi,",
  "atk-s0510a0:386_4": "tasmiṁ adhiṭṭhāne niccalova bhaveyyāsi.",
  "atk-s0510a0:386_5": "Yathā hi pabbato nāma sabbāsu disāsu vātehi pahaṭo na kampati na calati,",
  "atk-s0510a0:386_6": "attano ṭhāneyeva tiṭṭhati,",
  "atk-s0510a0:386_7": "evameva tvampi attano adhiṭṭhāne niccalo hontova buddho bhavissasī”ti aṭṭhamaṁ adhiṭṭhānapāramiṁ daḷhaṁ katvā adhiṭṭhāsi.",
  "atk-s0510a0:386_8": "Tena vuttaṁ –",
  "atk-s0510a0:387_0": "“Na hete ettakāyeva, buddhadhammā bhavissare;",
  "atk-s0510a0:388_0": "Aññepi vicinissāmi, ye dhammā bodhipācanā.",
  "atk-s0510a0:389_0": "“Vicinanto tadā dakkhiṁ, aṭṭhamaṁ adhiṭṭhānapāramiṁ;",
  "atk-s0510a0:390_0": "Pubbakehi mahesīhi, āsevitanisevitaṁ.",
  "atk-s0510a0:391_0": "“Imaṁ tvaṁ aṭṭhamaṁ tāva, daḷhaṁ katvā samādiya;",
  "atk-s0510a0:392_0": "Tattha tvaṁ acalo hutvā, sambodhiṁ pāpuṇissasi.",
  "atk-s0510a0:393_0": "“Yathāpi pabbato selo, acalo suppatiṭṭhito;",
  "atk-s0510a0:394_0": "Na kampati bhusavātehi, sakaṭṭhāneva tiṭṭhati.",
  "atk-s0510a0:395_0": "“Tatheva tvampi adhiṭṭhāne, sabbadā acalo bhava;",
  "atk-s0510a0:396_0": "Adhiṭṭhānapāramitaṁ gantvā, sambodhiṁ pāpuṇissasī”ti. ;",
  "atk-s0510a0:397_0": "Athassa “na ettakeheva buddhakārakadhammehi bhavitabba”nti uttarimpi upadhārayato navamaṁ mettāpāramiṁ disvā etadahosi –",
  "atk-s0510a0:397_1": "“sumedhapaṇḍita,",
  "atk-s0510a0:397_2": "tvaṁ ito paṭṭhāya mettāpāramimpi pūreyyāsi,",
  "atk-s0510a0:397_3": "hitesupi ahitesupi ekacitto bhaveyyāsi.",
  "atk-s0510a0:397_4": "Yathā hi udakaṁ nāma pāpajanassapi kalyāṇajanassapi sītabhāvaṁ ekasadisaṁ katvā pharati,",
  "atk-s0510a0:397_5": "evameva tvampi sabbesu sattesu mettacittena ekacittova honto buddho bhavissasī”ti navamaṁ mettāpāramiṁ daḷhaṁ katvā adhiṭṭhāsi.",
  "atk-s0510a0:397_6": "Tena vuttaṁ –",
  "atk-s0510a0:398_0": "“Na hete ettakāyeva, buddhadhammā bhavissare;",
  "atk-s0510a0:399_0": "Aññepi vicinissāmi, ye dhammā bodhipācanā.",
  "atk-s0510a0:400_0": "“Vicinanto tadā dakkhiṁ, navamaṁ mettāpāramiṁ;",
  "atk-s0510a0:401_0": "Pubbakehi mahesīhi, āsevitanisevitaṁ.",
  "atk-s0510a0:402_0": "“Imaṁ tvaṁ navamaṁ tāva, daḷhaṁ katvā samādiya;",
  "atk-s0510a0:403_0": "Mettāya asamo hohi, yadi bodhiṁ pattumicchasi.",
  "atk-s0510a0:404_0": "“Yathāpi udakaṁ nāma, kalyāṇe pāpake jane;",
  "atk-s0510a0:405_0": "Samaṁ pharati sītena, pavāheti rajomalaṁ.",
  "atk-s0510a0:406_0": "“Tatheva tvampi hitāhite, samaṁ mettāya bhāvaya;",
  "atk-s0510a0:407_0": "Mettāpāramitaṁ gantvā, sambodhiṁ pāpuṇissasī”ti. ;",
  "atk-s0510a0:408_0": "Athassa “na ettakeheva buddhakārakadhammehi bhavitabba”nti uttarimpi upadhārayato dasamaṁ upekkhāpāramiṁ disvā etadahosi –",
  "atk-s0510a0:408_1": "“sumedhapaṇḍita,",
  "atk-s0510a0:408_2": "tvaṁ ito paṭṭhāya upekkhāpāramimpi pūreyyāsi,",
  "atk-s0510a0:408_3": "sukhepi dukkhepi majjhattova bhaveyyāsi.",
  "atk-s0510a0:408_4": "Yathā hi pathavī nāma sucimpi asucimpi pakkhipamāne majjhattāva hoti,",
  "atk-s0510a0:408_5": "evameva tvampi sukhadukkhesu majjhattova honto buddho bhavissasī”ti dasamaṁ upekkhāpāramiṁ daḷhaṁ katvā adhiṭṭhāsi.",
  "atk-s0510a0:408_6": "Tena vuttaṁ –",
  "atk-s0510a0:409_0": "“Na hete ettakāyeva, buddhadhammā bhavissare;",
  "atk-s0510a0:410_0": "Aññepi vicinissāmi, ye dhammā bodhipācanā.",
  "atk-s0510a0:411_0": "“Vicinanto tadā dakkhiṁ, dasamaṁ upekkhāpāramiṁ;",
  "atk-s0510a0:412_0": "Pubbakehi mahesīhi, āsevitanisevitaṁ.",
  "atk-s0510a0:413_0": "“Imaṁ tvaṁ dasamaṁ tāva, daḷhaṁ katvā samādiya;",
  "atk-s0510a0:414_0": "Tulābhūto daḷho hutvā, sambodhiṁ pāpuṇissasi.",
  "atk-s0510a0:415_0": "“Yathāpi pathavī nāma, nikkhittaṁ asuciṁ suciṁ;",
  "atk-s0510a0:416_0": "Upekkhati ubhopete, kopānunayavajjitā.",
  "atk-s0510a0:417_0": "“Tatheva tvampi sukhadukkhe, tulābhūto sadā bhava;",
  "atk-s0510a0:418_0": "Upekkhāpāramitaṁ gantvā, sambodhiṁ pāpuṇissasī”ti. ;",
  "atk-s0510a0:419_0": "Tato cintesi –",
  "atk-s0510a0:419_1": "“imasmiṁ loke bodhisattehi pūretabbā bodhiparipācanā buddhakārakadhammā ettakāyeva,",
  "atk-s0510a0:419_2": "dasa pāramiyo ṭhapetvā aññe natthi.",
  "atk-s0510a0:419_3": "Imāpi dasa pāramiyo uddhaṁ ākāsepi natthi,",
  "atk-s0510a0:419_4": "heṭṭhā pathaviyampi,",
  "atk-s0510a0:419_5": "puratthimādīsu disāsupi natthi,",
  "atk-s0510a0:419_6": "mayhaṁyeva pana hadayabbhantare patiṭṭhitā”ti.",
  "atk-s0510a0:419_7": "Evaṁ tāsaṁ hadaye patiṭṭhitabhāvaṁ disvā sabbāpi tā daḷhaṁ katvā adhiṭṭhāya punappunaṁ sammasanto anulomapaṭilomaṁ sammasati,",
  "atk-s0510a0:419_8": "pariyante gahetvā ādiṁ pāpeti,",
  "atk-s0510a0:419_9": "ādimhi gahetvā pariyantaṁ pāpeti,",
  "atk-s0510a0:419_10": "majjhe gahetvā ubhato koṭiṁ pāpetvā osāpeti,",
  "atk-s0510a0:419_11": "ubhato koṭīsu gahetvā majjhaṁ pāpetvā osāpeti.",
  "atk-s0510a0:419_12": "Bāhirakabhaṇḍapariccāgo dānapāramī nāma,",
  "atk-s0510a0:419_13": "aṅgapariccāgo dānaupapāramī nāma,",
  "atk-s0510a0:419_14": "jīvitapariccāgo dānaparamatthapāramī nāmāti dasa pāramiyo dasa upapāramiyo dasa paramatthapāramiyoti",
  "atk-s0510a0:419_15": "samattiṁsa pāramiyo telayantaṁ vinivaṭṭento viya mahāmeruṁ matthaṁ katvā cakkavāḷamahāsamuddaṁ āluḷento",
  "atk-s0510a0:419_16": "viya ca sammasati.",
  "atk-s0510a0:419_17": "Tassevaṁ dasa pāramiyo sammasantassa dhammatejena catunahutādhikadviyojanasatasahassabahalā ayaṁ mahāpathavī hatthinā akkantanaḷakalāpo viya,",
  "atk-s0510a0:419_18": "pīḷiyamānaṁ ucchuyantaṁ viya ca mahāviravaṁ viravamānā saṅkampi sampakampi sampavedhi.",
  "atk-s0510a0:419_19": "Kulālacakkaṁ viya telayantacakkaṁ viya ca paribbhami.",
  "atk-s0510a0:419_20": "Tena vuttaṁ –",
  "atk-s0510a0:420_0": "“Ettakāyeva te loke, ye dhammā bodhipācanā;",
  "atk-s0510a0:421_0": "Taduddhaṁ natthi aññatra, daḷhaṁ tattha patiṭṭhaha.",
  "atk-s0510a0:422_0": "“Ime dhamme sammasato, sabhāvarasalakkhaṇe;",
  "atk-s0510a0:423_0": "Dhammatejena vasudhā, dasasahassī pakampatha.",
  "atk-s0510a0:424_0": "“Calati ravati pathavī, ucchuyantaṁva pīḷitaṁ;",
  "atk-s0510a0:425_0": "Telayante yathā cakkaṁ, evaṁ kampati medanī”ti. ;",
  "atk-s0510a0:426_0": "Mahāpathaviyā kampamānāya rammanagaravāsino saṇṭhātuṁ asakkontā yugantavātabbhāhatā mahāsālā viya mucchitā papatiṁsu.",
  "atk-s0510a0:426_1": "Ghaṭādīni kulālabhājanāni pavaṭṭantāni aññamaññaṁ paharantāni cuṇṇavicuṇṇāni ahesuṁ.",
  "atk-s0510a0:426_2": "Mahājano bhītatasito satthāraṁ upasaṅkamitvā “kiṁ nu kho bhagavā nāgāvaṭṭo ayaṁ,",
  "atk-s0510a0:426_3": "bhūtayakkhadevatāsu aññatarāvaṭṭo vāti na hi mayaṁ etaṁ jānāma,",
  "atk-s0510a0:426_4": "apica kho sabbopi ayaṁ mahājano upadduto,",
  "atk-s0510a0:426_5": "kiṁ nu kho imassa lokassa pāpakaṁ bhavissati,",
  "atk-s0510a0:426_6": "udāhu kalyāṇaṁ,",
  "atk-s0510a0:426_7": "kathetha no etaṁ kāraṇa”nti āha.",
  "atk-s0510a0:426_8": "Atha satthā tesaṁ kathaṁ sutvā “tumhe mā bhāyatha,",
  "atk-s0510a0:426_9": "mā cintayittha,",
  "atk-s0510a0:426_10": "natthi vo itonidānaṁ bhayaṁ.",
  "atk-s0510a0:426_11": "Yo so mayā ajja ‘sumedhapaṇḍito anāgate gotamo nāma buddho bhavissatī’ti byākato,",
  "atk-s0510a0:426_12": "so idāni dasa pāramiyo sammasati,",
  "atk-s0510a0:426_13": "tassa sammasantassa viloḷentassa dhammatejena sakaladasasahassī lokadhātu ekappahārena kampati ceva ravati cā”ti āha.",
  "atk-s0510a0:426_14": "Tena vuttaṁ –",
  "atk-s0510a0:427_0": "“Yāvatā parisā āsi, buddhassa parivesane;",
  "atk-s0510a0:428_0": "Pavedhamānā sā tattha, mucchitā sesi bhūmiyā.",
  "atk-s0510a0:429_0": "“Ghaṭānekasahassāni, kumbhīnañca satā bahū;",
  "atk-s0510a0:430_0": "Sañcuṇṇamathitā tattha, aññamaññaṁ paghaṭṭitā.",
  "atk-s0510a0:431_0": "“Ubbiggā tasitā bhītā, bhantā byathitamānasā;",
  "atk-s0510a0:432_0": "Mahājanā samāgamma, dīpaṅkaramupāgamuṁ.",
  "atk-s0510a0:433_0": "“Kiṁ bhavissati lokassa, kalyāṇamatha pāpakaṁ;",
  "atk-s0510a0:434_0": "Sabbo upadduto loko, taṁ vinodehi cakkhuma.",
  "atk-s0510a0:435_0": "“Tesaṁ tadā saññāpesi, dīpaṅkaro mahāmuni;",
  "atk-s0510a0:436_0": "Vissatthā hotha mā bhātha, imasmiṁ pathavikampane.",
  "atk-s0510a0:437_0": "“Yamahaṁ ajja byākāsiṁ, ‘buddho loke bhavissati’;",
  "atk-s0510a0:438_0": "Eso sammasati dhammaṁ, pubbakaṁ jinasevitaṁ.",
  "atk-s0510a0:439_0": "“Tassa sammasato dhammaṁ, buddhabhūmiṁ asesato;",
  "atk-s0510a0:440_0": "Tenāyaṁ kampitā pathavī, dasasahassī sadevake”ti. ;",
  "atk-s0510a0:441_0": "Mahājano tathāgatassa vacanaṁ sutvā haṭṭhatuṭṭho mālāgandhavilepanaṁ ādāya rammanagarā nikkhamitvā bodhisattaṁ",
  "atk-s0510a0:441_1": "upasaṅkamitvā mālāgandhādīhi pūjetvā vanditvā padakkhiṇaṁ katvā rammanagarameva pāvisi.",
  "atk-s0510a0:441_2": "Bodhisattopi dasa pāramiyo sammasitvā vīriyaṁ daḷhaṁ katvā adhiṭṭhāya nisinnāsanā vuṭṭhāsi.",
  "atk-s0510a0:441_3": "Tena vuttaṁ –",
  "atk-s0510a0:442_0": "“Buddhassa vacanaṁ sutvā, mano nibbāyi tāvade;",
  "atk-s0510a0:443_0": "Sabbe maṁ upasaṅkamma, punāpi abhivandisuṁ.",
  "atk-s0510a0:444_0": "“Samādiyitvā buddhaguṇaṁ, daḷhaṁ katvāna mānasaṁ;",
  "atk-s0510a0:445_0": "Dīpaṅkaraṁ namassitvā, āsanā vuṭṭhahiṁ tadā”ti. ;",
  "atk-s0510a0:446_0": "Atha bodhisattaṁ āsanā vuṭṭhahantaṁ sakaladasasahassacakkavāḷadevatā sannipatitvā dibbehi mālāgandhehi pūjetvā vanditvā “ayya sumedhatāpasa,",
  "atk-s0510a0:446_1": "tayā ajja dīpaṅkaradasabalassa pādamūle mahatī patthanā patthitā,",
  "atk-s0510a0:446_2": "sā te anantarāyena samijjhatu,",
  "atk-s0510a0:446_3": "mā te bhayaṁ vā chambhitattaṁ vā ahosi,",
  "atk-s0510a0:446_4": "sarīre appamattakopi rogo mā uppajjatu,",
  "atk-s0510a0:446_5": "khippaṁ pāramiyo pūretvā sammāsambodhiṁ paṭivijjha.",
  "atk-s0510a0:446_6": "Yathā pupphūpagaphalūpagarukkhā samaye pupphanti ceva phalanti ca,",
  "atk-s0510a0:446_7": "tatheva tvampi taṁ samayaṁ anatikkamitvā khippaṁ sambodhimuttamaṁ phusassū”tiādīni thutimaṅgalāni payirudāhaṁsu.",
  "atk-s0510a0:446_8": "Evañca payirudāhitvā attano attano devaṭṭhānameva agamaṁsu.",
  "atk-s0510a0:446_9": "Bodhisattopi devatāhi abhitthavito –",
  "atk-s0510a0:446_10": "“ahaṁ dasa pāramiyo pūretvā kappasatasahassādhikānaṁ catunnaṁ asaṅkhyeyyānaṁ matthake buddho bhavissāmī”ti",
  "atk-s0510a0:446_11": "vīriyaṁ daḷhaṁ katvā adhiṭṭhāya nabhaṁ abbhuggantvā himavantameva agamāsi.",
  "atk-s0510a0:446_12": "Tena vuttaṁ –",
  "atk-s0510a0:447_0": "“Dibbaṁ mānusakaṁ pupphaṁ, devā mānusakā ubho;",
  "atk-s0510a0:448_0": "Samokiranti pupphehi, vuṭṭhahantassa āsanā.",
  "atk-s0510a0:449_0": "“Vedayanti ca te sotthiṁ, devā mānusakā ubho;",
  "atk-s0510a0:450_0": "Mahantaṁ patthitaṁ tuyhaṁ, taṁ labhassu yathicchitaṁ.",
  "atk-s0510a0:451_0": "“Sabbītiyo vivajjantu, soko rogo vinassatu;",
  "atk-s0510a0:452_0": "Mā te bhavantvantarāyā, phusa khippaṁ bodhimuttamaṁ.",
  "atk-s0510a0:453_0": "“Yathāpi samaye patte, pupphanti pupphino dumā;",
  "atk-s0510a0:454_0": "Tatheva tvaṁ mahāvīra, buddhañāṇena pupphasu.",
  "atk-s0510a0:455_0": "“Yathā ye keci sambuddhā, pūrayuṁ dasa pāramī;",
  "atk-s0510a0:456_0": "Tatheva tvaṁ mahāvīra, pūraya dasa pāramī.",
  "atk-s0510a0:457_0": "“Yathā ye keci sambuddhā, bodhimaṇḍamhi bujjhare;",
  "atk-s0510a0:458_0": "Tatheva tvaṁ mahāvīra, bujjhassu jinabodhiyaṁ.",
  "atk-s0510a0:459_0": "“Yathā ye keci sambuddhā, dhammacakkaṁ pavattayuṁ;",
  "atk-s0510a0:460_0": "Tatheva tvaṁ mahāvīra, dhammacakkaṁ pavattaya.",
  "atk-s0510a0:461_0": "“Puṇṇamāye yathā cando, parisuddho virocati;",
  "atk-s0510a0:462_0": "Tatheva tvaṁ puṇṇamano, viroca dasasahassiyaṁ.",
  "atk-s0510a0:463_0": "“Rāhumutto yathā sūriyo, tāpena atirocati;",
  "atk-s0510a0:464_0": "Tatheva lokā muccitvā, viroca siriyā tuvaṁ.",
  "atk-s0510a0:465_0": "“Yathā yā kāci nadiyo, osaranti mahodadhiṁ;",
  "atk-s0510a0:466_0": "Evaṁ sadevakā lokā, osarantu tavantike.",
  "atk-s0510a0:467_0": "“Tehi thutappasattho so, dasa dhamme samādiya;",
  "atk-s0510a0:468_0": "Te dhamme paripūrento, pavanaṁ pāvisī tadā”ti. ;",
  "atk-s0510a0:469_0": "Sumedhakathā niṭṭhitā.",
  "atk-s0510a0:470_0": "Rammanagaravāsinopi kho nagaraṁ pavisitvā buddhappamukhassa bhikkhusaṅghassa mahādānaṁ adaṁsu.",
  "atk-s0510a0:470_1": "Satthā tesaṁ dhammaṁ desetvā mahājanaṁ saraṇādīsu patiṭṭhapetvā rammanagarā nikkhami.",
  "atk-s0510a0:470_2": "Tato uddhampi yāvatāyukaṁ tiṭṭhanto sabbaṁ buddhakiccaṁ katvā anukkamena anupādisesāya nibbānadhātuyā parinibbāyi.",
  "atk-s0510a0:470_3": "Tattha yaṁ vattabbaṁ,",
  "atk-s0510a0:470_4": "taṁ sabbaṁ buddhavaṁse vuttanayeneva vitthāretabbaṁ.",
  "atk-s0510a0:470_5": "Vuttañhi tattha –",
  "atk-s0510a0:471_0": "“Tadā te bhojayitvāna, sasaṅghaṁ lokanāyakaṁ;",
  "atk-s0510a0:472_0": "Upagacchuṁ saraṇaṁ tassa, dīpaṅkarassa satthuno.",
  "atk-s0510a0:473_0": "“Saraṇagamane kañci, nivesesi tathāgato;",
  "atk-s0510a0:474_0": "Kañci pañcasu sīlesu, sīle dasavidhe paraṁ.",
  "atk-s0510a0:475_0": "“Kassaci deti sāmaññaṁ, caturo phalamuttame;",
  "atk-s0510a0:476_0": "Kassaci asame dhamme, deti so paṭisambhidā.",
  "atk-s0510a0:477_0": "“Kassaci varasamāpattiyo, aṭṭha deti narāsabho;",
  "atk-s0510a0:478_0": "Tisso kassaci vijjāyo, chaḷabhiññā pavecchati.",
  "atk-s0510a0:479_0": "“Tena yogena janakāyaṁ, ovadati mahāmuni;",
  "atk-s0510a0:480_0": "Tena vitthārikaṁ āsi, lokanāthassa sāsanaṁ.",
  "atk-s0510a0:481_0": "“Mahāhanūsabhakkhandho, dīpaṅkarasanāmako;",
  "atk-s0510a0:482_0": "Bahū jane tārayati, parimoceti duggatiṁ.",
  "atk-s0510a0:483_0": "“Bodhaneyyaṁ janaṁ disvā, satasahassepi yojane;",
  "atk-s0510a0:484_0": "Khaṇena upagantvāna, bodheti taṁ mahāmuni.",
  "atk-s0510a0:485_0": "“Paṭhamābhisamaye buddho, koṭisatamabodhayi;",
  "atk-s0510a0:486_0": "Dutiyābhisamaye nātho, navutikoṭimabodhayi.",
  "atk-s0510a0:487_0": "“Yadā ca devabhavanamhi, buddho dhammamadesayi;",
  "atk-s0510a0:488_0": "Navutikoṭisahassānaṁ, tatiyābhisamayo ahu.",
  "atk-s0510a0:489_0": "“Sannipātā tayo āsuṁ, dīpaṅkarassa satthuno;",
  "atk-s0510a0:490_0": "Koṭisatasahassānaṁ, paṭhamo āsi samāgamo.",
  "atk-s0510a0:491_0": "“Puna nāradakūṭamhi, pavivekagate jine;",
  "atk-s0510a0:492_0": "Khīṇāsavā vītamalā, samiṁsu satakoṭiyo.",
  "atk-s0510a0:493_0": "“Yamhi kāle mahāvīro, sudassanasiluccaye;",
  "atk-s0510a0:494_0": "Navutikoṭisahassehi, pavāresi mahāmuni.",
  "atk-s0510a0:495_0": "“Ahaṁ tena samayena, jaṭilo uggatāpano;",
  "atk-s0510a0:496_0": "Antalikkhamhi caraṇo, pañcābhiññāsu pāragū.",
  "atk-s0510a0:497_0": "“Dasavīsasahassānaṁ, dhammābhisamayo ahu;",
  "atk-s0510a0:498_0": "Ekadvinnaṁ abhisamayā, gaṇanato asaṅkhiyā.",
  "atk-s0510a0:499_0": "“Vitthārikaṁ bāhujaññaṁ, iddhaṁ phītaṁ ahū tadā;",
  "atk-s0510a0:500_0": "Dīpaṅkarassa bhagavato, sāsaraṁ suvisodhitaṁ.",
  "atk-s0510a0:501_0": "“Cattāri satasahassāni, chaḷabhiññā mahiddhikā;",
  "atk-s0510a0:502_0": "Dīpaṅkaraṁ lokaviduṁ parivārenti sabbadā.",
  "atk-s0510a0:503_0": "“Ye keci tena samayena, jahanti mānusaṁ bhavaṁ;",
  "atk-s0510a0:504_0": "Appattamānasā sekhā, garahitā bhavanti te.",
  "atk-s0510a0:505_0": "“Supupphitaṁ pāvacanaṁ, arahantehi tādibhi;",
  "atk-s0510a0:506_0": "Khīṇāsavehi vimalehi, upasobhati sabbadā.",
  "atk-s0510a0:507_0": "“Nagaraṁ rammavatī nāma, sudevo nāma khattiyo;",
  "atk-s0510a0:508_0": "Sumedhā nāma janikā, dīpaṅkarassa satthuno.",
  "atk-s0510a0:509_0": "“Dasavassasahassāni, agāraṁ ajjha so vasi;",
  "atk-s0510a0:510_0": "Haṁsā koñcā mayūrā ca, tayo pāsādamuttamā.",
  "atk-s0510a0:511_0": "“Tīṇi satasahassāni, nāriyo samalaṅkatā;",
  "atk-s0510a0:512_0": "Padumā nāma sā nārī, usabhakkhandho atrajo.",
  "atk-s0510a0:513_0": "“Nimitte caturo disvā, hatthiyānena nikkhami;",
  "atk-s0510a0:514_0": "Anūnadasamāsāni, padhāne padahī jino.",
  "atk-s0510a0:515_0": "“Padhānacāraṁ caritvāna, abujjhi mānasaṁ muni;",
  "atk-s0510a0:516_0": "Brahmunā yācito santo, dīpaṅkaro mahāmuni.",
  "atk-s0510a0:517_0": "“Vatti cakkaṁ mahāvīro, nandārāme sirīghare;",
  "atk-s0510a0:518_0": "Nisinno sirīsamūlamhi, akāsi titthiyamaddanaṁ.",
  "atk-s0510a0:519_0": "“Sumaṅgalo ca tisso ca, ahesuṁ aggasāvakā;",
  "atk-s0510a0:520_0": "Sāgato nāmupaṭṭhāko, dīpaṅkarassa satthuno.",
  "atk-s0510a0:521_0": "Sunandā ca“nandā ceva sunandā ca, ahesuṁ aggasāvikā;",
  "atk-s0510a0:522_0": "Bodhi tassa bhagavato, pipphalīti pavuccati.",
  "atk-s0510a0:523_0": "“Tapussabhallikā nāma, ahesuṁ aggupaṭṭhakā;",
  "atk-s0510a0:524_0": "Sirimā koṇā upaṭṭhikā, dīpaṅkarassa satthuno.",
  "atk-s0510a0:525_0": "“Asītihatthamubbedho, dīpaṅkaro mahāmuni;",
  "atk-s0510a0:526_0": "Sobhati dīparukkhova, sālarājāva phullito.",
  "atk-s0510a0:527_0": "“Pabhā vidhāvati tassa, samantā dvādasa yojane;",
  "atk-s0510a0:528_0": "Satasahassavassāni, āyu tassa mahesino;",
  "atk-s0510a0:529_0": "Tāvatā tiṭṭhamāno so, tāresi janataṁ bahuṁ.",
  "atk-s0510a0:530_0": "“Jotayitvāna saddhammaṁ, santāretvā mahājanaṁ;",
  "atk-s0510a0:531_0": "Jalitvā aggikhandhova, nibbuto so sasāvako.",
  "atk-s0510a0:532_0": "“Sā ca iddhi so ca yaso, tāni ca pādesu cakkaratanāni;",
  "atk-s0510a0:533_0": "Sabbaṁ tamantarahitaṁ, nanu rittā sabbasaṅkhārāti.",
  "atk-s0510a0:534_0": "“Dīpaṅkaro jino satthā, nandārāmamhi nibbuto;",
  "atk-s0510a0:535_0": "Tatthetassa jinathūpo, chattiṁsubbedhayojano”ti. ;",
  "atk-s0510a0:536_0": "Koṇḍañño buddho",
  "atk-s0510a0:537_0": "Dīpaṅkarassa pana bhagavato aparabhāge ekaṁ asaṅkhyeyyaṁ atikkamitvā koṇḍañño nāma satthā udapādi.",
  "atk-s0510a0:537_1": "Tassāpi tayo sāvakasannipātā ahesuṁ.",
  "atk-s0510a0:537_2": "Paṭhamasannipāte koṭisatasahassaṁ,",
  "atk-s0510a0:537_3": "dutiye koṭisahassaṁ,",
  "atk-s0510a0:537_4": "tatiye navutikoṭiyo.",
  "atk-s0510a0:537_5": "Tadā bodhisatto vijitāvī nāma cakkavattī hutvā koṭisatasahassassa buddhappamukhassa bhikkhusaṅghassa mahādānaṁ adāsi.",
  "atk-s0510a0:537_6": "Satthā bodhisattaṁ “buddho bhavissatī”ti byākaritvā dhammaṁ desesi.",
  "atk-s0510a0:537_7": "So satthu dhammakathaṁ sutvā rajjaṁ niyyātetvā pabbaji.",
  "atk-s0510a0:537_8": "So tīṇi piṭakāni uggahetvā aṭṭha samāpattiyo ca pañca abhiññāyo ca uppādetvā aparihīnajjhāno brahmaloke nibbatti.",
  "atk-s0510a0:537_9": "Koṇḍaññabuddhassa pana rammavatī nāma nagaraṁ,",
  "atk-s0510a0:537_10": "sunando nāma khattiyo pitā,",
  "atk-s0510a0:537_11": "sujātā nāma devī mātā,",
  "atk-s0510a0:537_12": "bhaddo ca subhaddo ca dve aggasāvakā,",
  "atk-s0510a0:537_13": "anuruddho nāmupaṭṭhāko,",
  "atk-s0510a0:537_14": "tissā ca upatissā ca dve aggasāvikā,",
  "atk-s0510a0:537_15": "sālakalyāṇirukkho bodhi,",
  "atk-s0510a0:537_16": "aṭṭhāsītihatthubbedhaṁ sarīraṁ,",
  "atk-s0510a0:537_17": "vassasatasahassaṁ āyuppamāṇaṁ ahosi.",
  "atk-s0510a0:538_0": "“Dīpaṅkarassa aparena, koṇḍañño nāma nāyako;",
  "atk-s0510a0:539_0": "Anantatejo amitayaso, appameyyo durāsado”.",
  "atk-s0510a0:540_0": "Tassa aparabhāge ekaṁ asaṅkhyeyyaṁ atikkamitvā ekasmiṁ kappeyeva cattāro buddhā nibbattiṁsu – maṅgalo, sumano, revato,",
  "atk-s0510a0:540_1": "sobhitoti.",
  "atk-s0510a0:540_2": "Maṅgalassa bhagavato tīsu sāvakasannipātesu paṭhamasannipāte koṭisatasahassaṁ bhikkhū ahesuṁ,",
  "atk-s0510a0:540_3": "dutiye koṭisatasahassaṁ,",
  "atk-s0510a0:540_4": "tatiye navuṭikoṭiyo.",
  "atk-s0510a0:540_5": "Vemātikabhātā kirassa ānandakumāro nāma navutikoṭisaṅkhāya parisāya saddhiṁ dhammassavanatthāya satthu santikaṁ agamāsi.",
  "atk-s0510a0:540_6": "Satthā tassa anupubbikathaṁ kathesi.",
  "atk-s0510a0:540_7": "So saddhiṁ parisāya saha paṭisambhidāhi arahattaṁ pāpuṇi.",
  "atk-s0510a0:540_8": "Satthā tesaṁ kulaputtānaṁ pubbacaritaṁ olokento iddhimayapattacīvarassa upanissayaṁ disvā dakkhiṇahatthaṁ pasāretvā “etha bhikkhavo”ti āha.",
  "atk-s0510a0:540_9": "Sabbe taṅkhaṇaññeva iddhimayapattacīvaradharā saṭṭhivassikatherā viya ākappasampannā hutvā satthāraṁ vanditvā parivārayiṁsu.",
  "atk-s0510a0:540_10": "Ayamassa tatiyo sāvakasannipāto ahosi.",
  "atk-s0510a0:541_0": "Yathā pana aññesaṁ buddhānaṁ samantā asītihatthappamāṇāyeva sarīrappabhā ahosi,",
  "atk-s0510a0:541_1": "na evaṁ tassa.",
  "atk-s0510a0:541_2": "Tassa pana bhagavato sarīrappabhā niccakālaṁ dasasahassilokadhātuṁ pharitvā aṭṭhāsi.",
  "atk-s0510a0:541_3": "Rukkhapathavīpabbatasamuddādayo antamaso ukkhaliyādīni upādāya suvaṇṇapaṭṭapariyonaddhā viya ahesuṁ.",
  "atk-s0510a0:541_4": "Āyuppamāṇaṁ panassa navutivassasahassāni ahosi.",
  "atk-s0510a0:541_5": "Ettakaṁ kālaṁ candimasūriyādayo attano pabhāya virocituṁ nāsakkhiṁsu,",
  "atk-s0510a0:541_6": "rattindivaparicchedo na paññāyittha.",
  "atk-s0510a0:541_7": "Divā sūriyālokena viya sattā niccaṁ buddhālokeneva vicariṁsu.",
  "atk-s0510a0:541_8": "Sāyaṁ pupphitakusumānaṁ pāto ca ravanakasakuṇādīnañca vasena loko rattindivaparicchedaṁ sallakkhesi.",
  "atk-s0510a0:542_0": "Kiṁ pana aññesaṁ buddhānaṁ ayamānubhāvo natthīti?",
  "atk-s0510a0:542_1": "No natthi.",
  "atk-s0510a0:542_2": "Tepi hi ākaṅkhamānā dasasahassilokadhātuṁ vā tato vā bhiyyo ābhāya phareyyuṁ.",
  "atk-s0510a0:542_3": "Maṅgalassa pana bhagavato pubbapatthanāvasena aññesaṁ byāmappabhā viya sarīrappabhā niccameva dasasahassilokadhātuṁ pharitvā aṭṭhāsi.",
  "atk-s0510a0:542_4": "So kira bodhisattacariyacaraṇakāle vessantarasadise attabhāveṭhito saputtadāro vaṅkapabbatasadise pabbate vasi.",
  "atk-s0510a0:542_5": "Atheko kharadāṭhiko nāma yakkho mahāpurisassa dānajjhāsayataṁ sutvā brāhmaṇavaṇṇena upasaṅkamitvā mahāsattaṁ dve dārake yāci.",
  "atk-s0510a0:542_6": "Mahāsatto “dadāmi, brāhmaṇa,",
  "atk-s0510a0:542_7": "puttake”ti vatvā haṭṭhapahaṭṭho udakapariyantaṁ mahāpathaviṁ kampento dvepi dārake adāsi.",
  "atk-s0510a0:542_8": "Yakkho caṅkamanakoṭiyaṁ ālambanaphalakaṁ nissāya ṭhatvā passantasseva mahāsattassa mulālakalāpaṁ viya dārake khādi.",
  "atk-s0510a0:542_9": "Mahāpurisassa yakkhaṁ oloketvā mukhe vivaṭamatte aggijālaṁ viya lohitadhāraṁ uggiramānaṁ tassa mukhaṁ disvāpi kesaggamattampi domanassaṁ na uppajji.",
  "atk-s0510a0:542_10": "“Sudinnaṁ vata me dāna”nti cintayato panassa sarīre mahantaṁ pītisomanassaṁ udapādi.",
  "atk-s0510a0:542_11": "So “imassa me dānassa nissandena anāgate imināva nīhārena sarīrato rasmiyo nikkhamantū”ti patthanaṁ akāsi.",
  "atk-s0510a0:542_12": "Tassa taṁ patthanaṁ nissāya buddhabhūtassa sarīrato rasmiyo nikkhamitvā ettakaṁ ṭhānaṁ phariṁsu.",
  "atk-s0510a0:543_0": "Aparampissa pubbacariyaṁ atthi.",
  "atk-s0510a0:543_1": "So kira bodhisattakāle ekassa buddhassa cetiyaṁ disvā “imassa buddhassa mayā jīvitaṁ pariccajituṁ vaṭṭatī”ti",
  "atk-s0510a0:543_2": "daṇḍakadīpikāveṭhananiyāmena sakalasarīraṁ veṭhāpetvā ratanamattamakuḷaṁ satasahassagghanikaṁ suvaṇṇapātiṁ",
  "atk-s0510a0:543_3": "sappissa pūrāpetvā tattha sahassavaṭṭiyo jāletvā taṁ sīsenādāya sakalasarīraṁ jālāpetvā cetiyaṁ padakkhiṇaṁ",
  "atk-s0510a0:543_4": "karonto sakalarattiṁ vītināmeti.",
  "atk-s0510a0:543_5": "Evaṁ yāva aruṇuggamanā vāyamantassāpissa lomakūpamattampi usumaṁ na gaṇhi.",
  "atk-s0510a0:543_6": "Padumagabbhaṁ paviṭṭhakālo viya ahosi.",
  "atk-s0510a0:543_7": "Dhammo hi nāmesa attānaṁ rakkhantaṁ rakkhati.",
  "atk-s0510a0:543_8": "Tenāha bhagavā –",
  "atk-s0510a0:544_0": "“Dhammo have rakkhati dhammacāriṁ, dhammo suciṇṇo sukhamāvahāti;",
  "atk-s0510a0:545_0": "Esānisaṁso dhamme suciṇṇe, na duggatiṁ gacchati dhammacārī”ti. –",
  "atk-s0510a0:546_0": "Imassapi kammassa nissandena tassa bhagavato sarīrobhāso dasasahassilokadhātuṁ pharitvā aṭṭhāsi.",
  "atk-s0510a0:547_0": "Tadā amhākaṁ bodhisatto suruci nāma brāhmaṇo hutvā “satthāraṁ nimantessāmī”ti upasaṅkamitvā madhuradhammakathaṁ sutvā “sve mayhaṁ bhikkhaṁ gaṇhatha,",
  "atk-s0510a0:547_1": "bhante”ti āha.",
  "atk-s0510a0:547_2": "“Brāhmaṇa,",
  "atk-s0510a0:547_3": "kittakehi te bhikkhūhi attho”ti?",
  "atk-s0510a0:547_4": "“Kittakā pana vo, bhante,",
  "atk-s0510a0:547_5": "parivārabhikkhū”ti āha.",
  "atk-s0510a0:547_6": "Tadā satthu paṭhamasannipātoyeva hoti,",
  "atk-s0510a0:547_7": "tasmā “koṭisatasahassa”nti āha. “Bhante,",
  "atk-s0510a0:547_8": "sabbehipi saddhiṁ mayhaṁ bhikkhaṁ gaṇhathā”ti.",
  "atk-s0510a0:547_9": "Satthā adhivāsesi.",
  "atk-s0510a0:547_10": "Brāhmaṇo svātanāya nimantetvā gehaṁ gacchanto cintesi –",
  "atk-s0510a0:547_11": "“ahaṁ ettakānaṁ bhikkhūnaṁ yāgubhattavatthādīni dātuṁ sakkomi,",
  "atk-s0510a0:547_12": "nisīdanaṭṭhānaṁ pana kathaṁ bhavissatī”ti?",
  "atk-s0510a0:548_0": "Tassa sā cintā caturāsītiyojanasahassamatthake ṭhitassa devarañño paṇḍukambalasilāsanassa uṇhabhāvaṁ janesi.",
  "atk-s0510a0:548_1": "Sakko “ko nu kho maṁ imamhā ṭhānā cāvetukāmo”ti dibbacakkhunā olokento mahāpurisaṁ disvā “suruci nāma",
  "atk-s0510a0:548_2": "brāhmaṇo buddhappamukhaṁ bhikkhusaṅghaṁ nimantetvā nisīdanaṭṭhānatthāya cintesi,",
  "atk-s0510a0:548_3": "mayāpi tattha gantvā puññakoṭṭhāsaṁ gahetuṁ vaṭṭatī”ti vaḍḍhakivaṇṇaṁ nimminitvā vāsipharasuhattho mahāpurisassa purato pāturahosi.",
  "atk-s0510a0:548_4": "“Atthi nu kho kassaci bhatiyā kattabbakicca”nti āha.",
  "atk-s0510a0:548_5": "Mahāpuriso taṁ disvā “kiṁ kammaṁ karissasī”ti āha.",
  "atk-s0510a0:548_6": "“Mama ajānanasippaṁ nāma natthi,",
  "atk-s0510a0:548_7": "gehaṁ vā maṇḍapaṁ vā yo yaṁ kāreti,",
  "atk-s0510a0:548_8": "tassa taṁ kātuṁ jānāmī”ti.",
  "atk-s0510a0:548_9": "“Tena hi mayhaṁ kammaṁ atthī”ti. “Kiṁ, ayyā”ti?",
  "atk-s0510a0:548_10": "“Svātanāya me koṭisatasahassabhikkhū nimantitā.",
  "atk-s0510a0:548_11": "Tesaṁ nisīdanamaṇḍapaṁ karissasī”ti?",
  "atk-s0510a0:548_12": "“Ahaṁ nāma kareyyaṁ sace me bhatiṁ dātuṁ sakkhissathā”ti.",
  "atk-s0510a0:548_13": "“Sakkhissāmi, tātā”ti.",
  "atk-s0510a0:548_14": "“Sādhu karissāmī”ti gantvā ekaṁ padesaṁ olokesi.",
  "atk-s0510a0:548_15": "Dvādasaterasayojanappamāṇo padeso kasiṇamaṇḍalaṁ viya samatalo ahosi.",
  "atk-s0510a0:548_16": "So “ettake ṭhāne sattaratanamayo maṇḍapo uṭṭhahatū”ti cintetvā olokesi.",
  "atk-s0510a0:548_17": "Tāvadeva pathaviṁ bhinditvā maṇḍapo uṭṭhahi.",
  "atk-s0510a0:548_18": "Tassa sovaṇṇamayesu thambhesu rajatamayā ghaṭakā ahesuṁ,",
  "atk-s0510a0:548_19": "rajatamayesu sovaṇṇamayā,",
  "atk-s0510a0:548_20": "maṇimayesu thambhesu pavāḷamayā,",
  "atk-s0510a0:548_21": "pavāḷamayesu maṇimayā,",
  "atk-s0510a0:548_22": "sattaratanamayesu thambhesu sattaratanamayā ghaṭakā ahesuṁ.",
  "atk-s0510a0:548_23": "Tato “maṇḍapassa antarantare kiṅkaṇikajālaṁ olambatū”ti olokesi.",
  "atk-s0510a0:548_24": "Saha olokaneneva jālaṁ olambi.",
  "atk-s0510a0:548_25": "Yassa mandavāteritassa pañcaṅgikasseva tūriyassa madhurasaddo niccharati.",
  "atk-s0510a0:548_26": "Dibbasaṅgītivattanakālo viya ahosi.",
  "atk-s0510a0:548_27": "“Antarantarā gandhadāmamālādāmāni olambantū”ti cintentassa mālādāmāni olambiṁsu.",
  "atk-s0510a0:548_28": "“Koṭisatasahassasaṅkhānaṁ bhikkhūnaṁ āsanāni ca ādhārakāni ca pathaviṁ bhinditvā uṭṭhahantū”ti cintesi,",
  "atk-s0510a0:548_29": "tāvadeva uṭṭhahiṁsu.",
  "atk-s0510a0:548_30": "“Koṇe koṇe ekekā udakacāṭiyo uṭṭhahantū”ti cintesi,",
  "atk-s0510a0:548_31": "udakacāṭiyo uṭṭhahiṁsu.",
  "atk-s0510a0:549_0": "So ettakaṁ māpetvā brāhmaṇassa santikaṁ gantvā “ehi, ayya,",
  "atk-s0510a0:549_1": "tava maṇḍapaṁ oloketvā mayhaṁ bhatiṁ dehī”ti āha.",
  "atk-s0510a0:549_2": "Mahāpuriso gantvā maṇḍapaṁ olokesi.",
  "atk-s0510a0:549_3": "Olokentasseva ca sakalasarīraṁ pañcavaṇṇāya pītiyā nirantaraṁ phuṭaṁ ahosi.",
  "atk-s0510a0:549_4": "Athassa maṇḍapaṁ oloketvā etadahosi –",
  "atk-s0510a0:549_5": "“nāyaṁ maṇḍapo manussabhūtena kato,",
  "atk-s0510a0:549_6": "mayhaṁ pana ajjhāsayaṁ mayhaṁ guṇaṁ āgamma addhā sakkabhavanaṁ uṇhaṁ bhavissati.",
  "atk-s0510a0:549_7": "Tato sakkena devaraññā ayaṁ maṇḍapo kārito bhavissatī”ti.",
  "atk-s0510a0:549_8": "“Na kho pana me yuttaṁ evarūpe maṇḍape ekadivasaṁyeva dānaṁ dātuṁ,",
  "atk-s0510a0:549_9": "sattāhaṁ dassāmī”ti cintesi.",
  "atk-s0510a0:549_10": "Bāhirakadānañhi tattakampi samānaṁ bodhisattānaṁ tuṭṭhiṁ kātuṁ na sakkoti,",
  "atk-s0510a0:549_11": "alaṅkatasīsaṁ pana chinditvā añjitaakkhīni uppāṭetvā hadayamaṁsaṁ vā ubbaṭṭetvā dinnakāle bodhisattānaṁ cāgaṁ nissāya tuṭṭhi nāma hoti.",
  "atk-s0510a0:549_12": "Amhākampi hi bodhisattassa sivirājajātake devasikaṁ pañcakahāpaṇasatasahassāni vissajjetvā catūsu dvāresu",
  "atk-s0510a0:549_13": "nagaramajjhe ca dānaṁ dentassa taṁ dānaṁ cāgatuṭṭhiṁ uppādetuṁ nāsakkhi.",
  "atk-s0510a0:549_14": "Yadā panassa brāhmaṇavaṇṇena āgantvā sakko devarājā akkhīni yāci,",
  "atk-s0510a0:549_15": "tadā tāni uppāṭetvā dadamānasseva hāso uppajji,",
  "atk-s0510a0:549_16": "kesaggamattampi cittaṁ aññathattaṁ nāhosi.",
  "atk-s0510a0:549_17": "Evaṁ dinnadānaṁ nissāya bodhisattānaṁ titti nāma natthi.",
  "atk-s0510a0:549_18": "Tasmā sopi mahāpuriso “sattāhaṁ mayā koṭisatasahassasaṅkhānaṁ bhikkhūnaṁ dānaṁ dātuṁ vaṭṭatī”ti cintetvā",
  "atk-s0510a0:549_19": "tasmiṁ maṇḍape nisīdāpetvā sattāhaṁ gavapānaṁ nāma adāsi.",
  "atk-s0510a0:549_20": "Gavapānanti mahante mahante kolambe khīrassa pūretvā uddhanesu āropetvā ghanapākapakke khīre thoke taṇḍule",
  "atk-s0510a0:549_21": "pakkhipitvā pakkamadhusakkaracuṇṇasappīhi abhisaṅkhatabhojanaṁ vuccati.",
  "atk-s0510a0:549_22": "Manussāyeva pana parivisituṁ nāsakkhiṁsu.",
  "atk-s0510a0:549_23": "Devāpi ekantarikā hutvā parivisiṁsu.",
  "atk-s0510a0:549_24": "Dvādasaterasayojanappamāṇaṁ ṭhānampi bhikkhū gaṇhituṁ nappahosiyeva,",
  "atk-s0510a0:549_25": "te pana bhikkhū attano ānubhāvena nisīdiṁsu.",
  "atk-s0510a0:549_26": "Pariyosānadivase pana sabbabhikkhūnaṁ pattāni dhovāpetvā bhesajjatthāya sappinavanītatelamadhuphāṇitānaṁ pūretvā ticīvarehi saddhiṁ adāsi,",
  "atk-s0510a0:549_27": "saṅghanavakabhikkhunā laddhacīvarasāṭakā satasahassagghanikā ahesuṁ.",
  "atk-s0510a0:550_0": "Satthā anumodanaṁ karonto –",
  "atk-s0510a0:550_1": "“ayaṁ puriso evarūpaṁ mahādānaṁ adāsi,",
  "atk-s0510a0:550_2": "ko nu kho bhavissatī”ti upadhārento –",
  "atk-s0510a0:550_3": "“anāgate kappasatasahassādhikānaṁ dvinnaṁ asaṅkhyeyyānaṁ matthake gotamo nāma buddho bhavissatī”ti disvā",
  "atk-s0510a0:550_4": "mahāpurisaṁ āmantetvā “tvaṁ ettakaṁ nāma kālaṁ atikkamitvā gotamo nāma buddho bhavissasī”ti byākāsi.",
  "atk-s0510a0:550_5": "Mahāpuriso byākaraṇaṁ sutvā “ahaṁ kira buddho bhavissāmi,",
  "atk-s0510a0:550_6": "ko me gharāvāsena attho,",
  "atk-s0510a0:550_7": "pabbajissāmī”ti cintetvā tathārūpaṁ sampattiṁ kheḷapiṇḍaṁ viya pahāya satthu santike pabbajitvā buddhavacanaṁ",
  "atk-s0510a0:550_8": "uggaṇhitvā abhiññāyo ca samāpattiyo ca nibbattetvā āyupariyosāne brahmaloke nibbatti.",
  "atk-s0510a0:551_0": "Maṅgalo buddho",
  "atk-s0510a0:552_0": "Maṅgalassa pana bhagavato nagaraṁ uttaraṁ nāma ahosi,",
  "atk-s0510a0:552_1": "pitāpi uttaro nāma khattiyo,",
  "atk-s0510a0:552_2": "mātāpi uttarā nāma devī,",
  "atk-s0510a0:552_3": "sudevo ca dhammaseno ca dve aggasāvakā,",
  "atk-s0510a0:552_4": "pālito nāmupaṭṭhāko,",
  "atk-s0510a0:552_5": "sīvalī ca asokā ca dve aggasāvikā,",
  "atk-s0510a0:552_6": "nāgarukkho bodhi,",
  "atk-s0510a0:552_7": "aṭṭhāsītihatthubbedhaṁ sarīraṁ ahosi.",
  "atk-s0510a0:552_8": "Navuti vassasahassāni ṭhatvā parinibbute pana tasmiṁ ekappahāreneva dasa cakkavāḷasahassāni ekandhakārāni ahesuṁ.",
  "atk-s0510a0:552_9": "Sabbacakkavāḷesu manussānaṁ mahantaṁ ārodanaparidevanaṁ ahosi.",
  "atk-s0510a0:553_0": "“Koṇḍaññassa aparena, maṅgalo nāma nāyako;",
  "atk-s0510a0:554_0": "Tamaṁ loke nihantvāna, dhammokkamabhidhārayī”ti. ;",
  "atk-s0510a0:555_0": "Sumano buddho",
  "atk-s0510a0:556_0": "Evaṁ dasasahassilokadhātuṁ andhakāraṁ katvā parinibbutassa tassa bhagavato aparabhāge sumano nāma satthā loke udapādi.",
  "atk-s0510a0:556_1": "Tassāpi tayo sāvakasannipātā.",
  "atk-s0510a0:556_2": "Paṭhamasannipāte koṭisatasahassabhikkhū ahesuṁ.",
  "atk-s0510a0:556_3": "Dutiye kañcanapabbatamhi navutikoṭisahassāni,",
  "atk-s0510a0:556_4": "tatiye asītikoṭisahassāni.",
  "atk-s0510a0:556_5": "Tadā mahāsatto atulo nāma nāgarājā ahosi mahiddhiko mahānubhāvo.",
  "atk-s0510a0:556_6": "So “buddho uppanno”ti sutvā ñātisaṅghaparivuto nāgabhavanā nikkhamitvā koṭisatasahassabhikkhuparivārassa",
  "atk-s0510a0:556_7": "tassa bhagavato dibbatūriyehi upahāraṁ kāretvā mahādānaṁ pavattetvā paccekaṁ dussayugāni datvā saraṇesu",
  "atk-s0510a0:556_8": "patiṭṭhāsi.",
  "atk-s0510a0:556_9": "Sopi naṁ satthā “anāgate buddho bhavissatī”ti byākāsi.",
  "atk-s0510a0:556_10": "Tassa bhagavato nagaraṁ mekhalaṁ nāma ahosi,",
  "atk-s0510a0:556_11": "sudatto nāma rājā pitā,",
  "atk-s0510a0:556_12": "sirimā nāma mātā devī,",
  "atk-s0510a0:556_13": "saraṇo ca bhāvitatto ca dve aggasāvakā,",
  "atk-s0510a0:556_14": "udeno nāmupaṭṭhāko,",
  "atk-s0510a0:556_15": "soṇā ca upasoṇā ca dve aggasāvikā,",
  "atk-s0510a0:556_16": "nāgarukkho bodhi,",
  "atk-s0510a0:556_17": "navutihatthubbedhaṁ sarīraṁ ahosi,",
  "atk-s0510a0:556_18": "navutiyeva vassasahassāni āyuppamāṇaṁ ahosi.",
  "atk-s0510a0:557_0": "“Maṅgalassa aparena, sumano nāma nāyako;",
  "atk-s0510a0:558_0": "Sabbadhammehi asamo, sabbasattānamuttamo”ti. ;",
  "atk-s0510a0:559_0": "Revato buddho",
  "atk-s0510a0:560_0": "Tassa aparabhāge revato nāma satthā udapādi.",
  "atk-s0510a0:560_1": "Tassāpi tayo sāvakasannipātā.",
  "atk-s0510a0:560_2": "Paṭhamasannipāte gaṇanā natthi,",
  "atk-s0510a0:560_3": "dutiye koṭisatasahassabhikkhū ahesuṁ,",
  "atk-s0510a0:560_4": "tathā tatiye.",
  "atk-s0510a0:560_5": "Tadā bodhisatto atidevo nāma brāhmaṇo hutvā satthu dhammadesanaṁ sutvā saraṇesu patiṭṭhāya sirasi añjaliṁ",
  "atk-s0510a0:560_6": "ṭhapetvā tassa satthuno kilesappahāne vaṇṇaṁ sutvā uttarāsaṅgena pūjaṁ akāsi.",
  "atk-s0510a0:560_7": "Sopi naṁ “buddho bhavissatī”ti byākāsi.",
  "atk-s0510a0:560_8": "Tassa pana bhagavato nagaraṁ sudhaññavatī nāma ahosi,",
  "atk-s0510a0:560_9": "pitā vipulo nāma khattiyo,",
  "atk-s0510a0:560_10": "mātā vipulā nāma,",
  "atk-s0510a0:560_11": "varuṇo ca brahmadevo ca dve aggasāvakā,",
  "atk-s0510a0:560_12": "sambhavo nāmupaṭṭhāko,",
  "atk-s0510a0:560_13": "bhaddā ca subhaddā ca dve aggasāvikā,",
  "atk-s0510a0:560_14": "nāgarukkho bodhi,",
  "atk-s0510a0:560_15": "sarīraṁ asītihatthubbedhaṁ ahosi,",
  "atk-s0510a0:560_16": "āyu saṭṭhi vassasahassānīti.",
  "atk-s0510a0:561_0": "“Sumanassa aparena, revato nāma nāyako;",
  "atk-s0510a0:562_0": "Anūpamo asadiso, atulo uttamo jino”ti. ;",
  "atk-s0510a0:563_0": "Sobhito buddho",
  "atk-s0510a0:564_0": "Tassa aparabhāge sobhito nāma satthā udapādi.",
  "atk-s0510a0:564_1": "Tassāpi tayo sāvakasannipātā.",
  "atk-s0510a0:564_2": "Paṭhamasannipāte koṭisataṁ bhikkhū ahesuṁ,",
  "atk-s0510a0:564_3": "dutiye navutikoṭiyo,",
  "atk-s0510a0:564_4": "tatiye asītikoṭiyo.",
  "atk-s0510a0:564_5": "Tadā bodhisatto ajito nāma brāhmaṇo hutvā satthu dhammadesanaṁ sutvā saraṇesu patiṭṭhāya buddhappamukhassa bhikkhusaṅghassa mahādānaṁ adāsi.",
  "atk-s0510a0:564_6": "Sopi naṁ “buddho bhavissatī”ti byākāsi.",
  "atk-s0510a0:564_7": "Tassa pana bhagavato nagaraṁ sudhammaṁ nāma ahosi,",
  "atk-s0510a0:564_8": "pitā sudhammo nāma rājā,",
  "atk-s0510a0:564_9": "mātāpi sudhammā nāma devī,",
  "atk-s0510a0:564_10": "asamo ca sunetto ca dve aggasāvakā,",
  "atk-s0510a0:564_11": "anomo nāmupaṭṭhāko,",
  "atk-s0510a0:564_12": "nakulā ca sujātā ca dve aggasāvikā,",
  "atk-s0510a0:564_13": "nāgarukkho bodhi,",
  "atk-s0510a0:564_14": "aṭṭhapaṇṇāsahatthubbedhaṁ sarīraṁ ahosi,",
  "atk-s0510a0:564_15": "navuti vassasahassāni āyuppamāṇanti.",
  "atk-s0510a0:565_0": "“Revatassa aparena, sobhito nāma nāyako;",
  "atk-s0510a0:566_0": "Samāhito santacitto, asamo appaṭipuggalo”ti. ;",
  "atk-s0510a0:567_0": "Anomadassī buddho",
  "atk-s0510a0:568_0": "Tassa aparabhāge ekaṁ asaṅkhayeyyaṁ atikkamitvā ekasmiṁ kappe tayo buddhā nibbattiṁsu anomadassī, padumo, nāradoti.",
  "atk-s0510a0:568_1": "Anomadassissa bhagavato tayo sāvakasannipātā.",
  "atk-s0510a0:568_2": "Paṭhame aṭṭha bhikkhusatasahassāni ahesuṁ,",
  "atk-s0510a0:568_3": "dutiye satta,",
  "atk-s0510a0:568_4": "tatiye cha.",
  "atk-s0510a0:568_5": "Tadā bodhisatto eko yakkhasenāpati ahosi mahiddhiko mahānubhāvo,",
  "atk-s0510a0:568_6": "anekakoṭisatasahassānaṁ yakkhānaṁ adhipati.",
  "atk-s0510a0:568_7": "So “buddho uppanno”ti sutvā āgantvā buddhappamukhassa bhikkhusaṅghassa mahādānaṁ adāsi.",
  "atk-s0510a0:568_8": "Sopi naṁ satthā “anāgate buddho bhavissatī”ti byākāsi.",
  "atk-s0510a0:568_9": "Anomadassissa pana bhagavato candavatī nāma nagaraṁ ahosi,",
  "atk-s0510a0:568_10": "yasavā nāma rājā pitā,",
  "atk-s0510a0:568_11": "yasodharā nāma mātā devī,",
  "atk-s0510a0:568_12": "nisabho ca anomo ca dve aggasāvakā,",
  "atk-s0510a0:568_13": "varuṇo nāmupaṭṭhāko,",
  "atk-s0510a0:568_14": "sundarī ca sumanā ca dve aggasāvikā,",
  "atk-s0510a0:568_15": "ajjunarukkho bodhi,",
  "atk-s0510a0:568_16": "aṭṭhapaññāsahatthubbedhaṁ sarīraṁ ahosi,",
  "atk-s0510a0:568_17": "vassasatasahassaṁ āyuppamāṇanti.",
  "atk-s0510a0:569_0": "“Sobhitassa aparena, sambuddho dvipaduttamo;",
  "atk-s0510a0:570_0": "Anomadassī amitayaso, tejassī duratikkamo”ti. ;",
  "atk-s0510a0:571_0": "Padumo buddho",
  "atk-s0510a0:572_0": "Tassa aparabhāge padumo nāma satthā udapādi.",
  "atk-s0510a0:572_1": "Tassāpi tayo sāvakasannipātā.",
  "atk-s0510a0:572_2": "Paṭhamasannipāte koṭisatasahassaṁ bhikkhū ahesuṁ,",
  "atk-s0510a0:572_3": "dutiye tīṇi satasahassāni,",
  "atk-s0510a0:572_4": "tatiye agāmake araññe mahāvanasaṇḍavāsīnaṁ bhikkhūnaṁ dve satasahassāni.",
  "atk-s0510a0:572_5": "Tadā bodhisatto sīho hutvā satthāraṁ nirodhasamāpattiṁ samāpannaṁ disvā pasannacitto vanditvā padakkhiṇaṁ",
  "atk-s0510a0:572_6": "katvā pītisomanassajāto tikkhattuṁ sīhanādaṁ naditvā sattāhaṁ buddhārammaṇaṁ pītiṁ avijahitvā pītisukheneva",
  "atk-s0510a0:572_7": "gocarāya apakkamitvā jīvitapariccāgaṁ katvā bhagavantaṁ payirupāsamāno aṭṭhāsi.",
  "atk-s0510a0:572_8": "Satthā sattāhaccayena nirodhā vuṭṭhito sīhaṁ oloketvā “bhikkhusaṅghepi cittaṁ pasādetvā saṅghaṁ vandissatī”ti “bhikkhusaṅgho āgacchatū”ti cintesi.",
  "atk-s0510a0:572_9": "Bhikkhū tāvadeva āgamiṁsu.",
  "atk-s0510a0:572_10": "Sīhopi bhikkhusaṅghe cittaṁ pasādeti.",
  "atk-s0510a0:572_11": "Satthā tassa manaṁ oloketvā “anāgate buddho bhavissatī”ti byākāsi.",
  "atk-s0510a0:572_12": "Padumassa pana bhagavato campakaṁ nāma nagaraṁ ahosi,",
  "atk-s0510a0:572_13": "asamo nāma rājā pitā,",
  "atk-s0510a0:572_14": "mātā asamā nāma devī,",
  "atk-s0510a0:572_15": "sālo ca upasālo ca dve aggasāvakā,",
  "atk-s0510a0:572_16": "varuṇo nāmupaṭṭhāko,",
  "atk-s0510a0:572_17": "rāmā ca surāmā ca dve aggasāvikā,",
  "atk-s0510a0:572_18": "soṇarukkho nāma bodhi,",
  "atk-s0510a0:572_19": "aṭṭhapaṇṇāsahatthubbedhaṁ sarīraṁ ahosi,",
  "atk-s0510a0:572_20": "āyu vassasatasahassanti.",
  "atk-s0510a0:573_0": "“Anomadassissa aparena, sambuddho dvipaduttamo;",
  "atk-s0510a0:574_0": "Padumo nāma nāmena, asamo appaṭipuggalo”ti. ;",
  "atk-s0510a0:575_0": "Nārado buddho",
  "atk-s0510a0:576_0": "Tassa aparabhāge nārado nāma satthā udapādi.",
  "atk-s0510a0:576_1": "Tassāpi tayo sāvakasannipātā.",
  "atk-s0510a0:576_2": "Paṭhamasannipāte koṭisatasahassaṁ bhikkhū ahesuṁ,",
  "atk-s0510a0:576_3": "dutiye navutikoṭisahassāni,",
  "atk-s0510a0:576_4": "tatiye asītikoṭisahassāni.",
  "atk-s0510a0:576_5": "Tadā bodhisatto isipabbajjaṁ pabbajitvā pañcasu abhiññāsu aṭṭhasu ca samāpattīsu ciṇṇavasī hutvā buddhappamukhassa",
  "atk-s0510a0:576_6": "bhikkhusaṅghassa mahādānaṁ datvā lohitacandanena pūjaṁ akāsi.",
  "atk-s0510a0:576_7": "Sopi naṁ satthā “anāgate buddho bhavissatī”ti byākāsi.",
  "atk-s0510a0:576_8": "Tassa pana bhagavato dhaññavatī nāma nagaraṁ ahosi,",
  "atk-s0510a0:576_9": "sudevo nāma khattiyo pitā,",
  "atk-s0510a0:576_10": "anomā nāma mātā devī,",
  "atk-s0510a0:576_11": "bhaddasālo ca jitamitto ca dve aggasāvakā,",
  "atk-s0510a0:576_12": "vāseṭṭho nāmupaṭṭhāko,",
  "atk-s0510a0:576_13": "uttarā ca phaggunī ca dve aggasāvikā,",
  "atk-s0510a0:576_14": "mahāsoṇarukkho nāma bodhi,",
  "atk-s0510a0:576_15": "sarīraṁ aṭṭhāsītihatthubbedhaṁ ahosi,",
  "atk-s0510a0:576_16": "navuti vassasahassāni āyūti.",
  "atk-s0510a0:577_0": "“Padumassa aparena, sambuddho dvipaduttamo;",
  "atk-s0510a0:578_0": "Nārado nāma nāmena, asamo appaṭipuggalo”ti. ;",
  "atk-s0510a0:579_0": "Padumuttaro buddho",
  "atk-s0510a0:580_0": "Nāradabuddhassa pana aparabhāge ito satasahassakappamatthake ekasmiṁ kappe ekova padumuttaro nāma buddho udapādi.",
  "atk-s0510a0:580_1": "Tassāpi tayo sāvakasannipātā.",
  "atk-s0510a0:580_2": "Paṭhame sannipāte koṭisatasahassaṁ bhikkhū ahesuṁ,",
  "atk-s0510a0:580_3": "dutiye vebhārapabbate navutikoṭisahassāni,",
  "atk-s0510a0:580_4": "tatiye asītikoṭisahassāni.",
  "atk-s0510a0:580_5": "Tadā bodhisatto jaṭilo nāma mahāraṭṭhiyo hutvā buddhappamukhassa bhikkhusaṅghasa sacīvaraṁ dānaṁ adāsi.",
  "atk-s0510a0:580_6": "Sopi naṁ satthā “anāgate buddho bhavissatī”ti byākāsi.",
  "atk-s0510a0:580_7": "Padumuttarassa pana bhagavato kāle titthiyā nāma nāhesuṁ.",
  "atk-s0510a0:580_8": "Sabbadevamanussā buddhameva saraṇaṁ agamaṁsu.",
  "atk-s0510a0:580_9": "Tassa nagaraṁ haṁsavatī nāma ahosi,",
  "atk-s0510a0:580_10": "pitā ānando nāma khattiyo,",
  "atk-s0510a0:580_11": "mātā sujātā nāma devī,",
  "atk-s0510a0:580_12": "devalo ca sujāto ca dve aggasāvakā,",
  "atk-s0510a0:580_13": "sumano nāmupaṭṭhāko,",
  "atk-s0510a0:580_14": "amitā ca asamā ca dve aggasāvikā,",
  "atk-s0510a0:580_15": "sālarukkho bodhi,",
  "atk-s0510a0:580_16": "sarīraṁ aṭṭhapaṇṇāsahatthubbedhaṁ ahosi,",
  "atk-s0510a0:580_17": "sarīrappabhā samantato dvādasayojanāni gaṇhi,",
  "atk-s0510a0:580_18": "vassasatasahassaṁ āyūti.",
  "atk-s0510a0:581_0": "“Nāradassa aparena, sambuddho dvipaduttamo;",
  "atk-s0510a0:582_0": "Padumuttaro nāma jino, akkhobho sāgarūpamo”ti. ;",
  "atk-s0510a0:583_0": "Sumedho buddho",
  "atk-s0510a0:584_0": "Tassa aparabhāge tiṁsa kappasahassāni atikkamitvā sumedho ca sujāto cāti ekasmiṁ kappe dve buddhā nibbattiṁsu.",
  "atk-s0510a0:584_1": "Sumedhassāpi tayo sāvakasannipātā.",
  "atk-s0510a0:584_2": "Paṭhamasannipāte sudassananagare koṭisataṁ khīṇāsavā ahesuṁ,",
  "atk-s0510a0:584_3": "dutiye navutikoṭiyo,",
  "atk-s0510a0:584_4": "tatiye asītikoṭiyo.",
  "atk-s0510a0:584_5": "Tadā bodhisatto uttaro nāma māṇavo hutvā nidahitvā ṭhapitaṁyeva asītikoṭidhanaṁ vissajjetvā buddhappamukhassa",
  "atk-s0510a0:584_6": "bhikkhusaṅghassa mahādānaṁ datvā dhammaṁ sutvā saraṇesu patiṭṭhāya nikkhamitvā pabbaji.",
  "atk-s0510a0:584_7": "Sopi naṁ “anāgate buddho bhavissatī”ti byākāsi.",
  "atk-s0510a0:584_8": "Sumedhassa bhagavato sudassanaṁ nāma nagaraṁ ahosi,",
  "atk-s0510a0:584_9": "sudatto nāma rājā pitā,",
  "atk-s0510a0:584_10": "mātāpi sudattā nāma devī,",
  "atk-s0510a0:584_11": "saraṇo ca sabbakāmo ca dve aggasāvakā,",
  "atk-s0510a0:584_12": "sāgaro nāmupaṭṭhāko,",
  "atk-s0510a0:584_13": "rāmā ca surāmā ca dve aggasāvikā,",
  "atk-s0510a0:584_14": "mahānīparukkho bodhi,",
  "atk-s0510a0:584_15": "sarīraṁ aṭṭhāsītihatthubbedhaṁ ahosi,",
  "atk-s0510a0:584_16": "āyu navuti vassasahassanti.",
  "atk-s0510a0:585_0": "“Padumuttarassa aparena, sumedho nāma nāyako;",
  "atk-s0510a0:586_0": "Durāsado uggatejo, sabbalokuttamo munī”ti. ;",
  "atk-s0510a0:587_0": "Sujāto buddho",
  "atk-s0510a0:588_0": "Tassa aparabhāge sujāto nāma satthā udapādi.",
  "atk-s0510a0:588_1": "Tassāpi tayo sāvakasannipātā.",
  "atk-s0510a0:588_2": "Paṭhamasannipāte saṭṭhi bhikkhusatasahassāni ahesuṁ,",
  "atk-s0510a0:588_3": "dutiye paññāsaṁ,",
  "atk-s0510a0:588_4": "tatiye cattālīsaṁ.",
  "atk-s0510a0:588_5": "Tadā bodhisatto cakkavattirājā hutvā “buddho uppanno”ti sutvā upasaṅkamitvā dhammaṁ sutvā buddhappamukhassa",
  "atk-s0510a0:588_6": "bhikkhusaṅghassa saddhiṁ sattahi ratanehi catumahādīparajjaṁ datvā satthu santike pabbaji.",
  "atk-s0510a0:588_7": "Sakalaraṭṭhavāsino raṭṭhuppādaṁ gahetvā ārāmikakiccaṁ sādhentā buddhappamukhassa bhikkhusaṅghassa niccaṁ mahādānaṁ adaṁsu.",
  "atk-s0510a0:588_8": "Sopi naṁ satthā “anāgate buddho bhavissatī”ti byākāsi.",
  "atk-s0510a0:588_9": "Tassa bhagavato nagaraṁ sumaṅgalaṁ nāma ahosi,",
  "atk-s0510a0:588_10": "uggato nāma rājā pitā,",
  "atk-s0510a0:588_11": "pabhāvatī nāma mātā,",
  "atk-s0510a0:588_12": "sudassano ca sudevo ca dve aggasāvakā,",
  "atk-s0510a0:588_13": "nārado nāmupaṭṭhāko,",
  "atk-s0510a0:588_14": "nāgā ca nāgasamālā ca dve aggasāvikā,",
  "atk-s0510a0:588_15": "mahāveḷurukkho bodhi.",
  "atk-s0510a0:588_16": "So kira mandacchiddo ghanakkhandho upari niggatāhi mahāsākhāhi morapiñchakalāpo viya virocittha.",
  "atk-s0510a0:588_17": "Tassa bhagavato sarīraṁ paṇṇāsahatthubbedhaṁ ahosi,",
  "atk-s0510a0:588_18": "āyu navuti vassasahassanti.",
  "atk-s0510a0:589_0": "“Tattheva maṇḍakappamhi, sujāto nāma nāyako;",
  "atk-s0510a0:590_0": "Sīhahanūsabhakkhandho, appameyyo durāsado”ti. ;",
  "atk-s0510a0:591_0": "Piyadassī buddho",
  "atk-s0510a0:592_0": "Tassa aparabhāge ito aṭṭhārasakappasatamatthake ekasmiṁ kappe piyadassī,",
  "atk-s0510a0:592_1": "atthadassī,",
  "atk-s0510a0:592_2": "dhammadassīti tayo buddhā nibbattiṁsu.",
  "atk-s0510a0:592_3": "Piyadassissapi bhagavato tayo sāvakasannipātā.",
  "atk-s0510a0:592_4": "Paṭhame koṭisatasahassaṁ bhikkhū ahesuṁ,",
  "atk-s0510a0:592_5": "dutiye navutikoṭiyo,",
  "atk-s0510a0:592_6": "tatiye asītikoṭiyo.",
  "atk-s0510a0:592_7": "Tadā bodhisatto kassapo nāma māṇavo tiṇṇaṁ vedānaṁ pāraṅgato hutvā satthu dhammadesanaṁ sutvā koṭisatasahassadhanapariccāgena",
  "atk-s0510a0:592_8": "saṅghārāmaṁ kāretvā saraṇesu ca sīlesu ca patiṭṭhāsi.",
  "atk-s0510a0:592_9": "Atha naṁ satthā “aṭṭhārasakappasataccayena buddho bhavissatī”ti byākāsi.",
  "atk-s0510a0:592_10": "Tassa bhagavato anomaṁ nāma nagaraṁ ahosi,",
  "atk-s0510a0:592_11": "pitā sudinno nāma rājā,",
  "atk-s0510a0:592_12": "mātā candā nāma,",
  "atk-s0510a0:592_13": "pālito ca sabbadassī ca dve aggasāvakā,",
  "atk-s0510a0:592_14": "sobhito nāmupaṭṭhāko,",
  "atk-s0510a0:592_15": "sujātā ca dhammadinnā ca dve aggasāvikā,",
  "atk-s0510a0:592_16": "kakudharukkho bodhi,",
  "atk-s0510a0:592_17": "sarīraṁ asītihatthubbedhaṁ ahosi,",
  "atk-s0510a0:592_18": "navuti vassasahassaṁ āyūti.",
  "atk-s0510a0:593_0": "“Sujātassa aparena, sayambhū lokanāyako;",
  "atk-s0510a0:594_0": "Durāsado asamasamo, piyadassī mahāyaso”ti. ;",
  "atk-s0510a0:595_0": "Atthadassī buddho",
  "atk-s0510a0:596_0": "Tassa aparabhāge atthadassī nāma bhagavā udapādi.",
  "atk-s0510a0:596_1": "Tassāpi tayo sāvakasannipātā.",
  "atk-s0510a0:596_2": "Paṭhame aṭṭhanavuti bhikkhusatasahassāni ahesuṁ,",
  "atk-s0510a0:596_3": "dutiye aṭṭhāsītisatasahassāni,",
  "atk-s0510a0:596_4": "tathā tatiye.",
  "atk-s0510a0:596_5": "Tadā bodhisatto susīmo nāma mahiddhiko tāpaso hutvā devalokato mandāravapupphacchattaṁ āharitvā satthāraṁ pūjesi,",
  "atk-s0510a0:596_6": "sopi naṁ “anāgate buddho bhavissatī”ti byākāsi.",
  "atk-s0510a0:596_7": "Tassa bhagavato sobhanaṁ nāma nagaraṁ ahosi,",
  "atk-s0510a0:596_8": "sāgaro nāma rājā pitā,",
  "atk-s0510a0:596_9": "sudassanā nāma mātā,",
  "atk-s0510a0:596_10": "santo ca upasanto ca dve aggasāvakā,",
  "atk-s0510a0:596_11": "abhayo nāmupaṭṭhāko,",
  "atk-s0510a0:596_12": "dhammā ca sudhammā ca dve aggasāvikā,",
  "atk-s0510a0:596_13": "campakarukkho bodhi,",
  "atk-s0510a0:596_14": "sarīraṁ asītihatthubbedhaṁ ahosi,",
  "atk-s0510a0:596_15": "sarīrappabhā samantato sabbakālaṁ yojanamattaṁ pharitvā aṭṭhāsi,",
  "atk-s0510a0:596_16": "āyu vassasatasahassanti.",
  "atk-s0510a0:597_0": "“Tattheva maṇḍakappamhi, atthadassī narāsabho;",
  "atk-s0510a0:598_0": "Mahātamaṁ nihantvāna, patto sambodhimuttama”nti. ;",
  "atk-s0510a0:599_0": "Dhammadassī buddho",
  "atk-s0510a0:600_0": "Tassa aparabhāge dhammadassī nāma satthā udapādi.",
  "atk-s0510a0:600_1": "Tassāpi tayo sāvakasannipātā.",
  "atk-s0510a0:600_2": "Paṭhame koṭisataṁ bhikkhū ahesuṁ,",
  "atk-s0510a0:600_3": "dutiye navutikoṭiyo,",
  "atk-s0510a0:600_4": "tatiye asītikoṭiyo.",
  "atk-s0510a0:600_5": "Tadā bodhisatto sakko devarājā hutvā dibbagandhapupphehi ca dibbatūriyehi ca pūjaṁ akāsi,",
  "atk-s0510a0:600_6": "sopi naṁ satthā “anāgate buddho bhavissatī”ti byākāsi.",
  "atk-s0510a0:600_7": "Tassa bhagavato saraṇaṁ nāma nagaraṁ ahosi,",
  "atk-s0510a0:600_8": "pitā saraṇo nāma rājā,",
  "atk-s0510a0:600_9": "mātā sunandā nāma devī,",
  "atk-s0510a0:600_10": "padumo ca phussadevo ca dve aggasāvakā,",
  "atk-s0510a0:600_11": "sunetto nāmupaṭṭhāko,",
  "atk-s0510a0:600_12": "khemā ca sabbanāmā ca dve aggasāvikā,",
  "atk-s0510a0:600_13": "rattaṅkurarukkho bodhi,",
  "atk-s0510a0:600_14": "“bimbijālo”tipi vuccati,",
  "atk-s0510a0:600_15": "sarīraṁ panassa asītihatthubbedhaṁ ahosi,",
  "atk-s0510a0:600_16": "vassasatasahassaṁ āyūti.",
  "atk-s0510a0:601_0": "“Tattheva maṇḍakappamhi, dhammadassī mahāyaso;",
  "atk-s0510a0:602_0": "Tamandhakāraṁ vidhamitvā, atirocati sadevake”ti. ;",
  "atk-s0510a0:603_0": "Siddhattho buddho",
  "atk-s0510a0:604_0": "Tassa aparabhāge ito catunavutikappamatthake ekasmiṁ kappe ekova siddhattho nāma sammāsambuddho udapādi.",
  "atk-s0510a0:604_1": "Tassāpi tayo sāvakasannipātā.",
  "atk-s0510a0:604_2": "Paṭhamasannipāte koṭisataṁ bhikkhū ahesuṁ,",
  "atk-s0510a0:604_3": "dutiye navutikoṭiyo,",
  "atk-s0510a0:604_4": "tatiye asītikoṭiyo.",
  "atk-s0510a0:604_5": "Tadā bodhisatto uggatejo abhiññābalasampanno maṅgalo nāma tāpaso hutvā mahājambuphalaṁ āharitvā tathāgatassa adāsi.",
  "atk-s0510a0:604_6": "Satthā taṁ phalaṁ paribhuñjitvā “catunavutikappamatthake buddho bhavissatī”ti byākāsi.",
  "atk-s0510a0:604_7": "Tassa bhagavato nagaraṁ vebhāraṁ nāma ahosi,",
  "atk-s0510a0:604_8": "pitā jayaseno nāma rājā,",
  "atk-s0510a0:604_9": "mātā suphassā nāma devī,",
  "atk-s0510a0:604_10": "sambalo ca sumitto ca dve aggasāvakā,",
  "atk-s0510a0:604_11": "revato nāmupaṭṭhāko,",
  "atk-s0510a0:604_12": "sīvalā ca surāmā ca dve aggasāvikā,",
  "atk-s0510a0:604_13": "kaṇikārarukkho bodhi,",
  "atk-s0510a0:604_14": "sarīraṁ saṭṭhihatthubbedhaṁ ahosi,",
  "atk-s0510a0:604_15": "vassasatasahassaṁ āyūti.",
  "atk-s0510a0:605_0": "“Dhammadassissa aparena, siddhattho lokanāyako;",
  "atk-s0510a0:606_0": "Nihanitvā tamaṁ sabbaṁ, sūriyo abbhuggato yathā”ti. ;",
  "atk-s0510a0:607_0": "Tisso buddho",
  "atk-s0510a0:608_0": "Tassa aparabhāge ito dvānavutikappamatthake tisso phussoti ekasmiṁ kappe dve buddhā nibbattiṁsu.",
  "atk-s0510a0:608_1": "Tissassa bhagavato tayo sāvakasannipātā.",
  "atk-s0510a0:608_2": "Paṭhamasannipāte bhikkhūnaṁ koṭisataṁ ahosi,",
  "atk-s0510a0:608_3": "dutiye navutikoṭiyo,",
  "atk-s0510a0:608_4": "tatiye asītikoṭiyo.",
  "atk-s0510a0:608_5": "Tadā bodhisatto mahābhogo mahāyaso sujāto nāma khattiyo hutvā isipabbajjaṁ pabbajitvā mahiddhikabhāvaṁ",
  "atk-s0510a0:608_6": "patvā “buddho uppanno”ti sutvā dibbamandāravapadumapāricchattakapupphāni ādāya catuparisamajjhe gacchantaṁ",
  "atk-s0510a0:608_7": "tathāgataṁ pūjesi,",
  "atk-s0510a0:608_8": "ākāse pupphavitānaṁ akāsi.",
  "atk-s0510a0:608_9": "Sopi naṁ satthā “ito dvenavutikappamatthake buddho bhavissatī”ti byākāsi.",
  "atk-s0510a0:608_10": "Tassa bhagavato khemaṁ nāma nagaraṁ ahosi,",
  "atk-s0510a0:608_11": "pitā janasandho nāma khattiyo,",
  "atk-s0510a0:608_12": "mātā padumā nāma devī,",
  "atk-s0510a0:608_13": "brahmadevo ca udayo ca dve aggasāvakā,",
  "atk-s0510a0:608_14": "sumano nāmupaṭṭhāko,",
  "atk-s0510a0:608_15": "phussā ca sudattā ca dve aggasāvikā,",
  "atk-s0510a0:608_16": "asanarukkho bodhi,",
  "atk-s0510a0:608_17": "sarīraṁ saṭṭhihatthubbedhaṁ ahosi,",
  "atk-s0510a0:608_18": "vassasatasahassaṁ āyūti.",
  "atk-s0510a0:609_0": "“Siddhatthassa aparena, asamo appaṭipuggalo;",
  "atk-s0510a0:610_0": "Anantatejo amitayaso, tisso lokagganāyako”ti. ;",
  "atk-s0510a0:611_0": "Phusso buddho",
  "atk-s0510a0:612_0": "Tassa aparabhāge phusso nāma satthā udapādi.",
  "atk-s0510a0:612_1": "Tassāpi tayo sāvakasannipātā.",
  "atk-s0510a0:612_2": "Paṭhamasannipāte saṭṭhi bhikkhusatasahassāni ahesuṁ,",
  "atk-s0510a0:612_3": "dutiye paṇṇāsa,",
  "atk-s0510a0:612_4": "tatiye dvattiṁsa.",
  "atk-s0510a0:612_5": "Tadā bodhisatto vijitāvī nāma khattiyo hutvā mahārajjaṁ pahāya satthu santike pabbajitvā tīṇi piṭakāni uggahetvā mahājanassa dhammakathaṁ kathesi,",
  "atk-s0510a0:612_6": "sīlapāramiñca pūresi.",
  "atk-s0510a0:612_7": "Sopi naṁ “buddho bhavissatī”ti byākāsi.",
  "atk-s0510a0:612_8": "Tassa bhagavato kāsi nāma nagaraṁ ahosi,",
  "atk-s0510a0:612_9": "jayaseno nāma rājā pitā,",
  "atk-s0510a0:612_10": "sirimā nāma mātā,",
  "atk-s0510a0:612_11": "surakkhito ca dhammaseno ca dve aggasāvakā,",
  "atk-s0510a0:612_12": "sabhiyo nāmupaṭṭhāko,",
  "atk-s0510a0:612_13": "cālā ca upacālā ca dve aggasāvikā,",
  "atk-s0510a0:612_14": "āmalakarukkho bodhi,",
  "atk-s0510a0:612_15": "sarīraṁ aṭṭhapaṇṇāsahatthubbedhaṁ ahosi,",
  "atk-s0510a0:612_16": "navuti vassasahassāni āyūti.",
  "atk-s0510a0:613_0": "“Tattheva maṇḍakappamhi, ahu satthā anuttaro;",
  "atk-s0510a0:614_0": "Anūpamo asamasamo, phusso lokagganāyako”ti. ;",
  "atk-s0510a0:615_0": "Vipassī buddho",
  "atk-s0510a0:616_0": "Tassa aparabhāge ito ekanavutikappe vipassī nāma bhagavā udapādi.",
  "atk-s0510a0:616_1": "Tassāpi tayo sāvakasannipātā.",
  "atk-s0510a0:616_2": "Paṭhamasannipāte aṭṭhasaṭṭhi bhikkhusatasahassaṁ ahosi,",
  "atk-s0510a0:616_3": "dutiye ekasatasahassaṁ,",
  "atk-s0510a0:616_4": "tatiye asītisahassāni.",
  "atk-s0510a0:616_5": "Tadā bodhisatto mahiddhiko mahānubhāvo atulo nāma nāgarājā hutvā sattaratanakhacitaṁ sovaṇṇamayaṁ mahāpīṭhaṁ bhagavato adāsi.",
  "atk-s0510a0:616_6": "Sopi naṁ “ito ekanavutikappe buddho bhavissatī”ti byākāsi.",
  "atk-s0510a0:616_7": "Tassa bhagavato bandhumatī nāma nagaraṁ ahosi,",
  "atk-s0510a0:616_8": "bandhumā nāma rājā pitā,",
  "atk-s0510a0:616_9": "bandhumatī nāma mātā,",
  "atk-s0510a0:616_10": "khaṇḍo ca tisso ca dve aggasāvakā,",
  "atk-s0510a0:616_11": "asoko nāmupaṭṭhāko,",
  "atk-s0510a0:616_12": "candā ca candamittā ca dve aggasāvikā,",
  "atk-s0510a0:616_13": "pāṭalirukkho bodhi,",
  "atk-s0510a0:616_14": "sarīraṁ asītihatthubbedhaṁ ahosi,",
  "atk-s0510a0:616_15": "sarīrappabhā sadā satta yojanāni pharitvā aṭṭhāsi,",
  "atk-s0510a0:616_16": "asīti vassasahassāni āyūti.",
  "atk-s0510a0:617_0": "“Phussassa ca aparena, sambuddho dvipaduttamo;",
  "atk-s0510a0:618_0": "Vipassī nāma nāmena, loke uppajji cakkhumā”ti. ;",
  "atk-s0510a0:619_0": "Sikhī buddho",
  "atk-s0510a0:620_0": "Tassa aparabhāge ito ekattiṁsakappe sikhī ca vessabhūcāti dve buddhā ahesuṁ.",
  "atk-s0510a0:620_1": "Sikhissāpi bhagavato tayo sāvakasannipātā.",
  "atk-s0510a0:620_2": "Paṭhamasannipāte bhikkhusatasahassaṁ ahosi,",
  "atk-s0510a0:620_3": "dutiye asītisahassāni,",
  "atk-s0510a0:620_4": "tatiye sattatisahassāni.",
  "atk-s0510a0:620_5": "Tadā bodhisatto arindamo nāma rājā hutvā buddhappamukhassa bhikkhusaṅghassa sacīvaraṁ mahādānaṁ pavattetvā",
  "atk-s0510a0:620_6": "sattaratanapaṭimaṇḍitaṁ hatthiratanaṁ datvā hatthippamāṇaṁ katvā kappiyabhaṇḍaṁ adāsi.",
  "atk-s0510a0:620_7": "Sopi naṁ satthā “ito ekattiṁsakappe buddho bhavissatī”ti byākāsi.",
  "atk-s0510a0:620_8": "Tassa pana bhagavato aruṇavatī nāma nagaraṁ ahosi,",
  "atk-s0510a0:620_9": "aruṇo nāma khattiyo pitā,",
  "atk-s0510a0:620_10": "pabhāvatī nāma mātā,",
  "atk-s0510a0:620_11": "abhibhū ca sambhavo ca dve aggasāvakā,",
  "atk-s0510a0:620_12": "khemaṅkaro nāmupaṭṭhāko,",
  "atk-s0510a0:620_13": "sakhilā ca padumā ca dve aggasāvikā,",
  "atk-s0510a0:620_14": "puṇḍarīkarukkho bodhi,",
  "atk-s0510a0:620_15": "sarīraṁ sattatihatthubbedhaṁ ahosi,",
  "atk-s0510a0:620_16": "sarīrappabhā yojanattayaṁ pharitvā aṭṭhāsi,",
  "atk-s0510a0:620_17": "sattati vassasahassāni āyūti.",
  "atk-s0510a0:621_0": "“Vipassissa aparena, sambuddho dvipaduttamo;",
  "atk-s0510a0:622_0": "Sikhivhayo āsi jino, asamo appaṭipuggalo”ti. ;",
  "atk-s0510a0:623_0": "Vessabhū buddho",
  "atk-s0510a0:624_0": "Tassa aparabhāge vessabhū nāma satthā udapādi.",
  "atk-s0510a0:624_1": "Tassāpi tayo sāvakasannipātā.",
  "atk-s0510a0:624_2": "Paṭhamasannipāte asīti bhikkhusahassāni ahesuṁ,",
  "atk-s0510a0:624_3": "dutiye sattati,",
  "atk-s0510a0:624_4": "tatiye saṭṭhi.",
  "atk-s0510a0:624_5": "Tadā bodhisatto sudassano nāma rājā hutvā buddhappamukhassa bhikkhusaṅghassa sacīvaraṁ mahādānaṁ datvā",
  "atk-s0510a0:624_6": "tassa santike pabbajitvā ācāraguṇasampanno buddharatane cittīkārapītibahulo ahosi.",
  "atk-s0510a0:624_7": "Sopi naṁ bhagavā “ito ekattiṁsakappe buddho bhavissatī”ti byākāsi.",
  "atk-s0510a0:624_8": "Tassa pana bhagavato anomaṁ nāma nagaraṁ ahosi,",
  "atk-s0510a0:624_9": "suppatīto nāma rājā pitā,",
  "atk-s0510a0:624_10": "yasavatī nāma mātā,",
  "atk-s0510a0:624_11": "soṇo ca uttaro ca dve aggasāvakā,",
  "atk-s0510a0:624_12": "upasanto nāmupaṭṭhāyo,",
  "atk-s0510a0:624_13": "rāmā ca surāmā ca dve aggasāvikā,",
  "atk-s0510a0:624_14": "sālarukkho bodhi,",
  "atk-s0510a0:624_15": "sarīraṁ saṭṭhihatthubbedhaṁ ahosi,",
  "atk-s0510a0:624_16": "saṭṭhi vassasahassāni āyūti.",
  "atk-s0510a0:625_0": "“Tattheva maṇḍakappamhi, asamo appaṭipuggalo;",
  "atk-s0510a0:626_0": "Vessabhū nāma nāmena, loke uppajji so jino”ti. ;",
  "atk-s0510a0:627_0": "Kakusandho buddho",
  "atk-s0510a0:628_0": "Tassa aparabhāge imasmiṁ kappe cattāro buddhā nibbattā kakusandho,",
  "atk-s0510a0:628_1": "koṇāgamano, kassapo,",
  "atk-s0510a0:628_2": "amhākaṁ bhagavāti.",
  "atk-s0510a0:628_3": "Kakusandhassa bhagavato ekova sāvakasannipāto,",
  "atk-s0510a0:628_4": "tattha cattālīsa bhikkhusahassāni ahesuṁ.",
  "atk-s0510a0:628_5": "Tadā bodhisatto khemo nāma rājā hutvā buddhappamukhassa bhikkhusaṅghassa sapattacīvaraṁ mahādānañceva",
  "atk-s0510a0:628_6": "añjanādibhesajjāni ca datvā satthu dhammadesanaṁ sutvā pabbaji.",
  "atk-s0510a0:628_7": "Sopi naṁ satthā “buddho bhavissatī”ti byākāsi.",
  "atk-s0510a0:628_8": "Kakusandhassa pana bhagavato khemaṁ nāma nagaraṁ ahosi,",
  "atk-s0510a0:628_9": "aggidatto nāma brāhmaṇo pitā,",
  "atk-s0510a0:628_10": "visākhā nāma brāhmaṇī mātā,",
  "atk-s0510a0:628_11": "vidhuro ca sañjīvo ca dve aggasāvakā,",
  "atk-s0510a0:628_12": "buddhijo nāmupaṭṭhāko,",
  "atk-s0510a0:628_13": "sāmā ca campā ca dve aggasāvikā,",
  "atk-s0510a0:628_14": "mahāsirīsarukkho bodhi,",
  "atk-s0510a0:628_15": "sarīraṁ cattālīsahatthubbedhaṁ ahosi,",
  "atk-s0510a0:628_16": "cattālīsa vassasahassāni āyūti.",
  "atk-s0510a0:629_0": "“Vessabhussa aparena, sambuddho dvipaduttamo;",
  "atk-s0510a0:630_0": "Kakusandho nāma nāmena, appameyyo durāsado”ti. ;",
  "atk-s0510a0:631_0": "Koṇāgamano buddho",
  "atk-s0510a0:632_0": "Tassa aparabhāge koṇāgamano nāma satthā udapādi.",
  "atk-s0510a0:632_1": "Tassāpi ekova sāvakasannipāto,",
  "atk-s0510a0:632_2": "tattha tiṁsa bhikkhusahassāni ahesuṁ.",
  "atk-s0510a0:632_3": "Tadā bodhisatto pabbato nāma rājā hutvā amaccagaṇaparivuto satthu santikaṁ gantvā dhammadesanaṁ sutvā",
  "atk-s0510a0:632_4": "buddhappamukhaṁ bhikkhusaṅghaṁ nimantetvā mahādānaṁ pavattetvā pattuṇṇacīnapaṭakoseyyakambaladukūlāni",
  "atk-s0510a0:632_5": "ceva suvaṇṇapaṭikañca datvā satthu santike pabbaji.",
  "atk-s0510a0:632_6": "Sopi naṁ satthā “buddho bhavissatī”ti byākāsi.",
  "atk-s0510a0:632_7": "Tassa bhagavato sobhavatī nāma nagaraṁ ahosi,",
  "atk-s0510a0:632_8": "yaññadatto nāma brāhmaṇo pitā,",
  "atk-s0510a0:632_9": "uttarā nāma brāhmaṇī mātā,",
  "atk-s0510a0:632_10": "bhiyyaso ca uttaro ca dve aggasāvakā,",
  "atk-s0510a0:632_11": "sotthijo nāmupaṭṭhāko,",
  "atk-s0510a0:632_12": "samuddā ca uttarā ca dve aggasāvikā,",
  "atk-s0510a0:632_13": "udumbararukkho bodhi,",
  "atk-s0510a0:632_14": "sarīraṁ tiṁsahatthubbedhaṁ ahosi,",
  "atk-s0510a0:632_15": "tiṁsa vassasahassāni āyūti.",
  "atk-s0510a0:633_0": "“Kakusandhassa aparena, sambuddho dvipaduttamo;",
  "atk-s0510a0:634_0": "Koṇāgamano nāma jino, lokajeṭṭho narāsabho”ti. ;",
  "atk-s0510a0:635_0": "Kassapo buddho",
  "atk-s0510a0:636_0": "Tassa aparabhāge kassapo nāma satthā udapādi.",
  "atk-s0510a0:636_1": "Tassāpi ekova sāvakasannipāto,",
  "atk-s0510a0:636_2": "tattha vīsati bhikkhusahassāni ahesuṁ.",
  "atk-s0510a0:636_3": "Tadā bodhisatto jotipālo nāma māṇavo hutvā tiṇṇaṁ vedānaṁ pāragū bhūmiyañceva antalikkhe ca pākaṭo ghaṭikārassa kumbhakārassa mitto ahosi.",
  "atk-s0510a0:636_4": "So tena saddhiṁ satthāraṁ upasaṅkamitvā dhammakathaṁ sutvā pabbajitvā āraddhavīriyo tīṇi piṭakāni uggahetvā",
  "atk-s0510a0:636_5": "vattāvattasampattiyā buddhasāsanaṁ sobhesi.",
  "atk-s0510a0:636_6": "Sopi naṁ satthā “buddho bhavissatī”ti byākāsi.",
  "atk-s0510a0:636_7": "Tassa bhagavato jātanagaraṁ bārāṇasī nāma ahosi,",
  "atk-s0510a0:636_8": "brahmadatto nāma brāhmaṇo pitā,",
  "atk-s0510a0:636_9": "dhanavatī nāma brāhmaṇī mātā,",
  "atk-s0510a0:636_10": "tisso ca bhāradvājo ca dve aggasāvakā,",
  "atk-s0510a0:636_11": "sabbamitto nāmupaṭṭhāko,",
  "atk-s0510a0:636_12": "anuḷā ca uruveḷā ca dve aggasāvikā,",
  "atk-s0510a0:636_13": "nigrodharukkho bodhi,",
  "atk-s0510a0:636_14": "sarīraṁ vīsatihatthubbedhaṁ ahosi,",
  "atk-s0510a0:636_15": "vīsati vassasahassāni āyūti.",
  "atk-s0510a0:637_0": "“Koṇāgamanassa aparena, sambuddho dvipaduttamo;",
  "atk-s0510a0:638_0": "Kassapo nāma gottena, dhammarājā pabhaṅkaro”ti. ;",
  "atk-s0510a0:639_0": "Yasmiṁ pana kappe dīpaṅkaradasabalo udapādi,",
  "atk-s0510a0:639_1": "tasmiṁ aññepi tayo buddhā ahesuṁ.",
  "atk-s0510a0:639_2": "Tesaṁ santike bodhisattassa byākaraṇaṁ natthi,",
  "atk-s0510a0:639_3": "tasmā te idha na dassitā.",
  "atk-s0510a0:639_4": "Aṭṭhakathāyaṁ pana taṇhaṅkarato paṭṭhāya sabbepi buddhe dassetuṁ idaṁ vuttaṁ –",
  "atk-s0510a0:640_0": "“Taṇhaṅkaro medhaṅkaro, athopi saraṇaṅkaro;",
  "atk-s0510a0:641_0": "Dīpaṅkaro ca sambuddho, koṇḍañño dvipaduttamo.",
  "atk-s0510a0:642_0": "“Maṅgalo ca sumano ca, revato sobhito muni;",
  "atk-s0510a0:643_0": "Anomadassī padumo, nārado padumuttaro.",
  "atk-s0510a0:644_0": "“Sumedho ca sujāto ca, piyadassī mahāyaso;",
  "atk-s0510a0:645_0": "Atthadassī dhammadassī, siddhattho lokanāyako.",
  "atk-s0510a0:646_0": "“Tisso phusso ca sambuddho, vipassī sikhī vessabhū;",
  "atk-s0510a0:647_0": "Kakusandho koṇāgamano, kassapo cāpi nāyako.",
  "atk-s0510a0:648_0": "“Ete ahesuṁ sambuddhā, vītarāgā samāhitā;",
  "atk-s0510a0:649_0": "Sataraṁsīva uppannā, mahātamavinodanā;",
  "atk-s0510a0:650_0": "Jalitvā aggikhandhāva, nibbutā te sasāvakā”ti.",
  "atk-s0510a0:651_0": "Gotamo buddho",
  "atk-s0510a0:652_0": "Tattha amhākaṁ bodhisatto dīpaṅkarādīnaṁ catuvīsatiyā buddhānaṁ santike adhikāraṁ karonto kappasatasahassādhikāni cattāri asaṅkhyeyyāni āgato.",
  "atk-s0510a0:652_1": "Kassapassa pana bhagavato orabhāge ṭhapetvā imaṁ sammāsambuddhaṁ añño buddho nāma natthi.",
  "atk-s0510a0:652_2": "Iti dīpaṅkarādīnaṁ catuvīsatiyā buddhānaṁ santike laddhabyākaraṇo pana bodhisatto yenena –",
  "atk-s0510a0:653_0": "“Manussattaṁ liṅgasampatti, hetu satthāradassanaṁ;",
  "atk-s0510a0:654_0": "Pabbajjā guṇasampatti, adhikāro ca chandatā;",
  "atk-s0510a0:655_0": "Aṭṭhadhammasamodhānā, abhinīhāro samijjhatī”ti. –",
  "atk-s0510a0:656_0": "Ime aṭṭha dhamme samodhānetvā dīpaṅkarapādamūle katābhinīhārena “handa buddhakare dhamme,",
  "atk-s0510a0:656_1": "vicināmi ito cito”ti ussāhaṁ katvā “vicinanto tadā dakkhiṁ,",
  "atk-s0510a0:656_2": "paṭhamaṁ dānapārami”nti dānapāramitādayo buddhakārakadhammā diṭṭhā,",
  "atk-s0510a0:656_3": "pūrentoyeva yāva vessantarattabhāvo āgami.",
  "atk-s0510a0:656_4": "Āgacchanto ca ye te katābhinīhārānaṁ bodhisattānaṁ ānisaṁsā saṁvaṇṇitā –",
  "atk-s0510a0:657_0": "“Evaṁ sabbaṅgasampannā, bodhiyā niyatā narā;",
  "atk-s0510a0:658_0": "Saṁsaraṁ dīghamaddhānaṁ, kappakoṭisatehipi.",
  "atk-s0510a0:659_0": "“Avīcimhi nuppajjanti, tathā lokantaresu ca;",
  "atk-s0510a0:660_0": "Nijjhāmataṇhā khuppipāsā, na honti kālakañjikā.",
  "atk-s0510a0:661_0": "“Na honti khuddakā pāṇā, uppajjantāpi duggatiṁ;",
  "atk-s0510a0:662_0": "Jāyamānā manussesu, jaccandhā na bhavanti te.",
  "atk-s0510a0:663_0": "“Sotavekallatā natthi, na bhavanti mūgapakkhikā;",
  "atk-s0510a0:664_0": "Itthibhāvaṁ na gacchanti, ubhatobyañjanapaṇḍakā.",
  "atk-s0510a0:665_0": "“Na bhavanti pariyāpannā, bodhiyā niyatā narā;",
  "atk-s0510a0:666_0": "Muttā ānantarikehi, sabbattha suddhagocarā.",
  "atk-s0510a0:667_0": "“Micchādiṭṭhiṁ na sevanti, kammakiriyadassanā;",
  "atk-s0510a0:668_0": "Vasamānāpi saggesu, asaññaṁ nupapajjare.",
  "atk-s0510a0:669_0": "“Suddhāvāsesu devesu, hetu nāma na vijjati;",
  "atk-s0510a0:670_0": "Nekkhammaninnā sappurisā, visaṁyuttā bhavābhave;",
  "atk-s0510a0:671_0": "Caranti lokatthacariyāyo, pūrenti sabbapāramī”ti.",
  "atk-s0510a0:672_0": "Te ānisaṁse adhigantvāva āgato.",
  "atk-s0510a0:672_1": "Pāramiyo pūrentassa cassa akittibrāhmaṇakāle,",
  "atk-s0510a0:672_2": "saṅkhabrāhmaṇakāle,",
  "atk-s0510a0:672_3": "dhanañcayarājakāle,",
  "atk-s0510a0:672_4": "mahāsudassanarājakāle,",
  "atk-s0510a0:672_5": "mahāgovindakāle,",
  "atk-s0510a0:672_6": "nimimahārājakāle,",
  "atk-s0510a0:672_7": "candakumārakāle,",
  "atk-s0510a0:672_8": "visayhaseṭṭhikāle,",
  "atk-s0510a0:672_9": "sivirājakāle,",
  "atk-s0510a0:672_10": "vessantararājakāleti dānapāramitāya pūritattabhāvānaṁ parimāṇaṁ nāma natthi.",
  "atk-s0510a0:672_11": "Ekantena panassa sasapaṇḍitajātake –",
  "atk-s0510a0:673_0": "“Bhikkhāya upagataṁ disvā, sakattānaṁ pariccajiṁ;",
  "atk-s0510a0:674_0": "Dānena me samo natthi, esā me dānapāramī”ti. –",
  "atk-s0510a0:675_0": "Evaṁ attapariccāgaṁ karontassa dānapāramitā paramatthapāramī nāma jātā.",
  "atk-s0510a0:675_1": "Tathā sīlavanāgarājakāle,",
  "atk-s0510a0:675_2": "campeyyanāgarājakāle,",
  "atk-s0510a0:675_3": "bhūridattanāgarājakāle,",
  "atk-s0510a0:675_4": "chaddantanāgarājakāle,",
  "atk-s0510a0:675_5": "jayaddisarājaputtakāle,",
  "atk-s0510a0:675_6": "alīnasattukumārakāleti sīlapāramitāya pūritattabhāvānaṁ parimāṇaṁ nāma natthi.",
  "atk-s0510a0:675_7": "Ekantena panassa saṅkhapālajātake –",
  "atk-s0510a0:676_0": "“Sūlehi vijjhayantopi, koṭṭiyantopi sattibhi;",
  "atk-s0510a0:677_0": "Bhojaputte na kuppāmi, esā me sīlapāramī”ti. –",
  "atk-s0510a0:678_0": "Evaṁ attapariccāgaṁ karontassa sīlapāramitā paramatthapāramī nāma jātā.",
  "atk-s0510a0:678_1": "Tathā somanassakumārakāle,",
  "atk-s0510a0:678_2": "hatthipālakumārakāle,",
  "atk-s0510a0:678_3": "ayogharapaṇḍitakāleti mahārajjaṁ pahāya nekkhammapāramitāya pūritattabhāvānaṁ parimāṇaṁ nāma natthi.",
  "atk-s0510a0:678_4": "Ekantena panassa cūḷasutasomajātake –",
  "atk-s0510a0:679_0": "“Mahārajjaṁ hatthagataṁ, kheḷapiṇḍaṁva chaḍḍayiṁ;",
  "atk-s0510a0:680_0": "Cajato na hoti lagganaṁ, esā me nekkhammapāramī”ti. –",
  "atk-s0510a0:681_0": "Evaṁ nissaṅgatāya rajjaṁ chaḍḍetvā nikkhamantassa nekkhammapāramitā paramatthapāramī nāma jātā.",
  "atk-s0510a0:681_1": "Tathā vidhurapaṇḍitakāle,",
  "atk-s0510a0:681_2": "mahāgovindapaṇḍitakāle,",
  "atk-s0510a0:681_3": "kuddālapaṇḍitakāle,",
  "atk-s0510a0:681_4": "arakapaṇḍitakāle,",
  "atk-s0510a0:681_5": "bodhiparibbājakakāle,",
  "atk-s0510a0:681_6": "mahosadhapaṇḍitakāleti paññāpāramitāya pūritattabhāvānaṁ parimāṇaṁ nāma natthi.",
  "atk-s0510a0:681_7": "Ekantena panassa sattubhastajātake senakapaṇḍitakāle –",
  "atk-s0510a0:682_0": "“Paññāya vicinantohaṁ, brāhmaṇaṁ mocayiṁ dukhā;",
  "atk-s0510a0:683_0": "Paññāya me samo natthi, esā me paññāpāramī”ti. –",
  "atk-s0510a0:684_0": "Antobhastagataṁ sappaṁ dassentassa paññāpāramitā paramatthapāramī nāma jātā.",
  "atk-s0510a0:684_1": "Tathā vīriyapāramitādīnampi pūritattabhāvānaṁ parimāṇaṁ nāma natthi.",
  "atk-s0510a0:684_2": "Ekantena panassa mahājanakajātake –",
  "atk-s0510a0:685_0": "“Atīradassī jalamajjhe, hatā sabbeva mānusā;",
  "atk-s0510a0:686_0": "Cittassa aññathā natthi, esā me vīriyapāramī”ti. –",
  "atk-s0510a0:687_0": "Evaṁ mahāsamuddaṁ tarantassa vīriyapāramitā paramatthapāramī nāma jātā. Khantivādijātake –",
  "atk-s0510a0:688_0": "“Acetanaṁva koṭṭente, tiṇhena pharasunā mamaṁ;",
  "atk-s0510a0:689_0": "Kāsirāje na kuppāmi, esā me khantipāramī”ti. –",
  "atk-s0510a0:690_0": "Evaṁ acetanabhāvena viya mahādukkhaṁ adhivāsentassa khantipāramitā paramatthapāramī nāma jātā.",
  "atk-s0510a0:690_1": "Mahāsutasomajātake –",
  "atk-s0510a0:691_0": "“Saccavācaṁ anurakkhanto, cajitvā mama jīvitaṁ;",
  "atk-s0510a0:692_0": "Mocesiṁ ekasataṁ khattiye, esā me saccapāramī”ti. –",
  "atk-s0510a0:693_0": "Evaṁ jīvitaṁ cajitvā saccamanurakkhantassa saccapāramitā paramatthapāramī nāma jātā.",
  "atk-s0510a0:693_1": "Mūgapakkhajātake –",
  "atk-s0510a0:694_0": "“Mātāpitā na me dessā, napi dessaṁ mahāyasaṁ;",
  "atk-s0510a0:695_0": "Sabbaññutaṁ piyaṁ mayhaṁ, tasmā vatamadhiṭṭhahi”nti. –",
  "atk-s0510a0:696_0": "Evaṁ jīvitampi cajitvā vataṁ adhiṭṭhahantassa adhiṭṭhānapāramitā paramatthapāramī nāma jātā.",
  "atk-s0510a0:696_1": "Suvaṇṇasāmajātake –",
  "atk-s0510a0:697_0": "“Na maṁ koci uttasati, napihaṁ bhāyāmi kassaci;",
  "atk-s0510a0:698_0": "Mettābalenupatthaddho, ramāmi pavane tadā”ti. –",
  "atk-s0510a0:699_0": "Evaṁ jīvitampi anoloketvā mettāyantassa mettāpāramitā paramatthapāramī nāma jātā. Lomahaṁsajātake –",
  "atk-s0510a0:700_0": "“Susāne seyyaṁ kappemi, chavaṭṭhikaṁ upanidhāyahaṁ;",
  "atk-s0510a0:701_0": "Gāmaṇḍalā upāgantvā, rūpaṁ dassentinappaka”nti. –",
  "atk-s0510a0:702_0": "Evaṁ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṁ uppādentesupi upekkhaṁ anativattentassa",
  "atk-s0510a0:702_1": "upekkhāpāramitā paramatthapāramī nāma jātā.",
  "atk-s0510a0:702_2": "Ayamettha saṅkhepo.",
  "atk-s0510a0:702_3": "Vitthārato panesa attho cariyāpiṭakato gahetabboti.",
  "atk-s0510a0:702_4": "Evaṁ pāramiyo pūretvā vessantarattabhāve ṭhito –",
  "atk-s0510a0:703_0": "“Acetanāyaṁ pathavī, aviññāya sukhaṁ dukhaṁ;",
  "atk-s0510a0:704_0": "Sāpi dānabalā mayhaṁ, sattakkhattuṁ pakampathā”ti. –",
  "atk-s0510a0:705_0": "Evaṁ mahāpathavikampanādīni mahāpuññāni karitvā āyupariyosāne tato cuto tusitabhavane nibbatti.",
  "atk-s0510a0:705_1": "Iti dīpaṅkarapādamūlato paṭṭhāya yāva ayaṁ tusitapure nibbatti,",
  "atk-s0510a0:705_2": "ettakaṁ ṭhānaṁ dūrenidānaṁ nāmāti veditabbaṁ.",
  "atk-s0510a0:706_0": "Dūrenidānakathā niṭṭhitā.",
  "atk-s0510a0:707_0": "2. Avidūrenidānakathā",
  "atk-s0510a0:708_0": "Tusitapure vasanteyeva pana bodhisatte buddhakolāhalaṁ nāma udapādi.",
  "atk-s0510a0:708_1": "Lokasmiñhi tīṇi kolāhalāni mahantāni uppajjanti kappakolāhalaṁ,",
  "atk-s0510a0:708_2": "buddhakolāhalaṁ,",
  "atk-s0510a0:708_3": "cakkavattikolāhalanti.",
  "atk-s0510a0:708_4": "Tattha “vassasatasahassaccayena kappuṭṭhānaṁ bhavissatī”ti lokabyūhā nāma kāmāvacaradevā muttasirā vikiṇṇakesā",
  "atk-s0510a0:708_5": "rudamukhā assūni hatthehi puñchamānā rattavatthanivatthā ativiya virūpavesadhārino hutvā manussapathe",
  "atk-s0510a0:708_6": "vicarantā evaṁ ārocenti – “mārisā,",
  "atk-s0510a0:708_7": "ito vassasatasahassaccayena kappuṭṭhānaṁ bhavissati,",
  "atk-s0510a0:708_8": "ayaṁ loko vinassissati,",
  "atk-s0510a0:708_9": "mahāsamuddopi sussissati,",
  "atk-s0510a0:708_10": "ayañca mahāpathavī sineru ca pabbatarājā uḍḍayhissanti vinassissanti,",
  "atk-s0510a0:708_11": "yāva brahmalokā lokavināso bhavissati,",
  "atk-s0510a0:708_12": "mettaṁ mārisā, bhāvetha, karuṇaṁ, muditaṁ,",
  "atk-s0510a0:708_13": "upekkhaṁ mārisā, bhāvetha,",
  "atk-s0510a0:708_14": "mātaraṁ upaṭṭhahatha,",
  "atk-s0510a0:708_15": "pitaraṁ upaṭṭhahatha,",
  "atk-s0510a0:708_16": "kule jeṭṭhāpacāyino hothā”ti.",
  "atk-s0510a0:708_17": "Idaṁ kappakolāhalaṁ nāma.",
  "atk-s0510a0:708_18": "“Vassasahassaccayena pana sabbuññubuddho loke uppajjissatī”ti lokapāladevatā “ito, mārisā,",
  "atk-s0510a0:708_19": "vassasahassaccayena sabbaññubuddho loke uppajjissatī”ti ugghosentiyo āhiṇḍanti.",
  "atk-s0510a0:708_20": "Idaṁ buddhakolāhalaṁ nāma.",
  "atk-s0510a0:708_21": "“Vassasatassaccayena cakkavattirājā uppajjissatī”ti devatāyo “ito mārisā vassasataccayena cakkavattirājā loke uppajjissatī”ti ugghosentiyo āhiṇḍanti.",
  "atk-s0510a0:708_22": "Idaṁ cakkavattikolāhalaṁ nāma.",
  "atk-s0510a0:708_23": "Imāni tīṇi kolāhalāni mahantāni honti.",
  "atk-s0510a0:709_0": "Tesu buddhakolāhalasaddaṁ sutvā sakaladasasahassacakkavāḷadevatā ekato sannipatitvā “asuko nāma satto",
  "atk-s0510a0:709_1": "buddho bhavissatī”ti ñatvā taṁ upasaṅkamitvā āyācanti.",
  "atk-s0510a0:709_2": "Āyācamānā ca pubbanimittesu uppannesu āyācanti.",
  "atk-s0510a0:709_3": "Tadā pana sabbāpi tā ekekacakkavāḷe cātumahārājasakkasuyāmasantusitasunimmitavasavattimahābrahmehi saddhiṁ",
  "atk-s0510a0:709_4": "ekacakkavāḷe sannipatitvā tusitabhavane bodhisattassa santikaṁ gantvā “mārisa,",
  "atk-s0510a0:709_5": "tumhehi dasa pāramiyo pūrentehi na sakkasampattiṁ,",
  "atk-s0510a0:709_6": "na mārabrahmacakkavattisampattiṁ patthentehi pūritā,",
  "atk-s0510a0:709_7": "lokanittharaṇatthāya pana sabbaññutaṁ patthentehi pūritā,",
  "atk-s0510a0:709_8": "so vo dāni kālo, mārisa,",
  "atk-s0510a0:709_9": "buddhattāya, samayo, mārisa,",
  "atk-s0510a0:709_10": "buddhattāyā”ti yāciṁsu.",
  "atk-s0510a0:710_0": "Atha mahāsatto devatānaṁ paṭiññaṁ adatvāva kāladīpadesakulajanettiāyuparicchedavasena pañcamahāvilokanaṁ nāma vilokesi.",
  "atk-s0510a0:710_1": "Tattha “kālo nu kho,",
  "atk-s0510a0:710_2": "akālo nu kho”ti paṭhamaṁ kālaṁ vilokesi.",
  "atk-s0510a0:710_3": "Tattha vassasatasahassato uddhaṁ vaḍḍhitaāyukālo kālo nāma na hoti. Kasmā?",
  "atk-s0510a0:710_4": "Tadā hi sattānaṁ jātijarāmaraṇāni na paññāyanti.",
  "atk-s0510a0:710_5": "Buddhānañca dhammadesanā tilakkhaṇamuttā nāma natthi.",
  "atk-s0510a0:710_6": "Tesaṁ “aniccaṁ dukkhaṁ anattā”ti kathentānaṁ “kiṁ nāmetaṁ kathentī”ti neva sotabbaṁ na saddhātabbaṁ maññanti,",
  "atk-s0510a0:710_7": "tato abhisamayo na hoti,",
  "atk-s0510a0:710_8": "tasmiṁ asati aniyyānikaṁ sāsanaṁ hoti.",
  "atk-s0510a0:710_9": "Tasmā so akālo.",
  "atk-s0510a0:710_10": "Vassasatato ūnaāyukālopi kālo nāma na hoti. Kasmā?",
  "atk-s0510a0:710_11": "Tadā hi sattā ussannakilesā honti,",
  "atk-s0510a0:710_12": "ussannakilesānañca dinno ovādo ovādaṭṭhāne na tiṭṭhati,",
  "atk-s0510a0:710_13": "udake daṇḍarāji viya khippaṁ vigacchati.",
  "atk-s0510a0:710_14": "Tasmā sopi akālo.",
  "atk-s0510a0:710_15": "Vassasatasahassato pana paṭṭhāya heṭṭhā,",
  "atk-s0510a0:710_16": "vassasatato paṭṭhāya uddhaṁ āyukālo kālo nāma.",
  "atk-s0510a0:710_17": "Tadā ca vassasatāyukālo,",
  "atk-s0510a0:710_18": "atha mahāsatto “nibbattitabbakālo”ti kālaṁ passi.",
  "atk-s0510a0:711_0": "Tato dīpaṁ vilokento saparivāre cattāro dīpe oloketvā “tīsu dīpesu buddhā na nibbattanti,",
  "atk-s0510a0:711_1": "jambudīpeyeva nibbattantī”ti dīpaṁ passi.",
  "atk-s0510a0:712_0": "Tato “jambudīpo nāma mahā,",
  "atk-s0510a0:712_1": "dasayojanasahassaparimāṇo,",
  "atk-s0510a0:712_2": "katarasmiṁ nu kho padese buddhā nibbattantī”ti okāsaṁ vilokento majjhimadesaṁ passi.",
  "atk-s0510a0:712_3": "Majjhimadeso nāma “puratthimāya disāya gajaṅgalaṁ nāma nigamo,",
  "atk-s0510a0:712_4": "tassa parena mahāsālā,",
  "atk-s0510a0:712_5": "tato parā paccantimā janapadā,",
  "atk-s0510a0:712_6": "orato majjhe.",
  "atk-s0510a0:712_7": "Puratthimadakkhiṇāya disāya sallavatī nāma nadī,",
  "atk-s0510a0:712_8": "tato parā paccantimā janapadā,",
  "atk-s0510a0:712_9": "orato majjhe.",
  "atk-s0510a0:712_10": "Dakkhiṇāya disāya setakaṇṇikaṁ nāma nigamo,",
  "atk-s0510a0:712_11": "tato parā paccantimā janapadā,",
  "atk-s0510a0:712_12": "orato majjhe.",
  "atk-s0510a0:712_13": "Pacchimāya disāya thūṇaṁ nāma brāhmaṇagāmo,",
  "atk-s0510a0:712_14": "tato parā paccantimā janapadā,",
  "atk-s0510a0:712_15": "orato majjhe.",
  "atk-s0510a0:712_16": "Uttarāya disāya usīraddhajo nāma pabbato,",
  "atk-s0510a0:712_17": "tato parā paccantimā janapadā,",
  "atk-s0510a0:712_18": "orato majjhe”ti evaṁ vinaye vutto padeso.",
  "atk-s0510a0:712_19": "So āyāmato tīṇi yojanasatāni,",
  "atk-s0510a0:712_20": "vitthārato aḍḍhateyyāni,",
  "atk-s0510a0:712_21": "parikkhepato nava yojanasatānīti etasmiṁ padese buddhā,",
  "atk-s0510a0:712_22": "paccekabuddhā,",
  "atk-s0510a0:712_23": "aggasāvakā,",
  "atk-s0510a0:712_24": "asīti mahāsāvakā,",
  "atk-s0510a0:712_25": "cakkavattirājāno,",
  "atk-s0510a0:712_26": "aññe ca mahesakkhā khattiyabrāhmaṇagahapatimahāsālā uppajjanti.",
  "atk-s0510a0:712_27": "Idañcettha kapilavatthu nāma nagaraṁ,",
  "atk-s0510a0:712_28": "tattha mayā nibbattitabbanti niṭṭhaṁ agamāsi.",
  "atk-s0510a0:713_0": "Tato kulaṁ vilokento “buddhā nāma vessakule vā suddakule vā na nibbattanti.",
  "atk-s0510a0:713_1": "Lokasammate pana khattiyakule vā brāhmaṇakule vāti dvīsuyeva kulesu nibbattanti.",
  "atk-s0510a0:713_2": "Idāni ca khattiyakulaṁ lokasammataṁ,",
  "atk-s0510a0:713_3": "tattha nibbattissāmi.",
  "atk-s0510a0:713_4": "Suddhodano nāma rājā me pitā bhavissatī”ti kulaṁ passi.",
  "atk-s0510a0:714_0": "Tato mātaraṁ vilokento “buddhamātā nāma lolā surādhuttā na hoti,",
  "atk-s0510a0:714_1": "kappasatasahassaṁ pana pūritapāramī jātito paṭṭhāya akhaṇḍapañcasīlāyeva hoti.",
  "atk-s0510a0:714_2": "Ayañca mahāmāyā nāma devī edisī,",
  "atk-s0510a0:714_3": "ayaṁ me mātā bhavissati.",
  "atk-s0510a0:714_4": "Kittakaṁ panassā āyūti dasannaṁ māsānaṁ upari satta divasānī”ti passi.",
  "atk-s0510a0:715_0": "Iti imaṁ pañcamahāvilokanaṁ viloketvā “kālo me, mārisā,",
  "atk-s0510a0:715_1": "buddhabhāvāyā”ti devatānaṁ saṅgahaṁ karonto paṭiññaṁ datvā “gacchatha,",
  "atk-s0510a0:715_2": "tumhe”ti tā devatā uyyojetvā tusitadevatāhi parivuto tusitapure nandanavanaṁ pāvisi.",
  "atk-s0510a0:715_3": "Sabbadevalokesu hi nandanavanaṁ atthiyeva.",
  "atk-s0510a0:715_4": "Tattha naṁ devatā “ito cuto sugatiṁ gaccha,",
  "atk-s0510a0:715_5": "ito cuto sugatiṁ gacchā”ti pubbe katakusalakammokāsaṁ sārayamānā vicaranti.",
  "atk-s0510a0:715_6": "So evaṁ devatāhi kusalaṁ sārayamānāhi parivuto tattha vicarantoyeva cavitvā mahāmāyāya deviyā kucchismiṁ paṭisandhiṁ gaṇhi.",
  "atk-s0510a0:716_0": "Tassa āvibhāvatthaṁ ayaṁ anupubbikathā –",
  "atk-s0510a0:716_1": "tadā kira kapilavatthunagare āsāḷhinakkhattaṁ saṅghuṭṭhaṁ ahosi,",
  "atk-s0510a0:716_2": "mahājano nakkhattaṁ kīḷati.",
  "atk-s0510a0:716_3": "Mahāmāyāpi devī pure puṇṇamāya sattamadivasato paṭṭhāya vigatasurāpānaṁ mālāgandhavibhūtisampannaṁ nakkhattakīḷaṁ",
  "atk-s0510a0:716_4": "anubhavamānā sattame divase pātova uṭṭhāya gandhodakena nhāyitvā cattāri satasahassāni vissajjetvā mahādānaṁ",
  "atk-s0510a0:716_5": "datvā sabbālaṅkāravibhūsitā varabhojanaṁ bhuñjitvā uposathaṅgāni adhiṭṭhāya alaṅkatapaṭiyattaṁ sirigabbhaṁ",
  "atk-s0510a0:716_6": "pavisitvā sirisayane nipannā niddaṁ okkamamānā imaṁ supinaṁ addasa –",
  "atk-s0510a0:716_7": "cattāro kira naṁ mahārājāno sayaneneva saddhiṁ ukkhipitvā himavantaṁ netvā saṭṭhiyojanike manosilātale",
  "atk-s0510a0:716_8": "sattayojanikassa mahāsālarukkhassa heṭṭhā ṭhapetvā ekamantaṁ aṭṭhaṁsu.",
  "atk-s0510a0:716_9": "Atha nesaṁ deviyo āgantvā deviṁ anotattadahaṁ netvā manussamalaharaṇatthaṁ nhāpetvā dibbavatthaṁ nivāsāpetvā",
  "atk-s0510a0:716_10": "gandhehi vilimpāpetvā dibbapupphāni piḷandhāpetvā tato avidūre eko rajatapabbato atthi,",
  "atk-s0510a0:716_11": "tassa anto kanakavimānaṁ atthi,",
  "atk-s0510a0:716_12": "tattha pācīnasīsakaṁ dibbasayanaṁ paññāpetvā nipajjāpesuṁ.",
  "atk-s0510a0:716_13": "Atha bodhisatto setavaravāraṇo hutvā tato avidūre eko suvaṇṇapabbato atthi,",
  "atk-s0510a0:716_14": "tattha vicaritvā tato oruyha rajatapabbataṁ abhiruhitvā uttaradisato āgamma rajatadāmavaṇṇāya soṇḍāya",
  "atk-s0510a0:716_15": "setapadumaṁ gahetvā koñcanādaṁ naditvā kanakavimānaṁ pavisitvā mātusayanaṁ tikkhattuṁ padakkhiṇaṁ katvā",
  "atk-s0510a0:716_16": "dakkhiṇapassaṁ phāletvā kucchiṁ paviṭṭhasadiso ahosīti.",
  "atk-s0510a0:716_17": "Evaṁ uttarāsāḷhanakkhattena paṭisandhiṁ gaṇhi.",
  "atk-s0510a0:717_0": "Punadivase pabuddhā devī taṁ supinaṁ rañño ārocesi.",
  "atk-s0510a0:717_1": "Rājā catusaṭṭhimatte brāhmaṇapāmokkhe pakkosāpetvā gomayaharitūpalittāya lājādīhi katamaṅgalasakkārāya",
  "atk-s0510a0:717_2": "bhūmiyā mahārahāni āsanāni paññāpetvā tattha nisinnānaṁ brāhmaṇānaṁ sappimadhusakkharābhisaṅkhatassa",
  "atk-s0510a0:717_3": "varapāyāsassa suvaṇṇarajatapātiyo pūretvā suvaṇṇarajatapātīhiyeva paṭikujjitvā adāsi,",
  "atk-s0510a0:717_4": "aññehi ca ahatavatthakapilagāvidānādīhi te santappesi.",
  "atk-s0510a0:717_5": "Atha nesaṁ sabbakāmehi santappitānaṁ brāhmaṇānaṁ supinaṁ ārocāpetvā “kiṁ bhavissatī”ti pucchi.",
  "atk-s0510a0:717_6": "Brāhmaṇā āhaṁsu –",
  "atk-s0510a0:717_7": "“mā cintayi, mahārāja,",
  "atk-s0510a0:717_8": "deviyā te kucchimhi gabbho patiṭṭhito,",
  "atk-s0510a0:717_9": "so ca kho purisagabbho,",
  "atk-s0510a0:717_10": "na itthigabbho,",
  "atk-s0510a0:717_11": "putto te bhavissati,",
  "atk-s0510a0:717_12": "so sace agāraṁ ajjhāvasissati,",
  "atk-s0510a0:717_13": "rājā bhavissati cakkavattī.",
  "atk-s0510a0:717_14": "Sace agārā nikkhamma pabbajissati,",
  "atk-s0510a0:717_15": "buddho bhavissati loke vivaṭacchado”ti.",
  "atk-s0510a0:718_0": "Bodhisattassa pana mātukucchimhi paṭisandhiggahaṇakkhaṇeyeva ekappahāreneva sakaladasasahassī lokadhātu saṅkampi sampakampi sampavedhi.",
  "atk-s0510a0:718_1": "Dvattiṁsa pubbanimittāni pāturahesuṁ –",
  "atk-s0510a0:718_2": "dasasu cakkavāḷasahassesu appamāṇo obhāso phari.",
  "atk-s0510a0:718_3": "Tassa taṁ siriṁ daṭṭhukāmā viya andhā cakkhūni paṭilabhiṁsu,",
  "atk-s0510a0:718_4": "badhirā saddaṁ suṇiṁsu,",
  "atk-s0510a0:718_5": "mūgā samālapiṁsu,",
  "atk-s0510a0:718_6": "khujjā ujugattā ahesuṁ,",
  "atk-s0510a0:718_7": "paṅgulā padasā gamanaṁ paṭilabhiṁsu,",
  "atk-s0510a0:718_8": "bandhanagatā sabbasattā andubandhanādīhi mucciṁsu,",
  "atk-s0510a0:718_9": "sabbanirayesu aggī nibbāyiṁsu,",
  "atk-s0510a0:718_10": "pettivisayesu khuppipāsā vūpasamiṁsu,",
  "atk-s0510a0:718_11": "tiracchānānaṁ bhayaṁ nāhosi,",
  "atk-s0510a0:718_12": "sabbasattānaṁ rogo vūpasami,",
  "atk-s0510a0:718_13": "sabbasattā piyaṁvadā ahesuṁ,",
  "atk-s0510a0:718_14": "madhurenākārena assā hasiṁsu,",
  "atk-s0510a0:718_15": "vāraṇā gajjiṁsu,",
  "atk-s0510a0:718_16": "sabbatūriyāni sakaṁ sakaṁ ninnādaṁ muñciṁsu,",
  "atk-s0510a0:718_17": "aghaṭṭitāniyeva manussānaṁ hatthūpagādīni ābharaṇāni viraviṁsu,",
  "atk-s0510a0:718_18": "sabbā disā vippasannā ahesuṁ,",
  "atk-s0510a0:718_19": "sattānaṁ sukhaṁ uppādayamāno mudusītalo vāto vāyi,",
  "atk-s0510a0:718_20": "akālamegho vassi,",
  "atk-s0510a0:718_21": "pathavitopi udakaṁ ubbhijjitvā vissandi,",
  "atk-s0510a0:718_22": "pakkhino ākāsagamanaṁ vijahiṁsu,",
  "atk-s0510a0:718_23": "nadiyo asandamānā aṭṭhaṁsu,",
  "atk-s0510a0:718_24": "mahāsamuddo madhurodako ahosi,",
  "atk-s0510a0:718_25": "sabbatthakameva pañcavaṇṇehi padumehi sañchannatalo ahosi,",
  "atk-s0510a0:718_26": "thalajajalajādīni sabbapupphāni pupphiṁsu,",
  "atk-s0510a0:718_27": "rukkhānaṁ khandhesu khandhapadumāni,",
  "atk-s0510a0:718_28": "sākhāsu sākhāpadumāni,",
  "atk-s0510a0:718_29": "latāsu latāpadumāni pupphiṁsu,",
  "atk-s0510a0:718_30": "ghanasilātalāni bhinditvā uparūpari satapattāni hutvā daṇḍapadumāni nāma nikkhamiṁsu,",
  "atk-s0510a0:718_31": "ākāse olambakapadumāni nāma nibbattiṁsu,",
  "atk-s0510a0:718_32": "samantato pupphavassāni vassiṁsu.",
  "atk-s0510a0:718_33": "Ākāse dibbatūriyāni vajjiṁsu,",
  "atk-s0510a0:718_34": "sakaladasasahassī lokadhātu vaṭṭetvā vissaṭṭhamālāguḷo viya,",
  "atk-s0510a0:718_35": "uppīḷetvā baddhamālākalāpo viya,",
  "atk-s0510a0:718_36": "alaṅkatapaṭiyattamālāsanaṁ viya ca ekamālāmālinī vipphurantavāḷabījanī pupphadhūpagandhaparivāsitā paramasobhaggappattā ahosi.",
  "atk-s0510a0:719_0": "Evaṁ gahitapaṭisandhikassa bodhisattassa paṭisandhiggahaṇakālato paṭṭhāya bodhisattassa ceva bodhisattamātuyā",
  "atk-s0510a0:719_1": "ca upaddavanivāraṇatthaṁ khaggahatthā cattāro devaputtā ārakkhaṁ gaṇhiṁsu.",
  "atk-s0510a0:719_2": "Bodhisattassa mātuyā purisesu rāgacittaṁ nuppajji,",
  "atk-s0510a0:719_3": "lābhaggayasaggappattā ca ahosi sukhinī akilantakāyā.",
  "atk-s0510a0:719_4": "Bodhisattañca antokucchigataṁ vippasanne maṇiratane āvutapaṇḍusuttaṁ viya passati.",
  "atk-s0510a0:719_5": "Yasmā ca bodhisattena vasitakucchi nāma cetiyagabbhasadisā hoti,",
  "atk-s0510a0:719_6": "na sakkā aññena sattena āvasituṁ vā paribhuñjituṁ vā,",
  "atk-s0510a0:719_7": "tasmā bodhisattamātā sattāhajāte bodhisatte kālaṁ katvā tusitapure nibbatti.",
  "atk-s0510a0:719_8": "Yathā ca aññā itthiyo dasamāse appatvāpi atikkamitvāpi nisinnāpi nipannāpi vijāyanti,",
  "atk-s0510a0:719_9": "na evaṁ bodhisattamātā.",
  "atk-s0510a0:719_10": "Sā pana bodhisattaṁ dasamāse kucchinā pariharitvā ṭhitāva vijāyati.",
  "atk-s0510a0:719_11": "Ayaṁ bodhisattamātudhammatā.",
  "atk-s0510a0:720_0": "Mahāmāyāpi devī pattena telaṁ viya dasamāse kucchinā bodhisattaṁ pariharitvā paripuṇṇagabbhā ñātigharaṁ gantukāmā suddhodanamahārājassa ārocesi –",
  "atk-s0510a0:720_1": "“icchāmahaṁ, deva,",
  "atk-s0510a0:720_2": "kulasantakaṁ devadahanagaraṁ gantu”nti.",
  "atk-s0510a0:720_3": "Rājā “sādhū”ti sampaṭicchitvā kapilavatthuto yāva devadahanagarā maggaṁ samaṁ kāretvā kadalipuṇṇaghaṭadhajapaṭākādīhi",
  "atk-s0510a0:720_4": "alaṅkārehi alaṅkārāpetvā deviṁ sovaṇṇasivikāya nisīdāpetvā amaccasahassena ukkhipāpetvā mahantena parivārena pesesi.",
  "atk-s0510a0:720_5": "Dvinnaṁ pana nagarānaṁ antare ubhayanagaravāsīnampi lumbinīvanaṁ nāma maṅgalasālavanaṁ atthi.",
  "atk-s0510a0:720_6": "Tasmiṁ samaye mūlato paṭṭhāya yāva aggasākhā sabbaṁ ekapāliphullaṁ ahosi,",
  "atk-s0510a0:720_7": "sākhantarehi ceva pupphantarehi ca pañcavaṇṇā bhamaragaṇā nānappakārā ca sakuṇasaṅghā madhurassarena vikūjantā vicaranti.",
  "atk-s0510a0:720_8": "Sakalaṁ lumbinīvanaṁ cittalatāvanasadisaṁ,",
  "atk-s0510a0:720_9": "mahānubhāvassa rañño susajjitaāpānamaṇḍalaṁ viya ahosi.",
  "atk-s0510a0:720_10": "Deviyā taṁ disvā sālavane kīḷitukāmatā udapādi.",
  "atk-s0510a0:720_11": "Amaccā deviṁ gahetvā sālavanaṁ pavisiṁsu.",
  "atk-s0510a0:720_12": "Sā maṅgalasālamūlaṁ upagantvā sālasākhaṁ gaṇhitukāmā ahosi,",
  "atk-s0510a0:720_13": "sālasākhā suseditavettaggaṁ viya oṇamitvā deviyā hatthasamīpaṁ upagañchi.",
  "atk-s0510a0:720_14": "Sā hatthaṁ pasāretvā sākhaṁ aggahesi.",
  "atk-s0510a0:720_15": "Tāvadeva ca deviyā kammajavātā caliṁsu,",
  "atk-s0510a0:720_16": "athassā sāṇiṁ parikkhipāpetvā mahājano paṭikkami,",
  "atk-s0510a0:720_17": "sālasākhaṁ gahetvā tiṭṭhamānāya eva cassā gabbhavuṭṭhānaṁ ahosi.",
  "atk-s0510a0:720_18": "Taṅkhaṇaññeva cattāro visuddhacittā mahābrahmāno suvaṇṇajālaṁ ādāya sampattā.",
  "atk-s0510a0:720_19": "Te tena suvaṇṇajālena bodhisattaṁ sampaṭicchitvā mātu purato ṭhatvā “attamanā, devi, hohi,",
  "atk-s0510a0:720_20": "mahesakkho te putto uppanno”ti āhaṁsu.",
  "atk-s0510a0:721_0": "Yathā pana aññe sattā mātukucchito nikkhamantā paṭikūlena asucinā makkhitā nikkhamanti,",
  "atk-s0510a0:721_1": "na evaṁ bodhisatto.",
  "atk-s0510a0:721_2": "So pana dhammāsanato otaranto dhammakathiko viya,",
  "atk-s0510a0:721_3": "nisseṇito otaranto puriso viya ca dve hatthe dve ca pāde pasāretvā ṭhitakova mātukucchisambhavena kenaci",
  "atk-s0510a0:721_4": "asucinā amakkhito suddho visado kāsikavatthe nikkhittamaṇiratanaṁ viya jotento mātukucchito nikkhami.",
  "atk-s0510a0:721_5": "Evaṁ santepi bodhisattassa ca bodhisattamātuyā ca sakkāratthaṁ ākāsato dve udakadhārā nikkhamitvā bodhisattassa",
  "atk-s0510a0:721_6": "ca bodhisattamātuyā ca sarīre utuṁ gāhāpesuṁ.",
  "atk-s0510a0:722_0": "Atha naṁ suvaṇṇajālena paṭiggahetvā ṭhitānaṁ brahmānaṁ hatthato cattāro mahārājāno maṅgalasammatāya sukhasamphassāya ajinappaveṇiyā gaṇhiṁsu,",
  "atk-s0510a0:722_1": "tesaṁ hatthato manussā dukūlacumbaṭakena gaṇhiṁsu,",
  "atk-s0510a0:722_2": "manussānaṁ hatthato muccitvā pathaviyaṁ patiṭṭhāya puratthimadisaṁ olokesi,",
  "atk-s0510a0:722_3": "anekāni cakkavāḷasahassāni ekaṅgaṇāni ahesuṁ.",
  "atk-s0510a0:722_4": "Tattha devamanussā gandhamālādīhi pūjayamānā “mahāpurisa,",
  "atk-s0510a0:722_5": "idha tumhehi sadiso añño natthi,",
  "atk-s0510a0:722_6": "kutettha uttaritaro”ti āhaṁsu.",
  "atk-s0510a0:722_7": "Evaṁ catasso disā,",
  "atk-s0510a0:722_8": "catasso anudisā ca heṭṭhā,",
  "atk-s0510a0:722_9": "uparīti dasapi disā anuviloketvā attanā sadisaṁ kañci adisvā “ayaṁ uttarādisā”ti sattapadavītihārena agamāsi mahābrahmunā setacchattaṁ dhārayamānena,",
  "atk-s0510a0:722_10": "suyāmena vāḷabījaniṁ,",
  "atk-s0510a0:722_11": "aññāhi ca devatāhi sesarājakakudhabhaṇḍahatthāhi anugammamāno.",
  "atk-s0510a0:722_12": "Tato sattamapade ṭhito “aggohamasmi lokassā”tiādikaṁ āsabhiṁ vācaṁ nicchārento sīhanādaṁ nadi.",
  "atk-s0510a0:723_0": "Bodhisatto hi tīsu attabhāvesu mātukucchito nikkhantamattova vācaṁ nicchāresi mahosadhattabhāve,",
  "atk-s0510a0:723_1": "vessantarattabhāve,",
  "atk-s0510a0:723_2": "imasmiṁ attabhāve cāti.",
  "atk-s0510a0:723_3": "Mahosadhattabhāve kirassa mātukucchito nikkhamantasseva sakko devarājā āgantvā candanasāraṁ hatthe ṭhapetvā gato.",
  "atk-s0510a0:723_4": "So taṁ muṭṭhiyaṁ katvāva nikkhanto.",
  "atk-s0510a0:723_5": "Atha naṁ mātā “tāta,",
  "atk-s0510a0:723_6": "kiṁ gahetvā āgatosī”ti pucchi. “Osadhaṁ, ammā”ti.",
  "atk-s0510a0:723_7": "Iti osadhaṁ gahetvā āgatattā “osadhadārako”tvevassa nāmaṁ akaṁsu.",
  "atk-s0510a0:723_8": "Taṁ osadhaṁ gahetvā cāṭiyaṁ pakkhipiṁsu,",
  "atk-s0510a0:723_9": "āgatāgatānaṁ andhabadhirādīnaṁ tadeva sabbarogavūpasamāya bhesajjaṁ ahosi.",
  "atk-s0510a0:723_10": "Tato “mahantaṁ idaṁ osadhaṁ,",
  "atk-s0510a0:723_11": "mahantaṁ idaṁ osadha”nti uppannavacanaṁ upādāya “mahosadho”tvevassa nāmaṁ jātaṁ.",
  "atk-s0510a0:723_12": "Vessantarattabhāve pana mātukucchito nikkhamanto dakkhiṇahatthaṁ pasāretvāva “atthi nu kho, amma,",
  "atk-s0510a0:723_13": "kiñci gehasmiṁ,",
  "atk-s0510a0:723_14": "dānaṁ dassāmī”ti vadanto nikkhami.",
  "atk-s0510a0:723_15": "Athassa mātā “sadhane kule nibbattosi,",
  "atk-s0510a0:723_16": "tātā”ti puttassa hatthaṁ attano hatthatale katvā sahassatthavikaṁ ṭhapāpesi.",
  "atk-s0510a0:723_17": "Imasmiṁ pana attabhāve imaṁ sīhanādaṁ nadīti evaṁ bodhisatto tīsu attabhāvesu mātukucchito nikkhantamattova vācaṁ nicchāresi.",
  "atk-s0510a0:723_18": "Yathā ca paṭisandhiggahaṇakkhaṇe tathā jātikkhaṇepissa dvattiṁsa pubbanimittāni pāturahesuṁ.",
  "atk-s0510a0:723_19": "Yasmiṁ pana samaye amhākaṁ bodhisatto lumbinīvane jāto,",
  "atk-s0510a0:723_20": "tasmiṁyeva samaye rāhulamātādevī,",
  "atk-s0510a0:723_21": "ānandatthero,channo amacco,",
  "atk-s0510a0:723_22": "kāḷudāyī amacco,",
  "atk-s0510a0:723_23": "kaṇḍako assarājā,",
  "atk-s0510a0:723_24": "mahābodhirukkho,",
  "atk-s0510a0:723_25": "catasso nidhikumbhiyo ca jātā.",
  "atk-s0510a0:723_26": "Tattha ekā nidhikumbhī gāvutappamāṇā,",
  "atk-s0510a0:723_27": "ekā aḍḍhayojanappamāṇā,",
  "atk-s0510a0:723_28": "ekā tigāvutappamāṇā,",
  "atk-s0510a0:723_29": "ekā yojanappamāṇā.",
  "atk-s0510a0:723_30": "Gambhīrato pathavīpariyantā eva ahosīti.",
  "atk-s0510a0:723_31": "Ime satta sahajātā nāma.",
  "atk-s0510a0:724_0": "Ubhayanagaravāsino bodhisattaṁ gahetvā kapilavatthunagarameva agamaṁsu.",
  "atk-s0510a0:724_1": "Taṁ divasaṁyeva ca “kapilavatthunagare suddhodanamahārājassa putto jāto,",
  "atk-s0510a0:724_2": "ayaṁ kumāro bodhimūle nisīditvā buddho bhavissatī”ti tāvatiṁsabhavane haṭṭhatuṭṭhā devasaṅghā celukkhepādīni pavattentā kīḷiṁsu.",
  "atk-s0510a0:724_3": "Tasmiṁ samaye suddhodanamahārājassa kulūpako aṭṭhasamāpattilābhī kāladevalo nāma tāpaso bhattakiccaṁ",
  "atk-s0510a0:724_4": "katvā divāvihāratthāya tāvatiṁsabhavanaṁ gantvā tattha divāvihāraṁ nisinno tā devatā tathā kīḷamānā disvā",
  "atk-s0510a0:724_5": "“kiṁ kāraṇā tumhe evaṁ tuṭṭhamānasā kīḷatha,",
  "atk-s0510a0:724_6": "mayhampetaṁ kāraṇaṁ kathethā”ti pucchi.",
  "atk-s0510a0:724_7": "Devatā āhaṁsu – “mārisa,",
  "atk-s0510a0:724_8": "suddhodanamahārājassa putto jāto,",
  "atk-s0510a0:724_9": "so bodhimaṇḍe nisīditvā buddho hutvā dhammacakkaṁ pavattessati,",
  "atk-s0510a0:724_10": "‘tassa anantaṁ buddhalīḷaṁ daṭṭhuṁ,",
  "atk-s0510a0:724_11": "dhammañca sotuṁ lacchāmā’ti iminā kāraṇena tuṭṭhāmhā”ti.",
  "atk-s0510a0:724_12": "Tāpaso tāsaṁ vacanaṁ sutvā khippaṁ devalokato oruyha rājanivesanaṁ pavisitvā paññattāsane nisinno “putto kira te, mahārāja, jāto,",
  "atk-s0510a0:724_13": "passissāmi na”nti āha.",
  "atk-s0510a0:724_14": "Rājā alaṅkatapaṭiyattaṁ kumāraṁ āharāpetvā tāpasaṁ vandāpetuṁ abhihari.",
  "atk-s0510a0:724_15": "Bodhisattassa pādā parivattitvā tāpasassa jaṭāsu patiṭṭhahiṁsu.",
  "atk-s0510a0:724_16": "Bodhisattassa hi tenattabhāvena vanditabbayuttako nāma añño natthi.",
  "atk-s0510a0:724_17": "Sace hi ajānantā bodhisattassa sīsaṁ tāpasassa pādamūle ṭhapeyyuṁ,",
  "atk-s0510a0:724_18": "sattadhā tassa muddhā phaleyya.",
  "atk-s0510a0:724_19": "Tāpaso “na me attānaṁ nāsetuṁ yutta”nti uṭṭhāyāsanā bodhisattassa añjaliṁ paggahesi.",
  "atk-s0510a0:724_20": "Rājā taṁ acchariyaṁ disvā attano puttaṁ vandi.",
  "atk-s0510a0:725_0": "Tāpaso atīte cattālīsa kappe,",
  "atk-s0510a0:725_1": "anāgate cattālīsāti asīti kappe anussarati.",
  "atk-s0510a0:725_2": "Bodhisattassa lakkhaṇasampattiṁ disvā “bhavissati nu kho buddho,",
  "atk-s0510a0:725_3": "udāhu no”ti āvajjetvā upadhārento “nissaṁsayena buddho bhavissatī”ti ñatvā “acchariyapuriso aya”nti sitaṁ akāsi.",
  "atk-s0510a0:725_4": "Tato “ahaṁ imaṁ acchariyapurisaṁ buddhabhūtaṁ daṭṭhuṁ labhissāmi nu kho,",
  "atk-s0510a0:725_5": "no”ti upadhārento “na labhissāmi,",
  "atk-s0510a0:725_6": "antarāyeva kālaṁ katvā buddhasatenapi buddhasahassenapi gantvā bodhetuṁ asakkuṇeyye arūpabhave nibbattissāmī”ti",
  "atk-s0510a0:725_7": "disvā “evarūpaṁ nāma acchariyapurisaṁ buddhabhūtaṁ daṭṭhuṁ na labhissāmi,",
  "atk-s0510a0:725_8": "mahatī vata me jāni bhavissatī”ti parodi.",
  "atk-s0510a0:726_0": "Manussā disvā “amhākaṁ ayyo idāneva hasitvā puna paroditvā patiṭṭhito,",
  "atk-s0510a0:726_1": "kiṁ nu kho, bhante,",
  "atk-s0510a0:726_2": "amhākaṁ ayyaputtassa koci antarāyo bhavissatī”ti taṁ pucchiṁsu.",
  "atk-s0510a0:726_3": "“Natthetassa antarāyo,",
  "atk-s0510a0:726_4": "nissaṁsayena buddho bhavissatī”ti.",
  "atk-s0510a0:726_5": "“Atha kasmā, bhante,",
  "atk-s0510a0:726_6": "paroditthā”ti?",
  "atk-s0510a0:726_7": "“Evarūpaṁ purisaṁ buddhabhūtaṁ daṭṭhuṁ na labhissāmi,",
  "atk-s0510a0:726_8": "‘mahatī vata me jāni bhavissatī’ti attānaṁ anusocanto rodāmī”ti āha.",
  "atk-s0510a0:726_9": "Tato so “kiṁ nu kho me ñātakesu koci ekaṁ buddhabhūtaṁ daṭṭhuṁ labhissatī”ti upadhārento attano bhāgineyyaṁ nālakadārakaṁ addasa.",
  "atk-s0510a0:726_10": "So bhaginiyā gehaṁ gantvā “kahaṁ te putto nālako”ti?",
  "atk-s0510a0:726_11": "“Atthi gehe, ayyā”ti.",
  "atk-s0510a0:726_12": "“Pakkosāhi na”nti pakkosāpetvā attano santikaṁ āgataṁ kumāraṁ āha – “tāta,",
  "atk-s0510a0:726_13": "suddhodanamahārājassa kule putto jāto,",
  "atk-s0510a0:726_14": "buddhaṅkuro eso,",
  "atk-s0510a0:726_15": "pañcatiṁsa vassāni atikkamitvā buddho bhavissati,",
  "atk-s0510a0:726_16": "tvaṁ etaṁ daṭṭhuṁ labhissasi,",
  "atk-s0510a0:726_17": "ajjeva pabbajāhī”ti.",
  "atk-s0510a0:726_18": "Sattāsītikoṭidhane kule nibbattadārakopi “na maṁ mātulo anatthe niyojessatī”ti cintetvā tāvadeva antarāpaṇato",
  "atk-s0510a0:726_19": "kāsāyāni ceva mattikāpattañca āharāpetvā kesamassuṁ ohāretvā kāsāyāni vatthāni acchādetvā “yo loke uttamapuggalo,",
  "atk-s0510a0:726_20": "taṁ uddissa mayhaṁ pabbajjā”ti bodhisattābhimukhaṁ añjaliṁ paggayha pañcapatiṭṭhitena vanditvā pattaṁ",
  "atk-s0510a0:726_21": "thavikāya pakkhipitvā aṁsakūṭe olaggetvā himavantaṁ pavisitvā samaṇadhammaṁ akāsi.",
  "atk-s0510a0:726_22": "So paramābhisambodhippattaṁ tathāgataṁ upasaṅkamitvā nālakapaṭipadaṁ kathāpetvā puna himavantaṁ pavisitvā",
  "atk-s0510a0:726_23": "arahattaṁ patvā ukkaṭṭhapaṭipadaṁ paṭipanno satteva māse āyuṁ pāletvā ekaṁ suvaṇṇapabbataṁ nissāya ṭhitakova",
  "atk-s0510a0:726_24": "anupādisesāya nibbānadhātuyā parinibbāyi.",
  "atk-s0510a0:727_0": "Bodhisattampi kho pañcamadivase sīsaṁ nhāpetvā “nāmaggahaṇaṁ gaṇhissāmā”ti rājabhavanaṁ catujjātiyagandhehi",
  "atk-s0510a0:727_1": "vilimpetvā lājapañcamakāni pupphāni vikiritvā asambhinnapāyāsaṁ sampādetvā tiṇṇaṁ vedānaṁ pāraṅgate aṭṭhasataṁ",
  "atk-s0510a0:727_2": "brāhmaṇe nimantetvā rājabhavane nisīdāpetvā subhojanaṁ bhojāpetvā mahāsakkāraṁ katvā “kiṁ nu kho bhavissatī”ti",
  "atk-s0510a0:727_3": "lakkhaṇāni pariggahāpesuṁ. Tesu –",
  "atk-s0510a0:728_0": "“Rāmo dhajo lakkhaṇo cāpi mantī, yañño subhojo suyāmo sudatto;",
  "atk-s0510a0:729_0": "Ete tadā aṭṭha ahesuṁ brāhmaṇā, chaḷaṅgavā mantaṁ viyākariṁsū”ti. –",
  "atk-s0510a0:730_0": "Ime aṭṭheva brāhmaṇā lakkhaṇapariggāhakā ahesuṁ.",
  "atk-s0510a0:730_1": "Paṭisandhiggahaṇadivase supinopi eteheva pariggahito.",
  "atk-s0510a0:730_2": "Tesu satta janā dve aṅguliyo ukkhipitvā dvidhā naṁ byākariṁsu –",
  "atk-s0510a0:730_3": "“imehi lakkhaṇehi samannāgato sace agāraṁ ajjhāvasissati,",
  "atk-s0510a0:730_4": "rājā bhavissati cakkavattī,",
  "atk-s0510a0:730_5": "sace pabbajissati,",
  "atk-s0510a0:730_6": "buddho bhavissatī”ti sabbaṁ cakkavattirañño sirivibhavaṁ ācikkhiṁsu.",
  "atk-s0510a0:730_7": "Tesaṁ pana sabbadaharo gottato koṇḍañño nāma māṇavo bodhisattassa varalakkhaṇasampattiṁ oloketvā “imassa agāramajjhe ṭhānakāraṇaṁ natthi,",
  "atk-s0510a0:730_8": "ekantenesa vivaṭacchado buddho bhavissatī”ti ekameva aṅguliṁ ukkhipitvā ekaṁsabyākaraṇaṁ byākāsi.",
  "atk-s0510a0:730_9": "Ayañhi katādhikāro pacchimabhavikasatto paññāya itare satta jane abhibhavitvā imehi lakkhaṇehi samannāgatassa",
  "atk-s0510a0:730_10": "bodhisattassa ekantabuddhabhāvasaṅkhātaṁ ekameva gahiṁ addasa,",
  "atk-s0510a0:730_11": "tasmā ekaṁ aṅguliṁ ukkhipitvā evaṁ byākāsi.",
  "atk-s0510a0:730_12": "Athassa nāmaṁ gaṇhantā sabbalokassa atthasiddhikarattā “siddhattho”ti nāmaṁ akaṁsu.",
  "atk-s0510a0:731_0": "Atha kho te brāhmaṇā attano attano gharāni gantvā putte āmantayiṁsu – “tātā,",
  "atk-s0510a0:731_1": "amhe mahallakā,",
  "atk-s0510a0:731_2": "suddhodanamahārājassa puttaṁ sabbaññutaṁ pattaṁ mayaṁ sambhāveyyāma vā no vā,",
  "atk-s0510a0:731_3": "tumhe tasmiṁ kumāre sabbaññutaṁ patte tassa sāsane pabbajeyyāthā”ti.",
  "atk-s0510a0:731_4": "Te sattapi janā yāvatāyukaṁ ṭhatvā yathākammaṁ gatā,",
  "atk-s0510a0:731_5": "koṇḍaññamāṇavoyeva pana arogo ahosi.",
  "atk-s0510a0:731_6": "So mahāsatte vuddhimanvāya mahābhinikkhamanaṁ nikkhamitvā pabbajitvā anakkamena uruvelaṁ gantvā “ramaṇīyo vata ayaṁ bhūmibhāgo,",
  "atk-s0510a0:731_7": "alaṁ vatidaṁ padhānatthikassa kulaputtassa padhānāyā”ti cittaṁ uppādetvā tattha vāsaṁ upagate “mahāpuriso",
  "atk-s0510a0:731_8": "pabbajito”ti sutvā tesaṁ brāhmaṇānaṁ putte upasaṅkamitvā evamāha –",
  "atk-s0510a0:731_9": "“siddhatthakumāro kira pabbajito,",
  "atk-s0510a0:731_10": "so nissaṁsayena buddho bhavissati.",
  "atk-s0510a0:731_11": "Sace tumhākaṁ pitaro arogā assu,",
  "atk-s0510a0:731_12": "ajja nikkhamitvā pabbajeyyuṁ.",
  "atk-s0510a0:731_13": "Sace tumhepi iccheyyātha, etha,",
  "atk-s0510a0:731_14": "mayaṁ taṁ mahāpurisaṁ anupabbajissāmā”ti.",
  "atk-s0510a0:731_15": "Te sabbe ekacchandā bhavituṁ nāsakkhiṁsu,",
  "atk-s0510a0:731_16": "tesu tayo janā na pabbajiṁsu,",
  "atk-s0510a0:731_17": "koṇḍaññabrāhmaṇaṁ jeṭṭhakaṁ katvā itare cattāro pabbajiṁsu.",
  "atk-s0510a0:731_18": "Te pañcapi janā pañcavaggiyattherā nāma jātā.",
  "atk-s0510a0:732_0": "Tadā pana suddhodanarājā –",
  "atk-s0510a0:732_1": "“kiṁ disvā mayhaṁ putto pabbajissatī”ti pucchi.",
  "atk-s0510a0:732_2": "“Cattāri pubbanimittānī”ti.",
  "atk-s0510a0:732_3": "“Katarañca katarañcā”ti?",
  "atk-s0510a0:732_4": "“Jarājiṇṇaṁ,",
  "atk-s0510a0:732_5": "byādhitaṁ, mataṁ,",
  "atk-s0510a0:732_6": "pabbajita”nti.",
  "atk-s0510a0:732_7": "Rājā “ito paṭṭhāya evarūpānaṁ mama puttassa santikaṁ upasaṅkamituṁ mā adattha,",
  "atk-s0510a0:732_8": "mayhaṁ puttassa buddhabhāvena kammaṁ natthi,",
  "atk-s0510a0:732_9": "ahaṁ mama puttaṁ dvisahassadīpaparivārānaṁ,",
  "atk-s0510a0:732_10": "catunnaṁ mahādīpānaṁ,",
  "atk-s0510a0:732_11": "issariyādhipaccaṁ cakkavattirajjaṁ karontaṁ chattiṁsayojanaparimaṇḍalāya parisāya parivutaṁ gaganatale vicaramānaṁ passitukāmo”ti.",
  "atk-s0510a0:732_12": "Evañca pana vatvā imesaṁ catuppakārānaṁ nimittānaṁ kumārassa cakkhupathe āgamananivāraṇatthaṁ catūsu disāsu gāvute gāvute ārakkhaṁ ṭhapesi.",
  "atk-s0510a0:732_13": "Taṁ divasañca maṅgalaṭṭhāne sannipatitesu asītiyā ñātikulasahassesu ekameko ekamekaṁ puttaṁ paṭijāni –",
  "atk-s0510a0:732_14": "“ayaṁ buddho vā hotu rājā vā,",
  "atk-s0510a0:732_15": "mayaṁ ekametaṁ puttaṁ dassāma.",
  "atk-s0510a0:732_16": "Sacepi buddho bhavissati,",
  "atk-s0510a0:732_17": "khattiyasamaṇagaṇeheva parivārito vicarissati.",
  "atk-s0510a0:732_18": "Sacepi rājā bhavissati,",
  "atk-s0510a0:732_19": "khattiyakumāreheva purakkhataparivārito vicarissatī”ti.",
  "atk-s0510a0:732_20": "Rājāpi bodhisattassa uttamarūpasampannā vigatasabbadosā dhātiyo paccupaṭṭhāpesi.",
  "atk-s0510a0:732_21": "Bodhisatto mahantena parivārena mahantena sirisobhaggena vaḍḍhati.",
  "atk-s0510a0:733_0": "Athekadivasaṁ rañño vappamaṅgalaṁ nāma ahosi.",
  "atk-s0510a0:733_1": "Taṁ divasaṁ sakalanagaraṁ devanagaraṁ viya alaṅkaronti,",
  "atk-s0510a0:733_2": "sabbe dāsakammakarādayo ahatavatthanivatthā gandhamālādipaṭimaṇḍitā rājakule sannipatanti,",
  "atk-s0510a0:733_3": "rañño kammante naṅgalasahassaṁ yojayanti,",
  "atk-s0510a0:733_4": "tasmiṁ pana divase ekenūnaaṭṭhasatanaṅgalāni saddhiṁ balibaddarasmiyottehi rajataparikkhatāni honti.",
  "atk-s0510a0:733_5": "Rañño ālambananaṅgalaṁ pana rattasuvaṇṇaparikkhataṁ hoti.",
  "atk-s0510a0:733_6": "Balibaddānaṁ siṅgarasmipatodāpi suvaṇṇaparikkhatāva honti.",
  "atk-s0510a0:733_7": "Rājā mahāparivārena nikkhamanto puttaṁ gahetvāva agamāsi.",
  "atk-s0510a0:733_8": "Kammantaṭṭhāne eko jamburukkho bahalapalāso sandacchāyo ahosi.",
  "atk-s0510a0:733_9": "Tassa heṭṭhā kumārassa sayanaṁ paññāpetvā upari suvaṇṇatārakakhacitavitānaṁ bandhāpetvā sāṇipākārena",
  "atk-s0510a0:733_10": "parikkhipāpetvā ārakkhaṁ ṭhapetvā rājā sabbālaṅkāraṁ alaṅkaritvā amaccagaṇaparivuto naṅgalakaraṇaṭṭhānaṁ agamāsi.",
  "atk-s0510a0:733_11": "Tattha rājā suvaṇṇanaṅgalaṁ gaṇhāti,",
  "atk-s0510a0:733_12": "amaccā ekenūnaaṭṭhasatarajatanaṅgalāni,",
  "atk-s0510a0:733_13": "kassakā sesanaṅgalāni.",
  "atk-s0510a0:733_14": "Te tāni gahetvā ito cito ca kasanti.",
  "atk-s0510a0:733_15": "Rājā pana orato vā pāraṁ gacchati,",
  "atk-s0510a0:733_16": "pārato vā oraṁ āgacchati.",
  "atk-s0510a0:734_0": "Etasmiṁ ṭhāne mahāsampatti ahosi.",
  "atk-s0510a0:734_1": "Bodhisattaṁ parivāretvā nisinnā dhātiyo “rañño sampattiṁ passāmā”ti antosāṇito bahi nikkhantā.",
  "atk-s0510a0:734_2": "Bodhisatto ito cito ca olokento kañci adisvāva vegena uṭṭhāya pallaṅkaṁ ābhujitvā ānāpāne pariggahetvā paṭhamajjhānaṁ nibbattesi.",
  "atk-s0510a0:734_3": "Dhātiyo khajjabhojjantare vicaramānā thokaṁ cirāyiṁsu.",
  "atk-s0510a0:734_4": "Sesarukkhānaṁ chāyā vītivattā,",
  "atk-s0510a0:734_5": "tassa pana jamburukkhassa chāyā parimaṇḍalā hutvā aṭṭhāsi.",
  "atk-s0510a0:734_6": "Dhātiyo “ayyaputto ekako”ti vegena sāṇiṁ ukkhipitvā anto pavisamānā bodhisattaṁ sayane pallaṅkena nisinnaṁ",
  "atk-s0510a0:734_7": "tañca pāṭihāriyaṁ disvā gantvā rañño ārocesuṁ – “deva,",
  "atk-s0510a0:734_8": "kumāro evaṁ nisinno,",
  "atk-s0510a0:734_9": "aññesaṁ rukkhānaṁ chāyā vītivattā,",
  "atk-s0510a0:734_10": "jamburukkhassa pana chāyā parimaṇḍalā ṭhitā”ti.",
  "atk-s0510a0:734_11": "Rājā vegenāgantvā pāṭihāriyaṁ disvā “ayaṁ te, tāta,",
  "atk-s0510a0:734_12": "dutiyavandanā”ti puttaṁ vandi.",
  "atk-s0510a0:735_0": "Atha anukkamena bodhisatto soḷasavassuddesiko jāto.",
  "atk-s0510a0:735_1": "Rājā bodhisattassa tiṇṇaṁ utūnaṁ anucchavike tayo pāsāde kāresi –",
  "atk-s0510a0:735_2": "ekaṁ navabhūmikaṁ,",
  "atk-s0510a0:735_3": "ekaṁ sattabhūmikaṁ,",
  "atk-s0510a0:735_4": "ekaṁ pañcabhūmikaṁ,",
  "atk-s0510a0:735_5": "cattālīsasahassā ca nāṭakitthiyo upaṭṭhāpesi.",
  "atk-s0510a0:735_6": "Bodhisatto devo viya accharāsaṅghaparivuto alaṅkatanāṭakitthīhi parivuto nippurisehi tūriyehi paricāriyamāno",
  "atk-s0510a0:735_7": "mahāsampattiṁ anubhavanto utuvārena tīsu pāsādesu vihāsi.",
  "atk-s0510a0:735_8": "Rāhulamātā panassa devī aggamahesī ahosi.",
  "atk-s0510a0:736_0": "Tassevaṁ mahāsampattiṁ anubhavantassa ekadivasaṁ ñātisaṅghassa abbhantare ayaṁ kathā udapādi –",
  "atk-s0510a0:736_1": "“siddhattho kīḷāpasutova vicarati,",
  "atk-s0510a0:736_2": "na kiñci sippaṁ sikkhati,",
  "atk-s0510a0:736_3": "saṅgāme paccupaṭṭhite kiṁ karissatī”ti?",
  "atk-s0510a0:736_4": "Rājā bodhisattaṁ pakkosāpetvā “tāta,",
  "atk-s0510a0:736_5": "tava ñātakā ‘siddhattho kiñci sippaṁ asikkhitvā kīḷāpasutova vicaratī’ti vadanti,",
  "atk-s0510a0:736_6": "ettha kiṁ sattu pattakāle maññasī”ti? “Deva,",
  "atk-s0510a0:736_7": "mama sippaṁ sikkhanakiccaṁ natthi,",
  "atk-s0510a0:736_8": "nagare mama sippadassanatthaṁ bheriṁ carāpetha ‘ito sattame divase ñātakānaṁ sippaṁ dassessāmī”’ti.",
  "atk-s0510a0:736_9": "Rājā tathā akāsi.",
  "atk-s0510a0:736_10": "Bodhisatto akkhaṇavedhivālavedhidhanuggahe sannipātāpetvā mahājanassa majjhe aññehi dhanuggahehi asādhāraṇaṁ ñātakānaṁ dvādasavidhaṁ sippaṁ dassesi.",
  "atk-s0510a0:736_11": "Taṁ sarabhaṅgajātake āgatanayeneva veditabbaṁ.",
  "atk-s0510a0:736_12": "Tadā tassa ñātisaṅgho nikkaṅkho ahosi.",
  "atk-s0510a0:737_0": "Athekadivasaṁ bodhisatto uyyānabhūmiṁ gantukāmo sārathiṁ āmantetvā “rathaṁ yojehī”ti āha.",
  "atk-s0510a0:737_1": "So “sādhū”ti paṭissuṇitvā mahārahaṁ uttamarathaṁ sabbālaṅkārena alaṅkaritvā kumudapattavaṇṇe cattāro maṅgalasindhave yojetvā bodhisattassa paṭivedesi.",
  "atk-s0510a0:737_2": "Bodhisatto devavimānasadisaṁ rathaṁ abhiruhitvā uyyānābhimukho agamāsi.",
  "atk-s0510a0:737_3": "Devatā “siddhatthakumārassa abhisambujjhanakālo āsanno,",
  "atk-s0510a0:737_4": "pubbanimittaṁ dassessāmā”ti ekaṁ devaputtaṁ jarājiṇṇaṁ khaṇḍadantaṁ palitakesaṁ vaṅkaṁ obhaggasarīraṁ daṇḍahatthaṁ pavedhamānaṁ katvā dassesuṁ.",
  "atk-s0510a0:737_5": "Taṁ bodhisatto ceva sārathi ca passanti.",
  "atk-s0510a0:737_6": "Tato bodhisatto, “samma,",
  "atk-s0510a0:737_7": "ko nāmesa puriso,",
  "atk-s0510a0:737_8": "kesāpissa na yathā aññesa”nti mahāpadāne āgatanayena sārathiṁ pucchitvā tassa vacanaṁ sutvā “dhiratthu vata, bho, jāti,",
  "atk-s0510a0:737_9": "yatra hi nāma jātassa jarā paññāyissatī”ti saṁviggahadayo tatova paṭinivattitvā pāsādameva abhiruhi.",
  "atk-s0510a0:737_10": "Rājā “kiṁ kāraṇā mama putto khippaṁ paṭinivattī”ti pucchi.",
  "atk-s0510a0:737_11": "“Jiṇṇapurisaṁ disvā, devā”ti.",
  "atk-s0510a0:737_12": "“Jiṇṇakaṁ disvā pabbajissatīti āhaṁsu,",
  "atk-s0510a0:737_13": "kasmā maṁ nāsetha,",
  "atk-s0510a0:737_14": "sīghaṁ puttassa nāṭakāni sajjetha,",
  "atk-s0510a0:737_15": "sampattiṁ anubhavanto pabbajjāya satiṁ na karissatī”ti vatvā ārakkhaṁ vaḍḍhetvā sabbadisāsu addhayojane addhayojane ārakkhaṁ ṭhapesi.",
  "atk-s0510a0:738_0": "Punekadivasaṁ bodhisatto tatheva uyyānaṁ gacchanto devatābhinimmitaṁ byādhitaṁ purisaṁ disvā purimanayeneva",
  "atk-s0510a0:738_1": "pucchitvā saṁviggahadayo nivattitvā pāsādaṁ abhiruhi.",
  "atk-s0510a0:738_2": "Rājāpi pucchitvā heṭṭhā vuttanayeneva saṁvidahitvā puna vaḍḍhetvā samantā tigāvutappamāṇe padese ārakkhaṁ ṭhapesi.",
  "atk-s0510a0:738_3": "Aparampi ekadivasaṁ bodhisatto tatheva uyyānaṁ gacchanto devatābhinimmitaṁ kālaṅkataṁ disvā purimanayeneva",
  "atk-s0510a0:738_4": "pucchitvā saṁviggahadayo puna nivattitvā pāsādaṁ abhiruhi.",
  "atk-s0510a0:738_5": "Rājāpi pucchitvā heṭṭhā vuttanayeneva saṁvidahitvā puna vaḍḍhetvā samantato yojanappamāṇe padese ārakkhaṁ ṭhapesi.",
  "atk-s0510a0:738_6": "Aparaṁ panekadivasaṁ uyyānaṁ gacchanto tatheva devatābhinimmitaṁ sunivatthaṁ supārutaṁ pabbajitaṁ disvā “ko nāmeso sammā”hi sārathiṁ pucchi.",
  "atk-s0510a0:738_7": "Sārathi kiñcāpi buddhuppādassa abhāvā pabbajitaṁ vā pabbajitaguṇe vā na jānāti,",
  "atk-s0510a0:738_8": "devatānubhāvena pana “pabbajito nāmāyaṁ,",
  "atk-s0510a0:738_9": "devā”ti vatvā pabbajjāya guṇe vaṇṇesi.",
  "atk-s0510a0:738_10": "Bodhisatto pabbajjāya ruciṁ uppādetvā taṁ divasaṁ uyyānaṁ agamāsi.",
  "atk-s0510a0:738_11": "Dīghabhāṇakā panāhu –",
  "atk-s0510a0:738_12": "“cattāripi nimittāni ekadivaseneva disvā agamāsī”ti.",
  "atk-s0510a0:739_0": "So tattha divasabhāgaṁ kīḷitvā maṅgalapokkharaṇiyaṁ nhāyitvā atthaṅgate sūriye maṅgalasilāpaṭṭe nisīdi attānaṁ alaṅkārāpetukāmo,",
  "atk-s0510a0:739_1": "athassa paricārakapurisā nānāvaṇṇāni dussāni nānappakārā ābharaṇavikatiyo mālāgandhavilepanāni ca ādāya samantā parivāretvā aṭṭhaṁsu.",
  "atk-s0510a0:739_2": "Tasmiṁ khaṇe sakkassa nisinnāsanaṁ uṇhaṁ ahosi.",
  "atk-s0510a0:739_3": "So “ko nu kho maṁ imamhā ṭhānā cāvetukāmosī”ti upadhārento bodhisattassa alaṅkāretukāmataṁ ñatvā vissakammaṁ āmantesi –",
  "atk-s0510a0:739_4": "“samma vissakamma,",
  "atk-s0510a0:739_5": "siddhatthakumāro ajja aḍḍharattasamaye mahābhinikkhamanaṁ nikkhamissati,",
  "atk-s0510a0:739_6": "ayamassa pacchimo alaṅkāro,",
  "atk-s0510a0:739_7": "tvaṁ uyyānaṁ gantvā mahāpurisaṁ dibbālaṅkārehi alaṅkarohī”ti.",
  "atk-s0510a0:739_8": "So “sādhū”ti paṭissuṇitvā devānubhāvena taṅkhaṇaññeva bodhisattaṁ upasaṅkamitvā tasseva kappakasadiso hutvā dibbadussena bodhisattassa sīsaṁ veṭhesi.",
  "atk-s0510a0:739_9": "Bodhisatto hatthasamphasseneva “nāmaṁ manusso,",
  "atk-s0510a0:739_10": "devaputto aya”nti aññāsi.",
  "atk-s0510a0:739_11": "Veṭhanena veṭhitamatte sīse moḷiyaṁ maṇiratanākārena dussasahassaṁ abbhuggañchi,",
  "atk-s0510a0:739_12": "puna veṭhentassa dussasahassanti dasakkhattuṁ veṭhentassa dasa dussasahassāni abbhuggacchiṁsu.",
  "atk-s0510a0:739_13": "“Sīsaṁ khuddakaṁ,",
  "atk-s0510a0:739_14": "dussāni bahūni,",
  "atk-s0510a0:739_15": "kathaṁ abbhuggatānī”ti na cintetabbaṁ.",
  "atk-s0510a0:739_16": "Tesu hi sabbamahantaṁ āmalakapupphappamāṇaṁ,",
  "atk-s0510a0:739_17": "avasesāni kadambakapupphappamāṇāni ahesuṁ.",
  "atk-s0510a0:739_18": "Bodhisattassa sīsaṁ kiñjakkhagavacchitaṁ viya kuyyakapupphaṁ ahosi.",
  "atk-s0510a0:740_0": "Athassa sabbālaṅkārapaṭimaṇḍitassa sabbatālāvacaresu sakāni sakāni paṭibhānāni dassayantesu,",
  "atk-s0510a0:740_1": "brāhmaṇesu “jayanandā”tiādivacanehi,",
  "atk-s0510a0:740_2": "sutamaṅgalikādīsu ca nānappakārehi maṅgalavacanatthutighosehi sambhāventesu sabbālaṅkārapaṭimaṇḍitaṁ taṁ rathavaraṁ abhiruhi.",
  "atk-s0510a0:740_3": "Tasmiṁ samaye “rāhulamātā puttaṁ vijātā”ti sutvā suddhodanamahārājā “puttassa me tuṭṭhiṁ nivedethā”ti sāsanaṁ pahiṇi.",
  "atk-s0510a0:740_4": "Bodhisatto taṁ sutvā “rāhu jāto,",
  "atk-s0510a0:740_5": "bandhanaṁ jāta”nti āha.",
  "atk-s0510a0:740_6": "Rājā “kiṁ me putto avacā”ti pucchitvā taṁ vacanaṁ sutvā “ito paṭṭhāya me nattā ‘rāhulakumāro’tveva nāma hotū”ti āha.",
  "atk-s0510a0:741_0": "Bodhisattopi kho rathavaraṁ āruyha atimahantena yasena atimanoramena sirisobhaggena nagaraṁ pāvisi.",
  "atk-s0510a0:741_1": "Tasmiṁ samaye kisāgotamī nāma khattiyakaññā uparipāsādavaratalagatā nagaraṁ padakkhiṇaṁ kurumānassa bodhisattassa",
  "atk-s0510a0:741_2": "rūpasiriṁ disvā pītisomanassajātā imaṁ udānaṁ udānesi –",
  "atk-s0510a0:742_0": "“Nibbutā nūna sā mātā, nibbuto nūna so pitā;",
  "atk-s0510a0:743_0": "Nibbutā nūna sā nārī, yassāyaṁ īdiso patī”ti. ; –",
  "atk-s0510a0:744_0": "Bodhisatto taṁ sutvā cintesi –",
  "atk-s0510a0:744_1": "“ayaṁ evamāha –",
  "atk-s0510a0:744_2": "‘evarūpaṁ attabhāvaṁ passantiyā mātu hadayaṁ nibbāyati,",
  "atk-s0510a0:744_3": "pitu hadayaṁ nibbāyati,",
  "atk-s0510a0:744_4": "pajāpatiyā hadayaṁ nibbāyatī’ti.",
  "atk-s0510a0:744_5": "Kismiṁ nu kho nibbute hadayaṁ nibbutaṁ nāma hotī”ti.",
  "atk-s0510a0:744_6": "Athassa kilesesu virattamanassa etadahosi –",
  "atk-s0510a0:744_7": "“rāgaggimhi nibbute nibbutaṁ nāma hoti,",
  "atk-s0510a0:744_8": "dosaggimhi nibbute nibbutaṁ nāma hoti,",
  "atk-s0510a0:744_9": "mohaggimhi nibbute nibbutaṁ nāma hoti,",
  "atk-s0510a0:744_10": "mānadiṭṭhiādīsu sabbakilesadarathesu nibbutesu nibbutaṁ nāma hotī”ti.",
  "atk-s0510a0:744_11": "“Ayaṁ me sussavanaṁ sāveti,",
  "atk-s0510a0:744_12": "ahañhi nibbānaṁ gavesanto vicarāmi,",
  "atk-s0510a0:744_13": "ajjeva mayā gharāvāsaṁ chaḍḍetvā nikkhamma pabbajitvā nibbānaṁ gavesituṁ vaṭṭati,",
  "atk-s0510a0:744_14": "ayaṁ imissā ācariyabhāgo hotū”ti kaṇṭhato omuñcitvā kisāgotamiyā satasahassagghanakaṁ muttāhāraṁ pesesi.",
  "atk-s0510a0:744_15": "Sā “siddhatthakumāro mayi paṭibaddhacitto hutvā paṇṇākāraṁ pesetī”ti somanassajātā ahosi.",
  "atk-s0510a0:745_0": "Bodhisattopi mahantena sirisobhaggena attano pāsādaṁ abhiruhitvā sirisayane nipajji.",
  "atk-s0510a0:745_1": "Tāvadeva ca naṁ sabbālaṅkārapaṭimaṇḍitā naccagītādīsu susikkhitā devakaññā viya rūpasobhaggappattā nāṭakitthiyo",
  "atk-s0510a0:745_2": "nānātūriyāni gahetvā samparivāretvā abhiramāpentiyo naccagītavāditāni payojayiṁsu.",
  "atk-s0510a0:745_3": "Bodhisatto kilesesu virattacittatāya naccādīsu anabhirato muhuttaṁ niddaṁ okkami.",
  "atk-s0510a0:745_4": "Tāpi itthiyo “yassatthāya mayaṁ naccādīni payojema,",
  "atk-s0510a0:745_5": "so niddaṁ upagato,",
  "atk-s0510a0:745_6": "idāni kimatthaṁ kilamissāmā”ti gahitagahitāni tūriyāni ajjhottharitvā nipajjiṁsu,",
  "atk-s0510a0:745_7": "gandhatelappadīpā jhāyanti.",
  "atk-s0510a0:745_8": "Bodhisatto pabujjhitvā sayanapiṭṭhe pallaṅkena nisinno addasa tā itthiyo tūriyabhaṇḍāni avattharitvā niddāyantiyo –",
  "atk-s0510a0:745_9": "ekaccā paggharitakheḷā,",
  "atk-s0510a0:745_10": "kilinnagattā,",
  "atk-s0510a0:745_11": "ekaccā dante khādantiyo,",
  "atk-s0510a0:745_12": "ekaccā kākacchantiyo,",
  "atk-s0510a0:745_13": "ekaccā vippalapantiyo,",
  "atk-s0510a0:745_14": "ekaccā vivaṭamukhī,",
  "atk-s0510a0:745_15": "ekaccā apagatavatthā pākaṭabībhacchasambādhaṭṭhānā.",
  "atk-s0510a0:745_16": "So tāsaṁ taṁ vippakāraṁ disvā bhiyyosomattāya kāmesu virattacitto ahosi.",
  "atk-s0510a0:745_17": "Tassa alaṅkatapaṭiyattaṁ sakkabhavanasadisampi taṁ mahātalaṁ vividhanānākuṇapabharitaṁ āmakasusānaṁ viya upaṭṭhāsi,",
  "atk-s0510a0:745_18": "tayo bhavā ādittagehasadisā khādiṁsu –",
  "atk-s0510a0:745_19": "“upaddutaṁ vata, bho,",
  "atk-s0510a0:745_20": "upassaṭṭhaṁ vata,",
  "atk-s0510a0:745_21": "bho”ti udānaṁ pavattesi,",
  "atk-s0510a0:745_22": "ativiyassa pabbajjāya cittaṁ nami.",
  "atk-s0510a0:746_0": "So “ajjeva mayā mahābhinikkhamanaṁ nikkhamituṁ vaṭṭatī”ti sayanā vuṭṭhāya dvārasamīpaṁ gantvā “ko etthā”ti āha.",
  "atk-s0510a0:746_1": "Ummāre sīsaṁ katvā nipanno channo – “ahaṁ,",
  "atk-s0510a0:746_2": "ayyaputta,",
  "atk-s0510a0:746_3": "channo”ti āha.",
  "atk-s0510a0:746_4": "“Ajjāhaṁ mahābhinikkhamanaṁ nikkhamitukāmo,",
  "atk-s0510a0:746_5": "ekaṁ me assaṁ kappehī”ti āha.",
  "atk-s0510a0:746_6": "So “sādhu,",
  "atk-s0510a0:746_7": "devā”ti assabhaṇḍakaṁ gahetvā assasālaṁ gantvā gandhatelappadīpesu jalantesu sumanapaṭṭavitānassa heṭṭhā",
  "atk-s0510a0:746_8": "ramaṇīye bhūmibhāge ṭhitaṁ kaṇḍakaṁ assarājānaṁ disvā “ajja mayā imameva kappetuṁ vaṭṭatī”ti kaṇḍakaṁ kappesi.",
  "atk-s0510a0:746_9": "So kappiyamānova aññāsi “ayaṁ kappanā ativiya gāḷhā,",
  "atk-s0510a0:746_10": "aññesu divasesu uyyānakīḷādigamanakāle kappanā viya na hoti,",
  "atk-s0510a0:746_11": "mayhaṁ ayyaputto ajja mahābhinikkhamanaṁ nikkhamitukāmo bhavissatī”ti.",
  "atk-s0510a0:746_12": "Tato tuṭṭhamānaso mahāhasitaṁ hasi,",
  "atk-s0510a0:746_13": "so saddo sakalanagaraṁ pattharitvā gaccheyya.",
  "atk-s0510a0:746_14": "Devatā pana naṁ sannirumbhitvā na kassaci sotuṁ adaṁsu.",
  "atk-s0510a0:747_0": "Bodhisattopi kho channaṁ pesetvāva “puttaṁ tāva passissāmī”ti cintetvā nisinnapallaṅkato uṭṭhāya rāhulamātuyā",
  "atk-s0510a0:747_1": "vasanaṭṭhānaṁ gantvā gabbhadvāraṁ vivari.",
  "atk-s0510a0:747_2": "Tasmiṁ khaṇe antogabbhe gandhatelappadīpo jhāyati,",
  "atk-s0510a0:747_3": "rāhulamātā sumanamallikādīnaṁ pupphānaṁ ambaṇamattena abhippakiṇṇe sayane puttassa matthake hatthaṁ ṭhapetvā niddāyati.",
  "atk-s0510a0:747_4": "Bodhisatto ummāre pādaṁ ṭhapetvā ṭhitakova oloketvā “sacāhaṁ deviyā hatthaṁ apanetvā mama puttaṁ gaṇhissāmi,",
  "atk-s0510a0:747_5": "devī pabujjhissati,",
  "atk-s0510a0:747_6": "evaṁ me gamanantarāyo bhavissati,",
  "atk-s0510a0:747_7": "buddho hutvāva āgantvā puttaṁ passissāmī”ti pāsādatalato otari.",
  "atk-s0510a0:747_8": "Yaṁ pana jātakaṭṭhakathāyaṁ “tadā sattāhajāto rāhulakumāro hotī”ti vuttaṁ,",
  "atk-s0510a0:747_9": "taṁ sesaṭṭhakathāsu natthi,",
  "atk-s0510a0:747_10": "tasmā idameva gahetabbaṁ.",
  "atk-s0510a0:748_0": "Evaṁ bodhisatto pāsādatalā otaritvā assasamīpaṁ gantvā evamāha –",
  "atk-s0510a0:748_1": "“tāta kaṇḍaka,",
  "atk-s0510a0:748_2": "tvaṁ ajja ekarattiṁ maṁ tāraya,",
  "atk-s0510a0:748_3": "ahaṁ taṁ nissāya buddho hutvā sadevakaṁ lokaṁ tārayissāmī”ti.",
  "atk-s0510a0:748_4": "Tato ullaṅghitvā kaṇḍakassa piṭṭhiṁ abhiruhi.",
  "atk-s0510a0:748_5": "Kaṇḍako gīvato paṭṭhāya āyāmena aṭṭhārasahattho hoti,",
  "atk-s0510a0:748_6": "tadanucchavikena ubbedhena samannāgato thāmajavasampanno sabbaseto dhotasaṅkhasadiso.",
  "atk-s0510a0:748_7": "So sace haseyya vā padasaddaṁ vā kareyya,",
  "atk-s0510a0:748_8": "saddo sakalanagaraṁ avatthareyya,",
  "atk-s0510a0:748_9": "tasmā devatā attano ānubhāvena tassa yathā na koci suṇāti,",
  "atk-s0510a0:748_10": "evaṁ hasitasaddaṁ sannirumbhitvā akkamanaakkamanapadavāre hatthatalāni upanāmesuṁ.",
  "atk-s0510a0:748_11": "Bodhisatto assavarassa piṭṭhivemajjhagato channaṁ assassa vāladhiṁ gāhāpetvā aḍḍharattasamaye mahādvārasamīpaṁ patto.",
  "atk-s0510a0:748_12": "Tadā pana rājā “evaṁ mama putto yāya kāyaci velāya nagaradvāraṁ vivaritvā nikkhamituṁ na sakkhissatī”ti",
  "atk-s0510a0:748_13": "dvīsu dvārakavāṭesu ekekaṁ purisasahassena vivaritabbaṁ kāresi.",
  "atk-s0510a0:748_14": "Bodhisatto pana thāmabalasampanno hatthigaṇanāya koṭisahassahatthīnaṁ balaṁ dhāresi,",
  "atk-s0510a0:748_15": "purisagaṇanāya dasakoṭisahassapurisānaṁ balaṁ dhāresi.",
  "atk-s0510a0:748_16": "So cintesi –",
  "atk-s0510a0:748_17": "“sace dvāraṁ na vivariyyati,",
  "atk-s0510a0:748_18": "ajja kaṇḍakassa piṭṭhe nisinnova vāladhiṁ gahetvā ṭhitena channena saddhiṁyeva kaṇḍakaṁ ūruhi nippīḷetvā",
  "atk-s0510a0:748_19": "aṭṭhārasahatthubbedhaṁ pākāraṁ uppatitvā atikkamissāmī”ti.",
  "atk-s0510a0:748_20": "Channopi cintesi –",
  "atk-s0510a0:748_21": "“sace dvāraṁ na vivariyyati,",
  "atk-s0510a0:748_22": "ahaṁ attano sāmikaṁ ayyaputtaṁ khandhe nisīdāpetvā kaṇḍakaṁ dakkhiṇena hatthena kucchiyaṁ parikkhipanto",
  "atk-s0510a0:748_23": "upakacchantare katvā pākāraṁ uppatitvā atikkamissāmī”ti.",
  "atk-s0510a0:748_24": "Kaṇḍakopi cintesi –",
  "atk-s0510a0:748_25": "“sace dvāraṁ na vivariyyati,",
  "atk-s0510a0:748_26": "ahaṁ attano sāmikaṁ piṭṭhe yathānisinnameva channena vāladhiṁ gahetvā ṭhitena saddhiṁyeva ukkhipitvā pākāraṁ uppatitvā atikkamissāmī”ti.",
  "atk-s0510a0:748_27": "Sace dvāraṁ na vivareyya,",
  "atk-s0510a0:748_28": "yathācintitameva tesu tīsu janesu aññataro sampādeyya.",
  "atk-s0510a0:748_29": "Dvāre pana adhivatthā devatā dvāraṁ vivari.",
  "atk-s0510a0:749_0": "Tasmiṁyeva khaṇe māro pāpimā “bodhisattaṁ nivattessāmī”ti āgantvā ākāse ṭhito āha – “mārisa,",
  "atk-s0510a0:749_1": "mā nikkhami,",
  "atk-s0510a0:749_2": "ito te sattame divase cakkaratanaṁ pātubhavissati,",
  "atk-s0510a0:749_3": "dvisahassaparittadīpaparivārānaṁ catunnaṁ mahādīpānaṁ rajjaṁ kāressasi, nivatta,",
  "atk-s0510a0:749_4": "mārisā”ti.",
  "atk-s0510a0:749_5": "“Kosi tva”nti?",
  "atk-s0510a0:749_6": "“Ahaṁ vasavattī”ti. “Māra,",
  "atk-s0510a0:749_7": "jānāmahaṁ mayhaṁ cakkaratanassa pātubhāvaṁ,",
  "atk-s0510a0:749_8": "anatthikohaṁ rajjena,",
  "atk-s0510a0:749_9": "dasasahassilokadhātuṁ unnādetvā buddho bhavissāmī”ti āha.",
  "atk-s0510a0:749_10": "Māro “ito dāni te paṭṭhāya kāmavitakkaṁ vā byāpādavitakkaṁ vā vihiṁsāvitakkaṁ vā cintitakāle jānissāmī”ti",
  "atk-s0510a0:749_11": "otārāpekkho chāyā viya anugacchanto anubandhi.",
  "atk-s0510a0:750_0": "Bodhisattopi hatthagataṁ cakkavattirajjaṁ kheḷapiṇḍaṁ viya anapekkho chaḍḍetvā mahantena sakkārena nagarā nikkhami.",
  "atk-s0510a0:750_1": "Āsāḷhipuṇṇamāya uttarāsāḷhanakkhatte vattamāne,",
  "atk-s0510a0:750_2": "nikkhamitvā ca puna nagaraṁ apaloketukāmo jāto.",
  "atk-s0510a0:750_3": "Evañca panassa citte uppannamatteyeva –",
  "atk-s0510a0:750_4": "“mahāpurisa,",
  "atk-s0510a0:750_5": "na tayā nivattetvā olokanakammaṁ kata”nti vadamānā viya mahāpathavī kulālacakkaṁ viya chijjitvā parivatti.",
  "atk-s0510a0:750_6": "Bodhisatto nagarābhimukho ṭhatvā nagaraṁ oloketvā tasmiṁ pathavippadese kaṇḍakanivattanacetiyaṭṭhānaṁ",
  "atk-s0510a0:750_7": "dassetvā gantabbamaggābhimukhaṁ kaṇḍakaṁ katvā pāyāsi mahantena sakkārena uḷārena sirisobhaggena.",
  "atk-s0510a0:750_8": "Tadā kirassa devatā purato saṭṭhi ukkāsahassāni dhārayiṁsu,",
  "atk-s0510a0:750_9": "pacchato saṭṭhi,",
  "atk-s0510a0:750_10": "dakkhiṇapassato saṭṭhi,",
  "atk-s0510a0:750_11": "vāmapassato saṭṭhīti.",
  "atk-s0510a0:750_12": "Aparā devatā cakkavāḷamukhavaṭṭiyaṁ aparimāṇā ukkā dhārayiṁsu.",
  "atk-s0510a0:750_13": "Aparā devatā ca nāgasupaṇṇādayo ca dibbehi gandhehi mālāhi cuṇṇehi dhūpehi pūjayamānā gacchanti,",
  "atk-s0510a0:750_14": "pāricchattakapupphehi ceva mandāravapupphehi ca ghanameghavuṭṭhikāle dhārāhi viya nabhaṁ nirantaraṁ ahosi,",
  "atk-s0510a0:750_15": "dibbāni saṁgītāni pavattiṁsu,",
  "atk-s0510a0:750_16": "samantato aṭṭha tūriyāni,",
  "atk-s0510a0:750_17": "saṭṭhi tūriyānīti aṭṭhasaṭṭhi tūriyasatasahassāni pavattayiṁsu.",
  "atk-s0510a0:750_18": "Tesaṁ saddo samuddakucchiyaṁ meghadhanitakālo viya,",
  "atk-s0510a0:750_19": "yugandharakucchiyaṁ sāgaranigghosakālo viya ca vattati.",
  "atk-s0510a0:751_0": "Iminā sirisobhaggena gacchanto bodhisatto ekaratteneva tīṇi rajjāni atikkamma tiṁsayojanamatthake anomānadītīraṁ pāpuṇi.",
  "atk-s0510a0:751_1": "Kiṁ pana asso tato paraṁ gantuṁ na sakkotīti?",
  "atk-s0510a0:751_2": "No na sakkoti.",
  "atk-s0510a0:751_3": "So hi ekaṁ cakkavāḷagabbhaṁ nābhiyā ṭhitacakkassa nemivaṭṭiṁ maddanto viya antantena caritvā purepātarāsameva",
  "atk-s0510a0:751_4": "āgantvā attano sampāditaṁ bhattaṁ bhuñjituṁ samattho.",
  "atk-s0510a0:751_5": "Tadā pana devanāgasupaṇṇādīhi ākāse ṭhatvā ossaṭṭhehi gandhamālādīhi yāva ūruppadesā sañchannasarīraṁ",
  "atk-s0510a0:751_6": "ākaḍḍhitvā gandhamālājaṭaṁ chindantassa atipapañco ahosi,",
  "atk-s0510a0:751_7": "tasmā tiṁsayojanamattameva agamāsi.",
  "atk-s0510a0:751_8": "Atha bodhisatto nadītīre ṭhatvā channaṁ pucchi –",
  "atk-s0510a0:751_9": "“kā nāma ayaṁ nadī”ti?",
  "atk-s0510a0:751_10": "“Anomā nāma, devā”ti.",
  "atk-s0510a0:751_11": "“Amhākampi pabbajjā anomā bhavissatī”ti paṇhiyā ghaṭṭento assassa saññaṁ adāsi.",
  "atk-s0510a0:751_12": "Asso ca uppatitvā aṭṭhusabhavitthārāya nadiyā pārimatīre aṭṭhāsi.",
  "atk-s0510a0:752_0": "Bodhisatto assapiṭṭhito oruyha rajatapaṭṭasadise vāḷukāpuline ṭhatvā channaṁ āmantesi –",
  "atk-s0510a0:752_1": "“samma channa,",
  "atk-s0510a0:752_2": "tvaṁ mayhaṁ ābharaṇāni ceva kaṇḍakañca ādāya gaccha,",
  "atk-s0510a0:752_3": "ahaṁ pabbajissāmī”ti. “Ahampi, deva,",
  "atk-s0510a0:752_4": "pabbajissāmī”ti.",
  "atk-s0510a0:752_5": "Bodhisatto “na labbhā tayā pabbajituṁ,",
  "atk-s0510a0:752_6": "gaccheva tva”nti tikkhattuṁ paṭibāhitvā ābharaṇāni ceva kaṇḍakañca paṭicchāpetvā cintesi –",
  "atk-s0510a0:752_7": "“ime mayhaṁ kesā samaṇasāruppā na honti,",
  "atk-s0510a0:752_8": "añño bodhisattassa kese chindituṁ yuttarūpo natthī”ti.",
  "atk-s0510a0:752_9": "Tato “sayameva khaggena chindissāmī”ti dakkhiṇena hatthena asiṁ gahetvā vāmahatthena moḷiyā saddhiṁ cūḷaṁ gahetvā chindi.",
  "atk-s0510a0:752_10": "Kesā dvaṅgulamattā hutvā dakkhiṇato āvaṭṭamānā sīsaṁ allīyiṁsu.",
  "atk-s0510a0:752_11": "Tesaṁ yāvajīvaṁ tadeva pamāṇaṁ ahosi,",
  "atk-s0510a0:752_12": "massu ca tadanurūpaṁ,",
  "atk-s0510a0:752_13": "puna kesamassuohāraṇakiccaṁ nāma nāhosi.",
  "atk-s0510a0:752_14": "Bodhisatto saha moḷiyā cūḷaṁ gahetvā “sacāhaṁ sambuddho bhavissāmi,",
  "atk-s0510a0:752_15": "ākāse tiṭṭhatu. No ce,",
  "atk-s0510a0:752_16": "bhūmiyaṁ patatū”ti antalikkhe khipi.",
  "atk-s0510a0:752_17": "Sā cūḷā yojanappamāṇaṁ ṭhānaṁ abbhuggantvā ākāse aṭṭhāsi.",
  "atk-s0510a0:752_18": "Sakko devarājā dibbacakkhunā oloketvā yojaniyaratanacaṅkoṭakena sampaṭicchitvā tāvatiṁsabhavane cūḷāmaṇicetiyaṁ nāma patiṭṭhāpesi.",
  "atk-s0510a0:753_0": "“Chetvāna moḷiṁ varagandhavāsitaṁ, vehāyasaṁ ukkhipi sakyapuṅgavo;",
  "atk-s0510a0:754_0": "Sahassanetto sirasā paṭiggahi, ratanacaṅkoṭavarena vāsavo”ti. ;",
  "atk-s0510a0:755_0": "Puna bodhisatto cintesi –",
  "atk-s0510a0:755_1": "“imāni kāsikavatthāni mayhaṁ na samaṇasāruppānī”ti.",
  "atk-s0510a0:755_2": "Athassa kassapabuddhakāle purāṇasahāyako ghaṭikāramahābrahmā ekaṁ buddhantaraṁ jaraṁ appattena mittabhāvena cintesi –",
  "atk-s0510a0:755_3": "“ajja me sahāyako mahābhinikkhamanaṁ nikkhanto,",
  "atk-s0510a0:755_4": "samaṇaparikkhāramassa gahetvā gacchissāmī”ti.",
  "atk-s0510a0:756_0": "“Ticīvarañca patto ca, vāsī sūci ca bandhanaṁ;",
  "atk-s0510a0:757_0": "Parissāvanena aṭṭhete, yuttayogassa bhikkhūno”ti. –",
  "atk-s0510a0:758_0": "Ime aṭṭha parikkhāre āharitvā adāsi.",
  "atk-s0510a0:758_1": "Bodhisato arahaddhajaṁ nivāsetvā uttamapabbajitavesaṁ gaṇhitvā “channa,",
  "atk-s0510a0:758_2": "tvaṁ mama vacanena mātāpitūnaṁ ārogyaṁ vadehī”ti vatvā uyyojesi.",
  "atk-s0510a0:758_3": "Channo bodhisattaṁ vanditvā padakkhiṇaṁ katvā pakkāmi.",
  "atk-s0510a0:758_4": "Kaṇḍako pana channena saddhiṁ mantayamānassa bodhisattassa vacanaṁ suṇantova “natthi dāni mayhaṁ puna",
  "atk-s0510a0:758_5": "sāmino dassana”nti cintetvā cakkhupathaṁ vijahanto sokaṁ adhivāsetuṁ asakkonto hadayena phalitena kālaṁ",
  "atk-s0510a0:758_6": "katvā tāvatiṁsabhavane kaṇḍako nāma devaputto hutvā nibbatti.",
  "atk-s0510a0:758_7": "Channassa paṭhamaṁ ekova soko ahosi,",
  "atk-s0510a0:758_8": "kaṇḍakassa pana kālakiriyāya dutiyena sokena pīḷito rodanto paridevanto nagaraṁ agamāsi.",
  "atk-s0510a0:759_0": "Bodhisatto pabbajitvā tasmiṁyeva padese anupiyaṁ nāma ambavanaṁ atthi,",
  "atk-s0510a0:759_1": "tattha sattāhaṁ pabbajjāsukhena vītināmetvā ekadivaseneva tiṁsayojanamaggaṁ padasā gantvā rājagahaṁ pāvisi.",
  "atk-s0510a0:759_2": "Pavisitvā ca sapadānaṁ piṇḍāya cari.",
  "atk-s0510a0:759_3": "Sakalanagaraṁ bodhisattassa rūpadassaneneva dhanapālake paviṭṭhe rājagahaṁ viya ca,",
  "atk-s0510a0:759_4": "asurinde paviṭṭhe devanagaraṁ viya ca saṅkhobhaṁ agamāsi.",
  "atk-s0510a0:759_5": "Rājapurisā gantvā “deva,",
  "atk-s0510a0:759_6": "evarūpo nāma satto nagare piṇḍāya carati,",
  "atk-s0510a0:759_7": "‘devo vā manusso vā nāgo vā supaṇṇo vā asuko nāma eso’ti na jānāmā”ti ārocesuṁ.",
  "atk-s0510a0:759_8": "Rājā pāsādatale ṭhatvā mahāpurisaṁ disvā acchariyabbhutacitto purise āṇāpesi –",
  "atk-s0510a0:759_9": "“gacchatha, bhaṇe,",
  "atk-s0510a0:759_10": "vīmaṁsatha,",
  "atk-s0510a0:759_11": "sace amanusso bhavissati,",
  "atk-s0510a0:759_12": "nagarā nikkhamitvā antaradhāyissati,",
  "atk-s0510a0:759_13": "sace devatā bhavissati,",
  "atk-s0510a0:759_14": "ākāsena gacchissati,",
  "atk-s0510a0:759_15": "sace nāgo bhavissati,",
  "atk-s0510a0:759_16": "pathaviyaṁ nimujjitvā gamissati,",
  "atk-s0510a0:759_17": "sace manusso bhavissati,",
  "atk-s0510a0:759_18": "yathāladdhaṁ bhikkhaṁ paribhuñjissatī”ti.",
  "atk-s0510a0:760_0": "Mahāpurisopi kho missakabhattaṁ saṁharitvā “alaṁ me ettakaṁ yāpanāyā”ti ñatvā paviṭṭhadvāreneva nagarā",
  "atk-s0510a0:760_1": "nikkhamitvā paṇḍavapabbatacchāyāyaṁ puratthimābhimukho nisīditvā āhāraṁ paribhuñjituṁ āraddho.",
  "atk-s0510a0:760_2": "Athassa antāni parivattitvā mukhena nikkhamanākārappattāni ahesuṁ.",
  "atk-s0510a0:760_3": "Tato so tena attabhāvena evarūpassa āhārassa cakkhunāpi adiṭṭhapubbatāya tena paṭikūlāhārena aṭṭīyamānopi evaṁ attanā eva attānaṁ ovadi –",
  "atk-s0510a0:760_4": "“siddhattha,",
  "atk-s0510a0:760_5": "tvaṁ sulabhaannapāne kule tivassikagandhasālibhojanaṁ nānaggarasehi bhuñjanaṭṭhāne nibbattitvāpi ekaṁ",
  "atk-s0510a0:760_6": "paṁsukūlikaṁ disvā ‘kadā nu kho ahampi evarūpo hutvā piṇḍāya caritvā bhuñjissāmi,",
  "atk-s0510a0:760_7": "bhavissati nu kho me so kālo’ti cintetvā nikkhanto,",
  "atk-s0510a0:760_8": "idāni kinnāmetaṁ karosī”ti evaṁ attānaṁ ovaditvā nibbikāro hutvā āhāraṁ paribhuñji.",
  "atk-s0510a0:761_0": "Rājapurisā taṁ pavattiṁ disvā gantvā rañño ārocesuṁ.",
  "atk-s0510a0:761_1": "Rājā dūtavacanaṁ sutvā vegena nagarā nikkhamitvā bodhisattassa santikaṁ gantvā iriyāpathasmiṁyeva pasīditvā bodhisattassa sabbaṁ issariyaṁ niyyātesi.",
  "atk-s0510a0:761_2": "Bodhisatto “mayhaṁ, mahārāja,",
  "atk-s0510a0:761_3": "vatthukāmehi vā kilesakāmehi vā attho natthi,",
  "atk-s0510a0:761_4": "ahaṁ paramābhisambodhiṁ patthayanto nikkhanto”ti āha.",
  "atk-s0510a0:761_5": "Rājā anekappakāraṁ yācantopi tassa cittaṁ alabhitvā “addhā tvaṁ buddho bhavissasi,",
  "atk-s0510a0:761_6": "buddhabhūtena pana tayā paṭhamaṁ mama vijitaṁ āgantabba”nti paṭiññaṁ gaṇhi.",
  "atk-s0510a0:761_7": "Ayamettha saṅkhepo,",
  "atk-s0510a0:761_8": "vitthāro pana “pabbajjaṁ kittayissāmi,",
  "atk-s0510a0:761_9": "yathā pabbaji cakkhumā”ti imaṁ pabbajjāsuttaṁ saddhiṁ aṭṭhakathāya oloketvā veditabbo.",
  "atk-s0510a0:762_0": "Bodhisattopi kho rañño paṭiññaṁ datvā anupubbena cārikaṁ caramāno āḷārañca kālāmaṁ udakañca rāmaputtaṁ",
  "atk-s0510a0:762_1": "upasaṅkamitvā samāpattiyo nibbattetvā “nāyaṁ maggo bodhāyā”ti tampi samāpattibhāvanaṁ analaṅkaritvā sadevakassa",
  "atk-s0510a0:762_2": "lokassa attano thāmavīriyasandassanatthaṁ mahāpadhānaṁ padahitukāmo uruvelaṁ gantvā “ramaṇīyo vatāyaṁ",
  "atk-s0510a0:762_3": "bhūmibhāgo”ti tattheva vāsaṁ upagantvā mahāpadhānaṁ padahi.",
  "atk-s0510a0:762_4": "Tepi kho koṇḍaññappamukhā pañcavaggiyā gāmanigamarājadhānīsu bhikkhāya carantā tattha bodhisattaṁ sampāpuṇiṁsu.",
  "atk-s0510a0:762_5": "Atha naṁ chabbassāni mahāpadhānaṁ padahantaṁ “idāni buddho bhavissati,",
  "atk-s0510a0:762_6": "idāni buddho bhavissatī”ti pariveṇasammajjanādikāya vattapaṭipattiyā upaṭṭhahamānā santikāvacarā ahesuṁ.",
  "atk-s0510a0:762_7": "Bodhisattopi kho “koṭippattaṁ dukkarakārikaṁ karissāmī”ti ekatilataṇḍulādīhipi vītināmesi,",
  "atk-s0510a0:762_8": "sabbasopi āhārupacchedanaṁ akāsi.",
  "atk-s0510a0:762_9": "Devatāpi lomakūpehi ojaṁ upasaṁharamānā pakkhipiṁsu.",
  "atk-s0510a0:763_0": "Athassa tāya nirāhāratāya paramakasirappattatāya suvaṇṇavaṇṇopi kāyo kāḷavaṇṇo ahosi,",
  "atk-s0510a0:763_1": "dvattiṁsamahāpurisalakkhaṇāni paṭicchannāni ahesuṁ.",
  "atk-s0510a0:763_2": "Appekadā ānāpānakajjhānaṁ jhāyanto mahāvedanābhitunno visaññībhūto caṅkamanakoṭiyaṁ patati.",
  "atk-s0510a0:763_3": "Atha naṁ ekaccā devatā “kālaṅkato samaṇo gotamo”ti vadanti.",
  "atk-s0510a0:763_4": "Ekaccā “vihārotveveso arahata”nti ca āhaṁsu.",
  "atk-s0510a0:763_5": "Tattha yāsaṁ “kālaṅkato”ti saññā ahosi,",
  "atk-s0510a0:763_6": "tā gantvā suddhodanamahārājassa ārocesuṁ –",
  "atk-s0510a0:763_7": "“tumhākaṁ putto kālaṅkato”ti.",
  "atk-s0510a0:763_8": "“Mama putto buddho hutvā kālaṅkato,",
  "atk-s0510a0:763_9": "ahutvā”ti?",
  "atk-s0510a0:763_10": "“Buddho bhavituṁ nāsakkhi,",
  "atk-s0510a0:763_11": "padhānabhūmiyaṁyeva patitvā kālaṅkato”ti.",
  "atk-s0510a0:763_12": "Idaṁ sutvā rājā –",
  "atk-s0510a0:763_13": "“nāhaṁ saddahāmi,",
  "atk-s0510a0:763_14": "mama puttassa bodhiṁ appatvā kālakiriyā nāma natthī”ti paṭikkhipi.",
  "atk-s0510a0:763_15": "“Kasmā pana rājā na saddahatī”ti?",
  "atk-s0510a0:763_16": "Kāladevalatāpasavandāpanadivase jamburukkhamūle ca pāṭihāriyānaṁ diṭṭhattā.",
  "atk-s0510a0:764_0": "Puna bodhisatte saññaṁ paṭilabhitvā uṭṭhite tā devatā gantvā “arogo te, mahārāja,",
  "atk-s0510a0:764_1": "putto”ti ārocesuṁ.",
  "atk-s0510a0:764_2": "Rājā “jānāmahaṁ mama puttassa amaraṇabhāva”nti vadati.",
  "atk-s0510a0:764_3": "Mahāsattassa chabbassāni dukkarakārikaṁ karontasseva ākāse gaṇṭhikaraṇakālo viya ahosi.",
  "atk-s0510a0:764_4": "So “ayaṁ dukkarakārikā nāma bodhāya maggo na hotī”ti oḷārikaṁ āhāraṁ āhāretuṁ gāmanigamesu piṇḍāya caritvā āhāraṁ āhari.",
  "atk-s0510a0:764_5": "Athassa dvattiṁsamahāpurisalakkhaṇāni pākatikāni ahesuṁ,",
  "atk-s0510a0:764_6": "kāyopi suvaṇṇavaṇṇo ahosi.",
  "atk-s0510a0:764_7": "Pañcavaggiyā bhikkhū “ayaṁ chabbassāni dukkarakārikaṁ karontopi sabbaññutaṁ paṭivijjhituṁ nāsakkhi,",
  "atk-s0510a0:764_8": "idāni gāmanigamādīsu piṇḍāya caritvā oḷārikaṁ āhāraṁ āharamāno kiṁ sakkhissati,",
  "atk-s0510a0:764_9": "bāhuliko esa padhānavibbhanto,",
  "atk-s0510a0:764_10": "sīsaṁ nhāyitukāmassa ussāvabindutakkanaṁ viya amhākaṁ etassa santikā visesatakkanaṁ,",
  "atk-s0510a0:764_11": "kiṁ no iminā”ti mahāpurisaṁ pahāya attano attano pattacīvaraṁ gahetvā aṭṭhārasayojanamaggaṁ gantvā isipatanaṁ pavisiṁsu.",
  "atk-s0510a0:765_0": "Tena kho pana samayena uruvelāyaṁ senānigame senānikuṭumbikassa gehe nibbattā sujātā nāma dārikā vayappattā ekasmiṁ nigrodharukkhe patthanaṁ akāsi –",
  "atk-s0510a0:765_1": "“sacāhaṁ samajātikaṁ kulagharaṁ gantvā paṭhamagabbhe puttaṁ labhissāmi,",
  "atk-s0510a0:765_2": "anusaṁvaccharaṁ te satasahassapariccāgena balikammaṁ karissāmī”ti.",
  "atk-s0510a0:765_3": "Tassā sā patthanā samijjhi.",
  "atk-s0510a0:765_4": "Sā mahāsattassa dukkarakārikaṁ karontassa chaṭṭhe vasse paripuṇṇe visākhāpuṇṇamāyaṁ balikammaṁ kātukāmā",
  "atk-s0510a0:765_5": "hutvā puretaraṁyeva dhenusahassaṁ laṭṭhimadhukavane carāpetvā,",
  "atk-s0510a0:765_6": "tāsaṁ khīraṁ pañca dhenusatāni pāyetvā,",
  "atk-s0510a0:765_7": "tāsaṁ khīraṁ aḍḍhatiyāni ca satānīti evaṁ yāva soḷasannaṁ dhenūnaṁ khīraṁ aṭṭha dhenuyo pivanti,",
  "atk-s0510a0:765_8": "tāva khīrassa bahalatañca madhuratañca ojavantatañca patthayamānā khīraparivattanaṁ nāma akāsi.",
  "atk-s0510a0:765_9": "Sā visākhāpuṇṇamadivase “pātova balikammaṁ karissāmī”ti rattiyā paccūsasamayaṁ paccuṭṭhāya tā aṭṭha dhenuyo duhāpesi.",
  "atk-s0510a0:765_10": "Vacchakā dhenūnaṁ thanamūlaṁ na āgamaṁsu,",
  "atk-s0510a0:765_11": "thanamūle pana navabhājanesu upanītamattesu attano dhammatāya khīradhārā pagghariṁsu.",
  "atk-s0510a0:765_12": "Taṁ acchariyaṁ disvā sujātā sahattheneva khīraṁ gahetvā navabhājane pakkhipitvā sahattheneva aggiṁ katvā pacituṁ ārabhi.",
  "atk-s0510a0:766_0": "Tasmiṁ pāyāse paccamāne mahantā mahantā pubbuḷā uṭṭhahitvā dakkhiṇāvaṭṭā hutvā sañcaranti.",
  "atk-s0510a0:766_1": "Ekaphusitampi bahi na uppatati,",
  "atk-s0510a0:766_2": "uddhanato appamattakopi dhūmo na uṭṭhahati.",
  "atk-s0510a0:766_3": "Tasmiṁ samaye cattāro lokapālā āgantvā uddhane ārakkhaṁ gaṇhiṁsu,",
  "atk-s0510a0:766_4": "mahābrahmā chattaṁ dhāresi,",
  "atk-s0510a0:766_5": "sakko alātāni samānento aggiṁ jālesi.",
  "atk-s0510a0:766_6": "Devatā dvisahassadīpaparivāresu catūsu mahādīpesu devamanussānaṁ upakappanaojaṁ attano devānubhāvena",
  "atk-s0510a0:766_7": "daṇḍakabaddhaṁ madhupaṭalaṁ pīḷetvā madhuṁ gaṇhamānā viya saṁharitvā tattha pakkhipiṁsu.",
  "atk-s0510a0:766_8": "Aññesu hi kālesu devatā kabaḷe kabaḷe ojaṁ pakkhipiṁsu,",
  "atk-s0510a0:766_9": "sambodhippattadivase ca parinibbānadivase ca ukkhaliyaṁyeva pakkhipiṁsu.",
  "atk-s0510a0:766_10": "Sujātā ekadivaseyeva tattha attano pākaṭāni anekāni acchariyāni disvā puṇṇaṁ nāma dāsiṁ āmantesi –",
  "atk-s0510a0:766_11": "“amma puṇṇe,",
  "atk-s0510a0:766_12": "ajja amhākaṁ devatā ativiya pasannā,",
  "atk-s0510a0:766_13": "mayā hi ettake kāle evarūpaṁ acchariyaṁ nāma na diṭṭhapubbaṁ,",
  "atk-s0510a0:766_14": "vegena gantvā devaṭṭhānaṁ paṭijaggāhī”ti.",
  "atk-s0510a0:766_15": "Sā “sādhu,",
  "atk-s0510a0:766_16": "ayye”ti tassā vacanaṁ sampaṭicchitvā turitaturitā rukkhamūlaṁ agamāsi.",
  "atk-s0510a0:767_0": "Bodhisattopi kho tasmiṁ rattibhāge pañca mahāsupine disvā pariggaṇhanto “nissaṁsayaṁ ajjāhaṁ buddho bhavissāmī”ti",
  "atk-s0510a0:767_1": "katasanniṭṭhāno tassā rattiyā accayena katasarīrapaṭijaggano bhikkhācārakālaṁ āgamayamāno pātova āgantvā",
  "atk-s0510a0:767_2": "tasmiṁ rukkhamūle nisīdi,",
  "atk-s0510a0:767_3": "attano pabhāya sakalaṁ rukkhamūlaṁ obhāsayamāno.",
  "atk-s0510a0:767_4": "Atha kho sā puṇṇā āgantvā addasa bodhisattaṁ rukkhamūle pācīnalokadhātuṁ olokayamānaṁ nisinnaṁ,",
  "atk-s0510a0:767_5": "sarīrato cassa nikkhantāhi pabhāhi sakalarukkhaṁ suvaṇṇavaṇṇaṁ.",
  "atk-s0510a0:767_6": "Disvānassā etadahosi –",
  "atk-s0510a0:767_7": "“ajja amhākaṁ devatā rukkhato oruyha sahattheneva balikammaṁ sampaṭicchituṁ nisinnā maññe”ti ubbegappattā",
  "atk-s0510a0:767_8": "hutvā vegena āgantvā sujātāya etamatthaṁ ārocesi.",
  "atk-s0510a0:768_0": "Sujātā tassā vacanaṁ sutvā tuṭṭhamānasā hutvā “ajja dāni paṭṭhāya mama jeṭṭhadhītuṭṭhāne tiṭṭhāhī”ti dhītu anucchavikaṁ sabbālaṅkāraṁ adāsi.",
  "atk-s0510a0:768_1": "Yasmā pana buddhabhāvaṁ pāpuṇanadivase satasahassagghanikā ekā suvaṇṇapāti laddhuṁ vaṭṭati,",
  "atk-s0510a0:768_2": "tasmā sā “suvaṇṇapātiyaṁ pāyāsaṁ pakkhipissāmī”ti cittaṁ uppādetvā satasahassagghanikaṁ suvaṇṇapātiṁ",
  "atk-s0510a0:768_3": "nīharāpetvā tattha pāyāsaṁ pakkhipitukāmā pakkabhājanaṁ āvajjesi.",
  "atk-s0510a0:768_4": "Sabbo pāyāso padumapattato udakaṁ viya vattitvā pātiyaṁ patiṭṭhāsi,",
  "atk-s0510a0:768_5": "ekapātipūramattova ahosi.",
  "atk-s0510a0:768_6": "Sā taṁ pātiṁ aññāya pātiyā paṭikujjitvā odātavatthena veṭhetvā sayaṁ sabbālaṅkārehi attabhāvaṁ alaṅkaritvā",
  "atk-s0510a0:768_7": "taṁ pātiṁ attano sīse ṭhapetvā mahantena ānubhāvena nigrodharukkhamūlaṁ gantvā bodhisattaṁ disvā balavasomanassajātā",
  "atk-s0510a0:768_8": "“rukkhadevatā”ti saññāya diṭṭhaṭṭhānato paṭṭhāya onatonatā gantvā sīsato pātiṁ otāretvā vivaritvā suvaṇṇabhiṅgārena",
  "atk-s0510a0:768_9": "gandhapupphavāsitaṁ udakaṁ gahetvā bodhisattaṁ upagantvā aṭṭhāsi.",
  "atk-s0510a0:768_10": "Ghaṭikāramahābrahmunā dinno mattikāpatto ettakaṁ kālaṁ bodhisattaṁ avijahitvā tasmiṁ khaṇe adassanaṁ gato,",
  "atk-s0510a0:768_11": "bodhisatto pattaṁ apassanto dakkhiṇahatthaṁ pasāretvā udakaṁ sampaṭicchi.",
  "atk-s0510a0:768_12": "Sujātā saheva pātiyā pāyāsaṁ mahāpurisassa hatthe ṭhapesi,",
  "atk-s0510a0:768_13": "mahāpuriso sujātaṁ olokesi.",
  "atk-s0510a0:768_14": "Sā ākāraṁ sallakkhetvā “ayya,",
  "atk-s0510a0:768_15": "mayā tumhākaṁ pariccattā,",
  "atk-s0510a0:768_16": "taṁ gaṇhitvā yathāruci karothā”ti vanditvā “yathā mayhaṁ manoratho nipphanno,",
  "atk-s0510a0:768_17": "evaṁ tumhākampi nipphajjatū”ti vatvā satasahassagghanikampi suvaṇṇapātiṁ purāṇakapaṇṇaṁ viya pariccajitvā anapekkhāva pakkāmi.",
  "atk-s0510a0:769_0": "Bodhisattopi kho nisinnaṭṭhānā vuṭṭhāya rukkhaṁ padakkhiṇaṁ katvā pātiṁ ādāya nerañjarāya tīraṁ gantvā",
  "atk-s0510a0:769_1": "anekesaṁ bodhisattasatasahassānaṁ abhisambujjhanadivase otaritvā nhānaṭṭhānaṁ supatiṭṭhitaṁ nāma atthi,",
  "atk-s0510a0:769_2": "tassā tīre pātiṁ ṭhapetvā supatiṭṭhitatitthe otaritvā nhatvā anekabuddhasatasahassānaṁ nivāsanaṁ arahaddhajaṁ",
  "atk-s0510a0:769_3": "nivāsetvā puratthābhimukho nisīditvā ekaṭṭhitālapakkappamāṇe ekūnapaṇṇāsapiṇḍe katvā sabbaṁ appodakamadhupāyāsaṁ",
  "atk-s0510a0:769_4": "paribhuñji.",
  "atk-s0510a0:769_5": "Soyevassa buddhabhūtasa sattasattāhaṁ bodhimaṇḍe vasantassa ekūnapaṇṇāsadivasāni āhāro ahosi.",
  "atk-s0510a0:769_6": "Ettakaṁ kālaṁ añño āhāro natthi,",
  "atk-s0510a0:769_7": "na nhānaṁ,",
  "atk-s0510a0:769_8": "na mukhadhovanaṁ,",
  "atk-s0510a0:769_9": "na sarīravaḷañjo,",
  "atk-s0510a0:769_10": "jhānasukhena phalasamāpattisukhena ca vītināmesi.",
  "atk-s0510a0:769_11": "Taṁ pana pāyāsaṁ bhuñjitvā suvaṇṇapātiṁ gahetvā “sacāhaṁ ajja buddho bhavissāmi,",
  "atk-s0510a0:769_12": "ayaṁ pāti paṭisotaṁ gacchatu,",
  "atk-s0510a0:769_13": "no ce bhavissāmi,",
  "atk-s0510a0:769_14": "anusotaṁ gacchatū”ti vatvā nadīsote pakkhipi.",
  "atk-s0510a0:769_15": "Sā sotaṁ chindamānā nadīmajjhaṁ gantvā majjhaṭṭhāneneva javasampanno asso viya asītihatthamattaṭṭhānaṁ",
  "atk-s0510a0:769_16": "paṭisotaṁ gantvā ekasmiṁ āvaṭṭe nimujjitvā kāḷanāgarājabhavanaṁ gantvā tiṇṇaṁ buddhānaṁ paribhogapātiyo",
  "atk-s0510a0:769_17": "“kili kilī”ti ravaṁ kārayamānā paharitvā tāsaṁ sabbaheṭṭhimā hutvā aṭṭhāsi.",
  "atk-s0510a0:769_18": "Kāḷo nāgarājā ta saddaṁ sutvā “hiyyo eko buddho nibbatti,",
  "atk-s0510a0:769_19": "puna ajja eko nibbatto”ti vatvā anekehi padasatehi thutiyo vadamāno uṭṭhāsi.",
  "atk-s0510a0:769_20": "Tassa kira mahāpathaviyā ekayojanatigāvutappamāṇaṁ nabhaṁ pūretvā ārohanakālo ajja vā hiyyo vā sadiso ahosi.",
  "atk-s0510a0:770_0": "Bodhisattopi nadītīramhi supupphitasālavane divāvihāraṁ katvā sāyanhasamayaṁ pupphānaṁ vaṇṭato muccanakāle",
  "atk-s0510a0:770_1": "devatāhi alaṅkatena aṭṭhūsabhavitthārena maggena sīho viya vijambhamāno bodhirukkhābhimukho pāyāsi.",
  "atk-s0510a0:770_2": "Nāgayakkhasupaṇṇādayo dibbehi gandhapupphādīhi pūjayiṁsu,",
  "atk-s0510a0:770_3": "dibbasaṁgītādīni pavattayiṁsu,",
  "atk-s0510a0:770_4": "dasasahassī lokadhātu ekagandhā ekamālā ekasādhukārā ahosi.",
  "atk-s0510a0:770_5": "Tasmiṁ samaye sotthiyo nāma tiṇahārako tiṇaṁ ādāya paṭipathe āgacchanto mahāpurisassa ākāraṁ ñatvā aṭṭha tiṇamuṭṭhiyo adāsi.",
  "atk-s0510a0:770_6": "Bodhisatto tiṇaṁ gahetvā bodhimaṇḍaṁ āruyha dakkhiṇadisābhāge uttarābhimukho aṭṭhāsi.",
  "atk-s0510a0:770_7": "Tasmiṁ khaṇe dakkhiṇacakkavāḷaṁ osīditvā heṭṭhā avīcisampattaṁ viya ahosi.",
  "atk-s0510a0:770_8": "Uttaracakkavāḷaṁ ullaṅghitvā upari bhavaggappattaṁ viya ahosi.",
  "atk-s0510a0:770_9": "Bodhisatto “idaṁ sambodhipāpuṇanaṭṭhānaṁ na bhavissati maññe”ti padakkhiṇaṁ karonto pacchimadisābhāgaṁ gantvā puratthimābhimukho aṭṭhāsi,",
  "atk-s0510a0:770_10": "tato pacchimacakkavāḷaṁ osīditvā heṭṭhā avīcisampattaṁ viya ahosi,",
  "atk-s0510a0:770_11": "puratthimacakkavāḷaṁ ullaṅghitvā upari bhavaggappattaṁ viya ahosi.",
  "atk-s0510a0:770_12": "Ṭhitaṭṭhitaṭṭhāne kirassa nemivaṭṭipariyante akkantaṁ nābhiyā patiṭṭhitamahāsakaṭacakkaṁ viya mahāpathavī onatunnatā ahosi.",
  "atk-s0510a0:770_13": "Bodhisatto “idampi sambodhipāpuṇanaṭṭhānaṁ na bhavissati maññe”ti padakkhiṇaṁ karonto uttaradisābhāgaṁ gantvā dakkhiṇābhimukho aṭṭhāsi.",
  "atk-s0510a0:770_14": "Tato uttaracakkavāḷaṁ osīditvā heṭṭhā avīcisampattaṁ viya ahosi,",
  "atk-s0510a0:770_15": "dakkhiṇacakkavāḷaṁ ullaṅghitvā upari bhavaggappattaṁ viya ahosi.",
  "atk-s0510a0:770_16": "Bodhisatto “idampi sambodhipāpuṇanaṭṭhānaṁ na bhavissati maññe”ti padakkhiṇaṁ karonto puratthimadisābhāgaṁ gantvā pacchimābhimukho aṭṭhāsi.",
  "atk-s0510a0:770_17": "Puratthimadisābhāge pana sabbabuddhānaṁ pallaṅkaṭṭhānaṁ ahosi,",
  "atk-s0510a0:770_18": "taṁ neva chambhati,",
  "atk-s0510a0:770_19": "na kampati.",
  "atk-s0510a0:770_20": "Bodhisatto “idaṁ sabbabuddhānaṁ avijahitaṁ acalaṭṭhānaṁ kilesapañjaraviddhaṁsanaṭṭhāna”nti ñatvā tāni tiṇāni agge gahetvā cālesi,",
  "atk-s0510a0:770_21": "tāvadeva cuddasahattho pallaṅko ahosi.",
  "atk-s0510a0:770_22": "Tānipi kho tiṇāni tathārūpena saṇṭhānena saṇṭhahiṁsu,",
  "atk-s0510a0:770_23": "yathārūpaṁ sukusalo cittakāro vā potthakāro vā ālikhitumpi samattho natthi.",
  "atk-s0510a0:770_24": "Bodhisatto bodhikkhandhaṁ piṭṭhito katvā puratthābhimukho daḷhamānaso hutvā –",
  "atk-s0510a0:771_0": "“Kāmaṁ taco ca nhāru ca, aṭṭhi ca avasissatu;",
  "atk-s0510a0:772_0": "Upasussatu nissesaṁ, sarīre maṁsalohitaṁ. –",
  "atk-s0510a0:773_0": "‘Na tvevāhaṁ sammāsambodhiṁ appatvā imaṁ pallaṅkaṁ bhindissāmī”’ti asanisatasannipātenapi abhejjarūpaṁ aparājitapallaṅkaṁ ābhujitvā nisīdi.",
  "atk-s0510a0:774_0": "Tasmiṁ samaye māro pāpimā –",
  "atk-s0510a0:774_1": "“siddhatthakumāro mayhaṁ vasaṁ atikkamitukāmo,",
  "atk-s0510a0:774_2": "na dānissa atikkamituṁ dassāmī”ti mārabalassa santikaṁ gantvā etamatthaṁ ārocetvā māraghosanaṁ nāma ghosāpetvā mārabalaṁ ādāya nikkhami.",
  "atk-s0510a0:774_3": "Sā mārasenā mārassa purato dvādasayojanā hoti,",
  "atk-s0510a0:774_4": "dakkhiṇato ca vāmato ca dvādasayojanā,",
  "atk-s0510a0:774_5": "pacchato cakkavāḷapariyantaṁ katvā ṭhitā,",
  "atk-s0510a0:774_6": "uddhaṁ navayojanubbedhā hoti,",
  "atk-s0510a0:774_7": "yassā unnadantiyā unnādasaddo yojanasahassato paṭṭhāya pathaviundriyanasaddoviya sūyati.",
  "atk-s0510a0:774_8": "Atha māro devaputto diyaḍḍhayojanasatikaṁ girimekhalaṁ nāma hatthiṁ abhiruhitvā bāhusahassaṁ māpetvā nānāvudhāni aggahesi.",
  "atk-s0510a0:774_9": "Avasesāyapi māraparisāya dve janā ekasadisā ekasadisaṁ āvudhaṁ gaṇhantā nāhesuṁ.",
  "atk-s0510a0:774_10": "Nānāvaṇṇā nānappakāramukhā hutvā nānāvudhāni gaṇhantā bodhisattaṁ ajjhottharamānā āgamaṁsu.",
  "atk-s0510a0:775_0": "Dasasahassacakkavāḷadevatā pana mahāsattassa thutiyo vadamānā aṭṭhaṁsu.",
  "atk-s0510a0:775_1": "Sakko devarājā vijayuttarasaṅkhaṁ dhamamāno aṭṭhāsi.",
  "atk-s0510a0:775_2": "So kira saṅkho vīsahatthasatiko hoti,",
  "atk-s0510a0:775_3": "sakiṁ vātaṁ gāhāpetvā dhamiyamāno cattāro māse saddaṁ karitvā nissaddo hoti.",
  "atk-s0510a0:775_4": "Mahākāḷanāgarājā atirekapadasatena vaṇṇaṁ vaṇṇentova aṭṭhāsi,",
  "atk-s0510a0:775_5": "mahābrahmā setacchattaṁ dhārayamāno aṭṭhāsi.",
  "atk-s0510a0:775_6": "Mārabale pana bodhimaṇḍaṁ upasaṅkamante tesaṁ ekopi ṭhātuṁ nāsakkhi,",
  "atk-s0510a0:775_7": "sammukhasammukhaṭṭhāneneva palāyiṁsu.",
  "atk-s0510a0:775_8": "Kāḷo nāma nāgarājāpi pathaviyaṁ nimujjitvā pañcayojanasatikaṁ mañjerikanāgabhavanaṁ gantvā ubhohi hatthehi mukhaṁ pidahitvā nipanno.",
  "atk-s0510a0:775_9": "Sakko devarājāpi vijayuttarasaṅkhaṁ piṭṭhiyaṁ katvā cakkavāḷamukhavaṭṭiyaṁ aṭṭhāsi,",
  "atk-s0510a0:775_10": "mahābrahmā setacchattaṁ koṭiyaṁ gahetvā brahmalokameva agamāsi.",
  "atk-s0510a0:775_11": "Ekadevatāpi ṭhātuṁ samatthā nāma nāhosi.",
  "atk-s0510a0:775_12": "Mahāpuriso pana ekakova nisīdi.",
  "atk-s0510a0:776_0": "Māropi attano parisaṁ āha – “tātā,",
  "atk-s0510a0:776_1": "suddhodanaputtena siddhatthena sadiso añño puriso nāma natthi,",
  "atk-s0510a0:776_2": "mayaṁ sammukhā yuddhaṁ dātuṁ na sakkhissāma,",
  "atk-s0510a0:776_3": "pacchābhāgena dassāmā”ti.",
  "atk-s0510a0:776_4": "Mahāpurisopi tīṇi passāni oloketvā sabbadevatānaṁ palātattā suññāni addasa.",
  "atk-s0510a0:776_5": "Puna uttarapassena mārabalaṁ ajjhottharamānaṁ disvā “ayaṁ ettako jano maṁ ekakaṁ sandhāya mahantaṁ vāyāmaṁ karoti,",
  "atk-s0510a0:776_6": "imasmiṁ ṭhāne mayhaṁ mātā vā pitā vā bhātā vā añño vā koci ñātako natthi,",
  "atk-s0510a0:776_7": "imā pana dasa pāramiyova mayhaṁ dīgharattaṁ puṭṭhaparijanasadisā.",
  "atk-s0510a0:776_8": "Tasmā mayā pāramiyova balaggaṁ katvā pāramisattheneva paharitvā imaṁ balakāyaṁ viddhaṁsetuṁ vaṭṭatī”ti dasa pāramiyo āvajjamāno nisīdi.",
  "atk-s0510a0:777_0": "Atha kho māro devaputto –",
  "atk-s0510a0:777_1": "“vāteneva siddhatthaṁ palāpessāmī”ti vātamaṇḍalaṁ samuṭṭhāpesi.",
  "atk-s0510a0:777_2": "Taṅkhaṇaññeva puratthimādibhedāvātā samuṭṭhahitvā addhayojanayojanadviyojanatiyojanappamāṇāni pabbatakūṭāni",
  "atk-s0510a0:777_3": "padāletvā vanagaccharukkhādīni uddhaṁmūlāni katvā samantā gāmanigame cuṇṇavicuṇṇe kātuṁ samatthāpi mahāpurisassa",
  "atk-s0510a0:777_4": "puññatejena vihatānubhāvā bodhisattaṁ patvā bodhisattassa cīvarakaṇṇamattampi cāletuṁ nāsakkhiṁsu. Tato –",
  "atk-s0510a0:777_5": "“udakena naṁ ajjhottharitvā māressāmī”ti mahāvassaṁ samuṭṭhāpesi.",
  "atk-s0510a0:777_6": "Tassānubhāvena uparūpari satapaṭalasahassapaṭalādibhedā valāhakā uṭṭhahitvā vassiṁsu.",
  "atk-s0510a0:777_7": "Vuṭṭhidhārāvegena pathavī chiddāvachiddā ahosi.",
  "atk-s0510a0:777_8": "Vanarukkhādīnaṁ uparibhāgena mahāmegho āgantvā mahāsattassa cīvare ussāvabindugahaṇamattampi temetuṁ nāsakkhi.",
  "atk-s0510a0:777_9": "Tato pāsāṇavassaṁ samuṭṭhāpesi.",
  "atk-s0510a0:777_10": "Mahantāni mahantāni pabbatakūṭāni dhūmāyantāni pajjalantāni ākāsenāgantvā bodhisattaṁ patvā dibbamālāguḷabhāvaṁ āpajjiṁsu.",
  "atk-s0510a0:777_11": "Tato paharaṇavassaṁ samuṭṭhāpesi.",
  "atk-s0510a0:777_12": "Ekatodhārā ubhatodhārā asisattikhurappādayo dhūmāyantā pajjalantā ākāsenāgantvā bodhisattaṁ patvā dibbapupphāni ahesuṁ.",
  "atk-s0510a0:777_13": "Tato aṅgāravassaṁ samuṭṭhāpesi.",
  "atk-s0510a0:777_14": "Kiṁsukavaṇṇā aṅgārā ākāsenāgantvā bodhisattassa pādamūle dibbapupphāni hutvā vikiriṁsu.",
  "atk-s0510a0:777_15": "Tato kukkuḷavassaṁ samuṭṭhāpesi.",
  "atk-s0510a0:777_16": "Accuṇho aggivaṇṇo kukkuḷo ākāsenāgantvā bodhisattassa pādamūle candanacuṇṇaṁ hutvā nipatati.",
  "atk-s0510a0:777_17": "Tato vālukāvassaṁ samuṭṭhāpesi.",
  "atk-s0510a0:777_18": "Atisukhumā vālukā dhūmāyantā pajjalantā ākāsenāgantvā mahāsattassa pādamūle dibbapupphāni hutvā nipatiṁsu.",
  "atk-s0510a0:777_19": "Tato kalalavassaṁ samuṭṭhāpesi,",
  "atk-s0510a0:777_20": "taṁ kalalaṁ dhūmāyantaṁ pajjalantaṁ ākāsenāgantvā bodhisattassa pādamūle dibbavilepanaṁ hutvā nipatati.",
  "atk-s0510a0:777_21": "Tato “iminā bhiṁsetvā siddhatthaṁ palāpessāmī”ti andhakāraṁ samuṭṭhāpesi.",
  "atk-s0510a0:777_22": "Taṁ caturaṅgasamannāgataṁ andhakāraṁ viya mahātamaṁ hutvā bodhisattaṁ patvā sūriyappabhāvihataṁ viya andhakāraṁ antaradhāyi.",
  "atk-s0510a0:778_0": "Evaṁ so māro imāhi navahi vātavassapāsāṇapaharaṇaaṅgārakukkuḷavālukākalalandhakāravuṭṭhīhi bodhisattaṁ palāpetuṁ asakkonto – “kiṁ, bhaṇe,",
  "atk-s0510a0:778_1": "tiṭṭhatha,",
  "atk-s0510a0:778_2": "imaṁ siddhatthakumāraṁ gaṇhatha hanatha palāpethā”ti attano parisaṁ āṇāpetvā sayampi girimekhalassa hatthino",
  "atk-s0510a0:778_3": "khandhe nisinno cakkāvudhaṁ ādāya bodhisattaṁ upasaṅkamitvā “siddhattha,",
  "atk-s0510a0:778_4": "uṭṭhehi etasmā pallaṅkā,",
  "atk-s0510a0:778_5": "nāyaṁ tuyhaṁ pāpuṇāti,",
  "atk-s0510a0:778_6": "mayhaṁ esa pāpuṇātī”ti āha.",
  "atk-s0510a0:778_7": "Mahāsatto tassa vacanaṁ sutvā avoca – “māra,",
  "atk-s0510a0:778_8": "neva tayā dasa pāramiyo pūritā,",
  "atk-s0510a0:778_9": "na upapāramiyo,",
  "atk-s0510a0:778_10": "na paramatthapāramiyo,",
  "atk-s0510a0:778_11": "nāpi pañca mahāpariccāgā pariccattā,",
  "atk-s0510a0:778_12": "na ñātatthacariyā,",
  "atk-s0510a0:778_13": "na lokatthacariyā,",
  "atk-s0510a0:778_14": "na buddhatthacariyā pūritā,",
  "atk-s0510a0:778_15": "sabbā tā mayāyeva pūritā,",
  "atk-s0510a0:778_16": "tasmā nāyaṁ pallaṅko tuyhaṁ pāpuṇāti,",
  "atk-s0510a0:778_17": "mayheveso pāpuṇātī”ti.",
  "atk-s0510a0:779_0": "Māro kuddho kodhavegaṁ asahanto mahāpurisassa cakkāvudhaṁ vissajjesi.",
  "atk-s0510a0:779_1": "Taṁ tassa dasa pāramiyo āvajjentasseva uparibhāge mālāvitānaṁ hutvā aṭṭhāsi.",
  "atk-s0510a0:779_2": "Taṁ kira khuradhāraṁ cakkāvudhaṁ aññadā kuddhena vissaṭṭhaṁ ekagghanapāsāṇatthambhe vaṁsakaḷīre viya chindantaṁ gacchati.",
  "atk-s0510a0:779_3": "Idāni pana tasmiṁ mālāvitānaṁ hutvā ṭhite avasesā māraparisā “idāni siddhattho pallaṅkato vuṭṭhāya palāyissatī”ti",
  "atk-s0510a0:779_4": "mahantamahantāni selakūṭāni vissajjesuṁ,",
  "atk-s0510a0:779_5": "tānipi mahāpurisassa dasa pāramiyo āvajjentassa mālāguḷabhāvaṁ āpajjitvā bhūmiyaṁ patiṁsu.",
  "atk-s0510a0:779_6": "Devatā cakkavāḷamukhavaṭṭiyaṁ ṭhitā gīvaṁ pasāretvā sīsaṁ ukkhipitvā “naṭṭho vata, bho,",
  "atk-s0510a0:779_7": "siddhatthakumārassa rūpaggappatto attabhāvo,",
  "atk-s0510a0:779_8": "kiṁ nu kho so karissatī”ti olokenti.",
  "atk-s0510a0:780_0": "Tato bodhisatto “pūritapāramīnaṁ bodhisattānaṁ sambujjhanadivase pattapallaṅko mayhaṁ pāpuṇātī”ti vatvā ṭhitaṁ māraṁ āha – “māra,",
  "atk-s0510a0:780_1": "tuyhaṁ dānassa dinnabhāve ko sakkhī”ti.",
  "atk-s0510a0:780_2": "Māro “ime ettakāva janā sakkhino”ti mārabalābhimukhaṁ hatthaṁ pasāresi.",
  "atk-s0510a0:780_3": "Tasmiṁ khaṇe māraparisāya “ahaṁ sakkhi,",
  "atk-s0510a0:780_4": "ahaṁ sakkhī”ti pavattasaddo pathaviundriyanasaddasadiso ahosi.",
  "atk-s0510a0:780_5": "Atha māro mahāpurisaṁ āha –",
  "atk-s0510a0:780_6": "“siddhattha,",
  "atk-s0510a0:780_7": "tuyhaṁ dānassa dinnabhāve ko sakkhī”ti.",
  "atk-s0510a0:780_8": "Mahāpuriso “tuyhaṁ tāva dānassa dinnabhāve sacetanā sakkhino,",
  "atk-s0510a0:780_9": "mayhaṁ pana imasmiṁ ṭhāne sacetano koci sakkhi nāma natthi,",
  "atk-s0510a0:780_10": "tiṭṭhatu tāva me avasesaattabhāvesu dinnadānaṁ,",
  "atk-s0510a0:780_11": "vessantarattabhāve pana ṭhatvā mayhaṁ sattasatakamahādānassa tāva dinnabhāve acetanāpi ayaṁ ghanamahāpathavī",
  "atk-s0510a0:780_12": "sakkhī”ti cīvaragabbhantarato dakkhiṇahatthaṁ abhinīharitvā “vessantarattabhāve ṭhatvā mayhaṁ sattasatakamahādānassa",
  "atk-s0510a0:780_13": "dinnabhāve tvaṁ sakkhi,",
  "atk-s0510a0:780_14": "na sakkhī”ti mahāpathaviyābhimukhaṁ hatthaṁ pasāresi.",
  "atk-s0510a0:780_15": "Mahāpathavī “ahaṁ te tadā sakkhī”ti viravasatena viravasahassena viravasatasahassena mārabalaṁ avattharamānā viya unnadi.",
  "atk-s0510a0:781_0": "Tato mahāpurise “dinnaṁ te,",
  "atk-s0510a0:781_1": "siddhattha,",
  "atk-s0510a0:781_2": "mahādānaṁ uttamadāna”nti vessantaradānaṁ sammasante diyaḍḍhayojanasatiko girimekhalahatthī jaṇṇukehi pathaviyaṁ patiṭṭhāsi,",
  "atk-s0510a0:781_3": "māraparisā disāvidisā palāyiṁsu,",
  "atk-s0510a0:781_4": "dve ekamaggena gatā nāma natthi,",
  "atk-s0510a0:781_5": "sīsābharaṇāni ceva nivatthavasanāni ca chaḍḍetvā sammukhasammukhadisāhiyeva palāyiṁsu.",
  "atk-s0510a0:781_6": "Tato devasaṅghā palāyamānaṁ mārabalaṁ disvā “mārassa parājayo jāto,",
  "atk-s0510a0:781_7": "siddhatthakumārassa jayo jāto,",
  "atk-s0510a0:781_8": "jayapūjaṁ karissāmā”ti devatā devatānaṁ,",
  "atk-s0510a0:781_9": "nāgā nāgānaṁ,",
  "atk-s0510a0:781_10": "supaṇṇā supaṇṇānaṁ,",
  "atk-s0510a0:781_11": "brahmāno brahmānaṁ ghosetvā gandhamālādihatthā mahāpurisassa santikaṁ bodhipallaṅkaṁ āgamaṁsu.",
  "atk-s0510a0:782_0": "Evaṁ gatesu pana tesu –",
  "atk-s0510a0:783_0": "“Jayo hi buddhassa sirīmato ayaṁ, mārassa ca pāpimato parājayo;",
  "atk-s0510a0:784_0": "Ugghosayuṁ bodhimaṇḍe pamoditā, jayaṁ tadā devagaṇā mahesino.",
  "atk-s0510a0:785_0": "“Jayo hi buddhassa sirīmato ayaṁ, mārassa ca pāpimato parājayo;",
  "atk-s0510a0:786_0": "Ugghosayuṁ bodhimaṇḍe pamoditā, jayaṁ tadā nāgagaṇā mahesino.",
  "atk-s0510a0:787_0": "“Jayo hi buddhassa sirīmato ayaṁ, mārassa ca pāpimato parājayo;",
  "atk-s0510a0:788_0": "Ugghosayuṁ bodhimaṇḍe pamoditā, jayaṁ tadā supaṇṇasaṅghāpi mahesino.",
  "atk-s0510a0:789_0": "“Jayo hi buddhassa sirīmato ayaṁ, mārassa ca pāpimato parājayo;",
  "atk-s0510a0:790_0": "Ugghosayuṁ bodhimaṇḍe pamoditā, jayaṁ tadā brahmagaṇā mahesino”ti. –",
  "atk-s0510a0:791_0": "Avasesā dasasu cakkavāḷasahassesu devatā mālāgandhavilepanehi pūjayamānā nānappakārā ca thutiyo vadamānā aṭṭhaṁsu.",
  "atk-s0510a0:791_1": "Evaṁ dharamāneyeva sūriye mahāpuriso mārabalaṁ vidhamitvā cīvarūpari patamānehi bodhirukkhaṅkurehi rattapavāḷadalehi",
  "atk-s0510a0:791_2": "viya pūjiyamāno paṭhamayāme pubbenivāsaṁ anussaritvā majjhimayāme dibbacakkhuṁ visodhetvā pacchimayāme",
  "atk-s0510a0:791_3": "paṭiccasamuppāde ñāṇaṁ otāresi.",
  "atk-s0510a0:791_4": "Athassa dvādasapadikaṁ paccayākāraṁ vaṭṭavivaṭṭavasena anulomapaṭilomato sammasantassa dasasahassī lokadhātu",
  "atk-s0510a0:791_5": "udakapariyantaṁ katvā dvādasakkhattuṁ saṅkampi.",
  "atk-s0510a0:792_0": "Mahāpurise pana dasasahassilokadhātuṁ unnādetvā aruṇuggamanavelāya sabbaññutaññāṇaṁ paṭivijjhante sakalā",
  "atk-s0510a0:792_1": "dasasahassī lokadhātu alaṅkatapaṭiyattā ahosi.",
  "atk-s0510a0:792_2": "Pācīnacakkavāḷamukhavaṭṭiyaṁ ussāpitānaṁ dhajānaṁ paṭākā pacchimacakkavāḷamukhavaṭṭiṁ paharanti,",
  "atk-s0510a0:792_3": "tathā pacchimacakkavāḷamukhavaṭṭiyaṁ ussāpitānaṁ dhajānaṁ paṭākā pācīnacakkavāḷamukhavaṭṭiṁ paharanti,",
  "atk-s0510a0:792_4": "dakkhiṇacakkavāḷamukhavaṭṭiyaṁ ussāpitānaṁ dhajānaṁ paṭākā uttaracakkavāḷamukhavaṭṭiṁ paharanti,",
  "atk-s0510a0:792_5": "uttaracakkavāḷamukhavaṭṭiyaṁ ussāpitānaṁ dhajānaṁ paṭākā dakkhiṇacakkavāḷamukhavaṭṭiṁ paharanti,",
  "atk-s0510a0:792_6": "pathavitale ussāpitānaṁ dhajānaṁ paṭākā brahmalokaṁ āhacca aṭṭhaṁsu,",
  "atk-s0510a0:792_7": "brahmaloke baddhānaṁ dhajānaṁ paṭākā pathavitale patiṭṭhahiṁsu,",
  "atk-s0510a0:792_8": "dasasahassesu cakkavāḷesu pupphūpagā rukkhā pupphaṁ gaṇhiṁsu,",
  "atk-s0510a0:792_9": "phalūpagā rukkhā phalapiṇḍibhārasahitā ahesuṁ.",
  "atk-s0510a0:792_10": "Khandhesu khandhapadumāni pupphiṁsu,",
  "atk-s0510a0:792_11": "sākhāsu sākhāpadumāni,",
  "atk-s0510a0:792_12": "latāsu latāpadumāni,",
  "atk-s0510a0:792_13": "ākāse olambakapadumāni,",
  "atk-s0510a0:792_14": "ghanasilātalāni bhinditvā uparūpari satapattāni hutvā daṇḍakapadumāni uṭṭhahiṁsu.",
  "atk-s0510a0:792_15": "Dasasahassī lokadhātu vaṭṭetvā vissaṭṭhamālāguḷā viya susanthatapupphasanthāro viya ca pupphābhikiṇṇā ahosi.",
  "atk-s0510a0:792_16": "Cakkavāḷantaresu aṭṭhayojanasahassā lokantarikanirayā sattasūriyappabhāhipianobhāsitapubbā tadā ekobhāsā ahesuṁ.",
  "atk-s0510a0:792_17": "Caturāsītiyojanasahassagambhīro mahāsamuddo madhurodako ahosi,",
  "atk-s0510a0:792_18": "nadiyo na pavattiṁsu,",
  "atk-s0510a0:792_19": "jaccandhā rūpāni passiṁsu,",
  "atk-s0510a0:792_20": "jātibadhirā saddaṁ suṇiṁsu,",
  "atk-s0510a0:792_21": "jātipīṭhasappino padasā gacchiṁsu,",
  "atk-s0510a0:792_22": "andubandhanādīni chijjitvā patiṁsu.",
  "atk-s0510a0:793_0": "Evaṁ aparimāṇena sirivibhavena pūjiyamāno mahāpuriso anekappakāresu acchariyadhammesu pātubhūtesu sabbaññutaṁ",
  "atk-s0510a0:793_1": "paṭivijjhitvā sabbabuddhehi avijahitaṁ udānaṁ udānesi –",
  "atk-s0510a0:794_0": "“Anekajātisaṁsāraṁ, sandhāvissaṁ anibbisaṁ;",
  "atk-s0510a0:795_0": "Gahakāraṁ gavesanto, dukkhā jāti punappunaṁ.",
  "atk-s0510a0:796_0": "“Gahakāraka diṭṭhosi, puna gehaṁ na kāhasi;",
  "atk-s0510a0:797_0": "Sabbā te phāsukā bhaggā, gahakūṭaṁ visaṅkhataṁ;",
  "atk-s0510a0:798_0": "Visaṅkhāragataṁ cittaṁ, taṇhānaṁ khayamajjhagā”ti. ;",
  "atk-s0510a0:799_0": "Iti tusitabhavanato paṭṭhāya yāva ayaṁ bodhimaṇḍe sabbaññutappatti,",
  "atk-s0510a0:799_1": "ettakaṁ ṭhānaṁ avidūrenidānaṁ nāmāti veditabbaṁ.",
  "atk-s0510a0:800_0": "Avidūrenidānakathā niṭṭhitā.",
  "atk-s0510a0:801_0": "3. Santikenidānakathā",
  "atk-s0510a0:802_0": "“Santikenidānaṁ pana ‘ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme’.",
  "atk-s0510a0:802_1": "‘Vesāliyaṁ viharati mahāvane kūṭāgārasālāya’nti ca evaṁ tasmiṁ tasmiṁ ṭhāneyeva labbhatī”ti vuttaṁ.",
  "atk-s0510a0:802_2": "Kiñcāpi evaṁ vuttaṁ,",
  "atk-s0510a0:802_3": "atha kho pana tampi ādito paṭṭhāya evaṁ veditabbaṁ –",
  "atk-s0510a0:802_4": "udānañhi udānetvā jayapallaṅke nisinnassa bhagavato etadahosi –",
  "atk-s0510a0:802_5": "“ahaṁ kappasatasahassādhikāni cattāri asaṅkhyeyyāni imassa pallaṅkassa kāraṇā sandhāviṁ,",
  "atk-s0510a0:802_6": "ettakaṁ me kālaṁ imasseva pallaṅkassa kāraṇā alaṅkatasīsaṁ gīvāya chinditvā dinnaṁ,",
  "atk-s0510a0:802_7": "suañjitāni akkhīni hadayamaṁsañca uppāṭevā dinnaṁ,",
  "atk-s0510a0:802_8": "jālīkumārasadisā puttā,",
  "atk-s0510a0:802_9": "kaṇhājinakumārisadisā dhītaro,",
  "atk-s0510a0:802_10": "maddīdevisadisā bhariyāyo ca paresaṁ dāsatthāya dinnā.",
  "atk-s0510a0:802_11": "Ayaṁ me pallaṅko jayapallaṅko thirapallaṅko,",
  "atk-s0510a0:802_12": "ettha me nisinnassa saṅkappā paripuṇṇā,",
  "atk-s0510a0:802_13": "na tāva ito vuṭṭhahissāmī”ti anekakoṭisatasahassasamāpattiyo samāpajjanto sattāhaṁ tattheva nisīdi.",
  "atk-s0510a0:802_14": "Yaṁ sandhāya vuttaṁ –",
  "atk-s0510a0:802_15": "“atha kho bhagavā sattāhaṁ ekapallaṅkena nisīdi vimuttisukhapaṭisaṁvedī”ti.",
  "atk-s0510a0:803_0": "Atha ekaccānaṁ devatānaṁ “ajjāpi nūna siddhatthassa kattabbakiccaṁ atthi,",
  "atk-s0510a0:803_1": "pallaṅkasmiñhi ālayaṁ na vijahatī”ti parivitakko udapādi.",
  "atk-s0510a0:803_2": "Satthā devatānaṁ parivitakkaṁ ñatvā tāsaṁ vitakkavūpasamatthaṁ vehāsaṁ abbhuggantvā yamakapāṭihāriyaṁ dassesi.",
  "atk-s0510a0:803_3": "Mahābodhimaṇḍe hi katapāṭihāriyañca ñātisamāgame katapāṭihāriyañca pāthikaputtasamāgame katapāṭihāriyañca",
  "atk-s0510a0:803_4": "sabbaṁ kaṇḍambarukkhamūle katayamakapāṭihāriyasadisaṁ ahosi.",
  "atk-s0510a0:804_0": "Evaṁ satthā iminā pāṭihāriyena devatānaṁ vitakkaṁ vūpasametvā pallaṅkato īsakaṁ pācīnanissite uttaradisābhāge",
  "atk-s0510a0:804_1": "ṭhatvā “imasmiṁ vata me pallaṅke sabbaññutaṁ paṭividdha”nti cattāri asaṅkhyeyyāni kappasatasahassañca",
  "atk-s0510a0:804_2": "pūritānaṁ pāramīnaṁ balādhigamaṭṭhānaṁ pallaṅkaṁ bodhirukkhañca animisehi akkhīhi olokayamāno sattāhaṁ",
  "atk-s0510a0:804_3": "vītināmesi,",
  "atk-s0510a0:804_4": "taṁ ṭhānaṁ animisacetiyaṁ nāma jātaṁ.",
  "atk-s0510a0:804_5": "Atha satthā pallaṅkassa ca ṭhitaṭṭhānassa ca antarā caṅkamaṁ māpetvā puratthimapacchimato āyate ratanacaṅkame caṅkamanto sattāhaṁ vītināmesi.",
  "atk-s0510a0:804_6": "Taṁ ṭhānaṁ ratanacaṅkamacetiyaṁ nāma jātaṁ.",
  "atk-s0510a0:805_0": "Catutthe pana sattāhe bodhito pacchimuttaradisābhāge devatā ratanagharaṁ māpayiṁsu.",
  "atk-s0510a0:805_1": "Tattha bhagavā pallaṅkena nisīditvā abhidhammapiṭakaṁ visesato cettha anantanayasamantapaṭṭhānaṁ vicinanto sattāhaṁ vītināmesi.",
  "atk-s0510a0:805_2": "Ābhidhammikā panāhu –",
  "atk-s0510a0:805_3": "“ratanagharaṁ nāma na sattaratanamayaṁ gehaṁ,",
  "atk-s0510a0:805_4": "sattannaṁ pana pakaraṇānaṁ sammasitaṭṭhānaṁ ‘ratanaghara’nti vuccatī”ti.",
  "atk-s0510a0:805_5": "Yasmā panettha ubhopete pariyāyena yujjanti,",
  "atk-s0510a0:805_6": "tasmā ubhayampetaṁ gahetabbameva.",
  "atk-s0510a0:805_7": "Tato paṭṭhāya pana taṁ ṭhānaṁ ratanagharacetiyaṁ nāma jātaṁ.",
  "atk-s0510a0:805_8": "Evaṁ satthā bodhisamīpeyeva cattāri sattāhāni vītināmetvā pañcame sattāhe bodhirukkhamūlā yena ajapālanigrodho tenupasaṅkami.",
  "atk-s0510a0:805_9": "Tatrāpi dhammaṁ vicinanto vimuttisukhañca paṭisaṁvedento nisīdi.",
  "atk-s0510a0:806_0": "Tasmiṁ samaye māro pāpimā “ettakaṁ kālaṁ anubandhanto otārāpekkhopi imassa na kiñci khalitaṁ addasaṁ,",
  "atk-s0510a0:806_1": "atikkantodāni esa mama vasa”nti domanassappatto mahāmagge nisīditvā soḷasa kāraṇāni cintento bhūmiyaṁ soḷasa lekhā ākaḍḍhi –",
  "atk-s0510a0:806_2": "“ahaṁ eso viya dānapāramiṁ na pūresiṁ,",
  "atk-s0510a0:806_3": "tenamhi iminā sadiso na jāto”ti ekaṁ lekhaṁ ākaḍḍhi.",
  "atk-s0510a0:806_4": "Tathā “ahaṁ eso viya sīlapāramiṁ…pe…",
  "atk-s0510a0:806_5": "nekkhammapāramiṁ,",
  "atk-s0510a0:806_6": "paññāpāramiṁ,",
  "atk-s0510a0:806_7": "vīriyapāramiṁ,",
  "atk-s0510a0:806_8": "khantipāramiṁ,",
  "atk-s0510a0:806_9": "saccapāramiṁ,",
  "atk-s0510a0:806_10": "adhiṭṭhānapāramiṁ,",
  "atk-s0510a0:806_11": "mettāpāramiṁ,",
  "atk-s0510a0:806_12": "upekkhāpāramiṁ na pūresiṁ,",
  "atk-s0510a0:806_13": "tenamhi iminā sadiso na jāto”ti dasamaṁ lekhaṁ ākaḍḍhi.",
  "atk-s0510a0:806_14": "Tathā “ahaṁ eso viya asādhāraṇassa indriyaparopariyattañāṇassa paṭivedhāya upanissayabhūtā dasa pāramiyo na pūresiṁ,",
  "atk-s0510a0:806_15": "tenamhi iminā sadiso na jāto”ti ekādasamaṁ lekhaṁ ākaḍḍhi.",
  "atk-s0510a0:806_16": "Tathā “ahaṁ eso viya asādhāraṇassa āsayānusayañāṇassa…pe…",
  "atk-s0510a0:806_17": "mahākaruṇāsamāpattiñāṇassa,",
  "atk-s0510a0:806_18": "yamakapāṭihāriyañāṇassa,",
  "atk-s0510a0:806_19": "anāvaraṇañāṇassa,",
  "atk-s0510a0:806_20": "sabbaññutaññāṇassa paṭivedhāya upanissayabhūtā dasa pāramiyo na pūresiṁ,",
  "atk-s0510a0:806_21": "tenamhi iminā sadiso na jāto”ti soḷasamaṁ lekhaṁ ākaḍḍhi.",
  "atk-s0510a0:806_22": "Evaṁ māro imehi kāraṇehi mahāmagge soḷasa lekhā ākaḍḍhitvā nisīdi.",
  "atk-s0510a0:807_0": "Tasmiñca samaye taṇhā, arati,",
  "atk-s0510a0:807_1": "ragā cāti tisso māradhītaro “pitā no na paññāyati,",
  "atk-s0510a0:807_2": "kahaṁ nu kho etarahī”ti olokayamānā taṁ domanassappattaṁ bhūmiṁ lekhamānaṁ nisinnaṁ disvā pitu santikaṁ gantvā “kasmā, tāta,",
  "atk-s0510a0:807_3": "tvaṁ dukkhī dummano”ti pucchiṁsu. “Ammā,",
  "atk-s0510a0:807_4": "ayaṁ mahāsamaṇo mayhaṁ vasaṁ atikkanto,",
  "atk-s0510a0:807_5": "ettakaṁ kālaṁ olokento otāramassa daṭṭhuṁ nāsakkhiṁ,",
  "atk-s0510a0:807_6": "tenamhi dukkhī dummano”ti.",
  "atk-s0510a0:807_7": "“Yadi evaṁ mā cintayittha,",
  "atk-s0510a0:807_8": "mayametaṁ attano vase katvā ādāya āgamissāmā”ti āhaṁsu.",
  "atk-s0510a0:807_9": "“Na sakkā, ammā,",
  "atk-s0510a0:807_10": "esa kenaci vase kātuṁ,",
  "atk-s0510a0:807_11": "acalāya saddhāya patiṭṭhito esa puriso”ti. “Tāta,",
  "atk-s0510a0:807_12": "mayaṁ itthiyo nāma,",
  "atk-s0510a0:807_13": "idāneva naṁ rāgapāsādīhi bandhitvā ānessāma,",
  "atk-s0510a0:807_14": "tumhe mā cintayitthā”ti vatvā bhagavantaṁ upasaṅkamitvā “pāde te, samaṇa,",
  "atk-s0510a0:807_15": "paricāremā”ti āhaṁsu.",
  "atk-s0510a0:807_16": "Bhagavā neva tāsaṁ vacanaṁ manasi akāsi,",
  "atk-s0510a0:807_17": "na akkhīni ummīletvā olokesi,",
  "atk-s0510a0:807_18": "anuttare upadhisaṅkhaye vimuttiyā vivekasukhaññeva anubhavanto nisīdi.",
  "atk-s0510a0:808_0": "Puna māradhītaro “uccāvacā kho purisānaṁ adhippāyā,",
  "atk-s0510a0:808_1": "kesañci kumārikāsu pemaṁ hoti,",
  "atk-s0510a0:808_2": "kesañci paṭhamavaye ṭhitāsu,",
  "atk-s0510a0:808_3": "kesañci majjhimavaye ṭhitāsu,",
  "atk-s0510a0:808_4": "kesañci pacchimavaye ṭhitāsu,",
  "atk-s0510a0:808_5": "yaṁnūna mayaṁ nānappakārehi rūpehi palobhetvā gaṇheyyāmā”ti ekamekā kumārikavaṇṇādivasena sakaṁ sakaṁ attabhāvaṁ abhinimminitvā kumārikā, avijātā,",
  "atk-s0510a0:808_6": "sakiṁvijātā, duvijātā,",
  "atk-s0510a0:808_7": "majjhimitthiyo,",
  "atk-s0510a0:808_8": "mahitthiyo ca hutvā chakkhattuṁ bhagavantaṁ upasaṅkamitvā “pāde te, samaṇa,",
  "atk-s0510a0:808_9": "paricāremā”ti āhaṁsu.",
  "atk-s0510a0:808_10": "Tampi bhagavā na manasākāsi,",
  "atk-s0510a0:808_11": "yathā taṁ anuttare upadhisaṅkhaye vimutto.",
  "atk-s0510a0:808_12": "Keci panācariyā vadanti –",
  "atk-s0510a0:808_13": "“tā mahitthibhāvena upagatā disvā bhagavā –",
  "atk-s0510a0:808_14": "‘etā khaṇḍadantā palitakesā hontū’ti adhiṭṭhāsī”ti.",
  "atk-s0510a0:808_15": "Taṁ na gahetabbaṁ.",
  "atk-s0510a0:808_16": "Na hi bhagavā evarūpaṁ adhiṭṭhānaṁ akāsi.",
  "atk-s0510a0:808_17": "Bhagavā pana “apetha tumhe,",
  "atk-s0510a0:808_18": "kiṁ disvā evaṁ vāyamatha,",
  "atk-s0510a0:808_19": "evarūpaṁ nāma avītarāgādīnaṁ purato kātuṁ vaṭṭati.",
  "atk-s0510a0:808_20": "Tathāgatassa pana rāgo pahīno,",
  "atk-s0510a0:808_21": "doso pahīno,",
  "atk-s0510a0:808_22": "moho pahīno”ti attano kilesappahānaṁ ārabbha –",
  "atk-s0510a0:809_0": "“Yassa jitaṁ nāvajīyati, jitamassa noyāti koci loke;",
  "atk-s0510a0:810_0": "Taṁ buddhamanantagocaraṁ, apadaṁ kena padena nessatha.",
  "atk-s0510a0:811_0": "“Yassa jālinī visattikā, taṇhā natthi kuhiñci netave;",
  "atk-s0510a0:812_0": "Taṁ buddhamanantagocaraṁ, apadaṁ kena padena nessathā”ti. –",
  "atk-s0510a0:813_0": "Imā dhammapade buddhavagge dve gāthā vadanto dhammaṁ desesi.",
  "atk-s0510a0:813_1": "Tā “saccaṁ kira no pitā avoca,",
  "atk-s0510a0:813_2": "‘arahaṁ sugato loke,",
  "atk-s0510a0:813_3": "na rāgena suvānayo”’tiādīni vatvā pitu santikaṁ āgamiṁsu.",
  "atk-s0510a0:814_0": "Bhagavāpi tattheva sattāhaṁ vītināmetvā tato mucalindamūlaṁ agamāsi.",
  "atk-s0510a0:814_1": "Tattha sattāhavaddalikāya uppannāya sītādipaṭibāhanatthaṁ mucalindena nāma nāgarājena sattakkhattuṁ bhogehi",
  "atk-s0510a0:814_2": "parikkhitto asambādhāya gandhakuṭiyaṁ viharanto viya vimuttisukhaṁ paṭisaṁvediyamāno sattāhaṁ vītināmetvā",
  "atk-s0510a0:814_3": "rājāyatanaṁ upasaṅkamitvā tatthapi vimuttisukhaṁ paṭisaṁvediyamānoyeva sattāhaṁ vītināmesi.",
  "atk-s0510a0:814_4": "Ettāvatā satta sattāhāni paripuṇṇāni.",
  "atk-s0510a0:814_5": "Etthantare neva mukhadhovanaṁ,",
  "atk-s0510a0:814_6": "na sarīrapaṭijagganaṁ,",
  "atk-s0510a0:814_7": "na āhārakiccaṁ ahosi,",
  "atk-s0510a0:814_8": "jhānasukhaphalasukheneva ca vītināmesi.",
  "atk-s0510a0:815_0": "Athassa tasmiṁ sattasattāhamatthake ekūnapaññāsatime divase tattha nisinnassa “mukhaṁ dhovissāmī”ti cittaṁ udapādi.",
  "atk-s0510a0:815_1": "Sakko devānamindo agadaharītakaṁ āharitvā adāsi,",
  "atk-s0510a0:815_2": "satthā taṁ paribhuñji,",
  "atk-s0510a0:815_3": "tenassa sarīravaḷañjo ahosi.",
  "atk-s0510a0:815_4": "Athassa sakkoyeva nāgalatādantakaṭṭhañceva mukhadhovanodakañca adāsi.",
  "atk-s0510a0:815_5": "Satthā taṁ dantakaṭṭhaṁ khāditvāva anotattadahodakena mukhaṁ dhovitvā tattheva rājāyatanamūle nisīdi.",
  "atk-s0510a0:816_0": "Tasmiṁ samaye tapussa bhallikā nāma dve vāṇijā pañcahi sakaṭasatehi ukkalā janapadā majjhimadesaṁ gacchantā",
  "atk-s0510a0:816_1": "pubbe attano ñātisālohitāya devatāya sakaṭāni sannirumbhitvā satthu āhārasampādane ussāhitā manthañca",
  "atk-s0510a0:816_2": "madhupiṇḍikañca ādāya –",
  "atk-s0510a0:816_3": "“paṭiggaṇhātu no, bhante,",
  "atk-s0510a0:816_4": "bhagavā imaṁ āhāraṁ anukampaṁ upādāyā”ti satthāraṁ upanāmetvā aṭṭhaṁsu.",
  "atk-s0510a0:816_5": "Bhagavā pāyāsapaṭiggahaṇadivaseyeva pattassa antarahitattā “na kho tathāgatā hatthesu paṭiggaṇhanti,",
  "atk-s0510a0:816_6": "kimhi nu kho ahaṁ paṭiggaṇheyya”nti cintesi.",
  "atk-s0510a0:816_7": "Athassa cittaṁ ñatvā catūhi disāhi cattāro mahārājāno indanīlamaṇimaye patte upanāmesuṁ,",
  "atk-s0510a0:816_8": "bhagavā te paṭikkhipi.",
  "atk-s0510a0:816_9": "Puna muggavaṇṇaselamaye cattāro patte upanāmesuṁ.",
  "atk-s0510a0:816_10": "Bhagavā catunnampi mahārājānaṁ saddhānurakkhaṇatthāya cattāropi patte paṭiggahetvā uparūpari ṭhapetvā “eko hotū”ti adhiṭṭhāsi.",
  "atk-s0510a0:816_11": "Cattāropi mukhavaṭṭiyaṁ paññāyamānalekhā hutvā majjhimappamāṇena ekattaṁ upagamiṁsu.",
  "atk-s0510a0:816_12": "Bhagavā tasmiṁ paccagghe selamaye patte āhāraṁ paṭiggahetvā paribhuñjitvā anumodanaṁ akāsi.",
  "atk-s0510a0:816_13": "Te dve bhātaro vāṇijā buddhañca dhammañca saraṇaṁ gantvā dvevācikā upāsakā ahesuṁ.",
  "atk-s0510a0:816_14": "Atha nesaṁ “ekaṁ no, bhante,",
  "atk-s0510a0:816_15": "paricaritabbaṭṭhānaṁ dethā”ti vadantānaṁ dakkhiṇahatthena attano sīsaṁ parāmasitvā kesadhātuyo adāsi.",
  "atk-s0510a0:816_16": "Te attano nagare tā dhātuyo suvaṇṇasamuggassa anto pakkhipitvā cetiyaṁ patiṭṭhāpesuṁ.",
  "atk-s0510a0:817_0": "Sammāsambuddho pana tato vuṭṭhāya puna ajapālanigrodhameva gantvā nigrodhamūle nisīdi.",
  "atk-s0510a0:817_1": "Athassa tattha nisinnamattasseva attanā adhigatadhammassa gambhīrataṁ paccavekkhantassa sabbabuddhānaṁ āciṇṇo –",
  "atk-s0510a0:817_2": "“kicchena adhigato kho myāyaṁ dhammo”ti paresaṁ adesetukāmatākārappatto vitakko udapādi.",
  "atk-s0510a0:817_3": "Atha kho brahmā sahampati “nassati vata bho loko,",
  "atk-s0510a0:817_4": "vinassati vata bho loko”ti dasahi cakkavāḷasahassehi sakkasuyāmasantusitanimmānarativasavattimahābrahmāno ādāya satthu santikaṁ āgantvā “desetu, bhante,",
  "atk-s0510a0:817_5": "bhagavā dhamma”ntiādinā nayena dhammadesanaṁ āyāci.",
  "atk-s0510a0:818_0": "Satthā tassa paṭiññaṁ datvā “kassa nu kho ahaṁ paṭhamaṁ dhammaṁ deseyya”nti cintento “āḷāro paṇḍito,",
  "atk-s0510a0:818_1": "so imaṁ dhammaṁ khippaṁ ājānissatī”ti cittaṁ uppādetvā puna olokento tassa sattāhakālaṅkatabhāvaṁ ñatvā udakaṁ āvajjesi.",
  "atk-s0510a0:818_2": "Tassāpi abhidosakālaṅkatabhāvaṁ ñatvā “bahūpakārā kho me pañcavaggiyā bhikkhū”ti pañcavaggiye ārabbha",
  "atk-s0510a0:818_3": "manasi katvā “kahaṁ nu kho te etarahi viharantī”ti āvajjento “bārāṇasiyaṁ isipatane migadāye”ti ñatvā",
  "atk-s0510a0:818_4": "katipāhaṁ bodhimaṇḍasāmantāyeva piṇḍāya caranto viharitvā “āsāḷhipuṇṇamāyaṁ bārāṇasiṁ gantvā dhammacakkaṁ",
  "atk-s0510a0:818_5": "pavattessāmī”ti pakkhassa cātuddasiyaṁ paccūsasamaye paccuṭṭhāya pabhātāya rattiyā kālasseva pattacīvaramādāya",
  "atk-s0510a0:818_6": "aṭṭhārasayojanamaggaṁ paṭipanno antarāmagge upakaṁ nāma ājīvakaṁ disvā tassa attano buddhabhāvaṁ ācikkhitvā",
  "atk-s0510a0:818_7": "taṁ divasameva sāyanhasamaye isipatanaṁ sampāpuṇi.",
  "atk-s0510a0:819_0": "Pañcavaggiyā tathāgataṁ dūratova āgacchantaṁ disvā “ayaṁ āvuso,",
  "atk-s0510a0:819_1": "samaṇo gotamo paccayabāhullāya āvattitvā paripuṇṇakāyo pīṇindriyo suvaṇṇavaṇṇo hutvā āgacchati.",
  "atk-s0510a0:819_2": "Imassa vandanādīni na karissāma,",
  "atk-s0510a0:819_3": "mahākulappasuto kho panesa āsanābhihāraṁ arahati,",
  "atk-s0510a0:819_4": "tenassa āsanamattaṁ paññāpessāmā”ti katikaṁ akaṁsu.",
  "atk-s0510a0:819_5": "Bhagavā sadevakassa lokassa cittācārajānanasamatthena ñāṇena “kiṁ nu kho ime cintayiṁsū”ti āvajjetvā cittaṁ aññāsi.",
  "atk-s0510a0:819_6": "Atha tesu sabbadevamanussesu anodissakavasena pharaṇasamatthaṁ mettacittaṁ saṅkhipitvā odissakavasena mettacittena phari.",
  "atk-s0510a0:819_7": "Te bhagavatā mettacittena saṁphuṭṭhā tathāgate upasaṅkamante sakāya katikāya saṇṭhātuṁ asakkontā paccuggantvā abhivādanādīni sabbakiccāni akaṁsu.",
  "atk-s0510a0:819_8": "Sammāsambuddhabhāvaṁ panassa ajānantā kevalaṁ nāmena ca āvusovādena ca samudācariṁsu.",
  "atk-s0510a0:820_0": "Atha ne bhagavā – “mā,",
  "atk-s0510a0:820_1": "bhikkhave,",
  "atk-s0510a0:820_2": "tathāgataṁ nāmena ca āvusovādena ca samudācaratha. Arahaṁ,",
  "atk-s0510a0:820_3": "bhikkhave,",
  "atk-s0510a0:820_4": "tathāgato sammāsambuddho”ti attano buddhabhāvaṁ ñāpetvā paññattavarabuddhāsane nisinno uttarāsāḷhanakkhattayoge",
  "atk-s0510a0:820_5": "vattamāne aṭṭhārasahi brahmakoṭīhi parivuto pañcavaggiyatthere āmantetvā tiparivaṭṭaṁ dvādasākāraṁ chañāṇavijambhanaṁ",
  "atk-s0510a0:820_6": "anuttaraṁ dhammacakkappavattanasuttantaṁ desesi.",
  "atk-s0510a0:820_7": "Tesu koṇḍaññatthero desanānusārena ñāṇaṁ pesento suttapariyosāne aṭṭhārasahi brahmakoṭīhi saddhiṁ sotāpattiphale patiṭṭhāsi.",
  "atk-s0510a0:820_8": "Satthā tattheva vassaṁ upagantvā punadivase vappattheraṁ ovadanto vihāreyeva nisīdi,",
  "atk-s0510a0:820_9": "sesā cattāropi piṇḍāya cariṁsu.",
  "atk-s0510a0:820_10": "Vappatthero pubbaṇheyeva sotāpattiphalaṁ pāpuṇi.",
  "atk-s0510a0:820_11": "Etenevupāyena punadivase bhaddiyattheraṁ,",
  "atk-s0510a0:820_12": "punadivase mahānāmattheraṁ,",
  "atk-s0510a0:820_13": "punadivase assajittheranti sabbe sotāpattiphale patiṭṭhāpetvā pañcamiyaṁ pakkhassa pañcapi there sannipātetvā anattalakkhaṇasuttantaṁ desesi.",
  "atk-s0510a0:820_14": "Desanāpariyosāne pañcapi therā arahatte patiṭṭhahiṁsu.",
  "atk-s0510a0:820_15": "Atha satthā yasassa kulaputtassa upanissayaṁ disvā taṁ rattibhāge nibbijjitvā gehaṁ pahāya nikkhantaṁ",
  "atk-s0510a0:820_16": "“ehi yasā”ti pakkositvā tasmiṁyeva rattibhāge sotāpattiphale,",
  "atk-s0510a0:820_17": "punadivase arahatte patiṭṭhāpetvā,",
  "atk-s0510a0:820_18": "aparepi tassa sahāyake catupaññāsajane ehibhikkhupabbajjāya pabbājetvā arahattaṁ pāpesi.",
  "atk-s0510a0:821_0": "Evaṁ loke ekasaṭṭhiyā arahantesu jātesu satthā vuṭṭhavasso pavāretvā “caratha bhikkhave cārika”nti saṭṭhibhikkhū",
  "atk-s0510a0:821_1": "disāsu pesetvā sayaṁ uruvelaṁ gacchanto antarāmagge kappāsikavanasaṇḍe tiṁsabhaddavaggiyakumāre vinesi.",
  "atk-s0510a0:821_2": "Tesu sabbapacchimako sotāpanno,",
  "atk-s0510a0:821_3": "sabbuttamo anāgāmī ahosi.",
  "atk-s0510a0:821_4": "Tepi sabbe ehibhikkhubhāveneva pabbājetvā disāsu pesetvā uruvelaṁ gantvā aḍḍhuḍḍhapāṭihāriyasahassāni",
  "atk-s0510a0:821_5": "dassetvā uruvelakassapādayo sahassajaṭilaparivāre tebhātikajaṭile vinetvā ehibhikkhubhāvena pabbājetvā",
  "atk-s0510a0:821_6": "gayāsīse nisīdāpetvā ādittapariyāyadesanāya arahatte patiṭṭhāpetvā tena arahantasahassena parivuto “bimbisārarañño",
  "atk-s0510a0:821_7": "dinnapaṭiññaṁ mocessāmī”ti rājagahanagarūpacāre laṭṭhivanuyyānaṁ agamāsi.",
  "atk-s0510a0:821_8": "Rājā uyyānapālassa santikā “satthā āgato”ti sutvā dvādasanahutehi brāhmaṇagahapatikehi parivuto satthāraṁ",
  "atk-s0510a0:821_9": "upasaṅkamitvā cakkavicittatalesu suvaṇṇapaṭṭavitānaṁ viya pabhāsamudayaṁ vissajjentesu tathāgatassa pādesu",
  "atk-s0510a0:821_10": "sirasā nipatitvā ekamantaṁ nisīdi saddhiṁ parisāya.",
  "atk-s0510a0:822_0": "Atha kho tesaṁ brāhmaṇagahapatikānaṁ etadahosi –",
  "atk-s0510a0:822_1": "“kiṁ nu kho mahāsamaṇo uruvelakassape brahmacariyaṁ carati,",
  "atk-s0510a0:822_2": "udāhu uruvelakassapo mahāsamaṇe”ti.",
  "atk-s0510a0:822_3": "Bhagavā tesaṁ cetassā cetoparivitakkamaññāya uruvelakassapaṁ gāthāya ajjhabhāsi –",
  "atk-s0510a0:823_0": "“Kimeva disvā uruvelavāsi, pahāsi aggiṁ kisakovadāno;",
  "atk-s0510a0:824_0": "Pucchāmi taṁ kassapa etamatthaṁ, kathaṁ pahīnaṁ tava aggihutta”nti. –",
  "atk-s0510a0:825_0": "Theropi bhagavato adhippāyaṁ viditvā –",
  "atk-s0510a0:826_0": "“Rūpe ca sadde ca atho rase ca, kāmitthiyo cābhivadanti yaññā;",
  "atk-s0510a0:827_0": "Etaṁ malantī upadhīsu ñatvā, tasmā na yiṭṭhe na hute arañji”nti. –",
  "atk-s0510a0:828_0": "Imaṁ gāthaṁ vatvā attano sāvakabhāvappakāsanatthaṁ tathāgatassa pādapiṭṭhe sīsaṁ ṭhapetvā “satthā me,",
  "atk-s0510a0:828_1": "bhante bhagavā,",
  "atk-s0510a0:828_2": "sāvakohamasmī”ti vatvā ekatālaṁ dvitālaṁ titālanti yāva sattatālappamāṇaṁ sattakkhattuṁ vehāsaṁ abbhuggantvā",
  "atk-s0510a0:828_3": "oruyha tathāgataṁ vanditvā ekamantaṁ nisīdi.",
  "atk-s0510a0:828_4": "Taṁ pāṭihāriyaṁ disvā mahājano “aho mahānubhāvā buddhā,",
  "atk-s0510a0:828_5": "evañhi thāmagatadiṭṭhiko nāma ‘arahā’ti maññamāno uruvelakassapopi diṭṭhijālaṁ bhinditvā tathāgatena damito”ti satthu guṇakathaṁyeva kathesi.",
  "atk-s0510a0:828_6": "Bhagavā “nāhaṁ idāniyeva uruvelakassapaṁ damemi,",
  "atk-s0510a0:828_7": "atītepi esa mayā damito”ti vatvā imissā aṭṭhuppattiyā mahānāradakassapajātakaṁ kathetvā cattāri saccāni pakāsesi.",
  "atk-s0510a0:828_8": "Rājā ekādasahi nahutehi saddhiṁ sotāpattiphale patiṭṭhāsi,",
  "atk-s0510a0:828_9": "ekanahutaṁ upāsakattaṁ paṭivedesi.",
  "atk-s0510a0:828_10": "Rājā satthu santike nisinnoyeva pañca assāsake pavedetvā saraṇaṁ gantvā svātanāya nimantetvā uṭṭhāyāsanā bhagavantaṁ padakkhiṇaṁ katvā pakkami.",
  "atk-s0510a0:829_0": "Punadivase yehi ca bhagavā hiyyo diṭṭho,",
  "atk-s0510a0:829_1": "yehi ca adiṭṭho,",
  "atk-s0510a0:829_2": "te sabbepi rājagahavāsino aṭṭhārasakoṭisaṅkhā manussā tathāgataṁ daṭṭhukāmā pātova rājagahato laṭṭhivanuyyānaṁ agamaṁsu.",
  "atk-s0510a0:829_3": "Tigāvuto maggo nappahosi,",
  "atk-s0510a0:829_4": "sakalalaṭṭhivanuyyānaṁ nirantaraṁ phuṭaṁ ahosi.",
  "atk-s0510a0:829_5": "Mahājano dasabalassa rūpasobhaggappattaṁ attabhāvaṁ passantopi tittiṁ kātuṁ nāsakkhi.",
  "atk-s0510a0:829_6": "Vaṇṇabhūmi nāmesā.",
  "atk-s0510a0:829_7": "Evarūpesu hi ṭhānesu bhagavato lakkhaṇānubyañjanādippabhedā sabbāpi rūpakāyasirī vaṇṇetabbā.",
  "atk-s0510a0:829_8": "Evaṁ rūpasobhaggappattaṁ dasabalassa sarīraṁ passamānena mahājanena nirantaraṁ phuṭe uyyāne ca gamanamagge ca ekabhikkhussapi nikkhamanokāso nāhosi.",
  "atk-s0510a0:829_9": "Taṁ divasaṁ kira bhagavato bhattaṁ chinnaṁ bhaveyya,",
  "atk-s0510a0:829_10": "tasmā “taṁ mā ahosī”ti sakkassa nisinnāsanaṁ uṇhākāraṁ dassesi.",
  "atk-s0510a0:829_11": "So āvajjamāno taṁ kāraṇaṁ ñatvā māṇavakavaṇṇaṁ abhinimminitvā buddhadhammasaṅghapaṭisaṁyuttā thutiyo",
  "atk-s0510a0:829_12": "vadamāno dasabalassa purato otaritvā devānubhāvena okāsaṁ katvā –",
  "atk-s0510a0:830_0": "“Danto dantehi saha purāṇajaṭilehi, vippamutto vippamuttehi;",
  "atk-s0510a0:831_0": "Siṅgīnikkhasavaṇṇo, rājagahaṁ pāvisi bhagavā.",
  "atk-s0510a0:832_0": "“Mutto muttehi…pe….",
  "atk-s0510a0:833_0": "“Tiṇṇo tiṇṇehi…pe….",
  "atk-s0510a0:834_0": "“Santo santehi…pe… rājagahaṁ pāvisi bhagavā.",
  "atk-s0510a0:835_0": "“Dasavāso dasabalo, dasadhammavidū dasabhi cupeto;",
  "atk-s0510a0:836_0": "So dasasataparivāro, rājagahaṁ pāvisi bhagavā”ti. –",
  "atk-s0510a0:837_0": "Imāhi gāthāhi satthu vaṇṇaṁ vadamāno purato pāyāsi.",
  "atk-s0510a0:837_1": "Tadā mahājano māṇavakassa rūpasiriṁ disvā “ativiya abhirūpo vatāyaṁ māṇavako,",
  "atk-s0510a0:837_2": "na kho pana amhehi diṭṭhapubbo”ti cintetvā “kuto ayaṁ māṇavako,",
  "atk-s0510a0:837_3": "kassa vā aya”nti āha.",
  "atk-s0510a0:837_4": "Taṁ sutvā māṇavo –",
  "atk-s0510a0:838_0": "“Yo dhīro sabbadhi danto, suddho appaṭipuggalo;",
  "atk-s0510a0:839_0": "Arahaṁ sugato loke, tassāhaṁ paricārako”ti. – gāthamāha;",
  "atk-s0510a0:840_0": "Satthā sakkena katokāsaṁ maggaṁ paṭipajjitvā bhikkhusahassaparivuto rājagahaṁ pāvisi.",
  "atk-s0510a0:840_1": "Rājā buddhappamukhassa saṅghassa mahādānaṁ datvā “ahaṁ, bhante,",
  "atk-s0510a0:840_2": "tīṇi ratanāni vinā vasituṁ na sakkhissāmi,",
  "atk-s0510a0:840_3": "velāya vā avelāya vā bhagavato santikaṁ āgamissāmi,",
  "atk-s0510a0:840_4": "laṭṭhivanuyyānañca nāma atidūre,",
  "atk-s0510a0:840_5": "idaṁ pana amhākaṁ veḷuvanuyyānaṁ nātidūraṁ naccāsannaṁ gamanāgamanasampannaṁ buddhārahaṁ senāsanaṁ. Idaṁ me, bhante,",
  "atk-s0510a0:840_6": "bhagavā paṭiggaṇhātū”ti suvaṇṇabhiṅgārena pupphagandhavāsitaṁ maṇivaṇṇaṁ udakamādāya veḷuvanuyyānaṁ pariccajanto dasabalassa hatthe udakaṁ pātesi.",
  "atk-s0510a0:840_7": "Tasmiṁ ārāme paṭiggahiteyeva “buddhasāsanassa mūlāni otiṇṇānī”ti mahāpathavī kampi.",
  "atk-s0510a0:840_8": "Jambudīpatalasmiñhi ṭhapetvā veḷuvanaṁ aññaṁ mahāpathaviṁ kampetvā gahitasenāsanaṁ nāma natthi.",
  "atk-s0510a0:840_9": "Tambapaṇṇidīpepi ṭhapetvā mahāvihāraṁ aññaṁ pathaviṁ kampetvā gahitasenāsanaṁ nāma natthi.",
  "atk-s0510a0:840_10": "Satthā veḷuvanārāmaṁ paṭiggahetvā rañño anumodanaṁ katvā uṭṭhāyāsanā bhikkhusaṅghaparivuto veḷuvanaṁ agamāsi.",
  "atk-s0510a0:841_0": "Tasmiṁ kho pana samaye sāriputto ca moggallāno cāti dve paribbājakā rājagahaṁ upanissāya viharanti amataṁ pariyesamānā.",
  "atk-s0510a0:841_1": "Tesu sāriputto assajittheraṁ piṇḍāya paviṭṭhaṁ disvā pasannacitto payirupāsitvā “ye dhammā hetuppabhavā”tiādigāthaṁ",
  "atk-s0510a0:841_2": "sutvā sotāpattiphale patiṭṭhāya attano sahāyakassa moggallānassapi tameva gāthaṁ abhāsi.",
  "atk-s0510a0:841_3": "Sopi sotāpattiphale patiṭṭhahi.",
  "atk-s0510a0:841_4": "Te ubhopi sañcayaṁ oloketvā attano parisāya saddhiṁ bhagavato santike pabbajiṁsu.",
  "atk-s0510a0:841_5": "Tesu moggallāno sattāhena arahattaṁ pāpuṇi,",
  "atk-s0510a0:841_6": "sāriputto aḍḍhamāsena.",
  "atk-s0510a0:841_7": "Ubhopi te satthā aggasāvakaṭṭhāne ṭhapesi.",
  "atk-s0510a0:841_8": "Sāriputtattherena ca arahattaṁ pattadivaseyeva sannipātaṁ akāsi.",
  "atk-s0510a0:842_0": "Tathāgate pana tasmiññeva veḷuvanuyyāne viharante suddhodanamahārājā “putto kira me chabbassāni dukkarakārikaṁ",
  "atk-s0510a0:842_1": "caritvā paramābhisambodhiṁ patvā pavattavaradhammacakko rājagahaṁ upanissāya veḷuvane viharatī”ti sutvā",
  "atk-s0510a0:842_2": "aññataraṁ amaccaṁ āmantesi –",
  "atk-s0510a0:842_3": "“ehi bhaṇe,",
  "atk-s0510a0:842_4": "tvaṁ purisasahassaparivāro rājagahaṁ gantvā mama vacanena ‘pitā te suddhodanamahārājā daṭṭhukāmo’ti vatvā mama puttaṁ gaṇhitvā ehī”ti āha. So “evaṁ,",
  "atk-s0510a0:842_5": "devā”ti rañño vacanaṁ sirasā sampaṭicchitvā purisasahassaparivāro khippameva saṭṭhiyojanamaggaṁ gantvā",
  "atk-s0510a0:842_6": "dasabalassa catuparisamajjhe nisīditvā dhammadesanāvelāyaṁ vihāraṁ pāvisi.",
  "atk-s0510a0:842_7": "So “tiṭṭhatu tāva raññā pahitasāsana”nti parisapariyante ṭhito satthu dhammadesanaṁ sutvā yathāṭhitova",
  "atk-s0510a0:842_8": "saddhiṁ purisasahassena arahattaṁ patvā pabbajjaṁ yāci.",
  "atk-s0510a0:842_9": "Bhagavā “etha bhikkhavo”ti hatthaṁ pasāresi.",
  "atk-s0510a0:842_10": "Sabbe taṅkhaṇaññeva iddhimayapattacīvaradharā saṭṭhivassikattherā viya ahesuṁ.",
  "atk-s0510a0:842_11": "Arahattaṁ pattakālato paṭṭhāya pana ariyā nāma majjhattāva hontīti,",
  "atk-s0510a0:842_12": "so raññā pahitasāsanaṁ dasabalassa na kathesi. Rājā –",
  "atk-s0510a0:842_13": "“neva gato āgacchati,",
  "atk-s0510a0:842_14": "na sāsanaṁ suyyatī”ti “ehi bhaṇe,",
  "atk-s0510a0:842_15": "tvaṁ gacchā”ti eteneva niyāmena aññaṁ amaccaṁ pesesi.",
  "atk-s0510a0:842_16": "Sopi gantvā purimanayeneva saddhiṁ parisāya arahattaṁ patvā tuṇhī ahosi.",
  "atk-s0510a0:842_17": "Puna rājā “ehi bhaṇe,",
  "atk-s0510a0:842_18": "tvaṁ gaccha,",
  "atk-s0510a0:842_19": "tvaṁ gacchā”ti eteneva niyāmena aparepi satta amacce pesesi.",
  "atk-s0510a0:842_20": "Te sabbe nava purisasahassaparivārā nava amaccā attano kiccaṁ niṭṭhāpetvā tuṇhībhūtā tattheva vihariṁsu.",
  "atk-s0510a0:843_0": "Rājā sāsanamattampi āharitvā ācikkhantaṁ alabhitvā cintesi –",
  "atk-s0510a0:843_1": "“ettakāpi janā mayi sinehābhāvena sāsanamattampi na paccāhariṁsu,",
  "atk-s0510a0:843_2": "ko nu kho me sāsanaṁ karissatī”ti sabbaṁ rājabalaṁ olokento kāḷudāyiṁ addasa.",
  "atk-s0510a0:843_3": "So kira rañño sabbatthasādhako abbhantariko ativiya vissāsiko amacco bodhisattena saddhiṁ ekadivase jāto sahapaṁsukīḷako sahāyo.",
  "atk-s0510a0:843_4": "Atha naṁ rājā āmantesi –",
  "atk-s0510a0:843_5": "“tāta kāḷudāyi,",
  "atk-s0510a0:843_6": "ahaṁ mama puttaṁ daṭṭhukāmo navapurisasahassaparivārena nava amacce pesesiṁ,",
  "atk-s0510a0:843_7": "tesu ekopi āgantvā sāsanamattaṁ ārocento nāma natthi.",
  "atk-s0510a0:843_8": "Dujjāno kho pana me jīvitantarāyo,",
  "atk-s0510a0:843_9": "jīvamānoyevāhaṁ puttaṁ daṭṭhukāmo.",
  "atk-s0510a0:843_10": "Sakkhissasi nu kho me puttaṁ dassetu”nti?",
  "atk-s0510a0:843_11": "“Sakkhissāmi, deva,",
  "atk-s0510a0:843_12": "sace pabbajituṁ labhissāmī”ti. “Tāta,",
  "atk-s0510a0:843_13": "tvaṁ pabbajito vā apabbajito vā mayhaṁ puttaṁ dassehī”ti.",
  "atk-s0510a0:843_14": "So “sādhu,",
  "atk-s0510a0:843_15": "devā”ti rañño sāsanaṁ ādāya rājagahaṁ gantvā satthu dhammadesanāvelāya parisapariyante ṭhito dhammaṁ",
  "atk-s0510a0:843_16": "sutvā saparivāro arahattaṁ patvā ehibhikkhubhāvena pabbajitvā vihāsi.",
  "atk-s0510a0:844_0": "Satthā buddho hutvā paṭhamaṁ antovassaṁ isipatane vasitvā vuṭṭhavasso pavāretvā uruvelaṁ gantvā tattha",
  "atk-s0510a0:844_1": "tayo māse vasanto tebhātikajaṭile vinetvā bhikkhusahassaparivāro phussamāsapuṇṇamāyaṁ rājagahaṁ gantvā",
  "atk-s0510a0:844_2": "dve māse vasi.",
  "atk-s0510a0:844_3": "Ettāvatā bārāṇasito nikkhantassa pañca māsā jātā,",
  "atk-s0510a0:844_4": "sakalo hemanto atikkanto.",
  "atk-s0510a0:844_5": "Kāḷudāyittherassa āgatadivasato sattaṭṭhadivasā vītivattā.",
  "atk-s0510a0:844_6": "Thero phagguṇamāsapuṇṇamāyaṁ cintesi –",
  "atk-s0510a0:844_7": "“atikkanto dāni hemanto,",
  "atk-s0510a0:844_8": "vasantasamayo anuppatto,",
  "atk-s0510a0:844_9": "manussehi sassādīni uddharitvā sammukhasammukhaṭṭhānehi maggā dinnā,",
  "atk-s0510a0:844_10": "haritatiṇasañchannā pathavī,",
  "atk-s0510a0:844_11": "supupphitā vanasaṇḍā,",
  "atk-s0510a0:844_12": "paṭipajjanakkhamā maggā,",
  "atk-s0510a0:844_13": "kālo dasabalassa ñātisaṅgahaṁ kātu”nti.",
  "atk-s0510a0:844_14": "Atha bhagavantaṁ upasaṅkamitvā –",
  "atk-s0510a0:845_0": "“Aṅgārino dāni dumā bhadante, phalesino chadanaṁ vippahāya;",
  "atk-s0510a0:846_0": "Te accimantova pabhāsayanti, samayo mahāvīra bhāgī rasānaṁ…pe…. ;",
  "atk-s0510a0:847_0": "“Nātisītaṁ nātiuṇhaṁ, nātidubbhikkhachātakaṁ;",
  "atk-s0510a0:848_0": "Saddalā haritā bhūmi, esa kālo mahāmunī”ti. –",
  "atk-s0510a0:849_0": "Saṭṭhimattāhi gāthāhi dasabalassa kulanagaragamanavaṇṇaṁ vaṇṇesi.",
  "atk-s0510a0:849_1": "Atha naṁ satthā –",
  "atk-s0510a0:849_2": "“kiṁ nu kho, udāyi,",
  "atk-s0510a0:849_3": "madhurassarena gamanavaṇṇaṁ vaṇṇesī”ti āha.",
  "atk-s0510a0:849_4": "“Tumhākaṁ, bhante,",
  "atk-s0510a0:849_5": "pitā suddhodanamahārājā tumhe passitukāmo,",
  "atk-s0510a0:849_6": "karotha ñātakānaṁ saṅgaha”nti. “Sādhu, udāyi,",
  "atk-s0510a0:849_7": "karissāmi ñātakānaṁ saṅgahaṁ,",
  "atk-s0510a0:849_8": "bhikkhusaṅghassa ārocehi,",
  "atk-s0510a0:849_9": "gamiyavattaṁ paripūressantī”ti. “Sādhu,",
  "atk-s0510a0:849_10": "bhante”ti thero tesaṁ ārocesi.",
  "atk-s0510a0:850_0": "Bhagavā aṅgamagadhavāsīnaṁ kulaputtānaṁ dasahi sahassehi,",
  "atk-s0510a0:850_1": "kapilavatthuvāsīnaṁ dasahi sahassehīti sabbeheva vīsatisahassehi khīṇāsavabhikkhūhi parivuto rājagahā nikkhamitvā divase divase yojanaṁ gacchati.",
  "atk-s0510a0:850_2": "“Rājagahato saṭṭhiyojanaṁ kapilavatthuṁ dvīhi māsehi pāpuṇissāmī”ti aturitacārikaṁ pakkāmi.",
  "atk-s0510a0:850_3": "Theropi “bhagavato nikkhantabhāvaṁ rañño ārocessāmī”ti vehāsaṁ abbhuggantvā rañño nivesane pāturahosi.",
  "atk-s0510a0:850_4": "Rājā theraṁ disvā tuṭṭhacitto mahārahe pallaṅke nisīdāpetvā attano paṭiyāditassa nānaggarasabhojanassa pattaṁ pūretvā adāsi.",
  "atk-s0510a0:850_5": "Thero uṭṭhāya gamanākāraṁ dassesi.",
  "atk-s0510a0:850_6": "“Nisīditvā bhuñja, tātā”ti.",
  "atk-s0510a0:850_7": "“Satthu santikaṁ gantvā bhuñjissāmi,",
  "atk-s0510a0:850_8": "mahārājā”ti.",
  "atk-s0510a0:850_9": "“Kahaṁ pana, tāta,",
  "atk-s0510a0:850_10": "satthā”ti?",
  "atk-s0510a0:850_11": "“Vīsatisahassabhikkhuparivāro tumhākaṁ dassanatthāya cārikaṁ nikkhanto,",
  "atk-s0510a0:850_12": "mahārājā”ti.",
  "atk-s0510a0:850_13": "Rājā tuṭṭhamānaso āha –",
  "atk-s0510a0:850_14": "“tumhe imaṁ paribhuñjitvā yāva mama putto imaṁ nagaraṁ pāpuṇāti,",
  "atk-s0510a0:850_15": "tāvassa itova piṇḍapātaṁ pariharathā”ti.",
  "atk-s0510a0:850_16": "Thero adhivāsesi.",
  "atk-s0510a0:850_17": "Rājā theraṁ parivisitvā pattaṁ gandhacuṇṇena ubbaṭṭetvā uttamassa bhojanassa pūretvā “tathāgatassa dethā”ti therassa hatthe patiṭṭhāpesi.",
  "atk-s0510a0:850_18": "Thero sabbesaṁ passantānaṁyeva pattaṁ ākāse khipitvā sayampi vehāsaṁ abbhuggantvā piṇḍapātaṁ āharitvā satthu hatthe ṭhapesi.",
  "atk-s0510a0:850_19": "Satthā taṁ paribhuñji.",
  "atk-s0510a0:850_20": "Eteneva upāyena thero divase divase piṇḍapātaṁ āhari.",
  "atk-s0510a0:850_21": "Satthāpi antarāmagge raññoyeva piṇḍapātaṁ paribhuñji.",
  "atk-s0510a0:850_22": "Theropi bhattakiccāvasāne divase divase “ajja bhagavā ettakaṁ āgato,",
  "atk-s0510a0:850_23": "ajja ettaka”nti buddhaguṇapaṭisaṁyuttāya ca kathāya sakalaṁ rājakulaṁ satthudassanaṁ vināyeva satthari sañjātappasādaṁ akāsi.",
  "atk-s0510a0:850_24": "Teneva naṁ bhagavā “etadaggaṁ,",
  "atk-s0510a0:850_25": "bhikkhave,",
  "atk-s0510a0:850_26": "mama sāvakānaṁ bhikkhūnaṁ kulappasādakānaṁ yadidaṁ kāḷudāyī”ti etadagge ṭhapesi.",
  "atk-s0510a0:851_0": "Sākiyāpi kho anuppatte bhagavati “amhākaṁ ñātiseṭṭhaṁ passissāmā”ti sannipatitvā bhagavato vasanaṭṭhānaṁ",
  "atk-s0510a0:851_1": "vīmaṁsamānā “nigrodhasakkassa ārāmo ramaṇīyo”ti sallakkhetvā tattha sabbaṁ paṭijagganavidhiṁ kāretvā",
  "atk-s0510a0:851_2": "gandhapupphahatthā paccuggamanaṁ karontā sabbālaṅkārapaṭimaṇḍite daharadahare nāgaradārake ca nāgaradārikāyo",
  "atk-s0510a0:851_3": "ca paṭhamaṁ pahiṇiṁsu,",
  "atk-s0510a0:851_4": "tato rājakumāre ca rājakumārikāyo ca,",
  "atk-s0510a0:851_5": "tesaṁ anantarā sāmaṁ gandhapupphādīhi pūjayamānā bhagavantaṁ gahetvā nigrodhārāmameva agamaṁsu.",
  "atk-s0510a0:851_6": "Tattha bhagavā vīsatisahassakhīṇāsavaparivuto paññattavarabuddhāsane nisīdi.",
  "atk-s0510a0:851_7": "Sākiyā nāma mānajātikā mānatthaddhā,",
  "atk-s0510a0:851_8": "te “siddhatthakumāro amhehi daharataro,",
  "atk-s0510a0:851_9": "amhākaṁ kaniṭṭho,",
  "atk-s0510a0:851_10": "bhāgineyyo, putto,",
  "atk-s0510a0:851_11": "nattā”ti cintetvā daharadahare rājakumāre āhaṁsu –",
  "atk-s0510a0:851_12": "“tumhe vandatha,",
  "atk-s0510a0:851_13": "mayaṁ tumhākaṁ piṭṭhito nisīdissāmā”ti.",
  "atk-s0510a0:852_0": "Tesu evaṁ avanditvā nisinnesu bhagavā tesaṁ ajjhāsayaṁ oloketvā “na maṁ ñātayo vandanti,",
  "atk-s0510a0:852_1": "handa dāni te vandāpessāmī”ti abhiññāpādakaṁ catutthaṁ jhānaṁ samāpajjitvā tato vuṭṭhāya ākāsaṁ abbhuggantvā",
  "atk-s0510a0:852_2": "tesaṁ sīse pādapaṁsuṁ okiramāno viya kaṇḍambarukkhamūle yamakapāṭihāriyasadisaṁ pāṭihāriyaṁ akāsi.",
  "atk-s0510a0:852_3": "Rājā taṁ acchariyaṁ disvā āha – “bhante,",
  "atk-s0510a0:852_4": "tumhākaṁ jātadivase kāladevalassa vandanatthaṁ upanītānaṁ vopāde parivattetvā brāhmaṇassa matthake patiṭṭhite disvāpi ahaṁ tumhākaṁ pāde vandiṁ,",
  "atk-s0510a0:852_5": "ayaṁ me paṭhamavandanā.",
  "atk-s0510a0:852_6": "Vappamaṅgaladivase ca jambucchāyāya sirisayane nipannānaṁ vojambucchāyāya aparivattanaṁ disvāpi pāde vandiṁ,",
  "atk-s0510a0:852_7": "ayaṁ me dutiyavandanā.",
  "atk-s0510a0:852_8": "Idāni pana imaṁ adiṭṭhapubbaṁ pāṭihāriyaṁ disvāpi ahaṁ tumhākaṁ pāde vandāmi,",
  "atk-s0510a0:852_9": "ayaṁ me tatiyavandanā”ti.",
  "atk-s0510a0:852_10": "Raññā pana vandite bhagavantaṁ avanditvā ṭhātuṁ samattho nāma ekasākiyopi nāhosi,",
  "atk-s0510a0:852_11": "sabbe vandiṁsuyeva.",
  "atk-s0510a0:853_0": "Iti bhagavā ñātayo vandāpetvā ākāsato otaritvā paññattāsane nisīdi.",
  "atk-s0510a0:853_1": "Nisinne bhagavati sikhāpatto ñātisamāgamo ahosi,",
  "atk-s0510a0:853_2": "sabbe ekaggacittā hutvā nisīdiṁsu.",
  "atk-s0510a0:853_3": "Tato mahāmegho pokkharavassaṁ vassi.",
  "atk-s0510a0:853_4": "Tambavaṇṇaṁ udakaṁ heṭṭhā viravantaṁ gacchati,",
  "atk-s0510a0:853_5": "temitukāmova temeti,",
  "atk-s0510a0:853_6": "atemitukāmassa sarīre ekabindumattampi na patati.",
  "atk-s0510a0:853_7": "Taṁ disvā sabbe acchariyabbhutacittā jātā “aho acchariyaṁ,",
  "atk-s0510a0:853_8": "aho abbhuta”nti kathaṁ samuṭṭhāpesuṁ.",
  "atk-s0510a0:853_9": "Satthā “na idāneva mayhaṁ ñātisamāgame pokkharavassaṁ vassati,",
  "atk-s0510a0:853_10": "atītepi vassī”ti imissā aṭṭhuppattiyā vessantarajātakaṁ kathesi.",
  "atk-s0510a0:853_11": "Dhammakathaṁ sutvā sabbe uṭṭhāya vanditvā pakkamiṁsu.",
  "atk-s0510a0:853_12": "Ekopi rājā vā rājamahāmatto vā “sve amhākaṁ bhikkhaṁ gaṇhathā”ti vatvā gato nāma natthi.",
  "atk-s0510a0:854_0": "Satthā punadivase vīsatibhikkhusahassaparivuto kapilavatthuṁ piṇḍāya pāvisi.",
  "atk-s0510a0:854_1": "Taṁ na koci gantvā nimantesi,",
  "atk-s0510a0:854_2": "na pattaṁ vā aggahesi.",
  "atk-s0510a0:854_3": "Bhagavā indakhīle ṭhitova āvajjesi –",
  "atk-s0510a0:854_4": "“kathaṁ nu kho pubbabuddhā kulanagare piṇḍāya cariṁsu,",
  "atk-s0510a0:854_5": "kiṁ uppaṭipāṭiyā issarajanānaṁ gharāni agamaṁsu,",
  "atk-s0510a0:854_6": "udāhu sapadānacārikaṁ cariṁsū”ti?",
  "atk-s0510a0:854_7": "Tato ekabuddhassapi uppaṭipāṭiyā gamanaṁ adisvā “mayāpi dāni ayameva tesaṁ vaṁso paggahetabbo,",
  "atk-s0510a0:854_8": "āyatiñca mama sāvakā mamaññeva anusikkhantā piṇḍacārikavattaṁ paripūressantī”ti koṭiyaṁ niviṭṭhagehato paṭṭhāya sapadānaṁ piṇḍāya cari.",
  "atk-s0510a0:854_9": "“Ayyo kira siddhatthakumāro piṇḍāya caratī”ti dvibhūmikatibhūmikādīsu pāsādesu sīhapañjaraṁ vivaritvā mahājano dassanabyāvaṭo ahosi.",
  "atk-s0510a0:855_0": "Rāhulamātāpi devī –",
  "atk-s0510a0:855_1": "“ayyaputto kira imasmiṁyeva nagare mahantena rājānubhāvena suvaṇṇasivikādīhi vicaritvā idāni kesamassuṁ",
  "atk-s0510a0:855_2": "ohāretvā kāsāyavatthanivāsano kapālahattho piṇḍāya carati,",
  "atk-s0510a0:855_3": "sobhati nu kho”ti sīhapañjaraṁ vivaritvā olokayamānā bhagavantaṁ nānāvirāgasamujjalāya sarīrappabhāya",
  "atk-s0510a0:855_4": "nagaravīthiyo obhāsetvā byāmappabhāparikkhepasamupabyūḷhāya asītānubyañjanappabhāsitāya dvattiṁsamahāpurisalakkhaṇapaṭimaṇḍitāya",
  "atk-s0510a0:855_5": "anopamāya buddhasiriyā virocamānaṁ disvā uṇhīsato paṭṭhāya yāva pādatalā –",
  "atk-s0510a0:856_0": "“Siniddhanīlamudukuñcitakeso, sūriyanimmalatalābhinalāṭo;",
  "atk-s0510a0:857_0": "Yuttatuṅgamudukāyatanāso, raṁsijālavikasito narasīho”ti. –",
  "atk-s0510a0:858_0": "Evamādikāhi dasahi narasīhagāthāhi abhitthavitvā “tumhākaṁ putto piṇḍāya caratī”ti rañño ārocesi.",
  "atk-s0510a0:858_1": "Rājā saṁviggahadayo hatthena sāṭakaṁ saṇḍapento turitaturito nikkhamitvā vegena gantvā bhagavato purato ṭhatvā āha –",
  "atk-s0510a0:858_2": "“kinnu kho, bhante,",
  "atk-s0510a0:858_3": "amhe lajjāpetha,",
  "atk-s0510a0:858_4": "kimatthaṁ piṇḍāya caratha,",
  "atk-s0510a0:858_5": "kiṁ ‘ettakānaṁ bhikkhūnaṁ na sakkā bhattaṁ laddhu’nti saññaṁ karitthā”ti?",
  "atk-s0510a0:858_6": "“Vaṁsacārittametaṁ, mahārāja,",
  "atk-s0510a0:858_7": "amhāka”nti. “Nanu, bhante,",
  "atk-s0510a0:858_8": "amhākaṁ vaṁso nāma mahāsammatakhattiyavaṁso,",
  "atk-s0510a0:858_9": "ettha ca ekakhattiyopi bhikkhācarako nāma natthī”ti. “Ayaṁ, mahārāja,",
  "atk-s0510a0:858_10": "khattiyavaṁso nāma tava vaṁso.",
  "atk-s0510a0:858_11": "Amhākaṁ pana ‘dīpaṅkaro koṇḍañño…pe…",
  "atk-s0510a0:858_12": "kassapo’ti ayaṁ buddhavaṁso nāma.",
  "atk-s0510a0:858_13": "Ete ca aññe ca anekasahassasaṅkhā buddhā bhikkhācāreneva jīvikaṁ kappesu”nti antaravīthiyaṁ ṭhitova –",
  "atk-s0510a0:859_0": "“Uttiṭṭhe nappamajjeyya, dhammaṁ sucaritaṁ care;",
  "atk-s0510a0:860_0": "Dhammacārī sukhaṁ seti, asmiṁ loke paramhi cā”ti. –",
  "atk-s0510a0:861_0": "Imaṁ gāthamāha. Gāthāpariyosāne rājā sotāpattiphale patiṭṭhāsi.",
  "atk-s0510a0:862_0": "“Dhammañcare sucaritaṁ, na naṁ duccaritaṁ care;",
  "atk-s0510a0:863_0": "Dhammacārī sukhaṁ seti, asmiṁ loke paramhi cā”ti. –",
  "atk-s0510a0:864_0": "Imaṁ gāthaṁ sutvā sakadāgāmiphale patiṭṭhāsi,",
  "atk-s0510a0:864_1": "mahādhammapālajātakaṁ sutvā anāgāmiphale patiṭṭhāsi,",
  "atk-s0510a0:864_2": "maraṇasamaye setacchattassa heṭṭhā sirisayane nipannoyeva arahattaṁ pāpuṇi.",
  "atk-s0510a0:864_3": "Araññavāsena padhānānuyogakiccaṁ rañño nāhosi.",
  "atk-s0510a0:864_4": "So sotāpattiphalaṁ sacchikatvāyeva pana bhagavato pattaṁ gahetvā saparisaṁ bhagavantaṁ mahāpāsādaṁ āropetvā paṇītena khādanīyena bhojanīyena parivisi.",
  "atk-s0510a0:864_5": "Bhattakiccapariyosāne sabbaṁ itthāgāraṁ āgantvā bhagavantaṁ vandi ṭhapetvā rāhulamātaraṁ.",
  "atk-s0510a0:864_6": "Sā pana “gaccha,",
  "atk-s0510a0:864_7": "ayyaputtaṁ vandāhī”ti parijanena vuccamānāpi “sace mayhaṁ guṇo atthi,",
  "atk-s0510a0:864_8": "sayameva mama santikaṁ ayyaputto āgamissati,",
  "atk-s0510a0:864_9": "āgatameva naṁ vandissāmī”ti vatvā na agamāsi.",
  "atk-s0510a0:865_0": "Bhagavā rājānaṁ pattaṁ gāhāpetvā dvīhi aggasāvakehi saddhiṁ rājadhītāya sirigabbhaṁ gantvā “rājadhītā",
  "atk-s0510a0:865_1": "yathāruci vandamānā na kiñci vattabbā”ti vatvā paññattāsane nisīdi.",
  "atk-s0510a0:865_2": "Sā vegenāgantvā gopphakesu gahetvā pādapiṭṭhiyaṁ sīsaṁ parivattetvā yathājjhāsayaṁ vandi.",
  "atk-s0510a0:865_3": "Rājā rājadhītāya bhagavati sinehabahumānādiguṇasampattiṁ kathesi – “bhante,",
  "atk-s0510a0:865_4": "mama dhītā ‘tumhehi kāsāyāni vatthāni nivāsitānī’ti sutvā tato paṭṭhāya kāsāyavatthanivatthā jātā,",
  "atk-s0510a0:865_5": "tumhākaṁ ekabhattikabhāvaṁ sutvā ekabhattikāva jātā,",
  "atk-s0510a0:865_6": "tumhehi mahāsayanassa chaḍḍitabhāvaṁ sutvā paṭṭikāmañcakeyeva nipannā,",
  "atk-s0510a0:865_7": "tumhākaṁ mālāgandhādīhi viratabhāvaṁ ñatvā viratamālāgandhāva jātā,",
  "atk-s0510a0:865_8": "attano ñātakehi ‘mayaṁ paṭijaggissāmā’ti sāsane pesitepi tesu ekañātakampi na olokesi,",
  "atk-s0510a0:865_9": "evaṁ guṇasampannā me, bhante, dhītā”ti.",
  "atk-s0510a0:865_10": "“Anacchariyaṁ, mahārāja,",
  "atk-s0510a0:865_11": "ayaṁ idāni tayā rakkhiyamānā rājadhītā paripakke ñāṇe attānaṁ rakkheyya,",
  "atk-s0510a0:865_12": "esā pubbe anārakkhā pabbatapāde vicaramānā aparipakkepi ñāṇe attānaṁ rakkhī”ti vatvā candakinnarījātakaṁ kathetvā uṭṭhāyāsanā pakkāmi.",
  "atk-s0510a0:866_0": "Punadivase pana nandassa rājakumārassa abhisekagehappavesanavivāhamaṅgalesu vattamānesu tassa gehaṁ gantvā",
  "atk-s0510a0:866_1": "kumāraṁ pattaṁ gāhāpetvā pabbājetukāmo maṅgalaṁ vatvā uṭṭhāyāsanā pakkāmi.",
  "atk-s0510a0:866_2": "Janapadakalyāṇī kumāraṁ gacchantaṁ disvā “tuvaṭaṁ kho,",
  "atk-s0510a0:866_3": "ayyaputta,",
  "atk-s0510a0:866_4": "āgaccheyyāsī”ti vatvā gīvaṁ pasāretvā olokesi.",
  "atk-s0510a0:866_5": "So bhagavantaṁ “pattaṁ gaṇhathā”ti vattuṁ avisahamāno vihāraṁyeva agamāsi.",
  "atk-s0510a0:866_6": "Taṁ anicchamānaṁyeva bhagavā pabbājesi.",
  "atk-s0510a0:866_7": "Iti bhagavā kapilavatthuṁ gantvā tatiyadivase nandaṁ pabbājesi.",
  "atk-s0510a0:867_0": "Sattame divase rāhulamātāpi kumāraṁ alaṅkaritvā bhagavato santikaṁ pesesi – “passa, tāta,",
  "atk-s0510a0:867_1": "etaṁ vīsatisahassasamaṇaparivutaṁ suvaṇṇavaṇṇaṁ brahmarūpavaṇṇaṁ samaṇaṁ,",
  "atk-s0510a0:867_2": "ayaṁ te pitā,",
  "atk-s0510a0:867_3": "etassa mahantā nidhayo ahesuṁ tyassa nikkhamanakālato paṭṭhāya na passāma, gaccha,",
  "atk-s0510a0:867_4": "naṁ dāyajjaṁ yācāhi – ‘ahaṁ, tāta,",
  "atk-s0510a0:867_5": "kumāro abhisekaṁ patvā cakkavattī bhavissāmi,",
  "atk-s0510a0:867_6": "dhanena me attho,",
  "atk-s0510a0:867_7": "dhanaṁ me dehi.",
  "atk-s0510a0:867_8": "Sāmiko hi putto pitusantakassā”’ti.",
  "atk-s0510a0:867_9": "Kumāro ca bhagavato santikaṁ gantvāva pitusinehaṁ labhitvā haṭṭhacitto “sukhā te, samaṇa,",
  "atk-s0510a0:867_10": "chāyā”ti vatvā aññañca bahuṁ attano anurūpaṁ vadanto aṭṭhāsi.",
  "atk-s0510a0:867_11": "Bhagavā katabhattakicco anumodanaṁ vatvā uṭṭhāyāsanā pakkāmi.",
  "atk-s0510a0:867_12": "Kumāropi “dāyajjaṁ me, samaṇa, dehi,",
  "atk-s0510a0:867_13": "dāyajjaṁ me, samaṇa,",
  "atk-s0510a0:867_14": "dehī”ti bhagavantaṁ anubandhi.",
  "atk-s0510a0:867_15": "Na bhagavā kumāraṁ nivattāpesi,",
  "atk-s0510a0:867_16": "parijanopi bhagavatā saddhiṁ gacchantaṁ nivattetuṁ nāsakkhi.",
  "atk-s0510a0:867_17": "Iti so bhagavatā saddhiṁ ārāmameva agamāsi.",
  "atk-s0510a0:868_0": "Tato bhagavā cintesi –",
  "atk-s0510a0:868_1": "“yaṁ ayaṁ pitusantakaṁ dhanaṁ icchati,",
  "atk-s0510a0:868_2": "taṁ vaṭṭānugataṁ savighātaṁ,",
  "atk-s0510a0:868_3": "handassa me bodhimaṇḍe paṭiladdhaṁ sattavidhaṁ ariyadhanaṁ demi,",
  "atk-s0510a0:868_4": "lokuttaradāyajjassa naṁ sāmikaṁ karomī”ti āyasmantaṁ sāriputtaṁ āmantesi – “tena hi,",
  "atk-s0510a0:868_5": "sāriputta,",
  "atk-s0510a0:868_6": "rāhulaṁ pabbājehī”ti.",
  "atk-s0510a0:868_7": "Thero taṁ pabbājesi.",
  "atk-s0510a0:868_8": "Pabbajite ca pana kumāre rañño adhimattaṁ dukkhaṁ uppajji,",
  "atk-s0510a0:868_9": "taṁ adhivāsetuṁ asakkonto bhagavantaṁ upasaṅkamitvā “sādhu, bhante,",
  "atk-s0510a0:868_10": "ayyā mātāpitūhi ananuññātaṁ puttaṁ na pabbājeyyu”nti varaṁ yāci.",
  "atk-s0510a0:868_11": "Bhagavā ca tassa varaṁ datvā punekadivase rājanivesane katabhattakicco ekamantaṁ nisinnena raññā “bhante,",
  "atk-s0510a0:868_12": "tumhākaṁ dukkarakārikakāle ekā devatā maṁ upasaṅkamitvā ‘putto te kālaṅkato’ti āha,",
  "atk-s0510a0:868_13": "tassā vacanaṁ asaddahanto ‘na mayhaṁ putto sambodhiṁ appatvā kālaṁ karotī’ti taṁ paṭikkhipi”nti vutte “tumhe idāni kiṁ saddahissatha,",
  "atk-s0510a0:868_14": "ye tumhe pubbepi aṭṭhikāni dassetvā ‘putto te mato’ti vutte na saddahitthā”ti imissā aṭṭhuppattiyā mahādhammapālajātakaṁ kathesi.",
  "atk-s0510a0:868_15": "Kathāpariyosāne rājā anāgāmiphale patiṭṭhahi.",
  "atk-s0510a0:869_0": "Iti bhagavā pitaraṁ tīsu phalesu patiṭṭhāpetvā bhikkhusaṅghaparivuto punadeva rājagahaṁ gantvā sītavane vihāsi.",
  "atk-s0510a0:869_1": "Tasmiṁ samaye anāthapiṇḍiko gahapati pañcahi sakaṭasatehi bhaṇḍaṁ ādāya rājagahaṁ gantvā attano piyasahāyakassa",
  "atk-s0510a0:869_2": "seṭṭhino gehaṁ gantvā tattha buddhassa bhagavato uppannabhāvaṁ sutvā balavapaccūse devatānubhāvena vivaṭena",
  "atk-s0510a0:869_3": "dvārena satthāraṁ upasaṅkamitvā dhammaṁ sutvā sotāpattiphale patiṭṭhāya,",
  "atk-s0510a0:869_4": "dutiye divase buddhappamukhassa saṅghassa mahādānaṁ datvā sāvatthiṁ āgamanatthāya satthu paṭiññaṁ gahetvā",
  "atk-s0510a0:869_5": "antarāmagge pañcacattālīsayojanaṭṭhāne satasahassaṁ datvā yojanike yojanike vihāraṁ kāretvā jetavanaṁ",
  "atk-s0510a0:869_6": "koṭisanthārena aṭṭhārasahi hiraññakoṭīhi kiṇitvā navakammaṁ paṭṭhapesi.",
  "atk-s0510a0:869_7": "So majjhe dasabalassa gandhakuṭiṁ kāresi,",
  "atk-s0510a0:869_8": "taṁ parivāretvā asītiyā mahātherānaṁ pāṭiyekkaṁ ekasannivesane āvāse ekakuṭikadvikuṭikahaṁsavaṭṭakadīgharassasālāmaṇḍapādivasena",
  "atk-s0510a0:869_9": "sesasenāsanāni pokkharaṇicaṅkamanarattiṭṭhānadivāṭṭhānāni cāti aṭṭhārasakoṭipariccāgena ramaṇīye bhūmibhāge",
  "atk-s0510a0:869_10": "manoramaṁ vihāraṁ kāretvā dasabalassa āgamanatthāya dūtaṁ pāhesi.",
  "atk-s0510a0:869_11": "Satthā tassa vacanaṁ sutvā mahābhikkhusaṅghaparivāro rājagahā nikkhamitvā anupubbena sāvatthinagaraṁ pāpuṇi.",
  "atk-s0510a0:870_0": "Mahāseṭṭhipi kho vihāramahaṁ sajjetvā tathāgatassa jetavanaṁ pavisanadivase puttaṁ sabbālaṅkārapaṭimaṇḍitaṁ",
  "atk-s0510a0:870_1": "katvā alaṅkatapaṭiyatteheva pañcahi kumārasatehi saddhiṁ pesesi.",
  "atk-s0510a0:870_2": "So saparivāro pañcavaṇṇavatthasamujjalāni pañca dhajasatāni gahetvā dasabalassa purato ahosi,",
  "atk-s0510a0:870_3": "tesaṁ pacchato mahāsubhaddā cūḷasubhaddāti dve seṭṭhidhītaro pañcahi kumārikāsatehi saddhiṁ puṇṇaghaṭe gahetvā nikkhamiṁsu,",
  "atk-s0510a0:870_4": "tāsaṁ pacchato seṭṭhibhariyā sabbālaṅkārapaṭimaṇḍitā pañcahi mātugāmasatehi saddhiṁ puṇṇapātiyo gahetvā nikkhami,",
  "atk-s0510a0:870_5": "sabbesaṁ pacchato mahāseṭṭhi ahatavatthanivattho ahatavatthanivattheheva pañcahi seṭṭhisatehi saddhiṁ bhagavantaṁ abbhuggañchi.",
  "atk-s0510a0:870_6": "Bhagavā imaṁ upāsakaparisaṁ purato katvā mahābhikkhusaṅghaparivuto attano sarīrappabhāya suvaṇṇarasasekasiñcanāni",
  "atk-s0510a0:870_7": "viya vanantarāni kurumāno anantāya buddhalīlāya aparimāṇāya buddhasiriyā jetavanavihāraṁ pāvisi.",
  "atk-s0510a0:871_0": "Atha naṁ anāthapiṇḍiko āpucchi –",
  "atk-s0510a0:871_1": "“kathāhaṁ, bhante,",
  "atk-s0510a0:871_2": "imasmiṁ vihāre paṭipajjāmī”ti? “Tena hi, gahapati,",
  "atk-s0510a0:871_3": "imaṁ vihāraṁ āgatānāgatassa cātuddisassa bhikkhusaṅghassa patiṭṭhāpehī”ti. “Sādhu,",
  "atk-s0510a0:871_4": "bhante”ti mahāseṭṭhi suvaṇṇabhiṅgāraṁ ādāya dasabalassa hatthe udakaṁ pātetvā “imaṁ jetavanavihāraṁ āgatānāgatassa",
  "atk-s0510a0:871_5": "cātuddisassa buddhappamukhassa bhikkhusaṅghassa dammī”ti adāsi.",
  "atk-s0510a0:871_6": "Satthā vihāraṁ paṭiggahetvā anumodanaṁ karonto –",
  "atk-s0510a0:872_0": "“Sītaṁ uṇhaṁ paṭihanti, tato vāḷamigāni ca;",
  "atk-s0510a0:873_0": "Sarīsape ca makase, sisire cāpi vuṭṭhiyo.",
  "atk-s0510a0:874_0": "“Tato vātātapo ghoro, sañjāto paṭihaññati;",
  "atk-s0510a0:875_0": "Leṇatthañca sukhatthañca, jhāyituñca vipassituṁ.",
  "atk-s0510a0:876_0": "“Vihāradānaṁ saṅghassa, aggaṁ buddhena vaṇṇitaṁ;",
  "atk-s0510a0:877_0": "Tasmā hi paṇḍito poso, sampassaṁ atthamattano.",
  "atk-s0510a0:878_0": "“Vihāre kāraye ramme, vāsayettha bahussute;",
  "atk-s0510a0:879_0": "Tesaṁ annañca pānañca, vatthasenāsanāni ca.",
  "atk-s0510a0:880_0": "“Dadeyya ujubhūtesu, vippasannena cetasā;",
  "atk-s0510a0:881_0": "Te tassa dhammaṁ desenti, sabbadukkhāpanūdanaṁ;",
  "atk-s0510a0:882_0": "Yaṁ so dhammaṁ idhaññāya, parinibbāti anāsavo”ti. –",
  "atk-s0510a0:883_0": "Vihārānisaṁsaṁ kathesi.",
  "atk-s0510a0:883_1": "Anāthapiṇḍiko dutiyadivasato paṭṭhāya vihāramahaṁ ārabhi.",
  "atk-s0510a0:883_2": "Visākhāya vihāramaho catūhi māsehi niṭṭhito,",
  "atk-s0510a0:883_3": "anāthapiṇḍikassa pana vihāramaho navahi māsehi niṭṭhāsi.",
  "atk-s0510a0:883_4": "Vihāramahepi aṭṭhāraseva koṭiyo pariccāgaṁ agamaṁsu.",
  "atk-s0510a0:883_5": "Iti ekasmiṁyeva vihāre catupaṇṇāsakoṭisaṅkhaṁ dhanaṁ pariccaji.",
  "atk-s0510a0:884_0": "Atīte pana vipassissa bhagavato kāle punabbasumitto nāma seṭṭhi suvaṇṇiṭṭhakāsanthārena kiṇitvā tasmiṁyeva ṭhāne yojanappamāṇaṁ saṅghārāmaṁ kāresi.",
  "atk-s0510a0:884_1": "Sikhissa pana bhagavato kāle sirivaḍḍho nāma seṭṭhi suvaṇṇaphālasanthārena kiṇitvā tasmiṁyeva ṭhāne tigāvutappamāṇaṁ saṅghārāmaṁ kāresi.",
  "atk-s0510a0:884_2": "Vessabhussa bhagavato kāle sotthiyo nāma seṭṭhi suvaṇṇahatthipadasanthārena kiṇitvā tasmiṁyeva ṭhāne aḍḍhayojanappamāṇaṁ saṅghārāmaṁ kāresi.",
  "atk-s0510a0:884_3": "Kakusandhassa bhagavato kāle accuto nāma seṭṭhi suvaṇṇiṭṭhakāsanthārena kiṇitvā tasmiṁyeva ṭhāne gāvutappamāṇaṁ saṅghārāmaṁ kāresi.",
  "atk-s0510a0:884_4": "Koṇāgamanassa bhagavato kāle uggo nāma seṭṭhi suvaṇṇakacchapasanthārena kiṇitvā tasmiṁyeva ṭhāne aḍḍhagāvutappamāṇaṁ saṅghārāmaṁ kāresi.",
  "atk-s0510a0:884_5": "Kassapassa bhagavato kāle sumaṅgalo nāma seṭṭhi suvaṇṇayaṭṭhisanthārena kiṇitvā tasmiṁyeva ṭhāne soḷasakarīsappamāṇaṁ saṅghārāmaṁ kāresi.",
  "atk-s0510a0:884_6": "Amhākaṁ pana bhagavato kāle anāthapiṇḍiko nāma seṭṭhi kahāpaṇakoṭisanthārena kiṇitvā tasmiṁyeva ṭhāne aṭṭhakarīsappamāṇaṁ saṅghārāmaṁ kāresi.",
  "atk-s0510a0:884_7": "Idaṁ kira ṭhānaṁ sabbabuddhānaṁ avijahitaṭṭhānameva.",
  "atk-s0510a0:885_0": "Iti mahābodhimaṇḍe sabbaññutappattito yāva mahāparinibbānamañcā yasmiṁ yasmiṁ ṭhāne bhagavā vihāsi,",
  "atk-s0510a0:885_1": "idaṁ santikenidānaṁ nāmāti veditabbaṁ.",
  "atk-s0510a0:886_0": "Santikenidānakathā niṭṭhitā.",
  "atk-s0510a0:887_0": "Nidānakathā niṭṭhitā.",
  "atk-s0510a0:888_0": "Therāpadānaṁ"
}