{
  "atk-s0203a0:0_0": " Namo tassa bhagavato arahato sammāsambuddhassa",
  "atk-s0203a0:1_0": "Majjhimanikāye",
  "atk-s0203a0:2_0": "Uparipaṇṇāsa-aṭṭhakathā",
  "atk-s0203a0:3_0": "1. Devadahavaggo",
  "atk-s0203a0:4_0": "1. Devadahasuttavaṇṇanā",
  "atk-s0203a0:5_0": "1.Evaṁme sutanti devadahasuttaṁ.",
  "atk-s0203a0:5_1": "Tattha devadahaṁ nāmāti devā vuccanti rājāno,",
  "atk-s0203a0:5_2": "tattha ca sakyarājūnaṁ maṅgalapokkharaṇī ahosi pāsādikā ārakkhasampannā,",
  "atk-s0203a0:5_3": "sā devānaṁ dahattā ‘‘devadaha’’nti paññāyittha.",
  "atk-s0203a0:5_4": "Tadupādāya sopi nigamo devadahantveva saṅkhaṁ gato.",
  "atk-s0203a0:5_5": "Bhagavā taṁ nigamaṁ nissāya lumbinivane viharati.",
  "atk-s0203a0:5_6": "Sabbaṁ taṁ pubbekatahetūti pubbe katakammapaccayā.",
  "atk-s0203a0:5_7": "Iminā kammavedanañca kiriyavedanañca paṭikkhipitvā ekaṁ vipākavedanameva sampaṭicchantīti dasseti.",
  "atk-s0203a0:5_8": "Evaṁ vādino,",
  "atk-s0203a0:5_9": "bhikkhave,",
  "atk-s0203a0:5_10": "nigaṇṭhāti iminā pubbe aniyametvā vuttaṁ niyametvā dasseti.",
  "atk-s0203a0:6_0": "Ahuvamhevamayanti idaṁ bhagavā tesaṁ ajānanabhāvaṁ jānantova kevalaṁ kalisāsanaṁ āropetukāmo pucchati.",
  "atk-s0203a0:6_1": "Ye hi ‘‘mayaṁ ahuvamhā’’tipi na jānanti,",
  "atk-s0203a0:6_2": "te kathaṁ kammassa katabhāvaṁ vā akatabhāvaṁ vā jānissanti.",
  "atk-s0203a0:6_3": "Uttaripucchāyapi eseva nayo.",
  "atk-s0203a0:7_0": "2.Evaṁ santeti cūḷadukkhakkhandhe (ma. ni.",
  "atk-s0203a0:7_1": "1.179-180) mahānigaṇṭhassa vacane sacce santeti attho,",
  "atk-s0203a0:7_2": "idha pana ettakassa ṭhānassa tumhākaṁ ajānanabhāve santeti attho.",
  "atk-s0203a0:7_3": "Na kallanti na yuttaṁ.",
  "atk-s0203a0:8_0": "3.Gāḷhūpalepanenāti bahalūpalepanena,",
  "atk-s0203a0:8_1": "punappunaṁ visarañjitena,",
  "atk-s0203a0:8_2": "na pana khaliyā littena viya.",
  "atk-s0203a0:8_3": "Esaniyāti esanisalākāya antamaso nantakavaṭṭiyāpi.",
  "atk-s0203a0:8_4": "Eseyyāti gambhīraṁ vā uttānaṁ vāti vīmaṁseyya.",
  "atk-s0203a0:8_5": "Agadaṅgāranti jhāmaharītakassa vā āmalakassa vā cuṇṇaṁ.",
  "atk-s0203a0:8_6": "Odaheyyāti pakkhipeyya.",
  "atk-s0203a0:8_7": "Arogotiādi māgaṇḍiyasutte (ma. ni.",
  "atk-s0203a0:8_8": "2.213) vuttameva.",
  "atk-s0203a0:9_0": "Evameva khoti ettha idaṁ opammasaṁsandanaṁ,",
  "atk-s0203a0:9_1": "sallena viddhassa hi viddhakāle vedanāya pākaṭakālo viya imesaṁ ‘‘mayaṁ pubbe ahuvamhā vā no vā,",
  "atk-s0203a0:9_2": "pāpakammaṁ akaramhā vā no vā,",
  "atk-s0203a0:9_3": "evarūpaṁ vā pāpaṁ karamhā’’ti jānanakālo siyā.",
  "atk-s0203a0:9_4": "Vaṇamukhassa parikantanādīsu catūsu kālesu vedanāya pākaṭakālo viya ‘‘ettakaṁ vā no dukkhaṁ nijjiṇṇaṁ,",
  "atk-s0203a0:9_5": "ettake vā nijjiṇṇe sabbameva dukkhaṁ nijjiṇṇaṁ bhavissati,",
  "atk-s0203a0:9_6": "suddhante patiṭṭhitā nāma bhavissāmā’’ti jānanakālo siyā.",
  "atk-s0203a0:9_7": "Aparabhāge phāsubhāvajānanakālo viya diṭṭheva dhamme akusalānaṁ dhammānaṁ pahānāya kusalānaṁ dhammānaṁ upasampadāya jānanakālo siyā.",
  "atk-s0203a0:9_8": "Evamettha ekāya upamāya tayo atthā,",
  "atk-s0203a0:9_9": "catūhi upamāhi eko attho paridīpito.",
  "atk-s0203a0:10_0": "4.",
  "atk-s0203a0:10_1": "Ime pana tato ekampi na jānanti,",
  "atk-s0203a0:10_2": "virajjhitvā gate salle aviddhova ‘‘viddhosi mayā’’ti paccatthikassa vacanappamāṇeneva ‘‘viddhosmī’’ti",
  "atk-s0203a0:10_3": "saññaṁ uppādetvā dukkhappattapuriso viya kevalaṁ mahānigaṇṭhassa vacanappamāṇena sabbametaṁ saddahantā",
  "atk-s0203a0:10_4": "evaṁ sallopamāya bhagavatā niggahitā paccāharituṁ asakkontā yathā nāma dubbalo sunakho migaṁ uṭṭhāpetvā",
  "atk-s0203a0:10_5": "sāmikassa abhimukhaṁ karitvā attanā osakkati,",
  "atk-s0203a0:10_6": "evaṁ mahānigaṇṭhassa matthake vādaṁ pakkhipantā nigaṇṭho,",
  "atk-s0203a0:10_7": "āvusotiādīmāhaṁsu.",
  "atk-s0203a0:11_0": "5.",
  "atk-s0203a0:11_1": "Atha ne bhagavā sācariyake niggaṇhanto pañca kho imetiādimāha.",
  "atk-s0203a0:11_2": "Tatrāyasmantānanti tesu pañcasu dhammesu āyasmantānaṁ.",
  "atk-s0203a0:11_3": "Kā atītaṁse satthari saddhāti atītaṁsavādimhi satthari kā saddhā.",
  "atk-s0203a0:11_4": "Yā atītavādaṁ saddahantānaṁ tumhākaṁ mahānigaṇṭhassa saddhā,",
  "atk-s0203a0:11_5": "sā katamā?",
  "atk-s0203a0:11_6": "Kiṁ bhūtatthā abhūtatthā,",
  "atk-s0203a0:11_7": "bhūtavipākā abhūtavipākāti pucchati.",
  "atk-s0203a0:11_8": "Sesapadesupi eseva nayo.",
  "atk-s0203a0:11_9": "Sahadhammikanti sahetukaṁ sakāraṇaṁ.",
  "atk-s0203a0:11_10": "Vādapaṭihāranti paccāgamanakavādaṁ.",
  "atk-s0203a0:11_11": "Ettāvatā tesaṁ ‘‘apanetha saddhaṁ,",
  "atk-s0203a0:11_12": "sabbadubbalā esā’’ti saddhāchedakavādaṁ nāma dasseti.",
  "atk-s0203a0:12_0": "6.Avijjā aññāṇāti avijjāya aññāṇena.",
  "atk-s0203a0:12_1": "Sammohāti sammohena.",
  "atk-s0203a0:12_2": "Vipaccethāti viparītato saddahatha,",
  "atk-s0203a0:12_3": "vipallāsaggāhaṁ vā gaṇhathāti attho.",
  "atk-s0203a0:13_0": "7.Diṭṭhadhammavedanīyanti imasmiṁyeva attabhāve vipākadāyakaṁ.",
  "atk-s0203a0:13_1": "Upakkamenāti payogena.",
  "atk-s0203a0:13_2": "Padhānenāti vīriyena.",
  "atk-s0203a0:13_3": "Samparāyavedanīyanti dutiye vā tatiye vā attabhāve vipākadāyakaṁ.",
  "atk-s0203a0:13_4": "Sukhavedanīyanti iṭṭhārammaṇavipākadāyakaṁ kusalakammaṁ.",
  "atk-s0203a0:13_5": "Viparītaṁ dukkhavedanīyaṁ.",
  "atk-s0203a0:13_6": "Paripakkavedanīyanti paripakke nipphanne attabhāve vedanīyaṁ,",
  "atk-s0203a0:13_7": "diṭṭhadhammavedanīyassevetaṁ adhivacanaṁ.",
  "atk-s0203a0:13_8": "Aparipakkavedanīyanti aparipakke attabhāve vedanīyaṁ,",
  "atk-s0203a0:13_9": "samparāyavedanīyassevetaṁ adhivacanaṁ.",
  "atk-s0203a0:13_10": "Evaṁ santepi ayamettha viseso –",
  "atk-s0203a0:13_11": "yaṁ paṭhamavaye kataṁ paṭhamavaye vā majjhimavaye vā pacchimavaye vā vipākaṁ deti,",
  "atk-s0203a0:13_12": "majjhimavaye kataṁ majjhimavaye vā pacchimavaye vā vipākaṁ deti,",
  "atk-s0203a0:13_13": "pacchimavaye kataṁ tattheva vipākaṁ deti,",
  "atk-s0203a0:13_14": "taṁ diṭṭhadhammavedanīyaṁ nāma.",
  "atk-s0203a0:13_15": "Yaṁ pana sattadivasabbhantare vipākaṁ deti,",
  "atk-s0203a0:13_16": "taṁ paripakkavedanīyaṁ nāma.",
  "atk-s0203a0:13_17": "Taṁ kusalampi hoti akusalampi.",
  "atk-s0203a0:14_0": "Tatrimāni vatthūni –",
  "atk-s0203a0:14_1": "puṇṇo nāma kira duggatamanusso rājagahe sumanaseṭṭhiṁ nissāya vasati.",
  "atk-s0203a0:14_2": "Tamenaṁ ekadivasaṁ nagaramhi nakkhatte saṅghuṭṭhe seṭṭhi āha –",
  "atk-s0203a0:14_3": "‘‘sace ajja kasissasi,",
  "atk-s0203a0:14_4": "dve ca goṇe naṅgalañca labhissasi.",
  "atk-s0203a0:14_5": "Kiṁ nakkhattaṁ kīḷissasi,",
  "atk-s0203a0:14_6": "kasissasī’’ti.",
  "atk-s0203a0:14_7": "Kiṁ me nakkhattena,",
  "atk-s0203a0:14_8": "kasissāmīti?",
  "atk-s0203a0:14_9": "Tena hi ye goṇe icchasi,",
  "atk-s0203a0:14_10": "te gahetvā kasāhīti.",
  "atk-s0203a0:14_11": "So kasituṁ gato.",
  "atk-s0203a0:14_12": "Taṁ divasaṁ sāriputtatthero nirodhā vuṭṭhāya ‘‘kassa saṅgahaṁ karomī’’ti?",
  "atk-s0203a0:14_13": "Āvajjanto puṇṇaṁ disvā pattacīvaraṁ ādāya tassa kasanaṭṭhānaṁ gato.",
  "atk-s0203a0:14_14": "Puṇṇo kasiṁ ṭhapetvā therassa dantakaṭṭhaṁ datvā mukhodakaṁ adāsi.",
  "atk-s0203a0:14_15": "Thero sarīraṁ paṭijaggitvā kammantassa avidūre nisīdi bhattābhihāraṁ olokento.",
  "atk-s0203a0:14_16": "Athassa bhariyaṁ bhattaṁ āharantiṁ disvā antarāmaggeyeva attānaṁ dassesi.",
  "atk-s0203a0:15_0": "Sā sāmikassa āhaṭabhattaṁ therassa patte pakkhipitvā puna gantvā aññaṁ bhattaṁ sampādetvā divā agamāsi.",
  "atk-s0203a0:15_1": "Puṇṇo ekavāraṁ kasitvā nisīdi.",
  "atk-s0203a0:15_2": "Sāpi bhattaṁ gahetvā āgacchantī āha –",
  "atk-s0203a0:15_3": "‘‘sāmi pātova te bhattaṁ āhariyittha,",
  "atk-s0203a0:15_4": "antarāmagge pana sāriputtattheraṁ disvā taṁ tassa datvā aññaṁ pacitvā āharantiyā me ussūro jāto,",
  "atk-s0203a0:15_5": "mā kujjhi sāmī’’ti.",
  "atk-s0203a0:15_6": "Bhaddakaṁ te bhadde kataṁ,",
  "atk-s0203a0:15_7": "mayā therassa pātova dantakaṭṭhañca mukhodakañca dinnaṁ,",
  "atk-s0203a0:15_8": "amhākaṁyevānena piṇḍapātopi paribhutto,",
  "atk-s0203a0:15_9": "ajja therena katasamaṇadhammassa mayaṁ bhāgino jātāti cittaṁ pasādesi.",
  "atk-s0203a0:15_10": "Ekavāraṁ kasitaṭṭhānaṁ suvaṇṇameva ahosi.",
  "atk-s0203a0:15_11": "So bhuñjitvā kasitaṭṭhānaṁ olokento vijjotamānaṁ disvā uṭṭhāya yaṭṭhiyā paharitvā rattasuvaṇṇabhāvaṁ",
  "atk-s0203a0:15_12": "jānitvā ‘‘rañño akathetvā paribhuñjituṁ na sakkā’’ti gantvā rañño ārocesi.",
  "atk-s0203a0:15_13": "Rājā taṁ sabbaṁ sakaṭehi āharāpetvā rājaṅgaṇe rāsiṁ kāretvā ‘‘kassimasmiṁ nagare ettakaṁ suvaṇṇaṁ atthī’’ti pucchi.",
  "atk-s0203a0:15_14": "Kassaci natthīti ca vutte seṭṭhiṭṭhānamassa adāsi.",
  "atk-s0203a0:15_15": "So puṇṇaseṭṭhi nāma jāto.",
  "atk-s0203a0:16_0": "Aparampi vatthu –",
  "atk-s0203a0:16_1": "tasmiṁyeva rājagahe kāḷaveḷiyo nāma duggato atthi.",
  "atk-s0203a0:16_2": "Tassa bhariyā paṇṇambilayāguṁ paci.",
  "atk-s0203a0:16_3": "Mahākassapatthero nirodhā vuṭṭhāya ‘‘kassa saṅgahaṁ karomī’’ti āvajjanto taṁ disvā gantvā gehadvāre aṭṭhāsi.",
  "atk-s0203a0:16_4": "Sā pattaṁ gahetvā sabbaṁ tattha pakkhipitvā therassa adāsi,",
  "atk-s0203a0:16_5": "thero vihāraṁ gantvā satthu upanāmesi.",
  "atk-s0203a0:16_6": "Satthā attano yāpanamattaṁ gaṇhi,",
  "atk-s0203a0:16_7": "sesaṁ pañcannaṁ bhikkhusatānaṁ pahosi.",
  "atk-s0203a0:16_8": "Kāḷavaḷiyopi taṁ ṭhānaṁ patto cūḷakaṁ labhi.",
  "atk-s0203a0:16_9": "Mahākassapo satthāraṁ kāḷavaḷiyassa vipākaṁ pucchi.",
  "atk-s0203a0:16_10": "Satthā ‘‘ito sattame divase seṭṭhicchattaṁ labhissatī’’ti āha.",
  "atk-s0203a0:16_11": "Kāḷavaḷiyo taṁ kathaṁ sutvā gantvā bhariyāya ārocesi.",
  "atk-s0203a0:17_0": "Tadā ca rājā nagaraṁ anusañcaranto bahinagare jīvasūle nisinnaṁ purisaṁ addasa.",
  "atk-s0203a0:17_1": "Puriso rājānaṁ disvā uccāsaddaṁ akāsi ‘‘tumhākaṁ me bhuñjanabhattaṁ pahiṇatha devā’’ti.",
  "atk-s0203a0:17_2": "Rājā ‘‘pesessāmī’’ti vatvā sāyamāsabhatte upanīte saritvā ‘‘imaṁ harituṁ samatthaṁ jānāthā’’ti āha,",
  "atk-s0203a0:17_3": "nagare sahassabhaṇḍikaṁ cāresuṁ.",
  "atk-s0203a0:17_4": "Tatiyavāre kāḷavaḷiyassa bhariyā aggahesi .",
  "atk-s0203a0:17_5": "Atha naṁ rañño dassesuṁ,",
  "atk-s0203a0:17_6": "sā purisavesaṁ gahetvā pañcāvudhasannaddhā bhattapātiṁ gahetvā nagarā nikkhami.",
  "atk-s0203a0:17_7": "Bahinagare tāle adhivattho dīghatālo nāma yakkho taṁ rukkhamūlena gacchantiṁ disvā ‘‘tiṭṭha tiṭṭha bhakkhosi me’’ti āha.",
  "atk-s0203a0:17_8": "Nāhaṁ tava bhakkho,",
  "atk-s0203a0:17_9": "rājadūto ahanti.",
  "atk-s0203a0:17_10": "Kattha gacchasīti.",
  "atk-s0203a0:17_11": "Jīvasūle nisinnassa purisassa santikanti.",
  "atk-s0203a0:17_12": "Mamapi ekaṁ sāsanaṁ harituṁ sakkhissasīti.",
  "atk-s0203a0:17_13": "Āma sakkhissāmīti.",
  "atk-s0203a0:17_14": "‘‘Dīghatālassa bhariyā sumanadevarājadhītā kāḷī puttaṁ vijātā’’ti āroceyyāsi.",
  "atk-s0203a0:17_15": "Imasmiṁ tālamūle satta nidhikumbhiyo atthi,",
  "atk-s0203a0:17_16": "tā tvaṁ gaṇheyyāsīti.",
  "atk-s0203a0:17_17": "Sā ‘‘dīghatālassa bhariyā sumanadevarājadhītā kāḷī puttaṁ vijātā’’ti ugghosentī agamāsi.",
  "atk-s0203a0:18_0": "Sumanadevo yakkhasamāgame nisinno sutvā ‘‘eko manusso amhākaṁ piyapavattiṁ āharati,",
  "atk-s0203a0:18_1": "pakkosatha na’’nti sāsanaṁ sutvā pasanno ‘‘imassa rukkhassa parimaṇḍalacchāyāya pharaṇaṭṭhāne nidhikumbhiyo tuyhaṁ dammī’’ti āha.",
  "atk-s0203a0:18_2": "Jīvasūle nisinnapuriso bhattaṁ bhuñjitvā mukhapuñchanakāle itthiphassoti ñatvā cūḷāya ḍaṁsi,",
  "atk-s0203a0:18_3": "sā asinā attano cūḷaṁ chinditvā rañño santikaṁyeva gatā.",
  "atk-s0203a0:18_4": "Rājā bhattabhojitabhāvo kathaṁ jānitabboti?",
  "atk-s0203a0:18_5": "Cūḷasaññāyāti vatvā rañño ācikkhitvā taṁ dhanaṁ āharāpesi.",
  "atk-s0203a0:18_6": "Rājā aññassa ettakaṁ dhanaṁ nāma atthīti.",
  "atk-s0203a0:18_7": "Natthi devāti.",
  "atk-s0203a0:18_8": "Rājā tassā patiṁ tasmiṁ nagare dhanaseṭṭhiṁ akāsi.",
  "atk-s0203a0:18_9": "Mallikāyapi deviyā vatthu kathetabbaṁ.",
  "atk-s0203a0:18_10": "Imāni tāva kusalakamme vatthūni.",
  "atk-s0203a0:19_0": "Nandamāṇavako pana uppalavaṇṇāya theriyā vippaṭipajji,",
  "atk-s0203a0:19_1": "tassa mañcato uṭṭhāya nikkhamitvā gacchantassa mahāpathavī bhijjitvā okāsamadāsi,",
  "atk-s0203a0:19_2": "tattheva mahānarakaṁ paviṭṭho.",
  "atk-s0203a0:19_3": "Nandopi goghātako paṇṇāsa vassāni goghātakakammaṁ katvā ekadivasaṁ bhojanakāle maṁsaṁ alabhanto ekassa",
  "atk-s0203a0:19_4": "jīvamānakagoṇassa jivhaṁ chinditvā aṅgāresu pacāpetvā khādituṁ āraddho.",
  "atk-s0203a0:19_5": "Athassa jivhā mūle chijjitvā bhattapātiyaṁyeva patitā,",
  "atk-s0203a0:19_6": "so viravanto kālaṁ katvā niraye nibbatti.",
  "atk-s0203a0:19_7": "Nandopi yakkho aññena yakkhena saddhiṁ ākāsena gacchanto sāriputtattheraṁ navoropitehi kesehi rattibhāge",
  "atk-s0203a0:19_8": "abbhokāse nisinnaṁ disvā sīse paharitukāmo itarassa yakkhassa ārocetvā tena vāriyamānopi pahāraṁ datvā",
  "atk-s0203a0:19_9": "ḍayhāmi ḍayhāmīti viravanto tasmiṁyeva ṭhāne bhūmiṁ pavisitvā mahāniraye nibbattoti imāni akusalakamme vatthūni.",
  "atk-s0203a0:20_0": "Yaṁ pana antamaso maraṇasantikepi kataṁ kammaṁ bhavantare vipākaṁ deti,",
  "atk-s0203a0:20_1": "taṁ sabbaṁ samparāyavedanīyaṁ nāma.",
  "atk-s0203a0:20_2": "Tattha yo aparihīnassa jhānassa vipāko nibbattissati,",
  "atk-s0203a0:20_3": "so idha nibbattitavipākoti vutto.",
  "atk-s0203a0:20_4": "Tassa mūlabhūtaṁ kammaṁ neva diṭṭhadhammavedanīyaṁ na samparāyavedanīyanti,",
  "atk-s0203a0:20_5": "na vicāritaṁ,",
  "atk-s0203a0:20_6": "kiñcāpi na vicāritaṁ,",
  "atk-s0203a0:20_7": "samparāyavedanīyameva panetanti veditabbaṁ.",
  "atk-s0203a0:20_8": "Yo paṭhamamaggādīnaṁ bhavantare phalasamāpattivipāko,",
  "atk-s0203a0:20_9": "so idha nibbattitaguṇotveva vutto.",
  "atk-s0203a0:20_10": "Kiñcāpi evaṁ vutto,",
  "atk-s0203a0:20_11": "maggakammaṁ pana paripakkavedanīyanti veditabbaṁ.",
  "atk-s0203a0:20_12": "Maggacetanāyeva hi sabbalahuṁ phaladāyikā anantaraphalattāti.",
  "atk-s0203a0:21_0": "8.Bahuvedanīyanti saññābhavūpagaṁ.",
  "atk-s0203a0:21_1": "Appavedanīyanti asaññābhavūpagaṁ.",
  "atk-s0203a0:21_2": "Savedanīyanti savipākaṁ kammaṁ.",
  "atk-s0203a0:21_3": "Avedanīyanti avipākaṁ kammaṁ.",
  "atk-s0203a0:21_4": "Evaṁ santeti imesaṁ diṭṭhadhammavedanīyādīnaṁ kammānaṁ upakkamena samparāyavedanīyādi bhāvakāraṇassa alābhe sati.",
  "atk-s0203a0:21_5": "Aphaloti nipphalo niratthakoti.",
  "atk-s0203a0:21_6": "Ettāvatā aniyyānikasāsane payogassa aphalataṁ dassetvā padhānacchedakavādo nāma dassitoti veditabbo.",
  "atk-s0203a0:21_7": "Sahadhammikā vādānuvādāti parehi vuttakāraṇena sakāraṇā hutvā nigaṇṭhānaṁ vādā ca anuvādā ca.",
  "atk-s0203a0:21_8": "Gārayhaṁ ṭhānaṁ āgacchantīti viññūhi garahitabbaṁ kāraṇaṁ āgacchanti.",
  "atk-s0203a0:21_9": "‘‘Vādānuppattā gārayhaṭṭhānā’’tipi pāṭho.",
  "atk-s0203a0:21_10": "Tassattho –",
  "atk-s0203a0:21_11": "parehi vuttena kāraṇena sakāraṇā nigaṇṭhānaṁ vādaṁ anuppattā taṁ vādaṁ sosentā milāpentā dukkaṭakammakārinotiādayo dasa gārayhaṭṭhānā āgacchanti.",
  "atk-s0203a0:22_0": "9.Saṅgatibhāvahetūti niyatibhāvakāraṇā.",
  "atk-s0203a0:22_1": "Pāpasaṅgatikāti pāpaniyatino.",
  "atk-s0203a0:22_2": "Abhijātihetūti chaḷabhijātihetu.",
  "atk-s0203a0:23_0": "10.",
  "atk-s0203a0:23_1": "Evaṁ nigaṇṭhānaṁ upakkamassa aphalataṁ dassetvā idāni niyyānikasāsane upakkamassa vīriyassa ca saphalataṁ dassetuṁ kathañca,",
  "atk-s0203a0:23_2": "bhikkhavetiādimāha.",
  "atk-s0203a0:23_3": "Tattha anaddhabhūtanti anadhibhūtaṁ.",
  "atk-s0203a0:23_4": "Dukkhena anadhibhūto nāma manussattabhāvo vuccati,",
  "atk-s0203a0:23_5": "na taṁ addhabhāveti nābhibhavatīti attho.",
  "atk-s0203a0:23_6": "Tampi nānappakārāya dukkarakārikāya payojento dukkhena addhabhāveti nāma.",
  "atk-s0203a0:23_7": "Ye pana sāsane pabbajitvā āraññakā vā honti rukkhamūlikādayo vā,",
  "atk-s0203a0:23_8": "te dukkhena na addhabhāventi nāma.",
  "atk-s0203a0:23_9": "Niyyānikasāsanasmiñhi vīriyaṁ sammāvāyāmo nāma hoti.",
  "atk-s0203a0:24_0": "Thero panāha –",
  "atk-s0203a0:24_1": "yo issarakule nibbatto sattavassiko hutvā alaṅkatappaṭiyatto pituaṅke nisinno ghare bhattakiccaṁ katvā",
  "atk-s0203a0:24_2": "nisinnena bhikkhusaṅghena anumodanāya kariyamānāya tisso sampattiyo dassetvā saccesu pakāsitesu arahattaṁ pāpuṇāti,",
  "atk-s0203a0:24_3": "mātāpitūhi vā ‘‘pabbajissasi tātā’’ti vutto ‘‘āma pabbajissāmī’’ti vatvā nhāpetvā alaṅkaritvā vihāraṁ",
  "atk-s0203a0:24_4": "nīto tacapañcakaṁ uggaṇhitvā nisinno kesesu ohāriyamānesu khuraggeyeva arahattaṁ pāpuṇāti,",
  "atk-s0203a0:24_5": "navapabbajito vā pana manosilātelamakkhitena sīsena punadivase mātāpitūhi pesitaṁ kājabhattaṁ bhuñjitvā vihāre nisinnova arahattaṁ pāpuṇāti,",
  "atk-s0203a0:24_6": "ayaṁ na dukkhena attānaṁ addhabhāveti nāma.",
  "atk-s0203a0:24_7": "Ayaṁ pana ukkaṭṭhasakkāro.",
  "atk-s0203a0:24_8": "Yo dāsikucchiyaṁ nibbatto antamaso rajatamuddikampi piḷandhitvā gorakapiyaṅgumattenāpi sarīraṁ vilimpetvā",
  "atk-s0203a0:24_9": "‘‘pabbājetha na’’nti nīto khuragge vā punadivase vā arahattaṁ pāpuṇāti,",
  "atk-s0203a0:24_10": "ayampi na anaddhabhūtaṁ attānaṁ dukkhena addhabhāveti nāma.",
  "atk-s0203a0:25_0": "Dhammikaṁ sukhaṁ nāma saṅghato vā gaṇato vā uppannaṁ catupaccayasukhaṁ.",
  "atk-s0203a0:25_1": "Anadhimucchitoti taṇhāmucchanāya amucchito.",
  "atk-s0203a0:25_2": "Dhammikañhi sukhaṁ na pariccajāmīti na tattha gedho kātabbo.",
  "atk-s0203a0:25_3": "Saṅghato hi uppannaṁ salākabhattaṁ vā vassāvāsikaṁ vā ‘‘idamatthaṁ eta’’nti paricchinditvā saṅghamajjhe",
  "atk-s0203a0:25_4": "bhikkhūnaṁ antare paribhuñjanto pattantare padumaṁ viya sīlasamādhivipassanāmaggaphalehi vaḍḍhati.",
  "atk-s0203a0:25_5": "Imassāti paccuppannānaṁ pañcannaṁ khandhānaṁ mūlabhūtassa.",
  "atk-s0203a0:25_6": "Dukkhanidānassāti taṇhāya.",
  "atk-s0203a0:25_7": "Sā hi pañcakkhandhadukkhassa nidānaṁ.",
  "atk-s0203a0:25_8": "Saṅkhāraṁ padahatoti sampayogavīriyaṁ karontassa.",
  "atk-s0203a0:25_9": "Virāgohotīti maggena virāgo hoti.",
  "atk-s0203a0:25_10": "Idaṁ vuttaṁ hoti ‘‘saṅkhārapadhānena me imassa dukkhanidānassa virāgo hotī’’ti evaṁ pajānātīti iminā sukhāpaṭipadā khippābhiññā kathitā.",
  "atk-s0203a0:25_11": "Dutiyavārena tassa sampayogavīriyassa majjhattatākāro kathito.",
  "atk-s0203a0:25_12": "So yassa hi khvāssāti ettha ayaṁ saṅkhepattho –",
  "atk-s0203a0:25_13": "so puggalo yassa dukkhanidānassa saṅkhārapadhānena virāgo hoti,",
  "atk-s0203a0:25_14": "saṅkhāraṁ tattha padahati,",
  "atk-s0203a0:25_15": "maggapadhānena padahati.",
  "atk-s0203a0:25_16": "Yassa pana dukkhanidānassa ajjhupekkhato upekkhaṁ bhāventassa virāgo hoti,",
  "atk-s0203a0:25_17": "upekkhaṁ tattha bhāveti,",
  "atk-s0203a0:25_18": "maggabhāvanāya bhāveti.",
  "atk-s0203a0:25_19": "Tassāti tassa puggalassa.",
  "atk-s0203a0:26_0": "11.Paṭibaddhacittoti chandarāgena baddhacitto.",
  "atk-s0203a0:26_1": "Tibbacchandoti bahalacchando.",
  "atk-s0203a0:26_2": "Tibbāpekkhoti bahalapatthano.",
  "atk-s0203a0:26_3": "Santiṭṭhantinti ekato tiṭṭhantiṁ.",
  "atk-s0203a0:26_4": "Sañjagghantinti mahāhasitaṁ hasamānaṁ.",
  "atk-s0203a0:26_5": "Saṁhasantinti sitaṁ kurumānaṁ.",
  "atk-s0203a0:27_0": "Evameva kho,",
  "atk-s0203a0:27_1": "bhikkhaveti ettha idaṁ opammavibhāvanaṁ –",
  "atk-s0203a0:27_2": "eko hi puriso ekissā itthiyā sāratto ghāsacchādanamālālaṅkārādīni datvā ghare vāseti.",
  "atk-s0203a0:27_3": "Sā taṁ aticaritvā aññaṁ sevati.",
  "atk-s0203a0:27_4": "So ‘‘nūna ahaṁ assā anurūpaṁ sakkāraṁ na karomī’’ti sakkāraṁ vaḍḍhesi.",
  "atk-s0203a0:27_5": "Sā bhiyyosomattāya aticaratiyeva. So –",
  "atk-s0203a0:27_6": "‘‘ayaṁ sakkariyamānāpi aticarateva,",
  "atk-s0203a0:27_7": "ghare me vasamānā anatthampi kareyya,",
  "atk-s0203a0:27_8": "nīharāmi na’’nti parisamajjhe alaṁvacanīyaṁ katvā ‘‘mā puna gehaṁ pāvisī’’ti vissajjesi.",
  "atk-s0203a0:27_9": "Sā kenaci upāyena tena saddhiṁ santhavaṁ kātuṁ asakkontī naṭanaccakādīhi saddhiṁ vicarati.",
  "atk-s0203a0:27_10": "Tassa purisassa taṁ disvā neva uppajjati domanassaṁ,",
  "atk-s0203a0:27_11": "somanassaṁ pana uppajjati.",
  "atk-s0203a0:28_0": "Tattha purisassa itthiyā sārattakālo viya imassa bhikkhuno attabhāve ālayo.",
  "atk-s0203a0:28_1": "Ghāsacchādanādīni datvā ghare vasāpanakālo viya attabhāvassa paṭijagganakālo.",
  "atk-s0203a0:28_2": "Tassā aticaraṇakālo viya jaggiyamānasseva attabhāvassa pittapakopādīnaṁ vasena sābādhatā.",
  "atk-s0203a0:28_3": "‘‘Attano anurūpaṁ sakkāraṁ alabhantī aticaratī’’ti sallakkhetvā sakkāravaḍḍhanaṁ viya ‘‘bhesajjaṁ alabhanto",
  "atk-s0203a0:28_4": "evaṁ hotī’’ti sallakkhetvā bhesajjakaraṇakālo.",
  "atk-s0203a0:28_5": "Sakkāre vaḍḍhitepi puna aticaraṇaṁ viya pittādīsu ekassa bhesajje kariyamāne sesānaṁ pakopavasena puna sābādhatā.",
  "atk-s0203a0:28_6": "Parisamajjhe alaṁvacanīyaṁ katvā gehā nikkaḍḍhanaṁ viya ‘‘idāni te nāhaṁ dāso na kammakaro,",
  "atk-s0203a0:28_7": "anamatagge saṁsāre taṁyeva upaṭṭhahanto vicariṁ,",
  "atk-s0203a0:28_8": "ko me tayā attho,",
  "atk-s0203a0:28_9": "chijja vā bhijja vā’’ti tasmiṁ anapekkhataṁ āpajjitvā vīriyaṁ thiraṁ katvā maggena kilesasamugghātanaṁ.",
  "atk-s0203a0:28_10": "Naṭanaccakādīhi naccamānaṁ vicarantiṁ disvā yathā tassa purisassa domanassaṁ na uppajjati,",
  "atk-s0203a0:28_11": "somanassameva uppajjati,",
  "atk-s0203a0:28_12": "evameva imassa bhikkhuno arahattaṁ pattassa pittapakopādīnaṁ vasena ābādhikaṁ attabhāvaṁ disvā domanassaṁ na uppajjati,",
  "atk-s0203a0:28_13": "‘‘muccissāmi vata khandhaparihāradukkhato’’ti somanassameva uppajjatīti.",
  "atk-s0203a0:28_14": "Ayaṁ pana upamā ‘‘paṭibaddhacittassa domanassaṁ uppajjati,",
  "atk-s0203a0:28_15": "appaṭibaddhacittassa natthetanti ñatvā itthiyā chandarāgaṁ pajahati,",
  "atk-s0203a0:28_16": "evamayaṁ bhikkhu saṅkhāraṁ vā padahantassa upekkhaṁ vā bhāventassa dukkhanidānaṁ pahīyati,",
  "atk-s0203a0:28_17": "no aññathāti ñatvā tadubhayaṁ sampādento dukkhanidānaṁ pajahatī’’ti etamatthaṁ vibhāvetuṁ āgatāti veditabbā.",
  "atk-s0203a0:29_0": "12.Yathā sukhaṁ kho me viharatoti yena sukhena viharituṁ icchāmi tena,",
  "atk-s0203a0:29_1": "me viharato.",
  "atk-s0203a0:29_2": "Padahatoti pesentassa.",
  "atk-s0203a0:29_3": "Ettha ca yassa sukhā paṭipadā asappāyā,",
  "atk-s0203a0:29_4": "sukhumacīvarāni dhārentassa pāsādike senāsane vasantassa cittaṁ vikkhipati,",
  "atk-s0203a0:29_5": "dukkhā paṭipadā sappāyā,",
  "atk-s0203a0:29_6": "chinnabhinnāni thūlacīvarāni dhārentassa susānarukkhamūlādīsu vasantassa cittaṁ ekaggaṁ hoti,",
  "atk-s0203a0:29_7": "taṁ sandhāyetaṁ vuttaṁ.",
  "atk-s0203a0:30_0": "Evameva khoti ettha idaṁ opammasaṁsandanaṁ,",
  "atk-s0203a0:30_1": "usukāro viya hi jātijarāmaraṇabhīto yogī daṭṭhabbo,",
  "atk-s0203a0:30_2": "vaṅkakuṭilajimhatejanaṁ viya vaṅkakuṭilajimhacittaṁ,",
  "atk-s0203a0:30_3": "dve alātā viya kāyikacetasikavīriyaṁ,",
  "atk-s0203a0:30_4": "tejanaṁ ujuṁ karontassa kañjikatelaṁ viya saddhā,",
  "atk-s0203a0:30_5": "namanadaṇḍako viya lokuttaramaggo,",
  "atk-s0203a0:30_6": "ussukārassa vaṅkakuṭilajimhatejanaṁ kañjikatelena sinehetvā alātesu tāpetvā namanadaṇḍakena ujukaraṇaṁ",
  "atk-s0203a0:30_7": "viya imassa bhikkhuno vaṅkakuṭilajimhacittaṁ saddhāya sinehetvā kāyikacetasikavīriyena tāpetvā lokuttaramaggena",
  "atk-s0203a0:30_8": "ujukaraṇaṁ,",
  "atk-s0203a0:30_9": "usukārasseva evaṁ ujukatena tejanena sapattaṁ vijjhitvā sampattianubhavanaṁ viya imassa yogino tathā",
  "atk-s0203a0:30_10": "ujukatena cittena kilesagaṇaṁ vijjhitvā pāsādike senāsane nirodhavaratalagatassa phalasamāpattisukhānubhavanaṁ",
  "atk-s0203a0:30_11": "daṭṭhabbaṁ.",
  "atk-s0203a0:30_12": "Idha tathāgato sukhāpaṭipadākhippābhiññabhikkhuno,",
  "atk-s0203a0:30_13": "dukkhāpaṭipadādandhābhiññabhikkhuno ca paṭipattiyo kathitā,",
  "atk-s0203a0:30_14": "itaresaṁ dvinnaṁ na kathitā,",
  "atk-s0203a0:30_15": "tā kathetuṁ imaṁ desanaṁ ārabhi.",
  "atk-s0203a0:30_16": "Imāsu vā dvīsu kathitāsu itarāpi kathitāva honti,",
  "atk-s0203a0:30_17": "āgamanīyapaṭipadā pana na kathitā,",
  "atk-s0203a0:30_18": "taṁ kathetuṁ imaṁ desanaṁ ārabhi.",
  "atk-s0203a0:30_19": "Sahāgamanīyāpi vā paṭipadā kathitāva,",
  "atk-s0203a0:30_20": "adassitaṁ pana ekaṁ buddhuppādaṁ dassetvā ekassa kulaputtassa nikkhamanadesanaṁ arahattena vinivaṭṭessāmīti dassetuṁ imaṁ desanaṁ ārabhi.",
  "atk-s0203a0:30_21": "Sesaṁ sabbattha uttānamevāti.",
  "atk-s0203a0:31_0": "Papañcasūdaniyā majjhimanikāyaṭṭhakathāya",
  "atk-s0203a0:32_0": "Devadahasuttavaṇṇanā niṭṭhitā.",
  "atk-s0203a0:33_0": "2. Pañcattayasuttavaṇṇanā",
  "atk-s0203a0:34_0": "21.Evaṁme sutanti pañcattayasuttaṁ.",
  "atk-s0203a0:34_1": "Tattha eketi ekacce.",
  "atk-s0203a0:34_2": "Samaṇabrāhmaṇāti paribbajupagatabhāvena samaṇā jātiyā brāhmaṇā,",
  "atk-s0203a0:34_3": "lokena vā samaṇāti ca brāhmaṇāti ca evaṁ sammatā.",
  "atk-s0203a0:34_4": "Aparantaṁ kappetvā vikappetvā gaṇhantīti aparantakappikā.",
  "atk-s0203a0:34_5": "Aparantakappo vā etesaṁ atthītipi aparantakappikā.",
  "atk-s0203a0:34_6": "Ettha ca antoti ‘‘sakkāyo kho, āvuso,",
  "atk-s0203a0:34_7": "eko anto’’tiādīsu (a. ni.",
  "atk-s0203a0:34_8": "6.61) viya idha koṭṭhāso adhippeto.",
  "atk-s0203a0:34_9": "Kappoti taṇhādiṭṭhiyo.",
  "atk-s0203a0:34_10": "Vuttampi cetaṁ ‘‘kappoti uddānato dve kappā taṇhākappo ca diṭṭhikappo cā’’ti.",
  "atk-s0203a0:34_11": "Tasmā taṇhādiṭṭhivasena anāgataṁ khandhakoṭṭhāsaṁ kappetvā ṭhitāti aparantakappikāti evamettha attho daṭṭhabbo.",
  "atk-s0203a0:34_12": "Tesaṁ evaṁ aparantaṁ kappetvā ṭhitānaṁ punappunaṁ uppajjanavasena aparantameva anugatā diṭṭhīti aparantānudiṭṭhino.",
  "atk-s0203a0:34_13": "Te evaṁdiṭṭhino taṁ aparantaṁ ārabbha āgamma paṭicca aññampi janaṁ diṭṭhigatikaṁ karontā anekavihitāni adhivuttipadāni abhivadanti.",
  "atk-s0203a0:34_14": "Anekavihitānīti anekavidhāni.",
  "atk-s0203a0:34_15": "Adhivuttipadānīti adhivacanapadāni.",
  "atk-s0203a0:34_16": "Atha vā bhūtamatthaṁ adhibhavitvā yathāsabhāvato aggahetvā vattanato adhivuttiyoti diṭṭhiyo vuccanti,",
  "atk-s0203a0:34_17": "adhivuttīnaṁ padāni adhivuttipadāni,",
  "atk-s0203a0:34_18": "diṭṭhidīpakāni vacanānīti attho.",
  "atk-s0203a0:35_0": "Saññīti saññāsamaṅgī.",
  "atk-s0203a0:35_1": "Arogoti nicco.",
  "atk-s0203a0:35_2": "Ittheketi itthaṁ eke,",
  "atk-s0203a0:35_3": "evameketi attho.",
  "atk-s0203a0:35_4": "Iminā soḷasa saññīvādā kathitā,",
  "atk-s0203a0:35_5": "asaññīti iminā aṭṭha asaññīvādā,",
  "atk-s0203a0:35_6": "nevasaññīnāsaññīti iminā aṭṭha nevasaññīnāsaññīvādā,",
  "atk-s0203a0:35_7": "sato vā pana sattassāti iminā satta ucchedavādā.",
  "atk-s0203a0:35_8": "Tattha satoti vijjamānassa.",
  "atk-s0203a0:35_9": "Ucchedanti upacchedaṁ.",
  "atk-s0203a0:35_10": "Vināsanti adassanaṁ.",
  "atk-s0203a0:35_11": "Vibhavanti bhavavigamaṁ.",
  "atk-s0203a0:35_12": "Sabbānetāni aññamaññavevacanāneva.",
  "atk-s0203a0:35_13": "Diṭṭhadhammanibbānaṁvāti iminā pañca diṭṭhadhammanibbānavādā kathitā.",
  "atk-s0203a0:35_14": "Tattha diṭṭhadhammoti paccakkhadhammo vuccati,",
  "atk-s0203a0:35_15": "tattha tattha paṭiladdhaattabhāvassetaṁ adhivacanaṁ.",
  "atk-s0203a0:35_16": "Diṭṭhadhamme nibbānaṁ diṭṭhadhammanibbānaṁ,",
  "atk-s0203a0:35_17": "imasmiṁyeva attabhāve dukkhavūpasamanti attho.",
  "atk-s0203a0:35_18": "Santaṁ vāti saññītiādivasena tīhākārehi santaṁ.",
  "atk-s0203a0:35_19": "Tīṇi hontīti saññī attātiādīni santaattavasena ekaṁ,",
  "atk-s0203a0:35_20": "itarāni dveti evaṁ tīṇi.",
  "atk-s0203a0:36_0": "22.Rūpiṁvāti karajarūpena vā kasiṇarūpena vā rūpiṁ.",
  "atk-s0203a0:36_1": "Tattha lābhī kasiṇarūpaṁ attāti gaṇhāti,",
  "atk-s0203a0:36_2": "takkī ubhopi rūpāni gaṇhātiyeva.",
  "atk-s0203a0:36_3": "Arūpinti arūpasamāpattinimittaṁ vā,",
  "atk-s0203a0:36_4": "ṭhapetvā saññākkhandhaṁ sesaarūpadhamme vā attāti paññapentā lābhinopi takkikāpi evaṁ paññapenti.",
  "atk-s0203a0:36_5": "Tatiyadiṭṭhi pana missakagāhavasena pavattā,",
  "atk-s0203a0:36_6": "catutthā takkagāheneva.",
  "atk-s0203a0:36_7": "Dutiyacatukke paṭhamadiṭṭhi samāpannakavārena kathitā,",
  "atk-s0203a0:36_8": "dutiyadiṭṭhi asamāpannakavārena,",
  "atk-s0203a0:36_9": "tatiyadiṭṭhi suppamattena vā sarāvamattena vā kasiṇaparikammavasena,",
  "atk-s0203a0:36_10": "catutthadiṭṭhi vipulakasiṇavasena kathitāti veditabbā.",
  "atk-s0203a0:37_0": "Etaṁ vā panekesaṁ upātivattatanti saññītipadena saṅkhepato vuttaṁ saññāsattakaṁ atikkantānanti attho.",
  "atk-s0203a0:37_1": "Apare aṭṭhakanti vadanti.",
  "atk-s0203a0:37_2": "Tadubhayaṁ parato āvibhavissati.",
  "atk-s0203a0:37_3": "Ayaṁ panettha saṅkhepattho –",
  "atk-s0203a0:37_4": "keci hi etā satta vā aṭṭha vā saññā samatikkamituṁ sakkonti,",
  "atk-s0203a0:37_5": "keci pana na sakkonti.",
  "atk-s0203a0:37_6": "Tattha ye sakkonti,",
  "atk-s0203a0:37_7": "teva gahitā.",
  "atk-s0203a0:37_8": "Tesaṁ pana ekesaṁ upātivattataṁ atikkamituṁ sakkontānaṁ yathāpi nāma gaṅgaṁ uttiṇṇesu manussesu eko dīghavāpiṁ gantvā tiṭṭheyya,",
  "atk-s0203a0:37_9": "eko tato paraṁ mahāgāmaṁ;",
  "atk-s0203a0:37_10": "evameva eke viññāṇañcāyatanaṁ appamāṇaṁ āneñjanti vatvā tiṭṭhanti,",
  "atk-s0203a0:37_11": "eke ākiñcaññāyatanaṁ.",
  "atk-s0203a0:37_12": "Tattha viññāṇañcāyatanaṁ tāva dassetuṁ viññāṇakasiṇameketi vuttaṁ.",
  "atk-s0203a0:37_13": "Parato ‘‘ākiñcaññāyatanameke’’ti vakkhati.",
  "atk-s0203a0:37_14": "Tayidanti taṁ idaṁ diṭṭhigatañca diṭṭhipaccayañca diṭṭhārammaṇañca.",
  "atk-s0203a0:37_15": "Tathāgato abhijānātīti.",
  "atk-s0203a0:37_16": "Iminā paccayena idaṁ nāma dassanaṁ gahitanti abhivisiṭṭhena ñāṇena jānāti.",
  "atk-s0203a0:38_0": "Idāni tadeva vitthārento ye kho te bhontotiādimāha.",
  "atk-s0203a0:38_1": "Yā vā pana etāsaṁ saññānanti yā vā pana etāsaṁ ‘‘yadi rūpasaññāna’’nti evaṁ vuttasaññānaṁ.",
  "atk-s0203a0:38_2": "Parisuddhāti nirupakkilesā.",
  "atk-s0203a0:38_3": "Paramāti uttamā.",
  "atk-s0203a0:38_4": "Aggāti seṭṭhā.",
  "atk-s0203a0:38_5": "Anuttariyā akkhāyatīti asadisā kathīyati.",
  "atk-s0203a0:38_6": "Yadi rūpasaññānanti iminā catasso rūpāvacarasaññā kathitā.",
  "atk-s0203a0:38_7": "Yadi arūpasaññānanti iminā ākāsānañcāyatanaviññāṇañcāyatanasaññā.",
  "atk-s0203a0:38_8": "Itarehi pana dvīhi padehi samāpannakavāro ca asamāpannakavāro ca kathitoti evametā koṭṭhāsato aṭṭha,",
  "atk-s0203a0:38_9": "atthato pana satta saññā honti.",
  "atk-s0203a0:38_10": "Samāpannakavāro hi purimāhi chahisaṅgahitoyeva.",
  "atk-s0203a0:38_11": "Tayidaṁ saṅkhatanti taṁ idaṁ sabbampi saññāgataṁ saddhiṁ diṭṭhigatena saṅkhataṁ paccayehi samāgantvā kataṁ.",
  "atk-s0203a0:38_12": "Oḷārikanti saṅkhatattāva oḷārikaṁ.",
  "atk-s0203a0:38_13": "Atthi kho pana saṅkhārānaṁ nirodhoti etesaṁ pana saṅkhatanti vuttānaṁ saṅkhārānaṁ nirodhasaṅkhātaṁ nibbānaṁ nāma atthi.",
  "atk-s0203a0:38_14": "Atthetanti iti viditvāti taṁ kho pana nibbānaṁ ‘‘atthi eta’’nti evaṁ jānitvā.",
  "atk-s0203a0:38_15": "Tassa nissaraṇadassāvīti tassa saṅkhatassa nissaraṇadassī nibbānadassī.",
  "atk-s0203a0:38_16": "Tathāgato tadupātivattoti taṁ saṅkhataṁ atikkanto samatikkantoti attho.",
  "atk-s0203a0:39_0": "23.Tatrāti tesu aṭṭhasu asaññīvādesu.",
  "atk-s0203a0:39_1": "Rūpiṁ vātiādīni saññīvāde vuttanayeneva veditabbāni.",
  "atk-s0203a0:39_2": "Ayañca yasmā asaññīvādo,",
  "atk-s0203a0:39_3": "tasmā idha dutiyacatukkaṁ na vuttaṁ.",
  "atk-s0203a0:39_4": "Paṭikkosantīti paṭibāhanti paṭisedhenti.",
  "atk-s0203a0:39_5": "Saññārogotiādīsu ābādhaṭṭhena rogo,",
  "atk-s0203a0:39_6": "sadosaṭṭhena gaṇḍo,",
  "atk-s0203a0:39_7": "anupaviṭṭhaṭṭhena sallaṁ.",
  "atk-s0203a0:39_8": "Āgatiṁ vā gatiṁ vātiādīsu paṭisandhivasena āgatiṁ,",
  "atk-s0203a0:39_9": "cutivasena gatiṁ,",
  "atk-s0203a0:39_10": "cavanavasena cutiṁ,",
  "atk-s0203a0:39_11": "upapajjanavasena upapattiṁ,",
  "atk-s0203a0:39_12": "punappunaṁ uppajjitvā aparāparaṁ vaḍḍhanavasena vuḍḍhiṁ virūḷhiṁ vepullaṁ.",
  "atk-s0203a0:39_13": "Kāmañca catuvokārabhave rūpaṁ vināpi viññāṇassa pavatti atthi,",
  "atk-s0203a0:39_14": "sese pana tayo khandhe vinā natthi.",
  "atk-s0203a0:39_15": "Ayaṁ pana pañho pañcavokārabhavavasena kathito.",
  "atk-s0203a0:39_16": "Pañcavokāre hi ettake khandhe vinā viññāṇassa pavatti nāma natthi.",
  "atk-s0203a0:39_17": "Vitaṇḍavādī panettha ‘‘aññatra rūpātiādivacanato arūpabhavepi rūpaṁ,",
  "atk-s0203a0:39_18": "asaññābhave ca viññāṇaṁ atthi,",
  "atk-s0203a0:39_19": "tathā nirodhasamāpannassā’’ti vadati.",
  "atk-s0203a0:39_20": "So vattabbo –",
  "atk-s0203a0:39_21": "byañjanacchāyāya ce atthaṁ paṭibāhasi,",
  "atk-s0203a0:39_22": "āgatiṁ vātiādivacanato taṁ viññāṇaṁ pakkhidvipadacatuppadā viya uppatitvāpi gacchati,",
  "atk-s0203a0:39_23": "padasāpi gacchati,",
  "atk-s0203a0:39_24": "govisāṇavalliādīni viya ca vaḍḍhatīti āpajjati.",
  "atk-s0203a0:39_25": "Ye ca bhagavatā anekasatesu suttesu tayo bhavā vuttā,",
  "atk-s0203a0:39_26": "te arūpabhavassa abhāvā dveva āpajjanti.",
  "atk-s0203a0:39_27": "Tasmā mā evaṁ avaca,",
  "atk-s0203a0:39_28": "yathā vuttamatthaṁ dhārehīti.",
  "atk-s0203a0:40_0": "24.Tatrāti aṭṭhasu nevasaññīnāsaññīvādesu bhummaṁ.",
  "atk-s0203a0:40_1": "Idhāpi rūpiṁ vātiādīni vuttanayeneva veditabbāni.",
  "atk-s0203a0:40_2": "Asaññā sammohoti nissaññabhāvo nāmesa sammohaṭṭhānaṁ.",
  "atk-s0203a0:40_3": "Yo hi kiñci na jānāti,",
  "atk-s0203a0:40_4": "taṁ asaññī esoti vadanti.",
  "atk-s0203a0:40_5": "Diṭṭhasutamutaviññātabbasaṅkhāramattenāti diṭṭhaviññātabbamattena sutaviññātabbamattena mutaviññātabbamattena.",
  "atk-s0203a0:40_6": "Ettha ca vijānātīti viññātabbaṁ,",
  "atk-s0203a0:40_7": "diṭṭhasutamutaviññātabbamattena pañcadvārikasaññāpavattimattenāti ayañhi ettha attho.",
  "atk-s0203a0:40_8": "Saṅkhāramattenāti oḷārikasaṅkhārapavattimattenāti attho.",
  "atk-s0203a0:40_9": "Etassaāyatanassāti etassa nevasaññānāsaññāyatanassa .",
  "atk-s0203a0:40_10": "Upasampadanti paṭilābhaṁ.",
  "atk-s0203a0:40_11": "Byasanaṁ hetanti vināso hesa,",
  "atk-s0203a0:40_12": "vuṭṭhānaṁ hetanti attho.",
  "atk-s0203a0:40_13": "Pañcadvārikasaññāpavattañhi oḷārikasaṅkhārapavattaṁ vā appavattaṁ katvā taṁ samāpajjitabbaṁ.",
  "atk-s0203a0:40_14": "Tassa pana pavattena tato vuṭṭhānaṁ hotīti dasseti.",
  "atk-s0203a0:40_15": "Saṅkhārasamāpattipattabbamakkhāyatīti oḷārikasaṅkhārapavattiyā pattabbanti na akkhāyati.",
  "atk-s0203a0:40_16": "Saṅkhārāvasesasamāpattipattabbanti saṅkhārānaṁyeva avasesā bhāvanāvasena sabbasukhumabhāvaṁ pattā saṅkhārā,",
  "atk-s0203a0:40_17": "tesaṁ pavattiyā etaṁ pattabbanti attho.",
  "atk-s0203a0:40_18": "Evarūpesu hi saṅkhāresu pavattesu etaṁ pattabbaṁ nāma hoti.",
  "atk-s0203a0:40_19": "Tayidanti taṁ idaṁ etaṁ sukhumampi samānaṁ saṅkhataṁ saṅkhatattā ca oḷārikaṁ.",
  "atk-s0203a0:41_0": "25.Tatrāti sattasu ucchedavādesu bhummaṁ.",
  "atk-s0203a0:41_1": "Uddhaṁ saranti uddhaṁ vuccati anāgatasaṁsāravādo,",
  "atk-s0203a0:41_2": "anāgataṁ saṁsāravādaṁ sarantīti attho.",
  "atk-s0203a0:41_3": "Āsattiṁyeva abhivadanti lagganakaṁyeva vadanti.",
  "atk-s0203a0:41_4": "‘‘Āsatta’’ntipi pāṭho,",
  "atk-s0203a0:41_5": "taṇhaṁyeva vadantīti attho.",
  "atk-s0203a0:41_6": "Iti pecca bhavissāmāti evaṁ pecca bhavissāma.",
  "atk-s0203a0:41_7": "Khattiyā bhavissāma,",
  "atk-s0203a0:41_8": "brāhmaṇā bhavissāmāti evamettha nayo netabbo.",
  "atk-s0203a0:41_9": "Vāṇijūpamāmaññeti vāṇijūpamā viya vāṇijapaṭibhāgā vāṇijasadisā mayhaṁ upaṭṭhahanti.",
  "atk-s0203a0:41_10": "Sakkāyabhayāti sakkāyassa bhayā.",
  "atk-s0203a0:41_11": "Te hi yatheva ‘‘cattāro kho, mahārāja,",
  "atk-s0203a0:41_12": "abhayassa bhāyanti.",
  "atk-s0203a0:41_13": "Katame cattāro?",
  "atk-s0203a0:41_14": "Gaṇḍuppādo kho, mahārāja,",
  "atk-s0203a0:41_15": "bhayā pathaviṁ na khādati ‘mā pathavī khiyī’ti,",
  "atk-s0203a0:41_16": "konto kho, mahārāja,",
  "atk-s0203a0:41_17": "ekapādena tiṭṭhati ‘mā pathavī osīdī’ti, kikī kho, mahārāja,",
  "atk-s0203a0:41_18": "uttānā seti ‘mā ambhā undriyī’ti,",
  "atk-s0203a0:41_19": "brāhmaṇadhammiko kho, mahārāja,",
  "atk-s0203a0:41_20": "brahmacariyaṁ na carati ‘mā loko ucchijjī’ti ime cattāro abhayassa bhāyanti,",
  "atk-s0203a0:41_21": "evaṁ sakkāyassa bhāyanti’’.",
  "atk-s0203a0:41_22": "Sakkāyaparijegucchāti tameva tebhūmakasaṅkhātaṁ sakkāyaṁ parijigucchamānā.",
  "atk-s0203a0:41_23": "Sā gaddulabaddhoti daṇḍake rajjuṁ pavesetvā baddhasunakho.",
  "atk-s0203a0:41_24": "Evamevimeti ettha daḷhatthambho viya khīlo viya ca tebhūmakadhammasaṅkhāto sakkāyo daṭṭhabbo,",
  "atk-s0203a0:41_25": "sā viya diṭṭhigatiko,",
  "atk-s0203a0:41_26": "daṇḍako viya diṭṭhi,",
  "atk-s0203a0:41_27": "rajju viya taṇhā,",
  "atk-s0203a0:41_28": "gaddulena bandhitvā thambhe vā khīle vā upanibaddhasunakhassa attano dhammatāya chinditvā gantuṁ asamatthassa",
  "atk-s0203a0:41_29": "anuparidhāvanaṁ viya diṭṭhigatikassa diṭṭhidaṇḍake pavesitāya taṇhārajjuyā bandhitvā sakkāye upanibaddhassa",
  "atk-s0203a0:41_30": "anuparidhāvanaṁ veditabbaṁ.",
  "atk-s0203a0:42_0": "26.Imāneva pañcāyatanānīti imāneva pañca kāraṇāni.",
  "atk-s0203a0:42_1": "Iti mātikaṁ ṭhapentenapi pañceva ṭhapitāni,",
  "atk-s0203a0:42_2": "nigamentenapi pañceva nigamitāni,",
  "atk-s0203a0:42_3": "bhājentena pana cattāri bhājitāni.",
  "atk-s0203a0:42_4": "Diṭṭhadhammanibbānaṁ kuhiṁ paviṭṭhanti.",
  "atk-s0203a0:42_5": "Ekattanānattavasena dvīsu padesu paviṭṭhanti veditabbaṁ.",
  "atk-s0203a0:43_0": "27.",
  "atk-s0203a0:43_1": "Evañca catucattālīsa aparantakappike dassetvā idāni aṭṭhārasa pubbantakappike dassetuṁ santi,",
  "atk-s0203a0:43_2": "bhikkhavetiādimāha.",
  "atk-s0203a0:43_3": "Tattha atītakoṭṭhāsasaṅkhātaṁ pubbantaṁ kappetvā vikappetvā gaṇhantīti pubbantakappikā.",
  "atk-s0203a0:43_4": "Pubbantakappo vā etesaṁ atthīti pubbantakappikā.",
  "atk-s0203a0:43_5": "Evaṁ sesampi pubbe vuttappakāraṁ vuttanayeneva veditabbaṁ.",
  "atk-s0203a0:43_6": "Sassato attā ca loko cāti rūpādīsu aññataraṁ attāti ca lokoti ca gahetvā sassato amaro nicco dhuvoti abhivadanti.",
  "atk-s0203a0:43_7": "Yathāha ‘‘rūpaṁ attā ceva loko ca sassato cāti attānañca lokañca paññapentī’’ti vitthāro.",
  "atk-s0203a0:43_8": "Asassatādīsupi eseva nayo.",
  "atk-s0203a0:43_9": "Ettha ca paṭhamavādena cattāro sassatavādā vuttā,",
  "atk-s0203a0:43_10": "dutiyavādena satta ucchedavādā.",
  "atk-s0203a0:44_0": "Nanu cete heṭṭhā āgatā,",
  "atk-s0203a0:44_1": "idha kasmā puna gahitāti.",
  "atk-s0203a0:44_2": "Heṭṭhā tattha tattha mato tattha tattheva ucchijjatīti dassanatthaṁ āgatā.",
  "atk-s0203a0:44_3": "Idha pana pubbenivāsalābhī diṭṭhigatiko atītaṁ passati,",
  "atk-s0203a0:44_4": "na anāgataṁ,",
  "atk-s0203a0:44_5": "tassa evaṁ hoti ‘‘pubbantato āgato attā idheva ucchijjati,",
  "atk-s0203a0:44_6": "ito paraṁ na gacchatī’’ti imassatthassa dassanatthaṁ gahitā.",
  "atk-s0203a0:44_7": "Tatiyavādena cattāro ekaccasassatavādā vuttā,",
  "atk-s0203a0:44_8": "catutthavādena cattāro amarāvikkhepikā vuttā.",
  "atk-s0203a0:44_9": "Antavāti sapariyanto paricchinno parivaṭumo.",
  "atk-s0203a0:44_10": "Avaḍḍhitakasiṇassa taṁ kasiṇaṁ attāti ca lokoti ca gahetvā evaṁ hoti.",
  "atk-s0203a0:44_11": "Dutiyavādo vaḍḍhitakasiṇassa vasena vutto,",
  "atk-s0203a0:44_12": "tatiyavādo tiriyaṁ vaḍḍhetvā uddhamadho avaḍḍhitakasiṇassa,",
  "atk-s0203a0:44_13": "catutthavādo takkivasena vutto.",
  "atk-s0203a0:44_14": "Anantaracatukkaṁ heṭṭhā vuttanayameva.",
  "atk-s0203a0:45_0": "Ekantasukhīti nirantarasukhī.",
  "atk-s0203a0:45_1": "Ayaṁ diṭṭhi lābhījātissaratakkīnaṁ vasena uppajjati.",
  "atk-s0203a0:45_2": "Lābhino hi pubbenivāsañāṇena khattiyādikule ekantasukhameva attano jātiṁ anussarantassa evaṁ diṭṭhi uppajjati.",
  "atk-s0203a0:45_3": "Tathā jātissarassa paccuppannaṁ sukhamanubhavato atītāsu sattasu jātīsu tādisameva attabhāvaṁ anussarantassa.",
  "atk-s0203a0:45_4": "Takkissa pana idha sukhasamaṅgino ‘‘atītepāhaṁ evameva ahosi’’nti takkeneva uppajjati.",
  "atk-s0203a0:46_0": "Ekantadukkhīti ayaṁ diṭṭhi lābhino nuppajjati.",
  "atk-s0203a0:46_1": "So hi ekanteneva idha jhānasukhena sukhī hoti.",
  "atk-s0203a0:46_2": "Idha dukkhena phuṭṭhassa pana jātissarassa takkisseva ca sā uppajjati.",
  "atk-s0203a0:46_3": "Tatiyā idha vokiṇṇasukhadukkhānaṁ sabbesampi tesaṁ uppajjati,",
  "atk-s0203a0:46_4": "tathā catutthā diṭṭhi.",
  "atk-s0203a0:46_5": "Lābhino hi idāni catutthajjhānavasena adukkhamasukhassa,",
  "atk-s0203a0:46_6": "pubbe catutthajjhānikameva brahmalokaṁ anussarantassa .",
  "atk-s0203a0:46_7": "Jātissarassāpi paccuppanne majjhattassa,",
  "atk-s0203a0:46_8": "anussarantassāpi majjhattabhūtaṭṭhānameva anussarantassa,",
  "atk-s0203a0:46_9": "takkinopi paccuppanne majjhattassa,",
  "atk-s0203a0:46_10": "atītepi evaṁ bhavissatīti takkeneva gaṇhantassa esā diṭṭhi uppajjati.",
  "atk-s0203a0:46_11": "Ettāvatā cattāro sassatavādā,",
  "atk-s0203a0:46_12": "cattāro ekaccasassatikā,",
  "atk-s0203a0:46_13": "cattāro antānantikā,",
  "atk-s0203a0:46_14": "cattāro amarāvikkhepikā ,",
  "atk-s0203a0:46_15": "dve adhicca-samuppannikāti aṭṭhārasapi pubbantakappikā kathitā honti.",
  "atk-s0203a0:47_0": "28.",
  "atk-s0203a0:47_1": "Idāni diṭṭhuddhāraṁ uddharanto tatra,",
  "atk-s0203a0:47_2": "bhikkhavetiādimāha.",
  "atk-s0203a0:47_3": "Tattha paccattaṁyeva ñāṇanti paccakkhañāṇaṁ.",
  "atk-s0203a0:47_4": "Parisuddhanti nirupakkilesaṁ.",
  "atk-s0203a0:47_5": "Pariyodātanti pabhassaraṁ.",
  "atk-s0203a0:47_6": "Sabbapadehi vipassanāñāṇaṁyeva kathitaṁ.",
  "atk-s0203a0:47_7": "Saddhādayo hi pañca dhammā bāhirasamayasmimpi honti,",
  "atk-s0203a0:47_8": "vipassanāñāṇaṁ sāsanasmiṁyeva.",
  "atk-s0203a0:47_9": "Tattha ñāṇabhāgamattameva pariyodapentīti mayamidaṁ jānāmāti evaṁ tattha ñāṇakoṭṭhāsaṁ otārentiyeva.",
  "atk-s0203a0:47_10": "Upādānamakkhāyatīti na taṁ ñāṇaṁ,",
  "atk-s0203a0:47_11": "micchādassanaṁ nāmetaṁ,",
  "atk-s0203a0:47_12": "tasmā tadapi tesaṁ bhavantānaṁ diṭṭhupādānaṁ akkhāyatīti attho.",
  "atk-s0203a0:47_13": "Athāpi taṁ jānanamattalakkhaṇattā ñāṇabhāgamattameva,",
  "atk-s0203a0:47_14": "tathāpi tassa dassanassa anupātivattanato upādānapaccayato ca upādānameva.",
  "atk-s0203a0:47_15": "Tadupātivattoti taṁ diṭṭhiṁ atikkanto.",
  "atk-s0203a0:47_16": "Ettāvatā cattāro sassatavādā,",
  "atk-s0203a0:47_17": "cattāro ekaccasassatikā,",
  "atk-s0203a0:47_18": "cattāro antānantikā,",
  "atk-s0203a0:47_19": "cattāro amarāvikkhepikā,",
  "atk-s0203a0:47_20": "dve adhiccasamuppannikā,",
  "atk-s0203a0:47_21": "soḷasa saññīvādā,",
  "atk-s0203a0:47_22": "aṭṭha asaññīvādā,",
  "atk-s0203a0:47_23": "aṭṭha nevasaññīnāsaññīvādā,",
  "atk-s0203a0:47_24": "satta ucchedavādā,",
  "atk-s0203a0:47_25": "pañca diṭṭhadhammanibbānavādāti brahmajāle āgatā dvāsaṭṭhipi diṭṭhiyo kathitā honti.",
  "atk-s0203a0:47_26": "Brahmajāle pana kathite idaṁ suttaṁ akathitameva hoti. Kasmā?",
  "atk-s0203a0:47_27": "Idha tato atirekāya sakkāyadiṭṭhiyā āgatattā.",
  "atk-s0203a0:47_28": "Imasmiṁ pana kathite brahmajālaṁ kathitameva hoti.",
  "atk-s0203a0:48_0": "30.",
  "atk-s0203a0:48_1": "Idāni imā dvāsaṭṭhi diṭṭhiyo uppajjamānā sakkāyadiṭṭhipamukheneva uppajjantīti dassetuṁ idha,",
  "atk-s0203a0:48_2": "bhikkhave,",
  "atk-s0203a0:48_3": "ekaccotiādimāha.",
  "atk-s0203a0:48_4": "Tattha paṭinissaggāti pariccāgena.",
  "atk-s0203a0:48_5": "Kāmasaṁyojanānaṁanadhiṭṭhānāti pañcakāmaguṇataṇhānaṁ nissaṭṭhattā.",
  "atk-s0203a0:48_6": "Pavivekaṁ pītinti sappītikajjhānadvayapītiṁ.",
  "atk-s0203a0:48_7": "Nirujjhatīti jhānanirodhena nirujjhati.",
  "atk-s0203a0:48_8": "Samāpattito pana vuṭṭhitassa niruddhā nāma hoti.",
  "atk-s0203a0:48_9": "Yatheva hi ‘‘adukkhamasukhāya vedanāya nirodhā uppajjati nirāmisaṁ sukhaṁ,",
  "atk-s0203a0:48_10": "nirāmisasukhassa nirodhā uppajjati adukkhamasukhā vedanā’’ti ettha na ayamattho hoti –",
  "atk-s0203a0:48_11": "catutthajjhānanirodhā tatiyajjhānaṁ upasampajja viharatīti.",
  "atk-s0203a0:48_12": "Ayaṁ panettha attho –",
  "atk-s0203a0:48_13": "catutthajjhānā vuṭṭhāya tatiyaṁ jhānaṁ samāpajjati,",
  "atk-s0203a0:48_14": "tatiyajjhānā vuṭṭhāya catutthaṁ jhānaṁ samāpajjatīti,",
  "atk-s0203a0:48_15": "evaṁsampadamidaṁ veditabbaṁ.",
  "atk-s0203a0:48_16": "Uppajjati domanassanti hīnajjhānapariyādānakadomanassaṁ.",
  "atk-s0203a0:48_17": "Samāpattito vuṭṭhitacittassa pana kammanīyabhāvo kathito.",
  "atk-s0203a0:49_0": "Pavivekā pītīti sā eva jhānadvayapīti.",
  "atk-s0203a0:49_1": "Yaṁ chāyā jahatīti yaṁ ṭhānaṁ chāyā jahati.",
  "atk-s0203a0:49_2": "Kiṁ vuttaṁ hoti?",
  "atk-s0203a0:49_3": "Yasmiṁ ṭhāne chāyā atthi,",
  "atk-s0203a0:49_4": "tasmiṁ ātapo natthi.",
  "atk-s0203a0:49_5": "Yasmiṁ ātapo atthi,",
  "atk-s0203a0:49_6": "tasmiṁ chāyā natthīti.",
  "atk-s0203a0:50_0": "31.Nirāmisaṁ sukhanti tatiyajjhānasukhaṁ.",
  "atk-s0203a0:51_0": "32.Adukkhamasukhanti catutthajjhānavedanaṁ.",
  "atk-s0203a0:52_0": "33.Anupādānohamasmīti niggahaṇo ahamasmi.",
  "atk-s0203a0:52_1": "Nibbānasappāyanti nibbānassa sappāyaṁ upakārabhūtaṁ .",
  "atk-s0203a0:52_2": "Nanu ca maggadassanaṁ nāma sabbattha nikantiyā sukkhāpitāya uppajjati,",
  "atk-s0203a0:52_3": "kathametaṁ nibbānassa upakārapaṭipadā nāma jātanti,",
  "atk-s0203a0:52_4": "sabbattha anupādiyanavasena aggaṇhanavasena upakārapaṭipadā nāma jātaṁ.",
  "atk-s0203a0:52_5": "Abhivadatīti abhimānena upavadati.",
  "atk-s0203a0:52_6": "Pubbantānudiṭṭhinti aṭṭhārasavidhampi pubbantānudiṭṭhiṁ.",
  "atk-s0203a0:52_7": "Aparantānudiṭṭhinti catucattārīsavidhampi aparantānudiṭṭhiṁ.",
  "atk-s0203a0:52_8": "Upādānamakkhāyatīti ahamasmīti gahaṇassa sakkāyadiṭṭhipariyāpannattā diṭṭhupādānaṁ akkhāyati.",
  "atk-s0203a0:53_0": "Santivarapadanti vūpasantakilesattā santaṁ uttamapadaṁ.",
  "atk-s0203a0:53_1": "Channaṁ phassāyatanānanti bhagavatā ‘‘yattha cakkhu ca nirujjhati rūpasaññā ca nirujjhati so āyatano",
  "atk-s0203a0:53_2": "veditabbo’’ti ettha dvinnaṁ āyatanānaṁ paṭikkhepena nibbānaṁ dassitaṁ.",
  "atk-s0203a0:54_0": "‘‘Yattha āpo ca pathavī, tejo vāyo na gādhati;",
  "atk-s0203a0:55_0": "Ato sarā nivattanti, ettha vaṭṭaṁ na vattati;",
  "atk-s0203a0:56_0": "Ettha nāmañca rūpañca, asesaṁ uparujjhatī’’ti. (saṁ. ni. 1.27) –",
  "atk-s0203a0:57_0": "Ettha pana saṅkhārapaṭikkhepena nibbānaṁ dassitaṁ.",
  "atk-s0203a0:58_0": "‘‘Kattha āpo ca pathavī, tejo vāyo na gādhati;",
  "atk-s0203a0:59_0": "Kattha dīghañca rassañca, aṇuṁ thūlaṁ subhāsubhaṁ;",
  "atk-s0203a0:60_0": "Kattha nāmañca rūpañca, asesaṁ uparujjhatī’’ti. (dī. ni. 1.498);",
  "atk-s0203a0:61_0": "Tatra veyyākaraṇaṁ bhavati –",
  "atk-s0203a0:62_0": "‘‘Viññāṇaṁ anidassanaṁ, anantaṁ sabbato pabha’’nti –",
  "atk-s0203a0:63_0": "Ettha saṅkhārapaṭikkhepena nibbānaṁ dassitaṁ.",
  "atk-s0203a0:63_1": "Imasmiṁ pana sutte chaāyatanapaṭikkhepena dassitaṁ.",
  "atk-s0203a0:63_2": "Aññattha ca anupādāvimokkhoti nibbānameva dassitaṁ,",
  "atk-s0203a0:63_3": "idha pana arahattaphalasamāpatti.",
  "atk-s0203a0:63_4": "Sesaṁ sabbattha uttānamevāti.",
  "atk-s0203a0:64_0": "Papañcasūdaniyā majjhimanikāyaṭṭhakathāya",
  "atk-s0203a0:65_0": "Pañcattayasuttavaṇṇanā niṭṭhitā.",
  "atk-s0203a0:66_0": "3. Kintisuttavaṇṇanā",
  "atk-s0203a0:67_0": "34.Evaṁme sutanti kintisuttaṁ.",
  "atk-s0203a0:67_1": "Tattha pisinārāyanti evaṁnāmake maṇḍalapadese.",
  "atk-s0203a0:67_2": "Baliharaṇeti tasmiṁ vanasaṇḍe bhūtānaṁ baliṁ āharanti,",
  "atk-s0203a0:67_3": "tasmā so baliharaṇanti vutto.",
  "atk-s0203a0:67_4": "Cīvarahetūti cīvarakāraṇā,",
  "atk-s0203a0:67_5": "cīvaraṁ paccāsīsamānoti attho.",
  "atk-s0203a0:67_6": "Itibhavābhavahetūti evaṁ imaṁ desanāmayaṁ puññakiriyavatthuṁ nissāya tasmiṁ tasmiṁ bhave sukhaṁ vedissāmīti",
  "atk-s0203a0:67_7": "dhammaṁ desetīti kiṁ tumhākaṁ evaṁ hotīti attho.",
  "atk-s0203a0:68_0": "35.Cattāro satipaṭṭhānātiādayo sattatiṁsa bodhipakkhiyadhammā lokiyalokuttarāva kathitā.",
  "atk-s0203a0:68_1": "Tatthāti tesu sattatiṁsāya dhammesu.",
  "atk-s0203a0:68_2": "Siyaṁsūti bhaveyyuṁ.",
  "atk-s0203a0:68_3": "Abhidhammeti visiṭṭhe dhamme,",
  "atk-s0203a0:68_4": "imesu sattatiṁsabodhipakkhiyadhammesūti attho.",
  "atk-s0203a0:68_5": "Tatra ceti idampi bodhipakkhiyadhammesveva bhummaṁ.",
  "atk-s0203a0:68_6": "Atthato ceva nānaṁ byañjanato cāti ettha ‘‘kāyova satipaṭṭhānaṁ vedanāva satipaṭṭhāna’’nti vutte atthato nānaṁ hoti ,",
  "atk-s0203a0:68_7": "‘‘satipaṭṭhānā’’ti vutte pana byañjanato nānaṁ nāma hoti.",
  "atk-s0203a0:68_8": "Tadamināpīti taṁ tumhe imināpi kāraṇena jānāthāti atthañca byañjanañca samānetvā athassa ca aññathā gahitabhāvo",
  "atk-s0203a0:68_9": "byañjanassa ca micchā ropitabhāvo dassetabbo.",
  "atk-s0203a0:68_10": "Yo dhammo yo vinayoti ettha atthañca byañjanañca viññāpanakāraṇameva dhammo ca vinayo ca.",
  "atk-s0203a0:69_0": "37.Atthato hi kho sametīti satiyeva satipaṭṭhānanti gahitā.",
  "atk-s0203a0:69_1": "Byañjanato nānanti kevalaṁ byañjanameva satipaṭṭhānoti vā satipaṭṭhānāti vā micchā ropetha.",
  "atk-s0203a0:69_2": "Appamattakaṁ khoti suttantaṁ patvā byañjanaṁ appamattakaṁ nāma hoti.",
  "atk-s0203a0:69_3": "Parittamattaṁ dhanitaṁ katvā ropitepi hi nibbutiṁ pattuṁ sakkā hoti.",
  "atk-s0203a0:70_0": "Tatridaṁ vatthu –",
  "atk-s0203a0:70_1": "vijayārāmavihāravāsī kireko khīṇāsavatthero dvinnaṁ bhikkhūnaṁ suttaṁ āharitvā kammaṭṭhānaṁ kathento –",
  "atk-s0203a0:70_2": "‘‘samuddho samuddhoti,",
  "atk-s0203a0:70_3": "bhikkhave,",
  "atk-s0203a0:70_4": "assutavā puthujjano bhāsatī’’ti dhanitaṁ katvā āha.",
  "atk-s0203a0:70_5": "Eko bhikkhu ‘‘samuddho nāma,",
  "atk-s0203a0:70_6": "bhante’’ti āha. Āvuso,",
  "atk-s0203a0:70_7": "samuddhoti vuttepi samuddoti vuttepi mayaṁ loṇasāgarameva jānāma,",
  "atk-s0203a0:70_8": "tumhe pana no atthagavesakā,",
  "atk-s0203a0:70_9": "byañjanagavesakā,",
  "atk-s0203a0:70_10": "gacchatha mahāvihāre paguṇabyañjanānaṁ bhikkhūnaṁ santike byañjanaṁ sodhāpethāti kammaṭṭhānaṁ akathetvāva uṭṭhāpesi.",
  "atk-s0203a0:70_11": "So aparabhāge mahāvihāre bheriṁ paharāpetvā bhikkhusaṅghassa catūsu maggesu pañhaṁ kathetvāva parinibbuto.",
  "atk-s0203a0:70_12": "Evaṁ suttantaṁ patvā byañjanaṁ appamattakaṁ nāma hoti.",
  "atk-s0203a0:71_0": "Vinayaṁ pana patvā no appamattakaṁ.",
  "atk-s0203a0:71_1": "Sāmaṇerapabbajjāpi hi ubhatosuddhito vaṭṭati,",
  "atk-s0203a0:71_2": "upasampadādikammānipi sithilādīnaṁ dhanitādikaraṇamatteneva kuppanti.",
  "atk-s0203a0:71_3": "Idha pana suttantabyañjanaṁ sandhāyetaṁ vuttaṁ.",
  "atk-s0203a0:72_0": "38.",
  "atk-s0203a0:72_1": "Atha catutthavāre vivādo kasmā?",
  "atk-s0203a0:72_2": "Saññāya vivādo.",
  "atk-s0203a0:72_3": "‘‘Ahaṁ satimeva satipaṭṭhānaṁ vadāmi,",
  "atk-s0203a0:72_4": "ayaṁ ‘kāyo satipaṭṭhāna’nti vadatī’’ti hi nesaṁ saññā hoti.",
  "atk-s0203a0:72_5": "Byañjanepi eseva nayo.",
  "atk-s0203a0:73_0": "39.Nacodanāya taritabbanti na codanatthāya vegāyitabbaṁ.",
  "atk-s0203a0:73_1": "Ekacco hi puggalo ‘‘nalāṭe te sāsapamattā piḷakā’’ti vutto ‘‘mayhaṁ nalāṭe sāsapamattaṁ piḷakaṁ passasi,",
  "atk-s0203a0:73_2": "attano nalāṭe tālapakkamattaṁ mahāgaṇḍaṁ na passasī’’ti vadati.",
  "atk-s0203a0:73_3": "Tasmā puggalo upaparikkhitabbo.",
  "atk-s0203a0:73_4": "Adaḷhadiṭṭhīti anādānadiṭṭhī suṁsumāraṁ hadaye pakkhipanto viya daḷhaṁ na gaṇhāti.",
  "atk-s0203a0:74_0": "Upaghātoti caṇḍabhāvena vaṇaghaṭṭitassa viya dukkhuppatti.",
  "atk-s0203a0:74_1": "Suppaṭinissaggīti ‘‘kiṁ nāma ahaṁ āpanno,",
  "atk-s0203a0:74_2": "kadā āpanno’’ti vā ‘‘tvaṁ āpanno,",
  "atk-s0203a0:74_3": "tava upajjhāyo āpanno’’ti vā ekaṁ dve vāre vatvāpi ‘‘asukaṁ nāma asukadivase nāma, bhante,",
  "atk-s0203a0:74_4": "āpannattha,",
  "atk-s0203a0:74_5": "saṇikaṁ anussarathā’’ti saritvā tāvadeva vissajjeti.",
  "atk-s0203a0:74_6": "Vihesāti bahuṁ atthañca kāraṇañca āharantassa kāyacittakilamatho.",
  "atk-s0203a0:74_7": "Sakkomīti evarūpo hi puggalo okāsaṁ kāretvā ‘‘āpattiṁ āpannattha,",
  "atk-s0203a0:74_8": "bhante’’ti vutto ‘‘kadā kismiṁ vatthusmi’’nti vatvā ‘‘asukadivase asukasmiṁ vatthusmi’’nti vutte ‘‘na sarāmi,",
  "atk-s0203a0:74_9": "āvuso’’ti vadati,",
  "atk-s0203a0:74_10": "tato ‘‘saṇikaṁ, bhante,",
  "atk-s0203a0:74_11": "sarathā’’ti bahuṁ vatvā sārito saritvā vissajjeti.",
  "atk-s0203a0:74_12": "Tenāha ‘‘sakkomī’’ti.",
  "atk-s0203a0:74_13": "Iminā nayena sabbattha attho veditabbo.",
  "atk-s0203a0:75_0": "Upekkhā nātimaññitabbāti upekkhā na atikkamitabbā,",
  "atk-s0203a0:75_1": "kattabbā janetabbāti attho.",
  "atk-s0203a0:75_2": "Yo hi evarūpaṁ puggalaṁ ṭhitakaṁyeva passāvaṁ karontaṁ disvāpi ‘‘nanu, āvuso,",
  "atk-s0203a0:75_3": "nisīditabba’’nti vadati,",
  "atk-s0203a0:75_4": "so upekkhaṁ atimaññati nāma.",
  "atk-s0203a0:76_0": "40.Vacīsaṁhāroti vacanasañcāro.",
  "atk-s0203a0:76_1": "Imehi kathitaṁ amūsaṁ antaraṁ paveseyya,",
  "atk-s0203a0:76_2": "tumhe imehi idañcidañca vuttāti amūhi kathitaṁ imesaṁ antaraṁ paveseyyāti attho.",
  "atk-s0203a0:76_3": "Diṭṭhipaḷāsotiādīhi cittassa anārādhaniyabhāvo kathito.",
  "atk-s0203a0:76_4": "Taṁ jānamāno samāno garaheyyāti taṁ satthā jānamāno samāno nindeyya amheti.",
  "atk-s0203a0:76_5": "Etaṁpanāvuso,",
  "atk-s0203a0:76_6": "dhammanti etaṁ kalahabhaṇḍanadhammaṁ.",
  "atk-s0203a0:77_0": "Tañceti taṁ saññattikārakaṁ bhikkhuṁ.",
  "atk-s0203a0:77_1": "Evaṁ byākareyyāti mayā ete suddhante patiṭṭhāpitāti avatvā yena kāraṇena saññatti katā,",
  "atk-s0203a0:77_2": "tadeva dassento evaṁ byākareyya.",
  "atk-s0203a0:77_3": "Tāhaṁ dhammaṁ sutvāti ettha dhammoti sāraṇīyadhammo adhippeto.",
  "atk-s0203a0:77_4": "Na ceva attānantiādīsu ‘‘brahmalokappamāṇo hesa aggi uṭṭhāsi,",
  "atk-s0203a0:77_5": "ko etamaññatra mayā nibbāpetuṁ samattho’’ti hi vadanto attānaṁ ukkaṁseti nāma.",
  "atk-s0203a0:77_6": "‘‘Ettakā janā vicaranti,",
  "atk-s0203a0:77_7": "okāso laddhuṁ na sakkā,",
  "atk-s0203a0:77_8": "ekopi ettakamattaṁ nibbāpetuṁ samattho nāma natthī’’ti vadamāno paraṁ vambheti nāma.",
  "atk-s0203a0:77_9": "Tadubhayampesa na karoti.",
  "atk-s0203a0:77_10": "Dhammo panettha sammāsambuddhassa byākaraṇaṁ,",
  "atk-s0203a0:77_11": "tesaṁ bhikkhūnaṁ saññattikaraṇaṁ anudhammo,",
  "atk-s0203a0:77_12": "tadeva byākaroti nāma.",
  "atk-s0203a0:77_13": "Na ca koci sahadhammikoti añño cassa koci sahetuko parehi vutto vādo vā anuvādo vā garahitabbabhāvaṁ āgacchanto nāma natthi.",
  "atk-s0203a0:77_14": "Sesaṁ sabbattha uttānamevāti.",
  "atk-s0203a0:78_0": "Papañcasūdaniyā majjhimanikāyaṭṭhakathāya",
  "atk-s0203a0:79_0": "Kintisuttavaṇṇanā niṭṭhitā.",
  "atk-s0203a0:80_0": "4. Sāmagāmasuttavaṇṇanā",
  "atk-s0203a0:81_0": "41.Evaṁme sutanti sāmagāmasuttaṁ.",
  "atk-s0203a0:81_1": "Tattha sāmagāmeti sāmākānaṁ ussannattā evaṁladdhanāme gāme.",
  "atk-s0203a0:81_2": "Adhunā kālaṅkatoti sampati kālaṁ kato.",
  "atk-s0203a0:81_3": "Dvedhikajātāti dvejjhajātā dvebhāgajātā.",
  "atk-s0203a0:81_4": "Bhaṇḍanādīsu bhaṇḍanaṁ pubbabhāgakalaho,",
  "atk-s0203a0:81_5": "taṁ daṇḍādānādivasena paṇṇattivītikkamavasena ca vaddhitaṁ kalaho,",
  "atk-s0203a0:81_6": "‘‘na tvaṁ imaṁ dhammavinayaṁ ājānāsī’’tiādikaṁ viruddhavacanaṁ vivādo.",
  "atk-s0203a0:81_7": "Vitudantāti vitujjantā.",
  "atk-s0203a0:81_8": "Sahitaṁ meti mama vacanaṁ atthasaṁhitaṁ.",
  "atk-s0203a0:81_9": "Adhiciṇṇaṁ te viparāvattanti yaṁ tava adhiciṇṇaṁ cirakālasevanavasena paguṇaṁ,",
  "atk-s0203a0:81_10": "taṁ mama vādaṁ āgamma nivattaṁ.",
  "atk-s0203a0:81_11": "Āropito te vādoti tuyhaṁ upari mayā doso āropito.",
  "atk-s0203a0:81_12": "Cara vādappamokkhāyāti bhattapuṭaṁ ādāya taṁ taṁ upasaṅkamitvā vādappamokkhatthāya uttari pariyesamāno cara.",
  "atk-s0203a0:81_13": "Nibbeṭhehi vāti atha mayā āropitavādato attānaṁ mocehi.",
  "atk-s0203a0:81_14": "Sace pahosīti sace sakkosi.",
  "atk-s0203a0:81_15": "Vadhoyevāti maraṇameva.",
  "atk-s0203a0:82_0": "Nāṭaputtiyesūti nāṭaputtassa antevāsikesu.",
  "atk-s0203a0:82_1": "Nibbinnarūpāti ukkaṇṭhitasabhāvā,",
  "atk-s0203a0:82_2": "abhivādanādīni na karonti.",
  "atk-s0203a0:82_3": "Virattarūpāti vigatapemā.",
  "atk-s0203a0:82_4": "Paṭivānarūpāti tesaṁ nipaccakiriyato nivattasabhāvā.",
  "atk-s0203a0:82_5": "Yathā tanti yathā ca durakkhātādisabhāve dhammavinaye nibbinnavirattapaṭivānarūpehi bhavitabbaṁ,",
  "atk-s0203a0:82_6": "tatheva jātāti attho.",
  "atk-s0203a0:82_7": "Durakkhāteti dukkathite.",
  "atk-s0203a0:82_8": "Duppavediteti duviññāpite.",
  "atk-s0203a0:82_9": "Anupasamasaṁvattaniketi rāgādīnaṁ upasamaṁ kātuṁ asamattho.",
  "atk-s0203a0:82_10": "Bhinnathūpeti bhinnapatiṭṭhe.",
  "atk-s0203a0:82_11": "Ettha hi nāṭaputtova nesaṁ patiṭṭhena thūpo,",
  "atk-s0203a0:82_12": "so pana bhinno mato.",
  "atk-s0203a0:82_13": "Tena vuttaṁ ‘‘bhinnathūpe’’ti.",
  "atk-s0203a0:82_14": "Appaṭisaraṇeti tasseva abhāvena paṭisaraṇavirahite.",
  "atk-s0203a0:83_0": "Nanu cāyaṁ nāṭaputto nāḷandavāsiko,",
  "atk-s0203a0:83_1": "so kasmā pāvāyaṁ kālaṁkatoti.",
  "atk-s0203a0:83_2": "So kira upālinā gahapatinā paṭividdhasaccena dasahi gāthāhi bhāsite buddhaguṇe sutvā uṇhaṁ lohitaṁ chaḍḍesi.",
  "atk-s0203a0:83_3": "Atha naṁ aphāsukaṁ gahetvā pāvaṁ agamaṁsu,",
  "atk-s0203a0:83_4": "so tattha kālamakāsi.",
  "atk-s0203a0:83_5": "Kālaṁ kurumāno ca ‘‘mama laddhi aniyyānikā sārarahitā,",
  "atk-s0203a0:83_6": "mayaṁ tāva naṭṭhā,",
  "atk-s0203a0:83_7": "avasesajano mā apāyapūrako ahosi .",
  "atk-s0203a0:83_8": "Sace panāhaṁ ‘mama sāsanaṁ aniyyānika’nti vakkhāmi,",
  "atk-s0203a0:83_9": "na saddahissanti.",
  "atk-s0203a0:83_10": "Yaṁnūnāhaṁ dvepi jane na ekanīhārena uggaṇhāpeyyaṁ,",
  "atk-s0203a0:83_11": "te mamaccayena aññamaññaṁ vivadissanti.",
  "atk-s0203a0:83_12": "Satthā taṁ vivādaṁ paṭicca ekaṁ dhammakathaṁ kathessati,",
  "atk-s0203a0:83_13": "tato te sāsanassa mahantabhāvaṁ jātissantī’’ti.",
  "atk-s0203a0:84_0": "Atha naṁ eko antevāsiko upasaṅkamitvā āha ‘‘bhante,",
  "atk-s0203a0:84_1": "tumhe dubbalā,",
  "atk-s0203a0:84_2": "mayhaṁ imasmiṁ dhamme sāraṁ ācikkhatha ācariyappamāṇa’’nti. Āvuso,",
  "atk-s0203a0:84_3": "tvaṁ mamaccayena sassatanti gaṇheyyāsīti.",
  "atk-s0203a0:84_4": "Aparopi taṁ upasaṅkami,",
  "atk-s0203a0:84_5": "taṁ ucchedaṁ gaṇhāpesi.",
  "atk-s0203a0:84_6": "Evaṁ dvepi jane ekaladdhike akatvā bahū nānānīhārena uggaṇhāpetvā kālamakāsi.",
  "atk-s0203a0:84_7": "Te tassa sarīrakiccaṁ katvā sannipatitvā aññamaññaṁ pucchiṁsu ‘‘kassāvuso,",
  "atk-s0203a0:84_8": "ācariyo sāramācikkhī’’ti?",
  "atk-s0203a0:84_9": "Eko uṭṭhahitvā mayhanti āha.",
  "atk-s0203a0:84_10": "Kiṁ ācikkhīti?",
  "atk-s0203a0:84_11": "Sassatanti.",
  "atk-s0203a0:84_12": "Aparo taṁ paṭibāhitvā mayhaṁ sāraṁ ācikkhīti āha.",
  "atk-s0203a0:84_13": "Evaṁ sabbe ‘‘mayhaṁ sāraṁ ācikkhi,",
  "atk-s0203a0:84_14": "ahaṁ jeṭṭhako’’ti aññamaññaṁ vivādaṁ vaḍḍhetvā akkose ceva paribhāse ca hatthapādapahārādīni ca pavattetvā",
  "atk-s0203a0:84_15": "ekamaggena dve agacchantā nānādisāsu pakkamiṁsu,",
  "atk-s0203a0:84_16": "ekacce gihī ahesuṁ.",
  "atk-s0203a0:85_0": "Bhagavato pana dharamānakālepi bhikkhusaṅghe vivādo na uppajji.",
  "atk-s0203a0:85_1": "Satthā hi tesaṁ vivādakāraṇe uppannamatteyeva sayaṁ vā gantvā te vā bhikkhū pakkosāpetvā khanti mettā",
  "atk-s0203a0:85_2": "paṭisaṅkhā avihiṁsā sāraṇīyadhammesu ekaṁ kāraṇaṁ kathetvā vivādaṁ vūpasameti.",
  "atk-s0203a0:85_3": "Evaṁ dharamānopi saṅghassa patiṭṭhāva ahosi.",
  "atk-s0203a0:85_4": "Parinibbāyamānopi avivādakāraṇaṁ katvāva parinibbāyi.",
  "atk-s0203a0:85_5": "Bhagavatā hi sutte desitā cattāro mahāpadesā (a. ni. 4.180; dī. ni.",
  "atk-s0203a0:85_6": "2.187) yāvajjadivasā bhikkhūnaṁ patiṭṭhā ca avassayo ca.",
  "atk-s0203a0:85_7": "Tathā khandhake desitā cattāro mahāpadesā (mahāva.",
  "atk-s0203a0:85_8": "305) sutte vuttāni cattāri pañhabyākaraṇāni (a. ni. 4.42) ca.",
  "atk-s0203a0:85_9": "Tenevāha –",
  "atk-s0203a0:85_10": "‘‘yo vo mayā, ānanda,",
  "atk-s0203a0:85_11": "dhammo ca vinayo ca desito paññatto,",
  "atk-s0203a0:85_12": "so vo mamaccayena satthā’’ti (dī. ni. 2.216).",
  "atk-s0203a0:86_0": "42.Athakho cundo samaṇuddesoti ayaṁ thero dhammasenāpatissa kaniṭṭhabhātiko.",
  "atk-s0203a0:86_1": "Taṁ bhikkhū anupasampannakāle cundo samaṇuddesoti samudācaritvā therakālepi tatheva samudācariṁsu.",
  "atk-s0203a0:86_2": "Tena vuttaṁ ‘‘cundo samaṇuddeso’’ti.",
  "atk-s0203a0:86_3": "Upasaṅkamīti kasmā upasaṅkami?",
  "atk-s0203a0:86_4": "Nāṭaputte kira kālaṁkate jambudīpe manussā tattha tattha kathaṁ pavattayiṁsu –",
  "atk-s0203a0:86_5": "‘‘nigaṇṭho nāṭaputto eko satthāti paññāyittha,",
  "atk-s0203a0:86_6": "tassa kālakiriyāya sāvakānaṁ evarūpo vivādo jāto,",
  "atk-s0203a0:86_7": "samaṇo pana gotamo jambudīpe cando viya sūriyo viya ca pākaṭoyeva,",
  "atk-s0203a0:86_8": "kīdiso nu kho samaṇe gotame parinibbute sāvakānaṁ vivādo bhavissatī’’ti.",
  "atk-s0203a0:86_9": "Thero taṁ kathaṁ sutvā cintesi –",
  "atk-s0203a0:86_10": "‘‘imaṁ kathaṁ gahetvā dasabalassa ārocessāmi,",
  "atk-s0203a0:86_11": "satthā ca etaṁ atthuppattiṁ katvā ekaṁ desanaṁ kathessatī’’ti.",
  "atk-s0203a0:86_12": "So nikkhamitvā yena sāmagāmo,",
  "atk-s0203a0:86_13": "yenāyasmā ānando tenupasaṅkami.",
  "atk-s0203a0:86_14": "Ujumeva bhagavato santikaṁ agantvā yenassa upajjhāyo āyasmā ānando tenupasaṅkamīti attho.",
  "atk-s0203a0:86_15": "Evaṁ kirassa ahosi –",
  "atk-s0203a0:86_16": "‘‘upajjhāyo me mahāpañño,",
  "atk-s0203a0:86_17": "so imaṁ sāsanaṁ satthu ārocessati,",
  "atk-s0203a0:86_18": "atha satthā tadanurūpaṁ dhammaṁ desessatī’’ti.",
  "atk-s0203a0:86_19": "Kathāpābhatanti kathāmūlaṁ,",
  "atk-s0203a0:86_20": "mūlañhi pābhatanti vuccati. Yathāha –",
  "atk-s0203a0:87_0": "‘‘Appakenapi medhāvī, pābhatena vicakkhaṇo;",
  "atk-s0203a0:88_0": "Samuṭṭhāpeti attānaṁ, aṇuṁ aggiṁva sandhama’’nti. (jā. 2.1.4);",
  "atk-s0203a0:89_0": "Dassanāyāti dassanatthāya.",
  "atk-s0203a0:89_1": "Kiṁ paniminā bhagavā na diṭṭhapubboti?",
  "atk-s0203a0:89_2": "No na diṭṭhapubbo,",
  "atk-s0203a0:89_3": "ayañhi āyasmā divā nava vāre rattiṁ nava vāreti ekāhaṁ aṭṭhārasa vāre upaṭṭhānameva gacchati.",
  "atk-s0203a0:89_4": "Divasassa pana satakkhattuṁ vā sahassakkhattuṁ vā gantukāmo samānopi na akāraṇā gacchati,",
  "atk-s0203a0:89_5": "ekaṁ pañhuddhāraṁ gahetvāva gacchati.",
  "atk-s0203a0:89_6": "So taṁdivasaṁ tena gantukāmo evamāha.",
  "atk-s0203a0:90_0": "Ahitāya dukkhāya devamanussānanti ekasmiṁ vihāre saṅghamajjhe uppanno vivādo kathaṁ devamanussānaṁ ahitāya dukkhāya saṁvattati?",
  "atk-s0203a0:90_1": "Kosambakakkhandhake (mahāva.",
  "atk-s0203a0:90_2": "451) viya hi dvīsu bhikkhūsu vivādaṁ āpannesu tasmiṁ vihāre tesaṁ antevāsikā vivadanti,",
  "atk-s0203a0:90_3": "tesaṁ ovādaṁ gaṇhanto bhikkhunisaṅgho vivadati,",
  "atk-s0203a0:90_4": "tato tesaṁ upaṭṭhākā vivadanti,",
  "atk-s0203a0:90_5": "atha manussānaṁ ārakkhadevatā dve koṭṭhāsā honti.",
  "atk-s0203a0:90_6": "Tattha dhammavādīnaṁ ārakkhadevatā dhammavādiniyo honti,",
  "atk-s0203a0:90_7": "adhammavādīnaṁ adhammavādiniyo honti.",
  "atk-s0203a0:90_8": "Tato tāsaṁ ārakkhadevatānaṁ mittā bhummadevatā bhijjanti.",
  "atk-s0203a0:90_9": "Evaṁ paramparāya yāva brahmalokā ṭhapetvā ariyasāvake sabbe devamanussā dve koṭṭhāsā honti.",
  "atk-s0203a0:90_10": "Dhammavādīhi pana adhammavādinova bahutarā honti,",
  "atk-s0203a0:90_11": "tato yaṁ bahūhi gahitaṁ,",
  "atk-s0203a0:90_12": "taṁ gaṇhanti.",
  "atk-s0203a0:90_13": "Dhammaṁ vissajjetvā bahutarāva adhammaṁ gaṇhanti.",
  "atk-s0203a0:90_14": "Te adhammaṁ pūretvā viharantā apāye nibbattanti.",
  "atk-s0203a0:90_15": "Evaṁ ekasmiṁ vihāre saṅghamajjhe uppanno vivādo bahūnaṁ ahitāya dukkhāya hoti.",
  "atk-s0203a0:91_0": "43.Abhiññā desitāti mahābodhimūle nisinnena paccakkhaṁ katvā paveditā.",
  "atk-s0203a0:91_1": "Patissayamānarūpā viharantīti upanissāya viharanti.",
  "atk-s0203a0:91_2": "Bhagavatoaccayenāti etarahi bhagavantaṁ jeṭṭhakaṁ katvā sagāravā viharanti, tumhākaṁ, bhante,",
  "atk-s0203a0:91_3": "uggatejatāya durāsadatāya vivādaṁ janetuṁ na sakkonti,",
  "atk-s0203a0:91_4": "bhagavato pana accayena vivādaṁ janeyyunti vadati.",
  "atk-s0203a0:91_5": "Yattha pana taṁ vivādaṁ janeyyuṁ,",
  "atk-s0203a0:91_6": "taṁ dassento ajjhājīve vā adhipātimokkhe vāti āha.",
  "atk-s0203a0:91_7": "Tattha ajjhājīveti ājīvahetu ājīvakāraṇā –",
  "atk-s0203a0:91_8": "‘‘bhikkhu uttarimanussadhammaṁ ullapati āpatti pārājikassā’’tiādinā (pari.",
  "atk-s0203a0:91_9": "287) nayena parivāre paññattāni cha sikkhāpadāni,",
  "atk-s0203a0:91_10": "tāni ṭhapetvā sesāni sabbasikkhāpadāni adhipātimokkhaṁ nāma.",
  "atk-s0203a0:91_11": "Appamattako so ānandāti ajjhājīvaṁ adhipātimokkhañca ārabbha uppannavivādo nāma yasmā parassa kathāyapi",
  "atk-s0203a0:91_12": "attano dhammatāyapi sallakkhetvā suppajaho hoti,",
  "atk-s0203a0:91_13": "tasmā ‘‘appamattako’’ti vutto.",
  "atk-s0203a0:92_0": "Tatrāyaṁ nayo –",
  "atk-s0203a0:92_1": "idhekacco ‘‘na sakkā uttarimanussadhammaṁ anullapantena kiñci laddhu’’ntiādīni cintetvā ājīvahetu uttarimanussadhammaṁ",
  "atk-s0203a0:92_2": "vā ullapati sañcarittaṁ vā āpajjati,",
  "atk-s0203a0:92_3": "yo te vihāre vasati,",
  "atk-s0203a0:92_4": "so bhikkhu arahātiādinā nayena sāmantajappanaṁ vā karoti,",
  "atk-s0203a0:92_5": "agilāno vā attano atthāya paṇītabhojanāni viññāpetvā bhuñjati,",
  "atk-s0203a0:92_6": "bhikkhunī vā pana tāni viññāpetvā pāṭidesanīyaṁ āpajjati,",
  "atk-s0203a0:92_7": "yo koci dukkaṭavatthukaṁ yaṁkiñci sūpodanaviññattimeva vā karoti,",
  "atk-s0203a0:92_8": "aññataraṁ vā pana paṇṇattivītikkamaṁ karonto viharati,",
  "atk-s0203a0:92_9": "tamenaṁ sabrahmacārī evaṁ sañjānanti –",
  "atk-s0203a0:92_10": "‘‘kiṁ imassa iminā lābhena laddhena,",
  "atk-s0203a0:92_11": "yo sāsane pabbajitvā micchājīvena jīvikaṁ kappeti,",
  "atk-s0203a0:92_12": "paṇṇattivītikkamaṁ karotī’’ti.",
  "atk-s0203a0:92_13": "Attano dhammatāyapissa evaṁ hoti –",
  "atk-s0203a0:92_14": "‘‘kissa mayhaṁ iminā lābhena,",
  "atk-s0203a0:92_15": "yvāhaṁ evaṁ svākkhāte dhammavinaye pabbajitvā micchājīvena jīvikaṁ kappemi,",
  "atk-s0203a0:92_16": "paṇṇattivītikkamaṁ karomī’’ti sallakkhetvā tato oramati.",
  "atk-s0203a0:92_17": "Evaṁ parassa kathāyapi attano dhammatāyapi sallakkhetvā suppajaho hoti.",
  "atk-s0203a0:92_18": "Tena bhagavā ‘‘appamattako’’ti āha.",
  "atk-s0203a0:93_0": "Magge vā hi, ānanda,",
  "atk-s0203a0:93_1": "paṭipadāya vāti lokuttaramaggaṁ patvā vivādo nāma sabbaso vūpasammati,",
  "atk-s0203a0:93_2": "natthi adhigatamaggānaṁ vivādo.",
  "atk-s0203a0:93_3": "Pubbabhāgamaggaṁ pana pubbabhāgapaṭipadañca sandhāyetaṁ vuttaṁ.",
  "atk-s0203a0:94_0": "Tatrāyaṁ nayo –",
  "atk-s0203a0:94_1": "evaṁ bhikkhuṁ manussā lokuttaradhamme sambhāventi.",
  "atk-s0203a0:94_2": "So saddhivihārikādayo āgantvā vanditvā ṭhite pucchati ‘‘kiṁ āgatatthā’’ti.",
  "atk-s0203a0:94_3": "Manasikātabbakammaṭṭhānaṁ pucchituṁ, bhanteti.",
  "atk-s0203a0:94_4": "Nisīdatha,",
  "atk-s0203a0:94_5": "khaṇeneva arahattaṁ pāpetuṁ samatthakammaṭṭhānakathaṁ ācikkhissāmīti vatvā vadati –",
  "atk-s0203a0:94_6": "‘‘idha bhikkhu attano vasanaṭṭhānaṁ pavisitvā nisinno mūlakammaṭṭhānaṁ manasi karoti,",
  "atk-s0203a0:94_7": "tassa taṁ manasikaroto obhāso uppajjati.",
  "atk-s0203a0:94_8": "Ayaṁ paṭhamamaggo nāma.",
  "atk-s0203a0:94_9": "So dutiyaṁ obhāsañāṇaṁ nibbatteti,",
  "atk-s0203a0:94_10": "dutiyamaggo adhigato hoti,",
  "atk-s0203a0:94_11": "evaṁ tatiyañca catutthañca.",
  "atk-s0203a0:94_12": "Ettāvatā maggappatto ceva phalappatto ca hotī’’ti.",
  "atk-s0203a0:94_13": "Atha te bhikkhū ‘‘akhīṇāsavo nāma evaṁ kammaṭṭhānaṁ kathetuṁ na sakkoti,",
  "atk-s0203a0:94_14": "addhāyaṁ khīṇāsavo’’ti niṭṭhaṁ gacchanti.",
  "atk-s0203a0:95_0": "So aparena samayena kālaṁ karoti.",
  "atk-s0203a0:95_1": "Samantā bhikkhācāragāmehi manussā āgantvā pucchanti ‘‘kenaci, bhante,",
  "atk-s0203a0:95_2": "thero pañhaṁ pucchito’’ti.",
  "atk-s0203a0:95_3": "Upāsakā pubbeva therena pañho kathito amhākanti.",
  "atk-s0203a0:95_4": "Te pupphamaṇḍapaṁ pupphakūṭāgāraṁ sajjetvā suvaṇṇena akkhipidhānamukhapidhānādiṁ karitvā gandhamālādīhi",
  "atk-s0203a0:95_5": "pūjetvā sattāhaṁ sādhukīḷikaṁ kīḷetvā jhāpetvā aṭṭhīni ādāya cetiyaṁ karonti.",
  "atk-s0203a0:95_6": "Aññe āgantukā vihāraṁ āgantvā pāde dhovitvā ‘‘mahātheraṁ passissāma, kahaṁ, āvuso,",
  "atk-s0203a0:95_7": "mahāthero’’ti pucchanti.",
  "atk-s0203a0:95_8": "Parinibbuto, bhanteti. Dukkaraṁ, āvuso,",
  "atk-s0203a0:95_9": "therena kataṁ maggaphalāni nibbattentena,",
  "atk-s0203a0:95_10": "pañhaṁ pucchittha, āvusoti.",
  "atk-s0203a0:95_11": "Bhikkhūnaṁ kammaṭṭhānaṁ kathento iminā niyāmena kathesi, bhanteti. Na eso, āvuso, maggo,",
  "atk-s0203a0:95_12": "vipassanupakkileso nāmesa,",
  "atk-s0203a0:95_13": "na tumhe jānittha,",
  "atk-s0203a0:95_14": "puthujjano, āvuso, theroti.",
  "atk-s0203a0:95_15": "Te kalahaṁ karontā uṭṭhahitvā ‘‘sakalavihāre bhikkhū ca bhikkhācāragāmesu manussā ca na jānanti,",
  "atk-s0203a0:95_16": "tumheyeva jānātha.",
  "atk-s0203a0:95_17": "Kataramaggena tumhe āgatā,",
  "atk-s0203a0:95_18": "kiṁ vo vihāradvāre cetiyaṁ na diṭṭha’’nti.",
  "atk-s0203a0:95_19": "Evaṁvādīnaṁ pana bhikkhūnaṁ sataṁ vā,",
  "atk-s0203a0:95_20": "hotu sahassaṁ vā,",
  "atk-s0203a0:95_21": "yāva taṁ laddhiṁ nappajahanti,",
  "atk-s0203a0:95_22": "saggopi maggopi vāritoyeva.",
  "atk-s0203a0:96_0": "Aparopi tādisova kammaṭṭhānaṁ kathento evaṁ katheti –",
  "atk-s0203a0:96_1": "citteneva tīsu uddhanesu tīṇi kapallāni āropetvā heṭṭhā aggiṁ katvā citteneva attano dvattiṁsākāraṁ uppāṭetvā",
  "atk-s0203a0:96_2": "kapallesu pakkhipitvā citteneva daṇḍakena parivattetvā parivattetvā bhajjitabbaṁ,",
  "atk-s0203a0:96_3": "yā jhāyamāne chārikā hoti,",
  "atk-s0203a0:96_4": "sā mukhavātena palāsetabbā.",
  "atk-s0203a0:96_5": "Ettakena dhūtapāpo nāmesa samaṇo hoti.",
  "atk-s0203a0:96_6": "Sesaṁ purimanayeneva vitthāretabbaṁ.",
  "atk-s0203a0:97_0": "Aparo evaṁ katheti –",
  "atk-s0203a0:97_1": "citteneva mahācāṭiṁ ṭhapetvā matthuṁ yojetvā citteneva attano dvattiṁsākāraṁ uppāṭetvā tattha pakkhipitvā matthuṁ otāretvā manthitabbaṁ.",
  "atk-s0203a0:97_2": "Mathiyamānaṁ vilīyati,",
  "atk-s0203a0:97_3": "vilīne upari pheṇo uggacchati.",
  "atk-s0203a0:97_4": "So pheṇo paribhuñjitabbo.",
  "atk-s0203a0:97_5": "Ettāvatā vo amataṁ paribhuttaṁ nāma bhavissati .",
  "atk-s0203a0:97_6": "Ito paraṁ ‘‘atha te bhikkhū’’tiādi sabbaṁ purimanayeneva vitthāretabbaṁ.",
  "atk-s0203a0:98_0": "44.",
  "atk-s0203a0:98_1": "Idāni yo evaṁ vivādo uppajjeyya,",
  "atk-s0203a0:98_2": "tassa mūlaṁ dassento chayimānītiādimāha.",
  "atk-s0203a0:98_3": "Tattha agāravoti gāravavirahito.",
  "atk-s0203a0:98_4": "Appatissoti appatissayo anīcavutti.",
  "atk-s0203a0:98_5": "Ettha pana yo bhikkhu satthari dharamāne tīsu kālesu upaṭṭhānaṁ na yāti,",
  "atk-s0203a0:98_6": "satthari anupāhane caṅkamante saupāhano caṅkamati,",
  "atk-s0203a0:98_7": "nīce caṅkame caṅkamante ucce caṅkame caṅkamati,",
  "atk-s0203a0:98_8": "heṭṭhā vasante upari vasati,",
  "atk-s0203a0:98_9": "satthu dassanaṭṭhāne ubho aṁse pārupati,",
  "atk-s0203a0:98_10": "chattaṁ dhāreti,",
  "atk-s0203a0:98_11": "upāhanaṁ dhāreti,",
  "atk-s0203a0:98_12": "nhānatitthe uccāraṁ vā passāvaṁ vā karoti,",
  "atk-s0203a0:98_13": "parinibbute vā pana cetiyaṁ vandituṁ na gacchati,",
  "atk-s0203a0:98_14": "cetiyassa paññāyanaṭṭhāne satthudassanaṭṭhāne vuttaṁ sabbaṁ karoti,",
  "atk-s0203a0:98_15": "aññehi ca bhikkhūhi ‘‘kasmā evaṁ karosi,",
  "atk-s0203a0:98_16": "na idaṁ vaṭṭati,",
  "atk-s0203a0:98_17": "sammāsabuddhassa nāma lajjituṁ vaṭṭatī’’ti vutte ‘‘tūṇhī hoti,",
  "atk-s0203a0:98_18": "kiṁ buddho buddhoti vadasī’’ti bhaṇati,",
  "atk-s0203a0:98_19": "ayaṁ satthari agāravo nāma.",
  "atk-s0203a0:99_0": "Yo pana dhammassavane saṅghuṭṭhe sakkaccaṁ na gacchati,",
  "atk-s0203a0:99_1": "sakkaccaṁ dhammaṁ na suṇāti,",
  "atk-s0203a0:99_2": "niddāyati vā sallapento vā nisīdati,",
  "atk-s0203a0:99_3": "sakkaccaṁ na gaṇhāti na dhāreti,",
  "atk-s0203a0:99_4": "‘‘kiṁ dhamme agāravaṁ karosī’’ti vutte ‘‘tuṇhī hoti,",
  "atk-s0203a0:99_5": "dhammo dhammoti vadasi,",
  "atk-s0203a0:99_6": "kiṁ dhammo nāmā’’ti vadati,",
  "atk-s0203a0:99_7": "ayaṁ dhamme agāravo nāma.",
  "atk-s0203a0:100_0": "Yo pana therena bhikkhunā anajjhiṭṭho dhammaṁ deseti,",
  "atk-s0203a0:100_1": "nisīdati pañhaṁ katheti,",
  "atk-s0203a0:100_2": "vuḍḍhe bhikkhū ghaṭṭento gacchati,",
  "atk-s0203a0:100_3": "tiṭṭhati nisīdati,",
  "atk-s0203a0:100_4": "dussapallatthikaṁ vā hatthapallatthikaṁ vā karoti,",
  "atk-s0203a0:100_5": "saṅghamajjhe ubho aṁse pārupati,",
  "atk-s0203a0:100_6": "chattupāhanaṁ dhāreti,",
  "atk-s0203a0:100_7": "‘‘bhikkhusaṅghassa lajjituṁ vaṭṭatī’’ti vuttepi ‘‘tuṇhī hoti,",
  "atk-s0203a0:100_8": "saṅgho saṅghoti vadasi,",
  "atk-s0203a0:100_9": "kiṁ saṅgho,",
  "atk-s0203a0:100_10": "migasaṅgho ajasaṅgho’’tiādīni vadati,",
  "atk-s0203a0:100_11": "ayaṁ saṅghe agāravo nāma.",
  "atk-s0203a0:100_12": "Ekabhikkhusmimpi hi agārave kate saṅghe katoyeva hoti.",
  "atk-s0203a0:100_13": "Tisso sikkhā pana aparipūrayamānova sikkhāya na paripūrakārī nāma.",
  "atk-s0203a0:101_0": "Ajjhattaṁ vāti attani vā attano parisāya vā. Bāhiddhāti parasmiṁ vā parassa parisāya vā.",
  "atk-s0203a0:102_0": "46.",
  "atk-s0203a0:102_1": "Idāni ayaṁ cha ṭhānāni nissāya uppannavivādo vaḍḍhanto yāni adhikaraṇāni pāpuṇāti,",
  "atk-s0203a0:102_2": "tāni dassetuṁ cattārimānītiādimāha.",
  "atk-s0203a0:102_3": "Tattha vūpasamanatthāya pavattamānehi samathehi adhikātabbānīti adhikaraṇāni.",
  "atk-s0203a0:102_4": "Vivādova adhikaraṇaṁ vivādādhikaraṇaṁ.",
  "atk-s0203a0:102_5": "Itaresupi eseva nayo.",
  "atk-s0203a0:103_0": "Idāni imānipi cattāri adhikaraṇāni patvā upari vaḍḍhento so vivādo yehi samathehi vūpasammati,",
  "atk-s0203a0:103_1": "tesaṁ dassanatthaṁ satta kho panimetiādimāha.",
  "atk-s0203a0:103_2": "Tattha adhikaraṇāni samenti vūpasamentīti adhikaraṇasamathā.",
  "atk-s0203a0:103_3": "Uppannuppannānanti uppannānaṁ uppannānaṁ.",
  "atk-s0203a0:103_4": "Adhikaraṇānanti etesaṁ vivādādhikaraṇādīnaṁ catunnaṁ.",
  "atk-s0203a0:103_5": "Samathāya vūpasamāyāti samanatthañceva vūpasamanatthañca.",
  "atk-s0203a0:103_6": "Sammukhāvinayo dātabbo…pe…",
  "atk-s0203a0:103_7": "tiṇavatthārakoti ime satta samathā dātabbā.",
  "atk-s0203a0:104_0": "Tatrāyaṁ vinicchayakathā –",
  "atk-s0203a0:104_1": "adhikaraṇesu tāva dhammoti vā adhammoti vāti aṭṭhārasahi vatthūhi vivadantānaṁ bhikkhūnaṁ yo vivādo,",
  "atk-s0203a0:104_2": "idaṁ vivādādhikaraṇaṁ nāma.",
  "atk-s0203a0:104_3": "Sīlavipattiyā vā ācāradiṭṭhiājīvavipattiyā vā anuvadantānaṁ yo anuvādo upavadanā ceva codanā ca,",
  "atk-s0203a0:104_4": "idaṁ anuvādādhikaraṇaṁ nāma.",
  "atk-s0203a0:104_5": "Mātikāyaṁ āgatā pañca vibhaṅge dveti satta āpattikkhandhā āpattādhikaraṇaṁ nāma.",
  "atk-s0203a0:104_6": "Yaṁ saṅghassa apalokanādīnaṁ catunnaṁ kammānaṁ karaṇaṁ,",
  "atk-s0203a0:104_7": "idaṁ kiccādhikaraṇaṁ nāma.",
  "atk-s0203a0:105_0": "Tattha vivādādhikaraṇaṁ dvīhi samathehi sammati sammukhāvinayena ca yebhuyyasikāya ca.",
  "atk-s0203a0:105_1": "Sammukhāvinayeneva sammamānaṁ yasmiṁ vihāre uppannaṁ,",
  "atk-s0203a0:105_2": "tasmiṁyeva vā,",
  "atk-s0203a0:105_3": "aññattha vūpasametuṁ gacchantānaṁ antarāmagge vā,",
  "atk-s0203a0:105_4": "yattha gantvā saṅghassa niyyātitaṁ,",
  "atk-s0203a0:105_5": "tattha saṅghena vā gaṇena vā vūpasametuṁ asakkonte tattheva ubbāhikāya sammatapuggalehi vā vinicchitaṁ sammati.",
  "atk-s0203a0:105_6": "Evaṁ sammamāne pana tasmiṁ yā saṅghasammukhatā dhammasammukhatā,",
  "atk-s0203a0:105_7": "vinayasammukhatā,",
  "atk-s0203a0:105_8": "puggalasammukhatā,",
  "atk-s0203a0:105_9": "ayaṁ sammukhāvinayo nāma.",
  "atk-s0203a0:106_0": "Tattha ca kārakasaṅghassa sāmaggivasena sammukhībhāvo saṅghasammukhatā.",
  "atk-s0203a0:106_1": "Sametabbassa vatthuno bhūtatā dhammasammukhatā.",
  "atk-s0203a0:106_2": "Yathā taṁ sametabbaṁ,",
  "atk-s0203a0:106_3": "tatheva samanaṁ vinayasammukhatā.",
  "atk-s0203a0:106_4": "Yo ca vivadati,",
  "atk-s0203a0:106_5": "yena ca vivadati,",
  "atk-s0203a0:106_6": "tesaṁ ubhinnaṁ attapaccatthikānaṁ sammukhībhāvo puggalasammukhatā.",
  "atk-s0203a0:106_7": "Ubbāhikāya vūpasame panettha saṅghasammukhatā parihāyati.",
  "atk-s0203a0:106_8": "Evaṁ tāva sammukhāvinayeneva sammati.",
  "atk-s0203a0:107_0": "Sace panevampi na sammati,",
  "atk-s0203a0:107_1": "atha naṁ ubbāhikāya sammatā bhikkhū ‘‘na mayaṁ sakkoma vūpasametu’’nti saṅghasseva niyyātenti.",
  "atk-s0203a0:107_2": "Tato saṅgho pañcaṅgasamannāgataṁ bhikkhuṁ salākaggāhakaṁ sammannitvā tena guḷhakavivaṭakasakaṇṇajappakesu",
  "atk-s0203a0:107_3": "tīsu salākaggāhesu aññataravasena salākaṁ gāhetvā sannipatitaparisāya dhammavādīnaṁ yebhuyyatāya yathā",
  "atk-s0203a0:107_4": "te dhammavādino vadanti,",
  "atk-s0203a0:107_5": "evaṁ vūpasantaṁ adhikaraṇaṁ sammukhāvinayena ca yebhuyyasikāya ca vūpasantaṁ hoti.",
  "atk-s0203a0:107_6": "Tattha sammukhāvinayo vuttanayo eva.",
  "atk-s0203a0:107_7": "Yaṁ pana yebhuyyasikāya kammassa karaṇaṁ,",
  "atk-s0203a0:107_8": "ayaṁ yebhuyyasikā nāma.",
  "atk-s0203a0:107_9": "Evaṁ vivādādhikaraṇaṁ dvīhi samathehi sammati.",
  "atk-s0203a0:108_0": "Anuvādādhikaraṇaṁ catūhi samathehi sammati sammukhāvinayena ca sativinayena ca amūḷhavinayena ca tassapāpiyasikāya ca.",
  "atk-s0203a0:108_1": "Sammukhāvinayeneva sammamānaṁ yo ca anuvadati,",
  "atk-s0203a0:108_2": "yañca anuvadati,",
  "atk-s0203a0:108_3": "tesaṁ vacanaṁ sutvā,",
  "atk-s0203a0:108_4": "sace kāci āpatti natthi,",
  "atk-s0203a0:108_5": "ubho khamāpetvā,",
  "atk-s0203a0:108_6": "sace atthi,",
  "atk-s0203a0:108_7": "ayaṁ nāmettha āpattīti evaṁ vinicchitaṁ vūpasammati.",
  "atk-s0203a0:108_8": "Tattha sammukhāvinayalakkhaṇaṁ vuttanayameva.",
  "atk-s0203a0:109_0": "Yadā pana khīṇāsavassa bhikkhuno amūlikāya sīlavipattiyā anuddhaṁsitassa sativinayaṁ yācamānassa saṅgho ñatticatutthena kammena sativinayaṁ deti,",
  "atk-s0203a0:109_1": "tadā sammukhāvinayena ca sativinayena ca vūpasantaṁ hoti.",
  "atk-s0203a0:109_2": "Dinne pana sativinaye puna tasmiṁ puggale kassaci anuvādo na ruhati.",
  "atk-s0203a0:110_0": "Yadā ummattako bhikkhu ummādavasena kate assāmaṇake ajjhācāre ‘‘saratāyasmā evarūpiṁ āpatti’’nti bhikkhūhi vuccamāno –",
  "atk-s0203a0:110_1": "‘‘ummattakena me, āvuso,",
  "atk-s0203a0:110_2": "etaṁ kataṁ,",
  "atk-s0203a0:110_3": "nāhaṁ taṁ sarāmī’’ti bhaṇantopi bhikkhūhi codiyamānova puna acodanatthāya amūḷhavinayaṁ yācati,",
  "atk-s0203a0:110_4": "saṅgho cassa ñatticatutthena kammena amūḷhavinayaṁ deti,",
  "atk-s0203a0:110_5": "tadā sammukhāvinayena ca amūḷhavinayena ca vūpasantaṁ hoti.",
  "atk-s0203a0:110_6": "Dinne pana amūḷhavinaye puna tasmiṁ puggale kassaci tappaccayā anuvādo na ruhati.",
  "atk-s0203a0:111_0": "Yadā pana pārājikena vā pārājikasāmantena vā codiyamānassa aññenāññaṁ paṭicarato pāpussannatāya pāpiyassa puggalassa –",
  "atk-s0203a0:111_1": "‘‘sacāyaṁ acchinnamūlo bhavissati,",
  "atk-s0203a0:111_2": "sammā vattitvā osāraṇaṁ labhissati,",
  "atk-s0203a0:111_3": "sace chinnamūlo,",
  "atk-s0203a0:111_4": "ayamevassa nāsanā bhavissatī’’ti maññamāno saṅgho ñatticatutthena kammena tassapāpiyasikaṁ karoti,",
  "atk-s0203a0:111_5": "tadā sammukhāvinayena ca tassa pāpiyasikāya ca vūpasantaṁ hoti.",
  "atk-s0203a0:111_6": "Evaṁ anuvādādhikaraṇaṁ catūhi samathehi sammati.",
  "atk-s0203a0:112_0": "Āpattādhikaraṇaṁ tīhi samathehi sammati sammukhāvinayena ca paṭiññātakaraṇena ca tiṇavatthārakena ca.",
  "atk-s0203a0:112_1": "Tassa sammukhāvinayeneva vūpasamo natthi.",
  "atk-s0203a0:112_2": "Yadā pana ekassa vā bhikkhuno santike saṅghagaṇamajjhesu vā bhikkhu lahukaṁ āpattiṁ deseti,",
  "atk-s0203a0:112_3": "tadā āpattādhikaraṇaṁ sammukhāvinayena ca paṭiññātakaraṇena ca vūpasammati.",
  "atk-s0203a0:112_4": "Tattha sammukhāvinayo tāva yo ca deseti,",
  "atk-s0203a0:112_5": "yassa ca deseti,",
  "atk-s0203a0:112_6": "tesaṁ sammukhatā.",
  "atk-s0203a0:112_7": "Sesaṁ vuttanayameva.",
  "atk-s0203a0:112_8": "Puggalassa ca gaṇassa ca desanākāle saṅghasammukhatā parihāyati.",
  "atk-s0203a0:112_9": "Yaṁ panettha ‘‘ahaṁ, bhante,",
  "atk-s0203a0:112_10": "itthannāmaṁ āpattiṁ apanno’’ti ca,",
  "atk-s0203a0:112_11": "āma ‘‘passāmī’’ti ca paṭiññātāya ‘‘āyatiṁ saṁvareyyāsī’’ti karaṇaṁ,",
  "atk-s0203a0:112_12": "taṁ paṭiññātakaraṇaṁ nāma.",
  "atk-s0203a0:112_13": "Saṅghādisese parivāsādiyācanā paṭiññā,",
  "atk-s0203a0:112_14": "parivāsādīnaṁ dānaṁ paṭiññātakaraṇaṁ nāma.",
  "atk-s0203a0:113_0": "Dvepakkhajātā pana bhaṇḍanakārakā bhikkhū bahuṁ assāmaṇakaṁ ajjhācāraṁ caritvā puna lajjidhamme uppanne",
  "atk-s0203a0:113_1": "‘‘sace mayaṁ imāhi āpattīhi aññamaññaṁ kāressāma,",
  "atk-s0203a0:113_2": "siyāpi taṁ adhikaraṇaṁ kakkhaḷattāya saṁvatteyyā’’ti aññamaññaṁ āpattiyā kārāpane dosaṁ disvā yadā tiṇavatthārakakammaṁ karonti,",
  "atk-s0203a0:113_3": "tadā āpattādhikaraṇaṁ sammukhāvinayena ca tiṇavatthārakena ca sammati.",
  "atk-s0203a0:113_4": "Tatra hi yattakā hatthapāsupagatā ‘‘na me taṁ khamatī’’ti evaṁ diṭṭhāvikammaṁ akatvā ‘‘dukkaṭaṁ kammaṁ puna kātabbaṁ kamma’’nti na ukkoṭenti,",
  "atk-s0203a0:113_5": "niddampi okkantā honti,",
  "atk-s0203a0:113_6": "sabbesampi ṭhapetvā thullavajjañca gihipaṭisaṁyuttañca sabbāpattiyo vuṭṭhahanti.",
  "atk-s0203a0:113_7": "Evaṁ āpattādhikaraṇaṁ tīhi samathehi sammati.",
  "atk-s0203a0:113_8": "Kiccādhikaraṇaṁ ekena samathena sammati sammukhāvinayeneva.",
  "atk-s0203a0:114_0": "Imāni cattāri adhikaraṇāni yathānurūpaṁ imehi sattahi samathehi sammanti.",
  "atk-s0203a0:114_1": "Tena vuttaṁ ‘‘uppannuppannānaṁ adhikaraṇānaṁ samathāya vūpasamāya sammukhāvinayo dātabbo…pe…",
  "atk-s0203a0:114_2": "tiṇavatthārako’’ti.",
  "atk-s0203a0:114_3": "Ayamettha vinicchayanayo,",
  "atk-s0203a0:114_4": "vitthāro pana samathakkhandhake (cūḷava.",
  "atk-s0203a0:114_5": "185) āgatoyeva.",
  "atk-s0203a0:114_6": "Vinicchayopissa samantapāsādikāya vutto.",
  "atk-s0203a0:115_0": "47.",
  "atk-s0203a0:115_1": "Yo panāyaṁ imasmiṁ sutte ‘‘idhānanda,",
  "atk-s0203a0:115_2": "bhikkhū vivadantī’’tiādiko vitthāro vutto,",
  "atk-s0203a0:115_3": "so etena nayena saṅkhepatova vuttoti veditabbo.",
  "atk-s0203a0:115_4": "Tattha dhammotiādīsu suttantapariyāyena tāva dasa kusalakammapathā dhammo,",
  "atk-s0203a0:115_5": "akusalakammapathā adhammo.",
  "atk-s0203a0:115_6": "Tathā ‘‘cattāro satipaṭṭhānā’’ti heṭṭhā āgatā sattatiṁsa bodhipakkhiyadhammā,",
  "atk-s0203a0:115_7": "tayo satipaṭṭhānā tayo sammappadhānā tayo iddhipādā cha indriyāni cha balāni aṭṭha bojjhaṅgā navaṅgiko maggo cāti,",
  "atk-s0203a0:115_8": "cattāro upādānā pañca nīvaraṇānītiādayo saṅkaliṭṭhadhammā cāti ayaṁ adhammo.",
  "atk-s0203a0:116_0": "Tattha yaṁkiñci ekaṁ adhammakoṭṭhāsaṁ gahetvā ‘‘imaṁ adhammaṁ dhammoti karissāma,",
  "atk-s0203a0:116_1": "evaṁ amhākaṁ ācariyakulaṁ niyyānikaṁ bhavissati,",
  "atk-s0203a0:116_2": "mayañca loke pākaṭā bhavissāmā’’ti taṁ adhammaṁ ‘‘dhammo aya’’nti kathentā dhammoti vivadanti.",
  "atk-s0203a0:116_3": "Tattheva dhammakoṭṭhāsesu ekaṁ gahetvā ‘‘adhammo aya’’nti kathentā adhammoti vivadanti.",
  "atk-s0203a0:117_0": "Vinayapariyāyena pana bhūtena vatthunā codetvā sāretvā yathāpaṭiññāya kātabbakammaṁ dhammo nāma,",
  "atk-s0203a0:117_1": "abhūtena pana vatthunā acodetvā asāretvā apaṭiññāya katabbakammaṁ adhammo nāma.",
  "atk-s0203a0:117_2": "Tesupi adhammaṁ ‘‘dhammo aya’’nti kathentā dhammoti vivadanti,",
  "atk-s0203a0:117_3": "‘‘adhammo aya’’nti kathentā adhammoti vivadanti.",
  "atk-s0203a0:118_0": "Suttantapariyāyena pana rāgavinayo dosavinayo mohavinayo saṁvaro pahānaṁ paṭisaṅkhāti ayaṁ vinayo nāma,",
  "atk-s0203a0:118_1": "rāgādīnaṁ avinayo asaṁvaro appahānaṁ appaṭisaṅkhāti ayaṁ avinayo nāma.",
  "atk-s0203a0:118_2": "Vinayapariyāyena vatthusampatti ñattisampatti anusāvanasampatti sīmasampati parisasampattīti ayaṁ vinayo nāma,",
  "atk-s0203a0:118_3": "vatthuvipatti…pe…",
  "atk-s0203a0:118_4": "parisavipattīti ayaṁ avinayo nāma.",
  "atk-s0203a0:118_5": "Tesupi yaṁkiñci avinayaṁ ‘‘vinayo aya’’nti kathentā vinayoti vivadanti,",
  "atk-s0203a0:118_6": "vinayaṁ avinayoti kathentā avinayoti vivadanti.",
  "atk-s0203a0:119_0": "Dhammanetti samanumajjitabbāti dhammarajju anumajjitabbā ñāṇena ghaṁsitabbā upaparikkhitabbā.",
  "atk-s0203a0:119_1": "Sā panesā dhammanetti ‘‘iti kho vaccha ime dasa dhammā akusalā dasa dhammā kusalā’’ti evaṁ mahāvacchagottasutte (ma. ni.",
  "atk-s0203a0:119_2": "2.194) āgatāti vuttā.",
  "atk-s0203a0:119_3": "Sā eva vā hotu,",
  "atk-s0203a0:119_4": "yo vā idha dhammoti ca vinayo ca vutto.",
  "atk-s0203a0:119_5": "Yathā tattha sametīti yathā tāya dhammanettiyā sameti,",
  "atk-s0203a0:119_6": "‘‘dhammo dhammova hoti,",
  "atk-s0203a0:119_7": "adhammo adhammova,",
  "atk-s0203a0:119_8": "vinayo vinayova hoti,",
  "atk-s0203a0:119_9": "avinayo avinayova’’.",
  "atk-s0203a0:119_10": "Tathā tanti evaṁ taṁ adhikaraṇaṁ vūpasametabbaṁ.",
  "atk-s0203a0:119_11": "Ekaccānaṁ adhikaraṇānanti idha vivādādhikaraṇameva dassitaṁ,",
  "atk-s0203a0:119_12": "sammukhāvinayo pana na kismiñci adhikaraṇe na labbhati.",
  "atk-s0203a0:120_0": "48.",
  "atk-s0203a0:120_1": "Taṁ panetaṁ yasmā dvīhi samathehi sammati sammukhāvinayena ca yebhuyyasikāya ca,",
  "atk-s0203a0:120_2": "tasmā heṭṭhā mātikāya ṭhapitānukkamena idāni sativinayassa vāre pattepi taṁ avatvā vivādādhikaraṇayeva tāva dutiyasamathaṁ dassento kathañcānanda,",
  "atk-s0203a0:120_3": "yebhuyyasikātiādimāha.",
  "atk-s0203a0:120_4": "Tattha bahutarāti antamaso dvīhi tīhipi atirekatarā.",
  "atk-s0203a0:120_5": "Sesamettha heṭṭhā vuttanayeneva veditabbaṁ.",
  "atk-s0203a0:121_0": "49.",
  "atk-s0203a0:121_1": "Idāni heṭṭhā avitthāritaṁ sativinayaṁ ādiṁ katvā vitthāritāvasesasamathe paṭipāṭiyā vitthāretuṁ kathañcānanda,",
  "atk-s0203a0:121_2": "sativinayotiādimāha.",
  "atk-s0203a0:121_3": "Tattha pārājikasāmantena vāti dve sāmantāni khandhasāmantañca āpattisāmantañca.",
  "atk-s0203a0:121_4": "Tattha pārājikāpattikkhandho saṅghādisesāpattikkhandho thullaccaya-pācittiya-pāṭidesanīya-dukkaṭa-dubbhāsitāpattikkhandhoti",
  "atk-s0203a0:121_5": "evaṁ purimassa pacchimakhandhaṁ khandhasāmantaṁ nāma hoti.",
  "atk-s0203a0:121_6": "Paṭhamapārājikassa pana pubbabhāge dukkaṭaṁ,",
  "atk-s0203a0:121_7": "sesānaṁ thullaccayanti idaṁ āpattisāmantaṁ nāma.",
  "atk-s0203a0:121_8": "Tattha khandhasāmante pārājikasāmantaṁ garukāpatti nāma hoti.",
  "atk-s0203a0:121_9": "Saratāyasmāti saratu āyasmā.",
  "atk-s0203a0:121_10": "Ekaccānaṁ adhikaraṇānanti idha anuvādādhikaraṇameva dassitaṁ.",
  "atk-s0203a0:122_0": "50.Bhāsitaparikkantanti vācāya bhāsitaṁ kāyena ca parikkantaṁ,",
  "atk-s0203a0:122_1": "parakkamitvā katanti attho.",
  "atk-s0203a0:122_2": "Ekaccānanti idhāpi anuvādādhikaraṇameva adhippetaṁ.",
  "atk-s0203a0:122_3": "Paṭiññātakaraṇe ‘‘ekaccāna’’nti āpattādhikaraṇaṁ dassitaṁ.",
  "atk-s0203a0:123_0": "52.Davāti sahasā.",
  "atk-s0203a0:123_1": "Ravāti aññaṁ bhaṇitukāmena aññaṁ vuttaṁ. Evaṁ kho, ānanda,",
  "atk-s0203a0:123_2": "tassapāpiyasikā hotīti tassapuggalassa pāpussannatā pāpiyasikā hoti.",
  "atk-s0203a0:123_3": "Iminā kammassa vatthu dassitaṁ.",
  "atk-s0203a0:123_4": "Evarūpassa hi puggalassa kammaṁ kāttabbaṁ.",
  "atk-s0203a0:123_5": "Kammena hi adhikaraṇassa vūpasamo hoti,",
  "atk-s0203a0:123_6": "na puggalassa pāpussannatāya.",
  "atk-s0203a0:123_7": "Idhāpi ca anuvādādhikaraṇameva adhikaraṇanti veditabbaṁ.",
  "atk-s0203a0:124_0": "53.Kathañcānanda,",
  "atk-s0203a0:124_1": "tiṇavatthārakoti ettha idaṁ kammaṁ tiṇavatthārakasadisattā tiṇavatthārakoti vuttaṁ.",
  "atk-s0203a0:124_2": "Yathā hi gūthaṁ vā muttaṁ vā ghaṭṭiyamānaṁ duggandhatāya bādhati,",
  "atk-s0203a0:124_3": "tiṇehi avattharitvā suppaṭicchāditassa panassa so gandho na bādhati,",
  "atk-s0203a0:124_4": "evameva yaṁ adhikaraṇaṁ mūlānumūlaṁ gantvā vūpasamiyamānaṁ kakkhaḷattāya vāḷattāya bhedāya saṁvattati,",
  "atk-s0203a0:124_5": "taṁ iminā kammena vūpasantaṁ gūthaṁ viya tiṇavatthārakena paṭicchannaṁ vūpasantaṁ hotīti idaṁ kammaṁ tiṇavatthārakasadisattā tiṇavatthārakoti vuttaṁ.",
  "atk-s0203a0:124_6": "Tassa idhānanda,",
  "atk-s0203a0:124_7": "bhikkhūnaṁ bhaṇḍanajātānantiādivacanena ākāramattameva dassitaṁ,",
  "atk-s0203a0:124_8": "khandhake āgatāyeva panettha kammavācā pamāṇaṁ.",
  "atk-s0203a0:124_9": "Ṭhapetvā thullavajjaṁ ṭhapetvā gihipaṭisaṁyuttanti.",
  "atk-s0203a0:124_10": "Ettha pana thullavajjanti thūllavajjaṁ pārājikañceva saṅghādisesañca.",
  "atk-s0203a0:124_11": "Gihipaṭisaṁyuttanti gihīnaṁ hīnena khuṁsanavambhanadhammikapaṭissavesu āpannā āpatti.",
  "atk-s0203a0:124_12": "Adhikaraṇānanti idha āpattādhikaraṇameva veditabbaṁ.",
  "atk-s0203a0:124_13": "Kiccādhikaraṇassa pana vasena idha na kiñci vuttaṁ.",
  "atk-s0203a0:124_14": "Kiñcāpi na vuttaṁ,",
  "atk-s0203a0:124_15": "sammukhāvinayeneva panassa vūpasamo hotīti veditabbo.",
  "atk-s0203a0:125_0": "54.Chayime, ānanda,",
  "atk-s0203a0:125_1": "dhammā sāraṇīyāti heṭṭhā kalahavasena suttaṁ āraddhaṁ,",
  "atk-s0203a0:125_2": "upari sāraṇīyadhammā āgatā.",
  "atk-s0203a0:125_3": "Iti yathānusandhināva desanā gatā hoti.",
  "atk-s0203a0:125_4": "Heṭṭhā kosambiyasutte (ma. ni.",
  "atk-s0203a0:125_5": "1.498-500) pana sotāpattimaggasammādiṭṭhi kathitā,",
  "atk-s0203a0:125_6": "imasmiṁ sutte sotāpattiphalasammādiṭṭhi vuttāti veditabbā.",
  "atk-s0203a0:125_7": "Aṇunti appasāvajjaṁ.",
  "atk-s0203a0:125_8": "Thūlanti mahāsāvajjaṁ.",
  "atk-s0203a0:125_9": "Sesamettha uttānamevāti.",
  "atk-s0203a0:126_0": "Papañcasūdaniyā majjhimanikāyaṭṭhakathāya",
  "atk-s0203a0:127_0": "Sāmagāmasuttavaṇṇanā niṭṭhitā.",
  "atk-s0203a0:128_0": "5. Sunakkhattasuttavaṇṇanā",
  "atk-s0203a0:129_0": "55.Evaṁme sutanti sunakkhattasuttaṁ.",
  "atk-s0203a0:129_1": "Tattha aññāti arahattaṁ.",
  "atk-s0203a0:129_2": "Byākatāti khīṇā jātītiādīhi catūhi padehi kathitā.",
  "atk-s0203a0:129_3": "Adhimānenāti appatte pattasaññino,",
  "atk-s0203a0:129_4": "anadhigate adhigatasaññino hutvā adhigataṁ amhehīti mānena byākariṁsu.",
  "atk-s0203a0:130_0": "56.Evañcettha sunakkhatta tathāgatassa hotīti sunakkhatta ettha etesaṁ bhikkhūnaṁ pañhabyākaraṇe –",
  "atk-s0203a0:130_1": "‘‘idaṁ ṭhānaṁ etesaṁ avibhūtaṁ andhakāraṁ,",
  "atk-s0203a0:130_2": "tenime anadhigate adhigatasaññino,",
  "atk-s0203a0:130_3": "handa nesaṁ visodhetvā pākaṭaṁ katvā dhammaṁ desemī’’ti,",
  "atk-s0203a0:130_4": "evañca tathāgatassa hoti.",
  "atk-s0203a0:130_5": "Atha ca panidhekacce…pe…",
  "atk-s0203a0:130_6": "tassapi hoti aññathattanti bhagavā paṭipannakānaṁ dhammaṁ deseti.",
  "atk-s0203a0:130_7": "Yattha pana icchācāre ṭhitā ekacce moghapurisā honti,",
  "atk-s0203a0:130_8": "tatra bhagavā passati –",
  "atk-s0203a0:130_9": "‘‘ime imaṁ pañhaṁ uggahetvā ajānitvāva jānantā viya appatte pattasaññino hutvā gāmanigamādīsu visevamānā vicarissanti,",
  "atk-s0203a0:130_10": "taṁ nesaṁ bhavissati dīgharattaṁ ahitāya dukkhāyā’’ti evamassāyaṁ icchācāre ṭhitānaṁ kāraṇā paṭipannakānampi",
  "atk-s0203a0:130_11": "atthāya ‘‘dhammaṁ desissāmī’’ti uppannassa cittassa aññathābhāvo hoti.",
  "atk-s0203a0:130_12": "Taṁ sandhāyetaṁ vuttaṁ.",
  "atk-s0203a0:131_0": "58.Lokāmisādhimuttoti vaṭṭāmisa-kāmāmisa-lokāmisabhūtesu pañcasu kāmaguṇesu adhimutto tanninno taggaruko tappabbhāro.",
  "atk-s0203a0:131_1": "Tappatirūpīti kāmaguṇasabhāgā.",
  "atk-s0203a0:131_2": "Āneñjapaṭisaṁyuttāyāti āneñjasamāpattipaṭisaṁyuttāya.",
  "atk-s0203a0:131_3": "Saṁseyyāti katheyya.",
  "atk-s0203a0:131_4": "Āneñjasaṁyojanena hi kho visaṁyuttoti āneñjasamāpattisaṁyojanena visaṁsaṭṭho.",
  "atk-s0203a0:131_5": "Lokāmisādhimuttoti evarūpo hi lūkhacīvaradharo mattikāpattaṁ ādāya attano sadisehi katipayehi saddhiṁ paccantajanapadaṁ gacchati,",
  "atk-s0203a0:131_6": "gāmaṁ piṇḍāya paviṭṭhakāle manussā disvā ‘‘mahāpaṁsukulikā āgatā’’ti yāgubhattādīni sampādetvā sakkaccaṁ dānaṁ denti,",
  "atk-s0203a0:131_7": "bhattakicce niṭṭhite anumodanaṁ sutvā – ‘‘svepi, bhante,",
  "atk-s0203a0:131_8": "idheva piṇḍāya pavisathā’’ti vadanti.",
  "atk-s0203a0:131_9": "Alaṁ upāsakā,",
  "atk-s0203a0:131_10": "ajjāpi vo bahūnaṁ dinnanti. Tena hi, bhante,",
  "atk-s0203a0:131_11": "antovassaṁ idha vaseyyāthāti adhivāsetvā vihāramaggaṁ pucchitvā vihāraṁ gacchanti.",
  "atk-s0203a0:131_12": "Tattha senāsanaṁ gahetvā pattacīvaraṁ paṭisāmenti.",
  "atk-s0203a0:131_13": "Sāyaṁ eko āvāsiko te bhikkhū pucchati ‘‘kattha piṇḍāya caritthā’’ti?",
  "atk-s0203a0:131_14": "Asukagāmeti.",
  "atk-s0203a0:131_15": "Bhikkhāsampannāti?",
  "atk-s0203a0:131_16": "Āma evarūpā nāma manussānaṁ saddhā hoti.",
  "atk-s0203a0:131_17": "‘‘Ajjeva nu kho ete edisā,",
  "atk-s0203a0:131_18": "niccampi edisā’’ti?",
  "atk-s0203a0:131_19": "Saddhā te manussā niccampi edisā,",
  "atk-s0203a0:131_20": "te nissāyeva ayaṁ vihāro vaḍḍhatīti.",
  "atk-s0203a0:131_21": "Tato te paṁsukulikā punappunaṁ tesaṁ vaṇṇaṁ kathenti ,",
  "atk-s0203a0:131_22": "divasāvasesaṁ kathetvā rattimpi kathenti.",
  "atk-s0203a0:131_23": "Ettāvatā icchācāre ṭhitassa sīsaṁ nikkhantaṁ hoti udaraṁ phālitaṁ.",
  "atk-s0203a0:131_24": "Evaṁ lokāmisādhimutto veditabbo.",
  "atk-s0203a0:132_0": "59.",
  "atk-s0203a0:132_1": "Idāni āneñjasamāpattilābhiṁ adhimānikaṁ dassento ṭhānaṁ kho panetantiādimāha.",
  "atk-s0203a0:132_2": "Āneñjādhimuttassāti kilesasiñcanavirahitāsu heṭṭhimāsu chasu samāpattīsu adhimuttassa tanninnassa taggaruno tappabbhārassa.",
  "atk-s0203a0:132_3": "Se pavutteti taṁ pavuttaṁ.",
  "atk-s0203a0:132_4": "Cha samāpattilābhino hi adhimānikassa pañcakāmaguṇāmisabandhanā patitapaṇḍupalāso viya upaṭṭhāti.",
  "atk-s0203a0:132_5": "Tenetaṁ vuttaṁ.",
  "atk-s0203a0:133_0": "60.",
  "atk-s0203a0:133_1": "Idāni ākiñcaññāyatanasamāpatti lābhino adhimānikassa nighaṁsaṁ dassetuṁ ṭhānaṁ kho panātiādimāha.",
  "atk-s0203a0:133_2": "Tattha dvedhā bhinnāti majjhe bhinnā.",
  "atk-s0203a0:133_3": "Appaṭisandhikāti khuddakā muṭṭhipāsāṇamattā jatunā vā silesena vā allīyāpetvā paṭisandhātuṁ sakkā.",
  "atk-s0203a0:133_4": "Mahantaṁ pana kuṭāgārappamāṇaṁ sandhāyetaṁ vuttaṁ.",
  "atk-s0203a0:133_5": "Se bhinneti taṁ bhinnaṁ.",
  "atk-s0203a0:133_6": "Upari samāpattilābhino hi heṭṭhāsamāpatti dvedhābhinnā selā viya hoti,",
  "atk-s0203a0:133_7": "taṁ samāpajjissāmīti cittaṁ na uppajjati.",
  "atk-s0203a0:133_8": "Tenetaṁ vuttaṁ.",
  "atk-s0203a0:134_0": "61.",
  "atk-s0203a0:134_1": "Idāni nevasaññānāsaññāyatanalābhino adhimānikassa ca nighaṁsaṁ dassento ṭhānaṁ kho panātiādimāha.",
  "atk-s0203a0:134_2": "Tattha se vanteti taṁ vantaṁ.",
  "atk-s0203a0:134_3": "Aṭṭhasamāpattilābhino hi heṭṭhāsamāpattiyo vantasadisā hutvā upaṭṭhahanti,",
  "atk-s0203a0:134_4": "puna samāpajjissāmīti cittaṁ na uppajjati.",
  "atk-s0203a0:134_5": "Tenetaṁ vuttaṁ.",
  "atk-s0203a0:135_0": "62.",
  "atk-s0203a0:135_1": "Idāni khīṇāsavassa nighaṁsaṁ dassento ṭhānaṁ kho panātiādimāha.",
  "atk-s0203a0:135_2": "Tattha se ucchinnamūleti so ucchinnamūlo.",
  "atk-s0203a0:135_3": "Upari samāpattilābhino hi heṭṭhāsamāpatti mūlacchinnatālo viya upaṭṭhāti,",
  "atk-s0203a0:135_4": "taṁ samāpajjissāmīti cittaṁ na uppajjati.",
  "atk-s0203a0:135_5": "Tenetaṁ vuttaṁ.",
  "atk-s0203a0:136_0": "63.Ṭhānaṁkho panāti pāṭiyekko anusandhi.",
  "atk-s0203a0:136_1": "Heṭṭhā hi samāpattilābhino adhimānikassapi khīṇāsavassapi nighaṁso kathito,",
  "atk-s0203a0:136_2": "sukkhavipassakassa pana adhimānikassapi khīṇāsavassapi na kathito.",
  "atk-s0203a0:136_3": "Tesaṁ dvinnampi nighaṁsaṁ dassetuṁ imaṁ desanaṁ ārabhi.",
  "atk-s0203a0:136_4": "Taṁ pana paṭikkhittaṁ.",
  "atk-s0203a0:136_5": "Samāpattilābhino hi adhimānikassa nighaṁse kathite sukkhavipassakassapi adhimānikassa kathitova hoti,",
  "atk-s0203a0:136_6": "samāpattilābhino ca khīṇāsavassa kathite sukkhavipassakakhīṇāsavassa kathitova hoti.",
  "atk-s0203a0:136_7": "Etesaṁ pana dvinnaṁ bhikkhūnaṁ sappāyāsappāyaṁ kathetuṁ imaṁ desanaṁ ārabhi.",
  "atk-s0203a0:137_0": "Tattha siyā –",
  "atk-s0203a0:137_1": "puthujjanassa tāva ārammaṇaṁ asappāyaṁ hotu,",
  "atk-s0203a0:137_2": "khīṇāsavassa kathaṁ asappāyanti.",
  "atk-s0203a0:137_3": "Yadaggena puthujjanassa asappāyaṁ,",
  "atk-s0203a0:137_4": "tadaggena khīṇāsavassāpi asappāyameva.",
  "atk-s0203a0:137_5": "Visaṁ nāma jānitvā khāditampi ajānitvā khāditampi visameva.",
  "atk-s0203a0:137_6": "Na hi khīṇāsavenapi ‘‘ahaṁ khīṇāsavo’’ti asaṁvutena bhavitabbaṁ.",
  "atk-s0203a0:137_7": "Khīṇāsavenapi yuttapayutteneva bhavituṁ vaṭṭati.",
  "atk-s0203a0:138_0": "64.",
  "atk-s0203a0:138_1": "Tattha samaṇenāti buddhasamaṇena.",
  "atk-s0203a0:138_2": "Chandarāgabyāpādenāti so avijjāsaṅkhāto visadoso chandarāgena ca byāpādena ca ruppati kuppati.",
  "atk-s0203a0:138_3": "Asappāyānīti avaḍḍhikarāni ārammaṇāni.",
  "atk-s0203a0:138_4": "Anuddhaṁseyyāti soseyya milāpeyya.",
  "atk-s0203a0:138_5": "Saupādisesanti sagahaṇasesaṁ,",
  "atk-s0203a0:138_6": "upāditabbaṁ gaṇhitabbaṁ idha upādīti vuttaṁ.",
  "atk-s0203a0:138_7": "Analañca te antarāyāyāti jīvitantarāyaṁ te kātuṁ asamatthaṁ.",
  "atk-s0203a0:138_8": "Rajosūkanti rajo ca vīhisukādi ca sūkaṁ.",
  "atk-s0203a0:138_9": "Asu ca visadosoti so ca visadoso.",
  "atk-s0203a0:138_10": "Tadubhayenāti yā sā asappāyakiriyā ca yo visadoso ca,",
  "atk-s0203a0:138_11": "tena ubhayena.",
  "atk-s0203a0:138_12": "Puthuttanti mahantabhāvaṁ.",
  "atk-s0203a0:139_0": "Evameva khoti ettha saupādānasalluddhāro viya appahīno avijjāvisadoso daṭṭhabbo,",
  "atk-s0203a0:139_1": "asappāyakiriyāya ṭhitabhāvo viya chasu dvāresu asaṁvutakālo,",
  "atk-s0203a0:139_2": "tadubhayena vaṇe puthuttaṁ gate maraṇaṁ viya sikkhaṁ paccakkhāya hīnāyāvattanaṁ,",
  "atk-s0203a0:139_3": "maraṇamattaṁ dukkhaṁ viya aññatarāya garukāya saṁkiliṭṭhāya āpattiyā āpajjanaṁ daṭṭhabbaṁ.",
  "atk-s0203a0:139_4": "Sukkapakkhepi imināva nayena opammasaṁsandanaṁ veditabbaṁ.",
  "atk-s0203a0:140_0": "65.Satiyāyetaṁadhivacananti ettha sati paññāgatikā.",
  "atk-s0203a0:140_1": "Lokikāya paññāya lokikā hoti,",
  "atk-s0203a0:140_2": "lokuttarāya lokuttarā.",
  "atk-s0203a0:140_3": "Ariyāyetaṁ paññāyāti parisuddhāya vipassanāpaññāya.",
  "atk-s0203a0:141_0": "Idāni khīṇāsavassa balaṁ dassento so vatātiādimāha.",
  "atk-s0203a0:141_1": "Tattha saṁvutakārīti pihitakārī.",
  "atk-s0203a0:141_2": "Itividitvā nirupadhīti evaṁ jānitvā kilesupadhipahānā nirupadhi hoti,",
  "atk-s0203a0:141_3": "nirupādānoti attho.",
  "atk-s0203a0:141_4": "Upadhisaṅkhaye vimuttoti upadhīnaṁ saṅkhayabhūte nibbāne ārammaṇato vimutto.",
  "atk-s0203a0:141_5": "Upadhisminti kāmupadhismiṁ.",
  "atk-s0203a0:141_6": "Kāyaṁ upasaṁharissatīti kāyaṁ allīyāpessati.",
  "atk-s0203a0:141_7": "Idaṁ vuttaṁ hoti –",
  "atk-s0203a0:141_8": "taṇhakkhaye nibbāne ārammaṇato vimutto khīṇāsavo pañca kāmaguṇe sevituṁ,",
  "atk-s0203a0:141_9": "kāyaṁ vā upasaṁharissati cittaṁ vā uppādessatīti netaṁ ṭhānaṁ vijjati.",
  "atk-s0203a0:141_10": "Sesaṁ sabbattha uttānatthamevāti.",
  "atk-s0203a0:142_0": "Papañcasūdaniyā majjhimanikāyaṭṭhakathāya",
  "atk-s0203a0:143_0": "Sunakkhattasuttavaṇṇanā niṭṭhitā.",
  "atk-s0203a0:144_0": "6. Āneñjasappāyasuttavaṇṇanā",
  "atk-s0203a0:145_0": "66.Evaṁme sutanti āneñjasappāyasuttaṁ.",
  "atk-s0203a0:145_1": "Tattha aniccāti hutvā abhāvaṭṭhena aniccā.",
  "atk-s0203a0:145_2": "Kāmāti vatthukāmāpi kilesakāmāpi.",
  "atk-s0203a0:145_3": "Tucchāti niccasāradhuvasāraattasāravirahitattā rittā,",
  "atk-s0203a0:145_4": "na pana natthīti gahetabbā.",
  "atk-s0203a0:145_5": "Na hi tucchamuṭṭhīti vutte muṭṭhi nāma natthīti vuttaṁ hoti.",
  "atk-s0203a0:145_6": "Yassa pana abbhantare kiñci natthi,",
  "atk-s0203a0:145_7": "so vuccati tuccho.",
  "atk-s0203a0:145_8": "Musāti nāsanakā.",
  "atk-s0203a0:145_9": "Mosadhammāti nassanasabhāvā,",
  "atk-s0203a0:145_10": "khettaṁ viya vatthu viya hiraññasuvaṇṇaṁ viya ca na paññāyittha,",
  "atk-s0203a0:145_11": "katipāheneva supinake diṭṭhā viya nassanti na paññāyanti.",
  "atk-s0203a0:145_12": "Tena vuttaṁ ‘‘mosadhammā’’ti,",
  "atk-s0203a0:145_13": "māyākatametanti yathā māyāya udakaṁ maṇīti katvā dassitaṁ,",
  "atk-s0203a0:145_14": "badaripaṇṇaṁ kahāpaṇoti katvā dassitaṁ,",
  "atk-s0203a0:145_15": "aññaṁ vā pana evarūpaṁ dassanūpacāre ṭhitasseva tathā paññāyati,",
  "atk-s0203a0:145_16": "upacārātikkamato paṭṭhāya pākatikameva paññāyati.",
  "atk-s0203a0:145_17": "Evaṁ kāmāpi ittarapaccupaṭṭhānaṭṭhena ‘‘māyākata’’nti vuttā.",
  "atk-s0203a0:145_18": "Yathā ca māyākāro udakādīni maṇiādīnaṁ vasena dassento vañceti,",
  "atk-s0203a0:145_19": "evaṁ kāmāpi aniccādīni niccādisabhāvaṁ dassentā vañcentīti vañcanakaṭṭhenapi ‘‘māyākata’’nti vuttā.",
  "atk-s0203a0:145_20": "Bālalāpananti mayhaṁ putto,",
  "atk-s0203a0:145_21": "mayhaṁ dhītā,",
  "atk-s0203a0:145_22": "mayhaṁ hiraññaṁ mayhaṁ suvaṇṇanti evaṁ bālānaṁ lāpanato bālalāpanaṁ.",
  "atk-s0203a0:145_23": "Diṭṭhadhammikā kāmāti mānusakā pañca kāmaguṇā.",
  "atk-s0203a0:145_24": "Samparāyikāti te ṭhapetvā avasesā.",
  "atk-s0203a0:145_25": "Diṭṭhadhammikā.",
  "atk-s0203a0:145_26": "Kāmasaññāti mānusake kāme ārabbha uppannasaññā.",
  "atk-s0203a0:145_27": "Ubhayametaṁ māradheyyanti ete kāmā ca kāmasaññā ca ubhayampi māradheyyaṁ.",
  "atk-s0203a0:145_28": "Yehi ubhayametaṁ gahitaṁ,",
  "atk-s0203a0:145_29": "tesañhi upari māro vasaṁ vatteti.",
  "atk-s0203a0:145_30": "Taṁ sandhāya ‘‘ubhayametaṁ māradheyya’’nti vuttaṁ.",
  "atk-s0203a0:146_0": "Mārassesa visayotiādīsupi yathā coḷassa visayo coḷavisayo,",
  "atk-s0203a0:146_1": "paṇḍassa visayo paṇḍavisayo,",
  "atk-s0203a0:146_2": "saṁvarānaṁ visayo saṁvaravisayoti pavattanaṭṭhānaṁ visayoti vuccati,",
  "atk-s0203a0:146_3": "evaṁ yehi ete kāmā gahitā,",
  "atk-s0203a0:146_4": "tesaṁ upari māro vasaṁ vatteti.",
  "atk-s0203a0:146_5": "Taṁ sandhāya mārassesa visayoti vuttaṁ.",
  "atk-s0203a0:146_6": "Pañca pana kāmaguṇe nivāpabījaṁ viya vippakiranto māro gacchati.",
  "atk-s0203a0:146_7": "Yehi pana te gahitā,",
  "atk-s0203a0:146_8": "tesaṁ upari māro vasaṁ vatteti.",
  "atk-s0203a0:146_9": "Taṁ sandhāya mārassesa nivāpoti vuttaṁ.",
  "atk-s0203a0:146_10": "Yathā ca yattha hatthiādayo vasaṁ vattenti,",
  "atk-s0203a0:146_11": "so hatthigocaro assagocaro ajagocaroti vuccati,",
  "atk-s0203a0:146_12": "evaṁ yehi ete kāmā gahitā,",
  "atk-s0203a0:146_13": "tesu māro vasaṁ vatteti.",
  "atk-s0203a0:146_14": "Taṁ sandhāya mārassesa gocaroti vuttaṁ.",
  "atk-s0203a0:147_0": "Etthāti etesu kāmesu.",
  "atk-s0203a0:147_1": "Mānasāti cittasambhūtā.",
  "atk-s0203a0:147_2": "Tattha siyā –",
  "atk-s0203a0:147_3": "duvidhe tāva kāme ārabbha abhijjhānalakkhaṇā abhijjhā,",
  "atk-s0203a0:147_4": "karaṇuttariyalakkhaṇo sārambho ca uppajjatu,",
  "atk-s0203a0:147_5": "byāpādo kathaṁ uppajjatīti?",
  "atk-s0203a0:147_6": "Mamāyite vatthusmiṁ acchinnepi socanti,",
  "atk-s0203a0:147_7": "acchijjantepi socanti,",
  "atk-s0203a0:147_8": "acchinnasaṅkinopi socanti,",
  "atk-s0203a0:147_9": "yo evarūpo cittassa āghātoti evaṁ uppajjati.",
  "atk-s0203a0:147_10": "Teva ariyasāvakassāti te ariyasāvakassa.",
  "atk-s0203a0:147_11": "Vakāro āgamasandhimattaṁ hoti.",
  "atk-s0203a0:147_12": "Idha manusikkhatoti imasmiṁ sāsane sikkhantassa te tayopi kilesā antarāyakarā honti.",
  "atk-s0203a0:147_13": "Abhibhuyya lokanti kāmalokaṁ abhibhavitvā.",
  "atk-s0203a0:147_14": "Adhiṭṭhāya manasāti jhānārammaṇacittena adhiṭṭhahitvā.",
  "atk-s0203a0:147_15": "Aparittanti kāmāvacaracittaṁ parittaṁ nāma,",
  "atk-s0203a0:147_16": "tassa paṭikkhepena mahaggataṁ aparittaṁ nāma.",
  "atk-s0203a0:147_17": "Pamāṇantipi kāmāvacarameva,",
  "atk-s0203a0:147_18": "rūpāvacaraṁ arūpāvacaraṁ appamāṇaṁ.",
  "atk-s0203a0:147_19": "Subhāvitanti pana etaṁ kāmāvacarādīnaṁ nāmaṁ na hoti,",
  "atk-s0203a0:147_20": "lokuttarassevetaṁ nāmaṁ.",
  "atk-s0203a0:147_21": "Tasmā etassa vasena aparittaṁ appamāṇaṁ subhāvitanti sabbaṁ lokuttarameva vaṭṭati.",
  "atk-s0203a0:148_0": "Tabbahulavihārinoti kāmapaṭibāhanena tameva paṭipadaṁ bahulaṁ katvā viharantassa.",
  "atk-s0203a0:148_1": "Āyatane cittaṁ pasīdatīti kāraṇe cittaṁ pasīdati.",
  "atk-s0203a0:148_2": "Kiṁ panettha kāraṇaṁ?",
  "atk-s0203a0:148_3": "Arahattaṁ vā,",
  "atk-s0203a0:148_4": "arahattassa vipassanaṁ vā,",
  "atk-s0203a0:148_5": "catutthajjhānaṁ vā,",
  "atk-s0203a0:148_6": "catutthajjhānassa upacāraṁ vā.",
  "atk-s0203a0:148_7": "Sampasāde satīti ettha duvidho sampasādo adhimokkhasampasādo ca paṭilābhasampasādo ca.",
  "atk-s0203a0:148_8": "Arahattassa hi vipassanaṁ paṭṭhapetvā viharato mahābhūtādīsu upaṭṭhahantesu yenime nīhārena mahābhūtā upaṭṭhahanti,",
  "atk-s0203a0:148_9": "upādārūpā upaṭṭhahanti nāmarūpā upaṭṭhahanti,",
  "atk-s0203a0:148_10": "paccayā sabbathā upaṭṭhahanti,",
  "atk-s0203a0:148_11": "lakkhaṇārammaṇā vipassanā upaṭṭhahati,",
  "atk-s0203a0:148_12": "ajjeva arahattaṁ gaṇhissāmīti appaṭiladdheyeva āsā santiṭṭhati,",
  "atk-s0203a0:148_13": "adhimokkhaṁ paṭilabhati.",
  "atk-s0203a0:148_14": "Tatiyajjhānaṁ vā pādakaṁ katvā catutthajjhānatthāya kasiṇaparikammaṁ karontassa nīvaraṇavikkhambhanādīni",
  "atk-s0203a0:148_15": "samanupassato yenime nīhārena nīvaraṇā vikkhambhanti,",
  "atk-s0203a0:148_16": "kilesā sannisīdanti,",
  "atk-s0203a0:148_17": "sati santiṭṭhati,",
  "atk-s0203a0:148_18": "saṅkhāragataṁ vā vibhūtaṁ pākaṭaṁ hutvā dibbacakkhukassa paraloko viya upaṭṭhāti ,",
  "atk-s0203a0:148_19": "cittuppādo lepapiṇḍe laggamāno viya upacārena samādhiyati,",
  "atk-s0203a0:148_20": "ajjeva catutthajjhānaṁ nibbattessāmīti apaṭiladdheyeva āsā santiṭṭhati,",
  "atk-s0203a0:148_21": "adhimokkhaṁ paṭilabhati .",
  "atk-s0203a0:148_22": "Ayaṁ adhimokkhasampasādo nāma.",
  "atk-s0203a0:148_23": "Tasmiṁ sampasāde sati.",
  "atk-s0203a0:148_24": "Yo pana arahattaṁ vā paṭilabhati catutthajjhānaṁ vā,",
  "atk-s0203a0:148_25": "tassa cittaṁ vippasannaṁ hotiyeva.",
  "atk-s0203a0:148_26": "Idha pana ‘‘āyatane cittaṁ pasīdatī’’ti vacanato arahattavipassanāya ceva catutthajjhānūpacārassa ca paṭilābho paṭilābhasampasādoti veditabbo.",
  "atk-s0203a0:148_27": "Vipassanā hi paññāya adhimuccanassa kāraṇaṁ,",
  "atk-s0203a0:148_28": "upacāraṁ āneñjasamāpattiyā.",
  "atk-s0203a0:149_0": "Etarahi vā āneñjaṁ samāpajjati.",
  "atk-s0203a0:149_1": "Paññāya vā adhimuccatīti ettha etarahi vā paññāya adhimuccati,",
  "atk-s0203a0:149_2": "āneñjaṁ vā samāpajjatīti evaṁ padaparivattanaṁ katvā attho veditabbo.",
  "atk-s0203a0:149_3": "Idañhi vuttaṁ hoti –",
  "atk-s0203a0:149_4": "tasmiṁ sampasāde sati etarahi vā paññāya adhimuccati,",
  "atk-s0203a0:149_5": "arahattaṁ sacchikarotīti attho.",
  "atk-s0203a0:149_6": "Taṁ anabhisambhuṇanto āneñjaṁ vā samāpajjati,",
  "atk-s0203a0:149_7": "atha vā paññāya vā adhimuccatīti arahattamaggaṁ bhāveti,",
  "atk-s0203a0:149_8": "taṁ anabhisambhuṇanto āneñjaṁ vā samāpajjati.",
  "atk-s0203a0:149_9": "Arahattamaggaṁ bhāvetuṁ asakkonto etarahi catusaccaṁ vā sacchikaroti.",
  "atk-s0203a0:149_10": "Taṁ anabhisambhuṇanto āneñjaṁ vā samāpajjatīti.",
  "atk-s0203a0:150_0": "Tatrāyaṁ nayo –",
  "atk-s0203a0:150_1": "idha bhikkhu tatiyajjhānaṁ pādakaṁ katvā catutthajjhānassa kasiṇaparikammaṁ karoti.",
  "atk-s0203a0:150_2": "Tassa nīvaraṇā vikkhambhanti,",
  "atk-s0203a0:150_3": "sati santiṭṭhati,",
  "atk-s0203a0:150_4": "upacārena cittaṁ samādhiyati.",
  "atk-s0203a0:150_5": "So rūpārūpaṁ parigaṇhāti,",
  "atk-s0203a0:150_6": "paccayaṁ pariggaṇhāti,",
  "atk-s0203a0:150_7": "lakkhaṇārammaṇikaṁ vipassanaṁ vavatthapeti,",
  "atk-s0203a0:150_8": "tassa evaṁ hoti –",
  "atk-s0203a0:150_9": "‘‘upacārena me jhānaṁ visesabhāgiyaṁ bhaveyya,",
  "atk-s0203a0:150_10": "tiṭṭhatu visesabhāgiyatā,",
  "atk-s0203a0:150_11": "nibbedhabhāgiyaṁ naṁ karissāmī’’ti vipassanaṁ vaḍḍhetvā arahattaṁ sacchikaroti.",
  "atk-s0203a0:150_12": "Ettakenassa kiccaṁ kataṁ nāma hoti.",
  "atk-s0203a0:150_13": "Arahattaṁ sacchikātuṁ asakkonto pana tato osakkitamānaso antarā na tiṭṭhati,",
  "atk-s0203a0:150_14": "catutthajjhānaṁ samāpajjatiyeva.",
  "atk-s0203a0:150_15": "Yathā kiṁ?",
  "atk-s0203a0:150_16": "Yathā puriso ‘‘vanamahiṁsaṁ ghātessāmī’’ti sattiṁ gahetvā anubandhanto sace taṁ ghāteti,",
  "atk-s0203a0:150_17": "sakalagāmavāsino tosessati,",
  "atk-s0203a0:150_18": "asakkonto pana antarāmagge sasagodhādayo khuddakamige ghātetvā kājaṁ pūretvā etiyeva.",
  "atk-s0203a0:151_0": "Tattha purisassa sattiṁ gahetvā vanamahiṁsānubandhanaṁ viya imassa bhikkhuno tatiyajjhānaṁ pādakaṁ katvā catutthajjhānassa parikammakaraṇaṁ,",
  "atk-s0203a0:151_1": "vanamahiṁsaghātanaṁ viya –",
  "atk-s0203a0:151_2": "‘‘nīvaraṇavikkhambhanādīni samanupassato visesabhāgiyaṁ bhaveyya,",
  "atk-s0203a0:151_3": "tiṭṭhatu visesabhāgiyatā,",
  "atk-s0203a0:151_4": "nibbedhabhāgiyaṁ naṁ karissāmī’’ti vipassanaṁ vaḍḍhetvā arahattassa sacchikaraṇaṁ,",
  "atk-s0203a0:151_5": "mahiṁsaṁ ghātetuṁ asakkontassa antarāmagge sasagodhādayo khuddakamige ghātetvā kājaṁ pūretvā gamanaṁ viya arahattaṁ sacchikātuṁ asakkontassa,",
  "atk-s0203a0:151_6": "tato osakkitvā catutthajjhānasamāpajjanaṁ veditabbaṁ.",
  "atk-s0203a0:151_7": "Maggabhāvanā catusaccasacchikiriyāyojanāsupi eseva nayo.",
  "atk-s0203a0:152_0": "Idāni arahattaṁ sacchikātuṁ asakkontassa nibbattaṭṭhānaṁ dassento kāyassa bhedātiādimāha.",
  "atk-s0203a0:152_1": "Tattha yanti yena kāraṇena taṁ saṁvattanikaṁ viññāṇaṁ assa āneñjūpagaṁ,",
  "atk-s0203a0:152_2": "taṁ kāraṇaṁ vijjatīti attho.",
  "atk-s0203a0:152_3": "Ettha ca taṁsaṁvattanikanti tassa bhikkhuno saṁvattanikaṁ.",
  "atk-s0203a0:152_4": "Yena vipākaviññāṇena so bhikkhu saṁvattati nibbattati,",
  "atk-s0203a0:152_5": "taṁ viññāṇaṁ.",
  "atk-s0203a0:152_6": "Āneñjūpaganti kusalāneñjasabhāvūpagataṁ assa,",
  "atk-s0203a0:152_7": "tādisameva bhaveyyāti attho.",
  "atk-s0203a0:152_8": "Keci kusalaviññāṇaṁ vadanti.",
  "atk-s0203a0:152_9": "Yaṁ tassa bhikkhuno saṁvattanikaṁ upapattihetubhūtaṁ kusalaviññāṇaṁ āneñjūpagataṁ assa,",
  "atk-s0203a0:152_10": "vipākakālepi tannāmakameva assāti attho.",
  "atk-s0203a0:152_11": "So panāyamattho –",
  "atk-s0203a0:152_12": "‘‘puññaṁ ce saṅkhāraṁ abhisaṅkharoti,",
  "atk-s0203a0:152_13": "puññūpagaṁ hoti viññāṇaṁ.",
  "atk-s0203a0:152_14": "Apuññaṁ ce saṅkhāraṁ abhisaṅkhāroti,",
  "atk-s0203a0:152_15": "apuññupagaṁ hoti viññāṇaṁ.",
  "atk-s0203a0:152_16": "Āneñjaṁ ce saṅkhāraṁ abhisaṅkharoti,",
  "atk-s0203a0:152_17": "āneñjūpagaṁ hoti viññāṇa’’nti (saṁ. ni.",
  "atk-s0203a0:152_18": "2.51) iminā nayena veditabbo.",
  "atk-s0203a0:152_19": "Āneñjasappāyāti āneñjassa catutthajjhānassa sappāyā.",
  "atk-s0203a0:152_20": "Na kevalañca sā āneñjasseva,",
  "atk-s0203a0:152_21": "upari arahattassāpi sappāyāva upakārabhūtāyevāti veditabbā.",
  "atk-s0203a0:152_22": "Iti imasmiṁ paṭhamakaāneñje samādhivasena osakkanā kathitā.",
  "atk-s0203a0:153_0": "67.Iti paṭisañcikkhatīti catutthajjhānaṁ patvā evaṁ paṭisañcikkhati.",
  "atk-s0203a0:153_1": "Ayañhi bhikkhu heṭṭhimena bhikkhunā paññavantataro tassa ca bhikkhuno attano cāti dvinnampi kammaṭṭhānaṁ ekato katvā sammasati.",
  "atk-s0203a0:153_2": "Tabbahulavihārinoti rūpapaṭibāhanena tameva paṭipadaṁ bahulaṁ katvā viharantassa.",
  "atk-s0203a0:153_3": "Āneñjaṁ samāpajjatīti ākāsānañcāyatānāneñjaṁ samāpajjati.",
  "atk-s0203a0:153_4": "Sesaṁ purimasadisameva.",
  "atk-s0203a0:153_5": "Yathā ca idha,",
  "atk-s0203a0:153_6": "evaṁ sabbattha visesamattameva pana vakkhāma.",
  "atk-s0203a0:153_7": "Iti imasmiṁ dutiyaāneñje vipassanāvasena osakkanā kathitā,",
  "atk-s0203a0:153_8": "‘‘yaṁkiñci rūpa’’nti evaṁ vipassanāmaggaṁ dassentena kathitāti attho.",
  "atk-s0203a0:154_0": "Itipaṭisañcikkhatīti ākāsānañcāyatanaṁ patvā evaṁ paṭisañcikkhati.",
  "atk-s0203a0:154_1": "Ayañhi heṭṭhā dvīhi bhikkhūhi paññavantataro tesañca bhikkhūnaṁ attano cāti tiṇṇampi kammaṭṭhānaṁ ekato katvā sammasati.",
  "atk-s0203a0:154_2": "Ubhayametaṁ aniccanti ettha aṭṭha ekekakoṭṭhāsā diṭṭhadhammikasamparāyikavasena pana saṅkhipitvā ubhayanti vuttaṁ.",
  "atk-s0203a0:154_3": "Nālaṁ abhinanditunti taṇhādiṭṭhivasena abhinandituṁ na yuttaṁ.",
  "atk-s0203a0:154_4": "Sesapadadvayepi eseva nayo.",
  "atk-s0203a0:154_5": "Tabbahulavihārinoti kāmapaṭibāhanena ca rūpapaṭibāhanena ca tameva paṭipadaṁ bahulaṁ katvā viharantassa.",
  "atk-s0203a0:154_6": "Āneñjaṁ samāpajjatīti viññāṇañcāyatanāneñjaṁ samāpajjati.",
  "atk-s0203a0:154_7": "Imasmiṁ tatiyaāneñje vipassanāvasena osakkanā kathitā.",
  "atk-s0203a0:155_0": "68.Iti paṭisañcikkhatīti viññāṇañcāyatanaṁ patvā evaṁ paṭisañcikkhati.",
  "atk-s0203a0:155_1": "Ayañhi heṭṭhā tīhi bhikkhūhi paññavantataro tesañca bhikkhūnaṁ attano cāti catunnampi kammaṭṭhānaṁ ekato katvā sammasati.",
  "atk-s0203a0:155_2": "Yatthetā aparisesā nirujjhantīti yaṁ ākiñcaññāyatanaṁ patvā etā heṭṭhā vuttā sabbasaññā nirujjhanti.",
  "atk-s0203a0:155_3": "Etaṁ santaṁ etaṁ paṇītanti etaṁ aṅgasantatāya ārammaṇasantatāya ca santaṁ,",
  "atk-s0203a0:155_4": "atappakaṭṭhena paṇītaṁ.",
  "atk-s0203a0:155_5": "Tabbahulavihārinoti tāsaṁ saññānaṁ paṭibāhanena tameva paṭipadaṁ bahulaṁ katvā viharantassa.",
  "atk-s0203a0:155_6": "Imasmiṁ paṭhamākiñcaññāyatane samādhivasena osakkanā kathitā.",
  "atk-s0203a0:156_0": "Iti paṭisañcikkhatīti viññāṇañcāyatanameva patvā evaṁ paṭisañcikkhati.",
  "atk-s0203a0:156_1": "Ayañhi heṭṭhā catūhi bhikkhūhi paññavantataro tesañca bhikkhūnaṁ attano cāti pañcannampi kammaṭṭhānaṁ ekato katvā sammasati.",
  "atk-s0203a0:156_2": "Attena vā attaniyena vāti ahaṁ mamāti gahetabbena suññaṁ tucchaṁ rittaṁ.",
  "atk-s0203a0:156_3": "Evamettha dvikoṭikā suññatā dassitā.",
  "atk-s0203a0:156_4": "Tabbahulavihārinoti heṭṭhā vuttapaṭipadañca imañca suññatapaṭipadaṁ bahulaṁ katvā viharantassa.",
  "atk-s0203a0:156_5": "Imasmiṁ dutiyākiñcaññāyatane vipassanāvasena osakkanā kathitā.",
  "atk-s0203a0:157_0": "70.Itipaṭisañcikkhatīti viññāṇañcāyatanameva patvā evaṁ paṭisañcikkhati.",
  "atk-s0203a0:157_1": "Ayañhi heṭṭhā pañcahi bhikkhūhi paññavantataro tesañca bhikkhūnaṁ attano cāti channampi kammaṭṭhānaṁ ekato katvā sammasati.",
  "atk-s0203a0:157_2": "Nāhaṁ kvacani kassaci kiñcanatasmiṁ,",
  "atk-s0203a0:157_3": "na ca mama kvacani kismiñcikiñcanaṁ natthīti ettha pana catukoṭikā suññatā kathitā. Kathaṁ?",
  "atk-s0203a0:157_4": "Ayañhi nāhaṁ kvacanīti kvaci attānaṁ na passati,",
  "atk-s0203a0:157_5": "kassaci kiñcanatasminti attano attānaṁ kassaci parassa kiñcanabhāve upanetabbaṁ na passati,",
  "atk-s0203a0:157_6": "attano bhātiṭṭhāne bhātaraṁ sahāyaṭṭhāne sahāyaṁ parikkhāraṭṭhāne vā parikkhāraṁ maññitvā upagantvā upanetabbaṁ na passatīti attho.",
  "atk-s0203a0:157_7": "Na ca mama kvacanīti ettha mama –",
  "atk-s0203a0:157_8": "saddaṁ tāva ṭhapetvā na ca kvacani parassa ca attānaṁ kvaci na passatīti ayamattho.",
  "atk-s0203a0:157_9": "Idāni mama –",
  "atk-s0203a0:157_10": "saddaṁ āharitvā mama kismiñci kiñcanaṁ natthīti so parassa attā mama kismiñci kiñcanabhāve atthīti na passati.",
  "atk-s0203a0:157_11": "Attano bhātiṭṭhāne bhātaraṁ sahāyaṭṭhāne sahāyaṁ parikkhāraṭṭhāne vā parikkhāranti kismiñci ṭhāne parassa",
  "atk-s0203a0:157_12": "attānaṁ iminā kiñcanabhāvena upanetabbaṁ na passatīti attho.",
  "atk-s0203a0:157_13": "Evamayaṁ yasmā neva katthaci attānaṁ passati,",
  "atk-s0203a0:157_14": "na taṁ parassa kiñcanabhāve upanetabbaṁ passati,",
  "atk-s0203a0:157_15": "na parassa attānaṁ passati,",
  "atk-s0203a0:157_16": "na parassa attānaṁ attano kiñcanabhāve upanetabbaṁ passati,",
  "atk-s0203a0:157_17": "tasmā ayaṁ suññatā catukoṭikāti veditabbā.",
  "atk-s0203a0:157_18": "Tabbahulavihārinoti heṭṭhā vuttappaṭipadaṁ imaṁ catukoṭisuññatañca bahulaṁ katvā viharantassa.",
  "atk-s0203a0:157_19": "Imasmiṁ tatiyākiñcaññāyatanepi vipassanāvaseneva osakkanā kathitā.",
  "atk-s0203a0:158_0": "Iti paṭisañcikkhatīti ākiñcaññāyatanaṁ patvā evaṁ paṭisañcikkhati.",
  "atk-s0203a0:158_1": "Ayañhi heṭṭhā chahi bhikkhūhi paññavantataro tesañca bhikkhūnaṁ attano cāti sattannampi kammaṭṭhānaṁ ekato katvā sammasati.",
  "atk-s0203a0:158_2": "Yatthetā aparisesā nirujjhantīti yaṁ nevasaññānāsaññāyatanaṁ patvā ettha etā heṭṭhā vuttā sabbasaññā nirujjhanti.",
  "atk-s0203a0:158_3": "Tabbahulavihārinoti tāsaṁ saññānaṁ paṭibāhanena tameva paṭipadaṁ bahulaṁ katvā viharantassa.",
  "atk-s0203a0:158_4": "Imasmiṁ nevasaññānāsaññāyatane samādhivasena osakkanā kathitā.",
  "atk-s0203a0:159_0": "71.No cassa no ca me siyāti sace mayhaṁ pubbe pañcavidhaṁ kammavaṭṭaṁ na āyūhitaṁ assa,",
  "atk-s0203a0:159_1": "yaṁ me idaṁ etarahi evaṁ pañcavidhaṁ vipākavaṭṭaṁ etaṁ me na siyā nappavatteyyāti attho.",
  "atk-s0203a0:159_2": "Na bhavissatīti sace etarahi pañcavidhaṁ kammavaṭṭaṁ āyūhitaṁ na bhavissati.",
  "atk-s0203a0:159_3": "Na me bhavissatīti tasmiṁ asati anāgate me pañcavidhaṁ vipākavaṭṭaṁ na bhavissati.",
  "atk-s0203a0:159_4": "Yadatthi yaṁ bhūtaṁ taṁ pajahāmīti yaṁ atthi yaṁ bhūtaṁ etarahi khandhapañcakaṁ,",
  "atk-s0203a0:159_5": "taṁ pajahāmi.",
  "atk-s0203a0:159_6": "Evaṁupekkhaṁ paṭilabhatīti so bhikkhu evaṁ vipassanupekkhaṁ labhatīti attho.",
  "atk-s0203a0:160_0": "Parinibbāyeyya nu kho so, bhante,",
  "atk-s0203a0:160_1": "bhikkhu na vā parinibbāyeyyāti kiṁ pucchāmīti pucchati,",
  "atk-s0203a0:160_2": "tatiyajjhānaṁ pādakaṁ katvā ṭhitassa arahattampi osakkanāpi paṭipadāpi paṭisandhipi kathitā,",
  "atk-s0203a0:160_3": "tathā catutthajjhānādīni pādakāni katvā ṭhitānaṁ,",
  "atk-s0203a0:160_4": "nevasaññānāsaññāyatanaṁ pādakaṁ katvā ṭhitassa na kiñci kathitaṁ,",
  "atk-s0203a0:160_5": "taṁ pucchāmīti pucchati.",
  "atk-s0203a0:160_6": "Apetthāti api ettha.",
  "atk-s0203a0:160_7": "So taṁ upekkhaṁ abhinandatīti so taṁ vipassanupekkhaṁ taṇhādiṭṭhiabhinandanāhi abhinandati.",
  "atk-s0203a0:160_8": "Sesapadadvayepi eseva nayo.",
  "atk-s0203a0:160_9": "Tannissitaṁ hoti viññāṇanti viññāṇaṁ vipassanānissitaṁ hoti.",
  "atk-s0203a0:160_10": "Tadupādānanti yaṁ nikantiviññāṇaṁ,",
  "atk-s0203a0:160_11": "taṁ tassa upādānaṁ nāma gahaṇaṁ nāma hoti.",
  "atk-s0203a0:160_12": "Saupādānoti sagahaṇo.",
  "atk-s0203a0:160_13": "Na parinibbāyatīti vipassanāya sālayo bhikkhu mama sāsane na parinibbāyati.",
  "atk-s0203a0:160_14": "Yo pana vihārapariveṇaupaṭṭhākādīsu sālayo,",
  "atk-s0203a0:160_15": "tasmiṁ vattabbameva natthīti dasseti.",
  "atk-s0203a0:160_16": "Kahaṁ panāti?",
  "atk-s0203a0:160_17": "Kattha pana?",
  "atk-s0203a0:160_18": "Upādiyamānoupādiyatīti paṭisandhiṁ gaṇhamāno gaṇhāti.",
  "atk-s0203a0:160_19": "Upādānaseṭṭhaṁ kira so, bhanteti, bhante,",
  "atk-s0203a0:160_20": "so kira bhikkhu gahetabbaṭṭhānaṁ seṭṭhaṁ uttamaṁ bhavaṁ upādiyati,",
  "atk-s0203a0:160_21": "seṭṭhabhave paṭisandhiṁ gaṇhātīti attho.",
  "atk-s0203a0:160_22": "Iminā tassa bhikkhuno paṭisandhi kathitā.",
  "atk-s0203a0:160_23": "Idānissa arahattaṁ kathetuṁ idhānandātiādimāha.",
  "atk-s0203a0:161_0": "73.Nissāya nissāyāti taṁ taṁ samāpattiṁ nissāya.",
  "atk-s0203a0:161_1": "Oghassa nittharaṇā akkhātāti oghataraṇaṁ kathitaṁ,",
  "atk-s0203a0:161_2": "tatiyajjhānaṁ pādakaṁ katvā ṭhitabhikkhuno oghanittharaṇā kathitā…pe…",
  "atk-s0203a0:161_3": "nevasaññānāsaññāyatanaṁ pādakaṁ katvā ṭhitabhikkhuno oghanittharaṇā kathitāti vadati.",
  "atk-s0203a0:162_0": "Katamo pana, bhante,",
  "atk-s0203a0:162_1": "ariyo vimokkhoti idha kiṁ pucchati?",
  "atk-s0203a0:162_2": "Samāpattiṁ tāva padaṭṭhānaṁ katvā vipassanaṁ vaḍḍhetvā arahattaṁ gaṇhanto bhikkhu nāvaṁ vā uḷumpādīni",
  "atk-s0203a0:162_3": "vā nissāya mahoghaṁ taritvā pāraṁ gacchanto viya na kilamati.",
  "atk-s0203a0:162_4": "Sukkhavipassako pana pakiṇṇakasaṅkhāre sammasitvā arahattaṁ gaṇhanto bāhubalena sotaṁ chinditvā pāraṁ gacchanto viya kilamati.",
  "atk-s0203a0:162_5": "Iti imassa sukkhavipassakassa arahattaṁ pucchāmīti pucchati.",
  "atk-s0203a0:162_6": "Ariyasāvakoti sukkhavipassako ariyasāvako.",
  "atk-s0203a0:162_7": "Ayañhi heṭṭhā aṭṭhahi bhikkhūhi paññavantataro tesañca bhikkhūnaṁ attano cāti navannampi kammaṭṭhānaṁ ekato katvā sammasati.",
  "atk-s0203a0:162_8": "Esa sakkāyo yāvatā sakkāyoti yattako tebhūmakavaṭṭasaṅkhāto sakkāyo nāma atthi,",
  "atk-s0203a0:162_9": "sabbopi so esa sakkāyo,",
  "atk-s0203a0:162_10": "na ito paraṁ sakkāyo atthīti paṭisañcikkhati.",
  "atk-s0203a0:163_0": "Etaṁamataṁ yadidaṁ anupādā cittassa vimokkhoti yo panesa cittassa anupādāvimokkho nāma,",
  "atk-s0203a0:163_1": "etaṁ amataṁ etaṁ santaṁ etaṁ paṇītanti paṭisañcikkhati.",
  "atk-s0203a0:163_2": "Aññattha ca ‘‘anupādā cittassa vimokkho’’ti nibbānaṁ vuccati.",
  "atk-s0203a0:163_3": "Imasmiṁ pana sutte sukkhavipassakassa arahattaṁ kathitaṁ.",
  "atk-s0203a0:163_4": "Sesaṁ sabbattha uttānameva.",
  "atk-s0203a0:164_0": "Kevalaṁ pana imasmiṁ sutte sattasu ṭhānesu osakkanā kathitā,",
  "atk-s0203a0:164_1": "aṭṭhasu ṭhānesu paṭisandhi,",
  "atk-s0203a0:164_2": "navasu ṭhānesu arahattaṁ kathitanti veditabbaṁ. Kathaṁ?",
  "atk-s0203a0:164_3": "Tatiyaṁ jhānaṁ tāva pādakaṁ katvā ṭhitassa bhikkhuno osakkanā kathitā,",
  "atk-s0203a0:164_4": "paṭisandhi kathitā,",
  "atk-s0203a0:164_5": "arahattaṁ kathitaṁ,",
  "atk-s0203a0:164_6": "tathā catutthajjhānaṁ,",
  "atk-s0203a0:164_7": "tathā ākāsānañcāyatanaṁ.",
  "atk-s0203a0:164_8": "Viññāṇañcāyatanaṁ pana padaṭṭhānaṁ katvā ṭhitānaṁ tiṇṇaṁ bhikkhūnaṁ osakkanā kathitā,",
  "atk-s0203a0:164_9": "paṭisandhi kathitā,",
  "atk-s0203a0:164_10": "arahattaṁ kathitaṁ.",
  "atk-s0203a0:164_11": "Tathā ākiñcaññāyatanaṁ pādakaṁ katvā ṭhitassa bhikkhuno.",
  "atk-s0203a0:164_12": "Nevasaññānāsaññāyatanaṁ pādakaṁ katvā ṭhitassa pana osakkanā natthi,",
  "atk-s0203a0:164_13": "paṭisandhi pana arahattañca kathitaṁ.",
  "atk-s0203a0:164_14": "Sukkhavipassakassa arahattameva kathitanti.",
  "atk-s0203a0:164_15": "Evaṁ sattasu ṭhānesu osakkanā kathitā,",
  "atk-s0203a0:164_16": "aṭṭhasu ṭhānesu paṭisandhi,",
  "atk-s0203a0:164_17": "navasu ṭhānesu arahattaṁ kathitanti veditabbaṁ.",
  "atk-s0203a0:164_18": "Imañca pana sattasu ṭhānesu osakkanaṁ aṭṭhasu paṭisandhiṁ navasu arahattaṁ samodhānetvā kathentena imaṁ āneñjasappāyasuttaṁ sukathitaṁ nāma hotīti.",
  "atk-s0203a0:165_0": "Papañcasūdaniyā majjhimanikāyaṭṭhakathāya",
  "atk-s0203a0:166_0": "Āneñjasappāyasuttavaṇṇanā niṭṭhitā.",
  "atk-s0203a0:167_0": "7. Gaṇakamoggallānasuttavaṇṇanā",
  "atk-s0203a0:168_0": "74.Evaṁme sutanti gaṇakamoggallānasuttaṁ.",
  "atk-s0203a0:168_1": "Tattha yāva pacchimasopānakaḷevarāti yāva paṭhamasopānaphalakā ekadivaseneva sattabhūmiko pāsādo na sakkā kātuṁ,",
  "atk-s0203a0:168_2": "vatthuṁ sodhetvā thambhussāpanato paṭṭhāya pana yāva cittakammakaraṇā anupubbakiriyā cettha paññāyatīti dasseti.",
  "atk-s0203a0:168_3": "Yadidaṁ ajjheneti tayopi vedā na sakkā ekadivaseneva adhīyituṁ,",
  "atk-s0203a0:168_4": "etesaṁ ajjhenepi pana anupubbakiriyāva paññāyatīti dasseti.",
  "atk-s0203a0:168_5": "Issattheti āvudhavijjāyapi ekadivaseneva vālavedhi nāma na sakkā kātuṁ,",
  "atk-s0203a0:168_6": "ṭhānasampādanamuṭṭhikaraṇādīhi pana etthāpi anupubbakiriyā paññāyatīti dasseti.",
  "atk-s0203a0:168_7": "Saṅkhāneti gaṇanāya.",
  "atk-s0203a0:168_8": "Tattha anupubbakiriyaṁ attanāva dassento evaṁ gaṇāpemātiādimāha.",
  "atk-s0203a0:169_0": "75.Seyyathāpi brāhmaṇāti idha bhagavā yasmā bāhirasamaye yathā yathā sippaṁ uggaṇhanti,",
  "atk-s0203a0:169_1": "tathā tathā kerāṭikā honti,",
  "atk-s0203a0:169_2": "tasmā attano sāsanaṁ bāhirasamayena anupametvā bhadraassājānīyena upamento seyyathāpītiādimāha.",
  "atk-s0203a0:169_3": "Bhadro hi assājānīyo yasmiṁ kāraṇe damito hoti,",
  "atk-s0203a0:169_4": "taṁ jīvitahetupi nātikkamati.",
  "atk-s0203a0:169_5": "Evameva sāsane sammāpaṭipanno kulaputto sīlavelaṁ nātikkamati.",
  "atk-s0203a0:169_6": "Mukhādhāneti mukhaṭṭhapane.",
  "atk-s0203a0:170_0": "76.Satisampajaññāya cāti satisampajaññāhi samaṅgibhāvatthāya .",
  "atk-s0203a0:170_1": "Dve hi khīṇāsavā satatavihārī ca nosatatavihārī ca.",
  "atk-s0203a0:170_2": "Tattha satatavihārī yaṁkiñci kammaṁ katvāpi phalasamāpattiṁ samāpajjituṁ sakkoti,",
  "atk-s0203a0:170_3": "no satatavihārī pana appamattakepi kicce kiccappasuto hutvā phalasamāpattiṁ appetuṁ na sakkoti.",
  "atk-s0203a0:171_0": "Tatridaṁ vatthu –",
  "atk-s0203a0:171_1": "eko kira khīṇāsavatthero khīṇāsavasāmaṇeraṁ gahetvā araññavāsaṁ gato,",
  "atk-s0203a0:171_2": "tattha mahātherassa senāsanaṁ pattaṁ,",
  "atk-s0203a0:171_3": "sāmaṇerassa na pāpuṇāti,",
  "atk-s0203a0:171_4": "taṁ vitakkento thero ekadivasampi phalasamāpattiṁ appetuṁ nāsakkhi.",
  "atk-s0203a0:171_5": "Sāmaṇero pana temāsaṁ phalasamāpattiratiyā vītināmetvā ‘‘sappāyo , bhante,",
  "atk-s0203a0:171_6": "araññavāso jāto’’ti theraṁ pucchi.",
  "atk-s0203a0:171_7": "Thero ‘‘na jāto,",
  "atk-s0203a0:171_8": "āvuso’’ti āha.",
  "atk-s0203a0:171_9": "Iti yo evarūpo khīṇāsavo,",
  "atk-s0203a0:171_10": "so ime dhamme ādito paṭṭhāya āvajjitvāva samāpajjituṁ sakkhissatīti dassento ‘‘satisampajaññāya cā’’ti āha.",
  "atk-s0203a0:172_0": "78.Yeme,",
  "atk-s0203a0:172_1": "bho gotamāti tathāgate kira kathayanteva brāhmaṇassa ‘‘ime puggalā na ārādhenti,",
  "atk-s0203a0:172_2": "ime ārādhentī’’ti nayo udapādi,",
  "atk-s0203a0:172_3": "taṁ dassento evaṁ vattumāraddho.",
  "atk-s0203a0:173_0": "Paramajjadhammesūti ajjadhammā nāma chasatthāradhammā,",
  "atk-s0203a0:173_1": "tesu gotamavādova,",
  "atk-s0203a0:173_2": "paramo uttamoti attho.",
  "atk-s0203a0:173_3": "Sesaṁ sabbattha uttānamevāti.",
  "atk-s0203a0:174_0": "Papañcasūdaniyā majjhimanikāyaṭṭhakathāya",
  "atk-s0203a0:175_0": "Gaṇakamoggallānasuttavaṇṇanā niṭṭhitā.",
  "atk-s0203a0:176_0": "8. Gopakamoggallānasuttavaṇṇanā",
  "atk-s0203a0:177_0": "79.Evaṁme sutanti gopakamoggallānasuttaṁ.",
  "atk-s0203a0:177_1": "Tattha aciraparinibbute bhagavatīti bhagavati aciraparinibbute,",
  "atk-s0203a0:177_2": "dhātubhājanīyaṁ katvā dhammasaṅgītiṁ kātuṁ rājagahaṁ āgatakāle .",
  "atk-s0203a0:177_3": "Rañño pajjotassa āsaṅkamānoti caṇḍapajjoto nāmesa rājā bimbisāramahārājassa sahāyo ahosi,",
  "atk-s0203a0:177_4": "jīvakaṁ pesetvā bhesajjakāritakālato paṭṭhāya pana daḷhamittova jāto,",
  "atk-s0203a0:177_5": "so ‘‘ajātasattunā devadattassa vacanaṁ gahetvā pitā ghātito’’ti sutvā ‘‘mama piyamittaṁ ghātetvā esa rajjaṁ karissāmīti maññati,",
  "atk-s0203a0:177_6": "mayhaṁ sahāyassa sahāyānaṁ atthikabhāvaṁ jānāpessāmī’’ti parisati vācaṁ abhāsi.",
  "atk-s0203a0:177_7": "Taṁ sutvā tassa āsaṅkā uppannā.",
  "atk-s0203a0:177_8": "Tena vuttaṁ ‘‘rañño pajjotassa āsaṅkamāno’’ti.",
  "atk-s0203a0:177_9": "Kammantoti bahinagare nagarapaṭisaṅkhārāpanatthāya kammantaṭṭhānaṁ.",
  "atk-s0203a0:178_0": "Upasaṅkamīti mayaṁ dhammavinayasaṅgītiṁ kāressāmāti vicarāma,",
  "atk-s0203a0:178_1": "ayañca mahesakkho rājavallabho saṅgahe kate veḷuvanassa ārakkhaṁ kareyyāti maññamāno upasaṅkami.",
  "atk-s0203a0:178_2": "Tehi dhammehīti tehi sabbaññutaññāṇadhammehi.",
  "atk-s0203a0:178_3": "Sabbena sabbanti sabbākārena sabbaṁ.",
  "atk-s0203a0:178_4": "Sabbathā sabbanti sabbakoṭṭhāsehi sabbaṁ.",
  "atk-s0203a0:178_5": "Kiṁ pucchāmīti pucchati?",
  "atk-s0203a0:178_6": "Cha hi satthāro paṭhamataraṁ appaññātakulehi nikkhamitvā pabbajitā,",
  "atk-s0203a0:178_7": "te tathāgate dharamāneyeva kālaṁkatā,",
  "atk-s0203a0:178_8": "sāvakāpi nesaṁ appaññātakuleheva pabbajitā.",
  "atk-s0203a0:178_9": "Te tesaṁ accayena mahāvivādaṁ akaṁsu.",
  "atk-s0203a0:178_10": "Samaṇo pana gotamo mahākulā pabbajito,",
  "atk-s0203a0:178_11": "tassa accayena sāvakānaṁ mahāvivādo bhavissatīti ayaṁ kathā sakalajambudīpaṁ pattharamānā udapādi.",
  "atk-s0203a0:178_12": "Sammāsambuddhe ca dharante bhikkhūnaṁ vivādo nāhosi.",
  "atk-s0203a0:178_13": "Yopi ahosi,",
  "atk-s0203a0:178_14": "sopi tattheva vūpasamito.",
  "atk-s0203a0:178_15": "Parinibbutakāle panassa –",
  "atk-s0203a0:178_16": "‘‘aṭṭhasaṭṭhiyojanasatasahassubbedhaṁ sineruṁ apavāhituṁ samatthassa vātassa purato purāṇapaṇṇaṁ kiṁ ṭhassati,",
  "atk-s0203a0:178_17": "dasa pāramiyo pūretvā sabbaññutaññāṇaṁ pattassa satthu alajjamāno maccurājā kassa lajjissatī’’ti mahāsaṁvegaṁ",
  "atk-s0203a0:178_18": "janetvā bhiyyosomattāya bhikkhū samaggā jātā ativiya upasantupasantā,",
  "atk-s0203a0:178_19": "kiṁ nu kho etanti idaṁ pucchāmīti pucchati.",
  "atk-s0203a0:178_20": "Anusaññāyamānoti anusañjāyamāno,",
  "atk-s0203a0:178_21": "katākataṁ janantoti attho.",
  "atk-s0203a0:178_22": "Anuvicaramāno vā.",
  "atk-s0203a0:179_0": "80.Atthinu khoti ayampi heṭṭhimapucchameva pucchati.",
  "atk-s0203a0:179_1": "Appaṭisaraṇeti appaṭisaraṇe dhammavinaye.",
  "atk-s0203a0:179_2": "Ko hetu sāmaggiyāti tumhākaṁ samaggabhāvassa ko hetu ko paccayo.",
  "atk-s0203a0:179_3": "Dhammappaṭisaraṇāti dhammo amhākaṁ paṭisaraṇaṁ,",
  "atk-s0203a0:179_4": "dhammo avassayoti dīpeti.",
  "atk-s0203a0:180_0": "81.Pavattatīti paguṇaṁ hutvā āgacchati.",
  "atk-s0203a0:180_1": "Āpatti hoti vītikkamoti ubhayametaṁ buddhassa āṇātikkamanameva.",
  "atk-s0203a0:180_2": "Yathādhammaṁ yathānusiṭṭhaṁ kāremāti yathā dhammo ca anusiṭṭhi ca ṭhitā,",
  "atk-s0203a0:180_3": "evaṁ kāremāti attho.",
  "atk-s0203a0:181_0": "Na kira no bhavanto kārenti dhammo no kāretīti padadvayepi no kāro nipātamattaṁ.",
  "atk-s0203a0:181_1": "Evaṁ sante na kira bhavanto kārenti,",
  "atk-s0203a0:181_2": "dhammova kāretīti ayamettha attho.",
  "atk-s0203a0:182_0": "83.Tagghāti ekaṁse nipāto.",
  "atk-s0203a0:182_1": "Kahaṁ pana bhavaṁ ānandoti kiṁ therassa veḷuvane vasanabhāvaṁ na jānātīti? Jānāti.",
  "atk-s0203a0:182_2": "Veḷuvanassa pana anena ārakkhā dinnā,",
  "atk-s0203a0:182_3": "tasmā attānaṁ ukkaṁsāpetukāmo pucchati.",
  "atk-s0203a0:182_4": "Kasmā pana tena tattha ārakkhā dinnā?",
  "atk-s0203a0:182_5": "So kira ekadivasaṁ mahākaccāyanattheraṁ gijjhakūṭā otarantaṁ disvā –",
  "atk-s0203a0:182_6": "‘‘makkaṭo viya eso’’ti āha.",
  "atk-s0203a0:182_7": "Bhagavā taṁ kathaṁ sutvā –",
  "atk-s0203a0:182_8": "‘‘sace khamāpeti,",
  "atk-s0203a0:182_9": "iccetaṁ kusalaṁ.",
  "atk-s0203a0:182_10": "No ce khamāpeti,",
  "atk-s0203a0:182_11": "imasmiṁ veḷuvane gonaṅgalamakkaṭo bhavissatī’’ti āha.",
  "atk-s0203a0:182_12": "So taṁ kathaṁ sutvā –",
  "atk-s0203a0:182_13": "‘‘samaṇassa gotamassa kathāya dvedhābhāvo nāma natthi,",
  "atk-s0203a0:182_14": "pacchā me makkaṭabhūtakāle gocaraṭṭhānaṁ bhavissatī’’ti veḷuvane nānāvidhe rukkhe ropetvā ārakkhaṁ adāsi.",
  "atk-s0203a0:182_15": "Aparabhāge kālaṁ katvā makkaṭo hutvā nibbatti.",
  "atk-s0203a0:182_16": "‘‘Vassakārā’’ti vutte āgantvā samīpe aṭṭhāsi.",
  "atk-s0203a0:182_17": "Tagghāti sabbavāresu ekaṁsavacaneyeva nipāto. Taggha,",
  "atk-s0203a0:182_18": "bho ānandāti evaṁ therena parisamajjhe attano ukkaṁsitabhāvaṁ ñatvā ahampi theraṁ ukkaṁsissāmīti evamāha.",
  "atk-s0203a0:183_0": "84.Na ca kho,",
  "atk-s0203a0:183_1": "brāhmaṇāti thero kira cintesi ‘‘sammāsambuddhena vaṇṇitajjhānampi atthi,",
  "atk-s0203a0:183_2": "avaṇṇitajjhānampi atthi,",
  "atk-s0203a0:183_3": "ayaṁ pana brāhmaṇo sabbameva vaṇṇetīti pañhaṁ visaṁvādeti,",
  "atk-s0203a0:183_4": "na kho pana sakkā imassa mukhaṁ ulloketuṁ na piṇḍapātaṁ rakkhituṁ,",
  "atk-s0203a0:183_5": "pañhaṁ ujuṁ katvā kathessāmī’’ti idaṁ vattuṁ āraddhaṁ.",
  "atk-s0203a0:183_6": "Antaraṁ karitvāti abbhantaraṁ karitvā.",
  "atk-s0203a0:183_7": "Evarūpaṁ kho, brāhmaṇa,",
  "atk-s0203a0:183_8": "so bhagavā jhānaṁ vaṇṇesīti idha sabbasaṅgāhakajjhānaṁ nāma kathitaṁ.",
  "atk-s0203a0:184_0": "Yaṁno mayanti ayaṁ kira brāhmaṇo vassakārabrāhmaṇaṁ usūyati,",
  "atk-s0203a0:184_1": "tena pucchitapañhassa akathanaṁ paccāsīsamāno kathitabhāvaṁ ñatvā ‘‘vassakārena pucchitaṁ pañhaṁ punappunaṁ tassa nāmaṁ gaṇhanto vitthāretvā kathesi,",
  "atk-s0203a0:184_2": "mayā pucchitapañhaṁ pana yaṭṭhikoṭiyā uppīḷento viya ekadesameva kathesī’’ti anattamano ahosi,",
  "atk-s0203a0:184_3": "tasmā evamāha.",
  "atk-s0203a0:184_4": "Sesaṁ sabbattha uttānamevāti.",
  "atk-s0203a0:185_0": "Papañcasūdaniyā majjhimanikāyaṭṭhakathāya",
  "atk-s0203a0:186_0": "Gopakamoggallānasuttavaṇṇanā niṭṭhitā.",
  "atk-s0203a0:187_0": "9. Mahāpuṇṇamasuttavaṇṇanā",
  "atk-s0203a0:188_0": "85.Evaṁme sutanti mahāpuṇṇamasuttaṁ.",
  "atk-s0203a0:188_1": "Tattha tadahūti tasmiṁ ahu,",
  "atk-s0203a0:188_2": "tasmiṁ divaseti attho.",
  "atk-s0203a0:188_3": "Upavasanti etthāti uposatho.",
  "atk-s0203a0:188_4": "Upavasantīti sīlena vā anasanena vā upetā hutvā vasantīti attho.",
  "atk-s0203a0:188_5": "Ayaṁ panettha atthuddhāro – ‘‘āyāma, āvuso, kappina,",
  "atk-s0203a0:188_6": "uposathaṁ gamissāmā’’tiādīsu hi pātimokkhuddeso uposatho.",
  "atk-s0203a0:188_7": "‘‘Aṭṭhaṅgasamannāgato kho visākhe uposatho upavuttho’’tiādīsu (a. ni.",
  "atk-s0203a0:188_8": "8.53) sīlaṁ.",
  "atk-s0203a0:188_9": "‘‘Suddhassa ve sadā phaggu,",
  "atk-s0203a0:188_10": "suddhassuposatho sadā’’tiādīsu (ma. ni.",
  "atk-s0203a0:188_11": "1.79) upavāso.",
  "atk-s0203a0:188_12": "‘‘Uposatho nāma nāgarājā’’tiādīsu (dī. ni.",
  "atk-s0203a0:188_13": "2.246) paññatti. ‘‘Na,",
  "atk-s0203a0:188_14": "bhikkhave,",
  "atk-s0203a0:188_15": "tadahuposathe sabhikkhukā āvāsā’’tiādīsu (mahāva.",
  "atk-s0203a0:188_16": "181) upavasitabbadivaso.",
  "atk-s0203a0:188_17": "Idhāpi soyeva adhippeto .",
  "atk-s0203a0:188_18": "So panesa aṭṭhamīcātuddasīpannarasībhedena tividho.",
  "atk-s0203a0:188_19": "Tasmā sesadvayanivāraṇatthaṁ pannaraseti vuttaṁ.",
  "atk-s0203a0:188_20": "Tena vuttaṁ ‘‘upavasanti etthāti uposatho’’ti.",
  "atk-s0203a0:188_21": "Māsapuṇṇatāya puṇṇā saṁpuṇṇāti puṇṇā.",
  "atk-s0203a0:188_22": "Mā-iti cando vuccati,",
  "atk-s0203a0:188_23": "so ettha puṇṇoti puṇṇamā.",
  "atk-s0203a0:188_24": "Evaṁ puṇṇāya puṇṇamāyāti imasmiṁ padadvaye attho veditabbo.",
  "atk-s0203a0:189_0": "Desanti kāraṇaṁ.",
  "atk-s0203a0:189_1": "Tena hi tvaṁ bhikkhu sake āsane nisīditvā pucchāti kasmā bhagavā ṭhitassa akathetvā nisīdāpesīti.",
  "atk-s0203a0:189_2": "Ayaṁ kira bhikkhu saṭṭhimattānaṁ padhāniyabhikkhūnaṁ saṅghatthero saṭṭhi bhikkhū gahetvā araññe vasati,",
  "atk-s0203a0:189_3": "te tassa santike kammaṭṭhānaṁ gahetvā ghaṭenti vāyamanti.",
  "atk-s0203a0:189_4": "Mahābhūtāni pariggaṇhanti upādārūpāni,",
  "atk-s0203a0:189_5": "nāmarūpapaccayalakkhaṇārammaṇikavipassanaṁ pariggaṇhanti.",
  "atk-s0203a0:189_6": "Atha ne ācariyupaṭṭhānaṁ āgantvā vanditvā nisinne thero mahābhūtapariggahādīni pucchati.",
  "atk-s0203a0:189_7": "Te sabbaṁ kathenti,",
  "atk-s0203a0:189_8": "maggaphalapañhaṁ pucchitā pana kathetuṁ na sakkonti.",
  "atk-s0203a0:189_9": "Atha thero cintesi –",
  "atk-s0203a0:189_10": "‘‘mama santike etesaṁ ovādassa parihāni natthi,",
  "atk-s0203a0:189_11": "ime ca āraddhavīriyā viharanti.",
  "atk-s0203a0:189_12": "Kukkuṭassa pānīyapivanakālamattampi nesaṁ pamādakiriyā natthi.",
  "atk-s0203a0:189_13": "Evaṁ santepi maggaphalāni nibbattetuṁ na sakkonti.",
  "atk-s0203a0:189_14": "Ahaṁ imesaṁ ajjhāsayaṁ na jānāmi,",
  "atk-s0203a0:189_15": "buddhaveneyyā ete bhavissanti ,",
  "atk-s0203a0:189_16": "gahetvā ne satthu santikaṁ gacchāmi,",
  "atk-s0203a0:189_17": "atha nesaṁ satthā cariyavasena dhammaṁ desessatī’’ti,",
  "atk-s0203a0:189_18": "te bhikkhū gahetvā satthu santikaṁ āgato.",
  "atk-s0203a0:190_0": "Satthāpi sāyanhasamaye ānandattherena upanītaṁ udakaṁ ādāya sarīraṁ utuṁ gaṇhāpetvā migāramātupāsādapariveṇe paññattavarabuddhāsane nisīdi,",
  "atk-s0203a0:190_1": "bhikkhusaṅghopi naṁ parivāretvā nisīdi.",
  "atk-s0203a0:191_0": "Tasmiṁ samaye sūriyo atthaṅgameti,",
  "atk-s0203a0:191_1": "cando uggacchati,",
  "atk-s0203a0:191_2": "majjhaṭṭhāne ca bhagavā nisinno.",
  "atk-s0203a0:191_3": "Candassa pabhā natthi,",
  "atk-s0203a0:191_4": "sūriyassa pabhā natthi,",
  "atk-s0203a0:191_5": "candimasūriyānaṁ pabhaṁ makkhetvā chabbaṇṇā yamakabuddharasmiyo vijjotamānā puñjā puñjā hutvā disāvidisāsu",
  "atk-s0203a0:191_6": "dhāvantīti sabbaṁ heṭṭhā vuttanayena vitthāretabbaṁ.",
  "atk-s0203a0:191_7": "Vaṇṇabhūmi nāmesā,",
  "atk-s0203a0:191_8": "dhammakathikassevettha thāmo pamāṇaṁ,",
  "atk-s0203a0:191_9": "yattakaṁ sakkoti,",
  "atk-s0203a0:191_10": "tattakaṁ kathetabbaṁ.",
  "atk-s0203a0:191_11": "Dukkathitanti na vattabbaṁ.",
  "atk-s0203a0:191_12": "Evaṁ sannisinnāya parisāya thero uṭṭhahitvā satthāraṁ pañhassa okāsaṁ kāresi.",
  "atk-s0203a0:191_13": "Tato bhagavā –",
  "atk-s0203a0:191_14": "‘‘sace imasmiṁ ṭhitake pucchante ‘ācariyo no uṭṭhito’ti sesabhikkhū uṭṭhahissanti,",
  "atk-s0203a0:191_15": "evaṁ tathāgate agāravo kato bhavissati.",
  "atk-s0203a0:191_16": "Atha nisinnāva pucchissanti,",
  "atk-s0203a0:191_17": "ācariye agāravo kato bhavissati,",
  "atk-s0203a0:191_18": "ekaggā hutvā dhammadesanaṁ paṭicchituṁ na sakkuṇissanti.",
  "atk-s0203a0:191_19": "Ācariye pana nisinne tepi nisīdissanti.",
  "atk-s0203a0:191_20": "Tato ekaggā dhammadesanaṁ paṭicchituṁ sakkuṇissantī’’ti iminā kāraṇena bhagavā ṭhitassa akathetvā nisīdāpetīti.",
  "atk-s0203a0:192_0": "Ime nu kho,",
  "atk-s0203a0:192_1": "bhanteti vimatipucchā viya kathitā.",
  "atk-s0203a0:192_2": "Thero pana pañcakkhandhānaṁ udayabbayaṁ pariggaṇhitvā arahattaṁ patto mahākhīṇāsavo,",
  "atk-s0203a0:192_3": "natthi etassa vimati.",
  "atk-s0203a0:192_4": "Jānantenapi pana ajānantena viya hutvā pucchituṁ vaṭṭati.",
  "atk-s0203a0:192_5": "Sace hi jānanto viya pucchati,",
  "atk-s0203a0:192_6": "‘‘jānāti aya’’nti tassa tassa vissajjento ekadesameva katheti.",
  "atk-s0203a0:192_7": "Ajānantena viya pucchite pana kathento ito ca etto ca kāraṇaṁ āharitvā pākaṭaṁ katvā katheti.",
  "atk-s0203a0:192_8": "Koci pana ajānantopi jānanto viya pucchati.",
  "atk-s0203a0:192_9": "Thero evarūpaṁ vacanaṁ kiṁ karissati,",
  "atk-s0203a0:192_10": "jānantoyeva pana ajānanto viya pucchatīti veditabbo.",
  "atk-s0203a0:193_0": "Chandamūlakāti taṇhāmūlakā.",
  "atk-s0203a0:193_1": "Evaṁrūpo siyanti sace odāto hotukāmo,",
  "atk-s0203a0:193_2": "haritālavaṇṇo vā manosilāvaṇṇo vā siyanti pattheti .",
  "atk-s0203a0:193_3": "Sace kāḷo hotukāmo,",
  "atk-s0203a0:193_4": "nīluppalavaṇṇo vā añjanavaṇṇo vā atasīpupphavaṇṇo vā siyanti pattheti.",
  "atk-s0203a0:193_5": "Evaṁvedanoti kusalavedano vā sukhavedano vā siyanti pattheti.",
  "atk-s0203a0:193_6": "Saññādīsupi eseva nayo.",
  "atk-s0203a0:193_7": "Yasmā pana atīte patthanā nāma natthi,",
  "atk-s0203a0:193_8": "patthentenāpi ca na sakkā taṁ laddhuṁ,",
  "atk-s0203a0:193_9": "paccuppannepi na hoti,",
  "atk-s0203a0:193_10": "na hi odāto kāḷabhāvaṁ patthetvā paccuppanne kāḷo hoti,",
  "atk-s0203a0:193_11": "na kāḷo vā odāto,",
  "atk-s0203a0:193_12": "dīgho vā rasso,",
  "atk-s0203a0:193_13": "rasso vā dīgho,",
  "atk-s0203a0:193_14": "dānaṁ pana datvā sīlaṁ vā samādiyitvā ‘‘anāgate khattiyo vā homi brāhmaṇo vā’’ti patthentassa patthanā samijjhati.",
  "atk-s0203a0:193_15": "Tasmā anāgatameva gahitaṁ.",
  "atk-s0203a0:194_0": "Khandhādhivacananti khandhānaṁ khandhapaṇṇatti kittakena hotīti pucchati.",
  "atk-s0203a0:195_0": "Mahābhūtā hetūti ‘‘tayo kusalahetū’’tiādīsu (dha. sa.",
  "atk-s0203a0:195_1": "1441) hi hetuhetu vutto.",
  "atk-s0203a0:195_2": "Avijjā puññābhisaṅkhārādīnaṁ sādhāraṇattā sādhāraṇahetu.",
  "atk-s0203a0:195_3": "Kusalākusalaṁ attano attano vipākadāne uttamahetu.",
  "atk-s0203a0:195_4": "Idha paccayahetu adhippeto.",
  "atk-s0203a0:195_5": "Tattha pathavīdhātu mahābhūtaṁ itaresaṁ tiṇṇaṁ bhūtānaṁ upādārūpassa ca paññāpanāya dassanatthāya hetu ceva paccayo ca.",
  "atk-s0203a0:195_6": "Evaṁ sesesupi yojanā veditabbā.",
  "atk-s0203a0:196_0": "Phassoti ‘‘phuṭṭho,",
  "atk-s0203a0:196_1": "bhikkhave, vedeti,",
  "atk-s0203a0:196_2": "phuṭṭho sañjānāti,",
  "atk-s0203a0:196_3": "phuṭṭho cetetī’’ti (saṁ. ni.",
  "atk-s0203a0:196_4": "4.93) vacanato phasso tiṇṇaṁ khandhānaṁ paññāpanāya hetu ceva paccayo ca.",
  "atk-s0203a0:196_5": "Viññāṇakkhandhassāti ettha paṭisandhiviññāṇena tāva saddhiṁ gabbhaseyyakānaṁ uparimaparicchedena samatiṁsa",
  "atk-s0203a0:196_6": "rūpāni sampayuttā ca tayo khandhā uppajjanti,",
  "atk-s0203a0:196_7": "taṁ nāmarūpaṁ paṭisandhiviññāṇassa paññāpanāya hetu ceva paccayo ca.",
  "atk-s0203a0:196_8": "Cakkhudvāre cakkhupasādo ceva rūpārammaṇañca rūpaṁ,",
  "atk-s0203a0:196_9": "sampayuttā tayo khandhā nāmaṁ.",
  "atk-s0203a0:196_10": "Taṁ nāmarūpaṁ cakkhuviññāṇassa paññāpanāya hetu ceva paccayo ca.",
  "atk-s0203a0:196_11": "Eseva nayo sesaviññāṇesu.",
  "atk-s0203a0:197_0": "87.Kathaṁ pana,",
  "atk-s0203a0:197_1": "bhanteti idaṁ kittakena nu khoti vaṭṭaṁ pucchanto evamāha.",
  "atk-s0203a0:197_2": "Sakkāyadiṭṭhi na hotīti idaṁ vivaṭṭaṁ pucchanto evamāha.",
  "atk-s0203a0:198_0": "88.Ayaṁrūpe assādoti iminā pariññāpaṭivedho ceva dukkhasaccañca kathitaṁ.",
  "atk-s0203a0:198_1": "Ayaṁ rūpe ādīnavoti iminā pahānapaṭivedho ceva samudayasaccañca.",
  "atk-s0203a0:198_2": "Idaṁ rūpe nissaraṇanti iminā sacchikiriyāpaṭivedho ceva nirodhasaccañca.",
  "atk-s0203a0:198_3": "Ye imesu tīsu ṭhānesu sammādiṭṭhiādayo dhammā,",
  "atk-s0203a0:198_4": "ayaṁ bhāvanāpaṭivedho maggasaccaṁ.",
  "atk-s0203a0:198_5": "Sesapadesupi eseva nayo.",
  "atk-s0203a0:199_0": "89.Bahiddhāti parassa saviññāṇake kāye.",
  "atk-s0203a0:199_1": "Sabbanimittesūti iminā pana anindriyabaddhampi saṅgaṇhāti.",
  "atk-s0203a0:199_2": "‘‘Saviññāṇake kāye’’ti vacanena vā attano ca parassa ca kāyo gahitova,",
  "atk-s0203a0:199_3": "bahiddhā ca sabbanimittaggahaṇena anindriyabaddhaṁ gaṇhāti.",
  "atk-s0203a0:200_0": "90.Anattakatānīti anattani ṭhatvā katāni.",
  "atk-s0203a0:200_1": "Kamattānaṁ phusissantīti katarasmiṁ attani ṭhatvā vipākaṁ dassentīti sassatadassanaṁ okkamanto evamāha.",
  "atk-s0203a0:200_2": "Taṇhādhipateyyenāti taṇhājeṭṭhakena.",
  "atk-s0203a0:200_3": "Tatra tatrāti tesu tesu dhammesu.",
  "atk-s0203a0:200_4": "Saṭṭhimattānanti ime bhikkhū pakatikammaṭṭhānaṁ jahitvā aññaṁ navakammaṭṭhānaṁ sammasantā pallaṅkaṁ abhinditvā tasmiṁyeva āsane arahattaṁ pāpuṇiṁsu.",
  "atk-s0203a0:200_5": "Sesaṁ sabbattha uttānamevāti.",
  "atk-s0203a0:201_0": "Papañcasūdaniyā majjhimanikāyaṭṭhakathāya",
  "atk-s0203a0:202_0": "Mahāpuṇṇamasuttavaṇṇanā niṭṭhitā.",
  "atk-s0203a0:203_0": "10. Cūḷapuṇṇamasuttavaṇṇanā",
  "atk-s0203a0:204_0": "91.Evaṁme sutanti cūḷapuṇṇamasuttaṁ.",
  "atk-s0203a0:204_1": "Tattha tuṇhībhūtaṁ tuṇhībhūtanti yaṁ yaṁ disaṁ anuviloketi,",
  "atk-s0203a0:204_2": "tattha tattha tuṇhībhūtameva.",
  "atk-s0203a0:204_3": "Anuviloketvāti pañcapasādapaṭimaṇḍitāni akkhīni ummīletvā tato tato viloketvā antamaso hatthakukkuccapādakukkuccānampi abhāvaṁ disvā.",
  "atk-s0203a0:204_4": "Asappurisoti pāpapuriso. No hetaṁ,",
  "atk-s0203a0:204_5": "bhanteti yasmā andho andhaṁ viya so taṁ jānituṁ na sakkoti,",
  "atk-s0203a0:204_6": "tasmā evamāhaṁsu.",
  "atk-s0203a0:204_7": "Eteneva nayena ito paresupi vāresu attho veditabbo.",
  "atk-s0203a0:204_8": "Assaddhasamannāgatoti pāpadhammasamannāgato.",
  "atk-s0203a0:204_9": "Asappurisabhattīti asappurisasevano.",
  "atk-s0203a0:204_10": "Asappurisacintīti asappurisacintāya cintako.",
  "atk-s0203a0:204_11": "Asappurisamantīti asappurisamantanaṁ mantetā.",
  "atk-s0203a0:204_12": "Asappurisavācoti asappurisavācaṁ bhāsitā.",
  "atk-s0203a0:204_13": "Asappurisakammantoti asappurisakammānaṁ kattā.",
  "atk-s0203a0:204_14": "Asappurisadiṭṭhīti asappurisadiṭṭhiyā samannāgato.",
  "atk-s0203a0:204_15": "Asappurisadānanti asappurisehi dātabbaṁ dānaṁ.",
  "atk-s0203a0:204_16": "Tyāssa mittāti te assa mittā.",
  "atk-s0203a0:204_17": "Attabyābādhāyapi cetetīti pāṇaṁ hanissāmi,",
  "atk-s0203a0:204_18": "adinnaṁ ādiyissāmi,",
  "atk-s0203a0:204_19": "micchā carissāmi,",
  "atk-s0203a0:204_20": "dasa akusalakammapathe samādāya vattissāmīti evaṁ attano dukkhatthāya cinteti.",
  "atk-s0203a0:204_21": "Parabyābādhāyāti yathā asuko asukaṁ pāṇaṁ hanti,",
  "atk-s0203a0:204_22": "asukassa santakaṁ adinnaṁ ādiyati,",
  "atk-s0203a0:204_23": "dasa akusalakammapathe samādāya vattati,",
  "atk-s0203a0:204_24": "evaṁ naṁ āṇāpessāmīti evaṁ parassa dukkhatthāya cinteti.",
  "atk-s0203a0:204_25": "Ubhayabyābādhāyāti ahaṁ asukañca asukañca gahetvā dasa akusalakammapathe samādāya vattissāmīti evaṁ ubhayadukkhatthāya cintetīti.",
  "atk-s0203a0:205_0": "Attabyābādhāyapi mantetītiādīsu ahaṁ dasa akusalakammapathe samādāya vattissāmīti mantento attabyābādhāya manteti nāma.",
  "atk-s0203a0:205_1": "Asukaṁ dasa akusalakammapathe samādapessāmīti mantento parabyābādhāya manteti nāma.",
  "atk-s0203a0:205_2": "Aññena saddhiṁ –",
  "atk-s0203a0:205_3": "‘‘mayaṁ ubhopi ekato hutvā dasa akusalakammapathe samādāya vattissāmā’’ti mantento ubhayabyābādhāya manteti nāma.",
  "atk-s0203a0:206_0": "Asakkaccaṁ dānaṁ detīti deyyadhammampi puggalampi na sakkaroti.",
  "atk-s0203a0:206_1": "Deyyadhammaṁ na sakkaroti nāma uttaṇḍulādidosasamannāgataṁ āhāraṁ deti,",
  "atk-s0203a0:206_2": "na pasannaṁ karoti.",
  "atk-s0203a0:206_3": "Puggalaṁ na sakkaroti nāma nisīdanaṭṭhānaṁ asammajjitvā yattha vā tattha vā nisīdāpetvā yaṁ vā taṁ vā ādhārakaṁ ṭhapetvā dānaṁ deti.",
  "atk-s0203a0:206_4": "Asahatthāti attano hatthena, na deti,",
  "atk-s0203a0:206_5": "dāsakammakārādīhi dāpeti.",
  "atk-s0203a0:206_6": "Acittikatvāti heṭṭhā vuttanayena deyyadhammepi puggalepi na cittīkāraṁ katvā deti.",
  "atk-s0203a0:206_7": "Apaviddhanti chaḍḍetukāmo hutvā vammike uragaṁ pakkhipanto viya deti.",
  "atk-s0203a0:206_8": "Anāgamanadiṭṭhikoti no phalapāṭikaṅkhī hutvā deti.",
  "atk-s0203a0:207_0": "Tatthaupapajjatīti na dānaṁ datvā niraye upapajjati.",
  "atk-s0203a0:207_1": "Yaṁ pana tena pāpaladdhikāya micchādassanaṁ gahitaṁ,",
  "atk-s0203a0:207_2": "tāya micchādiṭṭhiyā niraye upapajjati.",
  "atk-s0203a0:207_3": "Sukkapakkho vuttapaṭipakkhanayena veditabbo.",
  "atk-s0203a0:207_4": "Devamahattatāti chakāmāvacaradevā.",
  "atk-s0203a0:207_5": "Manussamahattatāti tiṇṇaṁ kulānaṁ sampatti.",
  "atk-s0203a0:207_6": "Sesaṁ sabbattha uttānameva.",
  "atk-s0203a0:207_7": "Idaṁ pana suttaṁ suddhavaṭṭavaseneva kathitanti.",
  "atk-s0203a0:208_0": "Papañcasūdaniyā majjhimanikāyaṭṭhakathāya",
  "atk-s0203a0:209_0": "Cūḷapuṇṇamasuttavaṇṇanā niṭṭhitā.",
  "atk-s0203a0:210_0": "Paṭhamavaggavaṇṇanā niṭṭhitā."
}