{
  "atk-s0402a2:0_0": "3. Bālavaggavaṇṇanā",
  "atk-s0402a2:1_0": "22.",
  "atk-s0402a2:1_1": "Tatiyassa paṭhame accayaṁ accayato na passatīti ‘‘aparajjhitvā aparaddhaṁ mayā’’ti attano aparādhaṁ na passati,",
  "atk-s0402a2:1_2": "aparaddhaṁ mayāti vatvā daṇḍakammaṁ āharitvā na khamāpetīti attho.",
  "atk-s0402a2:1_3": "Accayaṁ desentassāti evaṁ vatvā daṇḍakammaṁ āharitvā khamāpentassa.",
  "atk-s0402a2:1_4": "Yathādhammaṁ nappaṭiggaṇhātīti ‘‘puna evaṁ na karissāmi,",
  "atk-s0402a2:1_5": "khamatha me’’ti vuccamāno accayaṁ imaṁ yathādhammaṁ yathāsabhāvaṁ na paṭiggaṇhāti.",
  "atk-s0402a2:1_6": "‘‘Ito paṭṭhāya puna evarūpaṁ mā akāsi, khamāmi tuyha’’nti na vadati.",
  "atk-s0402a2:1_7": "Sukkapakkho vuttapaṭipakkhanayeneva veditabbo.",
  "atk-s0402a2:2_0": "23.",
  "atk-s0402a2:2_1": "Dutiye abbhācikkhantīti abhibhavitvā ācikkhanti, abhūtena vadanti.",
  "atk-s0402a2:2_2": "Dosantaroti antare patitadoso.",
  "atk-s0402a2:2_3": "Evarūpo hi ‘‘natthi samaṇassa gotamassa uttarimanussadhammo’’tiādīni vadanto sunakkhatto viya tathāgataṁ abbhācikkhati.",
  "atk-s0402a2:2_4": "Saddhovā duggahitenāti yo hi ñāṇavirahitāya saddhāya atisaddho hoti muddhappasanno,",
  "atk-s0402a2:2_5": "sopi ‘‘buddho nāma sabbalokuttaro,",
  "atk-s0402a2:2_6": "sabbe tassa kesādayo bāttiṁsa koṭṭhāsā lokuttarāyevā’’tiādinā nayena duggahitaṁ gaṇhitvā tathāgataṁ abbhācikkhati. Tatiyaṁ uttānatthamevāti.",
  "atk-s0402a2:3_0": "25.",
  "atk-s0402a2:3_1": "Catutthe neyyatthaṁ suttantanti yassa attho netabbo, taṁ netabbatthaṁ suttantaṁ.",
  "atk-s0402a2:3_2": "Nītattho suttantoti dīpetīti kathitattho ayaṁ suttantoti vadati. Tattha ‘‘ekapuggalo, bhikkhave, dveme, bhikkhave, puggalā, tayome, bhikkhave, puggalā, cattārome, bhikkhave,",
  "atk-s0402a2:3_3": "puggalā’’ti evarūpo suttanto neyyattho nāma.",
  "atk-s0402a2:3_4": "Ettha hi kiñcāpi sammāsambuddhena ‘‘ekapuggalo, bhikkhave’’tiādi vuttaṁ,",
  "atk-s0402a2:3_5": "paramatthato pana puggalo nāma natthīti evamassa attho netabbova hoti.",
  "atk-s0402a2:3_6": "Ayaṁ pana attano bālatāya nītattho ayaṁ suttantoti dīpeti.",
  "atk-s0402a2:3_7": "Paramatthato hi puggale asati na tathāgato ‘‘ekapuggalo, bhikkhave’’tiādīni vadeyya. Yasmā pana tena vuttaṁ,",
  "atk-s0402a2:3_8": "tasmā paramatthato atthi puggaloti gaṇhanto taṁ neyyatthaṁ suttantaṁ nītattho suttantoti dīpeti.",
  "atk-s0402a2:3_9": "Nītatthanti aniccaṁ dukkhaṁ anattāti evaṁ kathitatthaṁ.",
  "atk-s0402a2:3_10": "Ettha hi aniccameva dukkhameva anattāyevāti attho.",
  "atk-s0402a2:3_11": "Ayaṁ pana attano bālatāya ‘‘neyyattho ayaṁ suttanto,",
  "atk-s0402a2:3_12": "atthamassa āharissāmī’’ti ‘‘niccaṁ nāma atthi, sukhaṁ nāma atthi,",
  "atk-s0402a2:3_13": "attā nāma atthī’’ti gaṇhanto nītatthaṁ suttantaṁ neyyattho suttantoti dīpeti nāma. Pañcamaṁ uttānatthamevāti.",
  "atk-s0402a2:4_0": "27.",
  "atk-s0402a2:4_1": "Chaṭṭhe paṭicchannakammantassāti pāpakammassa.",
  "atk-s0402a2:4_2": "Pāpaṁ hi paṭicchādetvā karonti.",
  "atk-s0402a2:4_3": "No cepi paṭicchādetvā karonti,",
  "atk-s0402a2:4_4": "pāpakammaṁ paṭicchannamevāti vuccati. Nirayoti sahokāsakā khandhā.",
  "atk-s0402a2:4_5": "Tiracchānayoniyaṁ khandhāva labbhanti.",
  "atk-s0402a2:4_6": "Sattamaṭṭhamāni uttānatthāneva.",
  "atk-s0402a2:5_0": "30.",
  "atk-s0402a2:5_1": "Navame paṭiggāhāti paṭiggāhakā,",
  "atk-s0402a2:5_2": "dussīlaṁ puggalaṁ dve ṭhānāni paṭiggaṇhantīti attho.",
  "atk-s0402a2:6_0": "31. Dasame atthavaseti kāraṇāni.",
  "atk-s0402a2:6_1": "Araññavanapatthānīti araññāni ca vanapatthāni ca.",
  "atk-s0402a2:6_2": "Tattha kiñcāpi abhidhamme nippariyāyena ‘‘nikkhamitvā bahi indakhīlā,",
  "atk-s0402a2:6_3": "sabbametaṁ arañña’’nti (vibha. 529) vuttaṁ,",
  "atk-s0402a2:6_4": "tathāpi yaṁ taṁ ‘‘pañcadhanusatikaṁ pacchima’’nti (pārā.",
  "atk-s0402a2:6_5": "654) āraññakaṅganipphādakaṁ senāsanaṁ vuttaṁ,",
  "atk-s0402a2:6_6": "tadeva adhippetanti veditabbaṁ.",
  "atk-s0402a2:6_7": "Vanapatthanti gāmantaṁ atikkamitvā manussānaṁ anupacāraṭṭhānaṁ,",
  "atk-s0402a2:6_8": "yattha na kasīyati na vapīyati.",
  "atk-s0402a2:6_9": "Pantānīti pariyantāni atidūrāni,",
  "atk-s0402a2:6_10": "diṭṭhadhammasukhavihāranti lokiyalokuttaraṁ phāsuvihāraṁ.",
  "atk-s0402a2:6_11": "Pacchimañca janataṁ anukampamānoti pacchime mama sāvake anukampanto.",
  "atk-s0402a2:7_0": "32.",
  "atk-s0402a2:7_1": "Ekādasame vijjābhāgiyāti vijjākoṭṭhāsikā. Samathoti cittekaggatā.",
  "atk-s0402a2:7_2": "Vipassanāti saṅkhārapariggāhakañāṇaṁ.",
  "atk-s0402a2:7_3": "Kamatthamanubhotīti katamaṁ atthaṁ ārādheti sampādeti paripūreti.",
  "atk-s0402a2:7_4": "Cittaṁ bhāvīyatīti maggacittaṁ bhāvīyati brūhīyati vaḍḍhīyati. Yo rāgo,",
  "atk-s0402a2:7_5": "so pahīyatīti yo rajjanakavasena rāgo, so pahīyati.",
  "atk-s0402a2:7_6": "Rāgo hi maggacittassa paccanīko, maggacittaṁ rāgassa ca.",
  "atk-s0402a2:7_7": "Rāgakkhaṇe maggacittaṁ natthi, maggacittakkhaṇe rāgo natthi. Yadā pana rāgo uppajjati,",
  "atk-s0402a2:7_8": "tadā maggacittassa uppattiṁ nivāreti, padaṁ pacchindati.",
  "atk-s0402a2:7_9": "Yadā pana maggacittaṁ uppajjati,",
  "atk-s0402a2:7_10": "tadā rāgaṁ samūlakaṁ ubbaṭṭetvā samugghātentameva uppajjati.",
  "atk-s0402a2:7_11": "Tena vuttaṁ – ‘‘rāgo pahīyatī’’ti.",
  "atk-s0402a2:8_0": "Vipassanā, bhikkhave,",
  "atk-s0402a2:8_1": "bhāvitāti vipassanāñāṇaṁ brūhitaṁ vaḍḍhitaṁ.",
  "atk-s0402a2:8_2": "Paññā bhāvīyatīti maggapaññā bhāvīyati brūhīyati vaḍḍhīyati. Yā avijjā,",
  "atk-s0402a2:8_3": "sā pahīyatīti aṭṭhasu ṭhānesu vaṭṭamūlikā mahāavijjā pahīyati.",
  "atk-s0402a2:8_4": "Avijjā hi maggapaññāya paccanīkā, maggapaññā avijjāya.",
  "atk-s0402a2:8_5": "Avijjākkhaṇe maggapaññā natthi ,",
  "atk-s0402a2:8_6": "maggapaññākkhaṇe avijjā natthi. Yadā pana avijjā uppajjati,",
  "atk-s0402a2:8_7": "tadā maggapaññāya uppattiṁ nivāreti, padaṁ pacchindati. Yadā maggapaññā uppajjati,",
  "atk-s0402a2:8_8": "tadā avijjaṁ samūlikaṁ ubbaṭṭetvā samugghātayamānāva uppajjati.",
  "atk-s0402a2:8_9": "Tena vuttaṁ – ‘‘avijjā pahīyatī’’ti.",
  "atk-s0402a2:8_10": "Iti maggacittaṁ maggapaññāti dvepi sahajātadhammāva kathitā.",
  "atk-s0402a2:9_0": "Rāgupakkiliṭṭhaṁ vā, bhikkhave,",
  "atk-s0402a2:9_1": "cittaṁ na vimuccatīti rāgena upakkiliṭṭhattā maggacittaṁ na vimuccatīti dasseti.",
  "atk-s0402a2:9_2": "Avijjupakkiliṭṭhā vā paññā na bhāvīyatīti avijjāya upakkiliṭṭhattā maggapaññā na bhāvīyatīti dasseti. Iti kho, bhikkhaveti evaṁ kho, bhikkhave.",
  "atk-s0402a2:9_3": "Rāgavirāgā cetovimuttīti rāgassa khayavirāgena cetovimutti nāma hoti. Phalasamādhissetaṁ nāmaṁ.",
  "atk-s0402a2:9_4": "Avijjāvirāgā paññāvimuttīti avijjāya khayavirāgena paññāvimutti nāma hoti.",
  "atk-s0402a2:9_5": "Imasmiṁ sutte nānākkhaṇikā samādhivipassanā kathitāti.",
  "atk-s0402a2:10_0": "Bālavaggo tatiyo."
}