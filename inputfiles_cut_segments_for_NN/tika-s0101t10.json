{
  "tika-s0101t10:0_0": "10. Subhasuttavaṇṇanā",
  "tika-s0101t10:1_0": "Subhamāṇavakavatthuvaṇṇanā",
  "tika-s0101t10:2_0": "444.“Aciraparinibbute”ti satthu parinibbutabhāvassa cirakālatāpaṭikkhepena āsannatā dassitā,",
  "tika-s0101t10:2_1": "kālaparicchedo na dassitoti taṁ paricchedato dassetuṁ “parinibbānato uddhaṁ māsamatte kāle”ti vuttaṁ.",
  "tika-s0101t10:2_2": "Tattha matta-ggahaṇena kālassa asampuṇṇataṁ joteti.",
  "tika-s0101t10:2_3": "Tudisaññito gāmo nivāso etassāti todeyyo.",
  "tika-s0101t10:2_4": "Taṁ panesa yasmā soṇadaṇḍo viya campaṁ,",
  "tika-s0101t10:2_5": "kūṭadanto viya ca khāṇumataṁ ajjhāvasati,",
  "tika-s0101t10:2_6": "tasmā vuttaṁ “tassa adhipatittā”ti issarabhāvatoti attho.",
  "tika-s0101t10:2_7": "Samāhāranti sannicayaṁ.",
  "tika-s0101t10:2_8": "Paṇḍito gharamāvaseti yasmā appatarappatarepi vayamāne bhogā khiyanti,",
  "tika-s0101t10:2_9": "appatarappatarepi sañciyamāne vaḍḍhanti,",
  "tika-s0101t10:2_10": "tasmā viññujātiko kiñci vayaṁ akatvā āyameva uppādento gharāvāsaṁ anutiṭṭheyyāti lobhādesitaṁ paṭipattiṁ upadisati.",
  "tika-s0101t10:3_0": "Adānameva sikkhāpetvā lobhābhibhūtatāya tasmiṁyeva ghare sunakho hutvā nibbatti.",
  "tika-s0101t10:3_1": "Lobhavasikassa hi duggati pāṭikaṅkhā.",
  "tika-s0101t10:3_2": "Ativiya piyāyati pubbaparicayena.",
  "tika-s0101t10:3_3": "Piṇḍāya pāvisi subhaṁ māṇavaṁ anuggaṇhitukāmo.",
  "tika-s0101t10:3_4": "Niraye nibbattissasi katokāsassa kammassa paṭibāhituṁ asakkuṇeyyabhāvato.",
  "tika-s0101t10:4_0": "Brāhmaṇacārittassa bhāvitataṁ sandhāya,",
  "tika-s0101t10:4_1": "tathā pitaraṁ ukkaṁsento ca “brahmaloke nibbatto”ti āha.",
  "tika-s0101t10:4_2": "Taṁ pavattiṁ pucchīti sutametaṁ mayā “mayhaṁ pitā sunakho hutvā nibbatto”ti tumhehi vuttaṁ,",
  "tika-s0101t10:4_3": "kimidaṁ saccanti pucchi.",
  "tika-s0101t10:4_4": "Tathevavatvāti yathā pubbe sunakhassa vuttaṁ,",
  "tika-s0101t10:4_5": "tatheva vatvā.",
  "tika-s0101t10:4_6": "Avisaṁvādanatthanti saccāpanatthaṁ “todeyyabrāhmaṇo sunakho hutvā nibbatto”ti attano vacanassa avisaṁvādanatthaṁ",
  "tika-s0101t10:4_7": "avisaṁvādabhāvassa dassanatthanti attho.",
  "tika-s0101t10:4_8": "Sabbaṁ dassesīti buddhānubhāvena so sunakho taṁ sabbaṁ netvā dassesi,",
  "tika-s0101t10:4_9": "na jātissaratāya.",
  "tika-s0101t10:4_10": "Bhagavantaṁ disvā bhukkaraṇaṁ pana purimajātisiddhavāsanāvasena.",
  "tika-s0101t10:4_11": "Cuddasa pañhe pucchitvāti “dissanti hi bho gotama manussā appāyukā,",
  "tika-s0101t10:4_12": "dissanti dīghāyukā.",
  "tika-s0101t10:4_13": "Dissanti bavhābādhā,",
  "tika-s0101t10:4_14": "dissanti appābādhā.",
  "tika-s0101t10:4_15": "Dissanti dubbaṇṇā,",
  "tika-s0101t10:4_16": "dissanti vaṇṇavanto.",
  "tika-s0101t10:4_17": "Dissanti appesakkhā,",
  "tika-s0101t10:4_18": "dissanti mahesakkhā.",
  "tika-s0101t10:4_19": "Dissanti appabhogā,",
  "tika-s0101t10:4_20": "dissanti mahābhogā.",
  "tika-s0101t10:4_21": "Dissanti nīcakulīnā,",
  "tika-s0101t10:4_22": "dissanti uccākulīnā.",
  "tika-s0101t10:4_23": "Dissanti duppaññā,",
  "tika-s0101t10:4_24": "dissanti paññāvanto”ti.",
  "tika-s0101t10:4_25": "Ime cuddasa pañhe pucchitvā,",
  "tika-s0101t10:4_26": "aṅgasubhatāya kiresa “subho”ti nāmaṁ labhi.",
  "tika-s0101t10:5_0": "445.“Ekā ca me kaṅkhā atthī”ti iminā upari pucchiyamānassa pañhassa pageva tena abhisaṅkhatabhāvaṁ dasseti.",
  "tika-s0101t10:5_1": "Visabhāgavedanāti dukkhavedanā.",
  "tika-s0101t10:5_2": "Sā hi kusalakammanibbatte attabhāve uppajjanakasukhavedanāpaṭipakkhabhāvato “visabhāgavedanā”ti.",
  "tika-s0101t10:5_3": "Kāyaṁ gāḷhā hutvā bādhati pīḷetīti “ābādho”ti ca vuccati.",
  "tika-s0101t10:5_4": "Ekadese uppajjitvāti sarīrassa ekadese uṭṭhitāpi ayapaṭṭena ābandhitvā viya gaṇhāti aparivattabhāvakaraṇato,",
  "tika-s0101t10:5_5": "etena balavarogo ābādho nāmāti dasseti.",
  "tika-s0101t10:5_6": "Kicchajīvitakaroti asukhajīvitāvaho,",
  "tika-s0101t10:5_7": "etena dubbalo appamattako rogo ātaṅkoti dasseti.",
  "tika-s0101t10:5_8": "Uṭṭhānanti sayananisajjādito uṭṭhahanaṁ,",
  "tika-s0101t10:5_9": "tena yathā tathā aparāparaṁ sarīrassa parivattanaṁ vadati.",
  "tika-s0101t10:5_10": "Garukanti bhāriyaṁ kicchasiddhikaṁ.",
  "tika-s0101t10:5_11": "Kāye balaṁ na hotīti etthāpi “gilānassevā”ti padaṁ ānetvā sambandhitabbaṁ.",
  "tika-s0101t10:5_12": "Heṭṭhā catūhi padehi aphāsuvihārābhāvaṁ pucchitvā idāni phāsuvihārasabbhāvaṁ pucchati,",
  "tika-s0101t10:5_13": "tena saviseso phāsuvihāro pucchitoti daṭṭhabbo,",
  "tika-s0101t10:5_14": "asatipi atisayatthajotane sadde atisayatthassa labbhanato yathā “abhirūpāya deyyaṁ dātabba”nti.",
  "tika-s0101t10:6_0": "447.Kālañca samayañca upādāyāti.",
  "tika-s0101t10:6_1": "Ettha kālo nāma upasaṅkamanassa yuttapattakālo.",
  "tika-s0101t10:6_2": "Samayo nāma tasseva paccayasāmaggī,",
  "tika-s0101t10:6_3": "atthato tajjaṁ sarīrabalañceva tappaccayaparissayābhāvo ca.",
  "tika-s0101t10:6_4": "Upādānaṁ nāma ñāṇena tesaṁ gahaṇaṁ sallakkhaṇanti dassetuṁ “kālañcā”tiādi vuttaṁ.",
  "tika-s0101t10:6_5": "Pharissatīti vaḍḍhissati.",
  "tika-s0101t10:7_0": "448.Cetiyaraṭṭheti cetiraṭṭhe.",
  "tika-s0101t10:7_1": "Ya-kārena hi padaṁ vaḍḍhetvā vuttaṁ.",
  "tika-s0101t10:7_2": "Cetiraṭṭhato aññaṁ visuṁyevekaṁ raṭṭhanti ca vadanti.",
  "tika-s0101t10:7_3": "Maraṇapaṭisaṁyuttanti maraṇaṁ nāma tādisānaṁ roga vaseneva hotīti yena rogena taṁ jātaṁ,",
  "tika-s0101t10:7_4": "tassa sarūpapucchā,",
  "tika-s0101t10:7_5": "kāraṇapucchā,",
  "tika-s0101t10:7_6": "maraṇahetukacittasantāpapucchā,",
  "tika-s0101t10:7_7": "tassa ca santāpassa sabbalokasādhāraṇatā,",
  "tika-s0101t10:7_8": "tathā maraṇassa ca appatikāratāti evaṁ ādinā maraṇapaṭisaṁyuttaṁ sammodanīyaṁ kathaṁ kathesīti dassetuṁ “bho ānandā”tiādi vuttaṁ.",
  "tika-s0101t10:7_9": "Na randhagavesī māro viya,",
  "tika-s0101t10:7_10": "na vīmaṁsanādhippāyo uttaramāṇavo viyāti adhippāyo.",
  "tika-s0101t10:7_11": "Yesu dhammesūti vimokkhupāyesu niyyānadhammesu.",
  "tika-s0101t10:7_12": "Dharantīti tiṭṭhanti,",
  "tika-s0101t10:7_13": "pavattantīti attho.",
  "tika-s0101t10:8_0": "449.",
  "tika-s0101t10:8_1": "Atthappayuttatāya saddapayogassa saddappabandhalakkhaṇāni tīṇi piṭakāni tadatthabhūtehi sīlādīhi dhammakkhandhehi",
  "tika-s0101t10:8_2": "saṅgayhantīti vuttaṁ “tīṇi piṭakāni tīhi khandhehi saṅgahetvā”ti.",
  "tika-s0101t10:8_3": "Saṅkhittena kathitanti “tiṇṇaṁ khandhāna”nti evaṁ gahaṇato sāmaññato cāti saṅkhepeneva kathitaṁ.",
  "tika-s0101t10:8_4": "“Katamesaṁ tiṇṇa”nti ayaṁ adiṭṭhajotanā pucchā,",
  "tika-s0101t10:8_5": "na kathetukamyatā pucchāti vuttaṁ “vitthārato pucchissāmī ‘ti cintetvā ‘katamesaṁ tiṇṇa’nti āhā”ti.",
  "tika-s0101t10:8_6": "Kathetukamyatābhāve panassa therassa vacanatā siyā.",
  "tika-s0101t10:9_0": "Sīlakkhandhavaṇṇanā",
  "tika-s0101t10:10_0": "450-453.Sīlakkhandhassāti ettha iti-saddo ādiattho,",
  "tika-s0101t10:10_1": "pakārattho vā,",
  "tika-s0101t10:10_2": "tena “ariyassa samādhikkhandhassa…pe…",
  "tika-s0101t10:10_3": "patiṭṭhāpesī”ti ayaṁ ettako pāṭho dassitoti daṭṭhabbaṁ tenāha “tesu dassitesū”ti,",
  "tika-s0101t10:10_4": "uddesavasenāti adhippāyo.",
  "tika-s0101t10:10_5": "Bhagavatā vuttanayenevāti sāmaññaphaladesanādīsu bhagavatā desitanayeneva,",
  "tika-s0101t10:10_6": "tenassa suttassa satthubhāsitabhāvaṁ jinavacanabhāvaṁ dasseti.",
  "tika-s0101t10:10_7": "Sāsane na sīlameva sāroti ariyamaggasāre bhagavato sāsane yathā dassitaṁ sīlaṁ sāro eva na hoti sāravato mahato rukkhassa papaṭikaṭṭhāniyattā.",
  "tika-s0101t10:10_8": "Yadi evaṁ kasmā idha gahitanti āha “kevalañhetaṁ patiṭṭhāmattakamevā”ti.",
  "tika-s0101t10:10_9": "Jhānādiuttarimanussadhamme adhigantukāmassa adhiṭṭhānamattaṁ tattha appatiṭṭhitassa tesaṁ asambhavato.",
  "tika-s0101t10:10_10": "Atha vā na sīlameva sāroti kāmañcettha sāsane “maggasīlaṁ,",
  "tika-s0101t10:10_11": "phalasīla”nti idaṁ lokuttarasīlampi sārameva,",
  "tika-s0101t10:10_12": "tathāpi na sīlakkhandho eva sāro atha kho samādhikkhandhopi paññākkhandhopi sāro evāti evamettha attho daṭṭhabbo.",
  "tika-s0101t10:10_13": "Purimo eva sāro,",
  "tika-s0101t10:10_14": "tenāha “ito uttarī”tiādi.",
  "tika-s0101t10:11_0": "Samādhikkhandhavaṇṇanā",
  "tika-s0101t10:12_0": "454.",
  "tika-s0101t10:12_1": "Kasmā panettha thero samādhikkhandhaṁ puṭṭho indriyasaṁvarādike vissajjesi,",
  "tika-s0101t10:12_2": "nanu evaṁ sante aññaṁ puṭṭho aññaṁ byākaronto ambaṁ puṭṭho labujaṁ byākaronto viya hotīti īdisī codanā",
  "tika-s0101t10:12_3": "idha anokāsāti dassento “kathañca māṇava bhikkhu…pe…",
  "tika-s0101t10:12_4": "samādhikkhandhaṁ dassetukāmoārabhī”ti āha,",
  "tika-s0101t10:12_5": "tenettha indriyasaṁvarādayopi samādhiupakārataṁ upādāya samādhikkhandhapakkhikāni uddiṭṭhānīti dasseti rūpajjhānāneva āgatāni,",
  "tika-s0101t10:12_6": "na arūpajjhānāni rūpāvacaracatutthajjhānadesanānantaraṁ abhiññādesanāya avasaroti katvā.",
  "tika-s0101t10:12_7": "Rūpāvacaracatutthajjhānapādikā hi saparibhaṇḍā chapi abhiññāyo.",
  "tika-s0101t10:12_8": "Lokiyā abhiññā pana sijjhamānā yasmā aṭṭhasu samāpattīsu cuddasavidhena cittaparidamanena vinā na ijjhanti,",
  "tika-s0101t10:12_9": "tasmā abhiññāsu desiyamānāsu arūpajjhānānipi desitāneva honti nānantariyabhāvato,",
  "tika-s0101t10:12_10": "tenāha “ānetvā pana dīpetabbānī”ti.",
  "tika-s0101t10:12_11": "Vuttanayena desitāneva katvā saṁvaṇṇakehi pakāsetabbānīti attho.",
  "tika-s0101t10:12_12": "Aṭṭhakathāyaṁ pana “catutthajjhānaṁ upasampajja viharatī”ti imināva arūpajjhānampi saṅgahitanti dassetuṁ “catutthajjhānena hī”tiādi vuttaṁ.",
  "tika-s0101t10:12_13": "Catutthajjhānañhi rūpavirāgabhāvanāvasena pavattaṁ “arūpajjhāna”nti vuccatīti.",
  "tika-s0101t10:13_0": "471-480.Na cittekaggatāmattakenevāti ettha heṭṭhā vuttanayānusārena attho veditabbo.",
  "tika-s0101t10:13_1": "Lokiyassa samādhikkhandhassa adhippetattā “na citte…pe…",
  "tika-s0101t10:13_2": "atthī”ti vuttaṁ.",
  "tika-s0101t10:13_3": "Ariya-saddo cettha suddhapariyāyo,",
  "tika-s0101t10:13_4": "na lokuttarapariyāyo.",
  "tika-s0101t10:13_5": "Tathā heṭṭhāpi lokiyābhiññāpaṭisambhidāhi vināva arahatte adhigate nattheva uttariṁkaraṇīyanti sakkā",
  "tika-s0101t10:13_6": "vattuṁ yadatthaṁ bhagavati brahmacariyaṁ vussati,",
  "tika-s0101t10:13_7": "tassa siddhattā.",
  "tika-s0101t10:13_8": "Idha pana lokiyābhiññāpi āgatā eva.",
  "tika-s0101t10:13_9": "Sesaṁ suviññeyyameva.",
  "tika-s0101t10:14_0": "Subhasuttavaṇṇanāya līnatthappakāsanā."
}