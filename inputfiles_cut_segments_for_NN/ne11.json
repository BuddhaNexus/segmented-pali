{
  "ne11:0.1_0": "Netti",
  "ne11:0.2_0": "Paṭiniddesavāra",
  "ne11:0.3_0": "Vibhaṅga 8",
  "ne11:0.4_0": "Vibhattihāravibhaṅga",
  "ne11:1.1_0": "Tattha katamo vibhattihāro?",
  "ne11:1.2_0": "“Dhammañca padaṭṭhānaṁ bhūmiñcā”ti.",
  "ne11:2.1_0": "Dve suttāni vāsanābhāgiyañca nibbedhabhāgiyañca.",
  "ne11:2.2_0": "Dve paṭipadā puññabhāgiyā ca phalabhāgiyā ca.",
  "ne11:2.3_0": "Dve sīlāni saṁvarasīlañca pahānasīlañca,",
  "ne11:2.3_1": "tattha bhagavā vāsanābhāgiyaṁ suttaṁ puññabhāgiyāya paṭipadāya desayati,",
  "ne11:2.3_2": "so saṁvarasīle ṭhito tena brahmacariyena brahmacārī bhavati,",
  "ne11:2.3_3": "tattha bhagavā nibbedhabhāgiyaṁ suttaṁ phalabhāgiyāya paṭipadāya desayati,",
  "ne11:2.3_4": "so pahānasīle ṭhito tena brahmacariyena brahmacārī bhavati.",
  "ne11:3.1_0": "Tattha katamaṁ vāsanābhāgiyaṁ suttaṁ?",
  "ne11:3.2_0": "Vāsanābhāgiyaṁ nāma suttaṁ dānakathā sīlakathā saggakathā kāmānaṁ ādīnavo nekkhamme ānisaṁsoti.",
  "ne11:4.1_0": "Tattha katamaṁ nibbedhabhāgiyaṁ suttaṁ?",
  "ne11:4.2_0": "Nibbedhabhāgiyaṁ nāma suttaṁ yā catusaccappakāsanā,",
  "ne11:4.2_1": "vāsanābhāgiye sutte natthi pajānanā, natthi maggo, natthi phalaṁ.",
  "ne11:4.3_0": "Nibbedhabhāgiye sutte atthi pajānanā, atthi maggo, atthi phalaṁ.",
  "ne11:4.4_0": "Imāni cattāri suttāni.",
  "ne11:4.5_0": "Imesaṁ catunnaṁ suttānaṁ desanāya phalena sīlena brahmacariyena sabbato vicayena hārena vicinitvā yuttihārena yojayitabbā yāvatikā ñāṇassa bhūmi.",
  "ne11:5.1_0": "Tattha katame dhammā sādhāraṇā?",
  "ne11:5.2_0": "Dve dhammā sādhāraṇā nāmasādhāraṇā vatthusādhāraṇā ca.",
  "ne11:5.3_0": "Yaṁ vā pana kiñci aññampi evaṁ jātiyaṁ,",
  "ne11:5.3_1": "micchattaniyatānaṁ sattānaṁ aniyatānañca sattānaṁ dassanappahātabbā kilesā sādhāraṇā,",
  "ne11:5.3_2": "puthujjanassa sotāpannassa ca kāmarāgabyāpādā sādhāraṇā,",
  "ne11:5.3_3": "puthujjanassa anāgāmissa ca uddhambhāgiyā saṁyojanā sādhāraṇā,",
  "ne11:5.3_4": "yaṁ kiñci ariyasāvako lokiyaṁ samāpattiṁ samāpajjati,",
  "ne11:5.3_5": "sabbā sā avītarāgehi sādhāraṇā,",
  "ne11:5.3_6": "sādhāraṇā hi dhammā evaṁ aññamaññaṁ paraṁ paraṁ sakaṁ sakaṁ visayaṁ nātivattanti.",
  "ne11:5.4_0": "Yopi imehi dhammehi samannāgato na so taṁ dhammaṁ upātivattati.",
  "ne11:5.5_0": "Ime dhammā sādhāraṇā.",
  "ne11:6.1_0": "Tattha katame dhammā asādhāraṇā?",
  "ne11:6.2_0": "Yāva desanaṁ upādāya gavesitabbā sekkhāsekkhā bhabbābhabbāti,",
  "ne11:6.2_1": "aṭṭhamakassa sotāpannassa ca kāmarāgabyāpādā sādhāraṇā dhammatā asādhāraṇā,",
  "ne11:6.2_2": "aṭṭhamakassa anāgāmissa ca uddhambhāgiyā saṁyojanā sādhāraṇā dhammatā asādhāraṇā.",
  "ne11:6.3_0": "Sabbesaṁ sekkhānaṁ nāmaṁ sādhāraṇaṁ dhammatā asādhāraṇā.",
  "ne11:6.4_0": "Sabbesaṁ paṭipannakānaṁ nāmaṁ sādhāraṇaṁ dhammatā asādhāraṇā.",
  "ne11:6.5_0": "Sabbesaṁ sekkhānaṁ sekkhasīlaṁ sādhāraṇaṁ dhammatā asādhāraṇā.",
  "ne11:6.6_0": "Evaṁ visesānupassinā hīnukkaṭṭhamajjhimaṁ upādāya gavesitabbaṁ.",
  "ne11:7.1_0": "Dassanabhūmi niyāmāvakkantiyā padaṭṭhānaṁ,",
  "ne11:7.1_1": "bhāvanābhūmi uttarikānaṁ phalānaṁ pattiyā padaṭṭhānaṁ,",
  "ne11:7.1_2": "dukkhā paṭipadā dandhābhiññā samathassa padaṭṭhānaṁ,",
  "ne11:7.1_3": "sukhā paṭipadā khippābhiññā vipassanāya padaṭṭhānaṁ,",
  "ne11:7.1_4": "dānamayaṁ puññakiriyavatthu parato ghosassa sādhāraṇaṁ padaṭṭhānaṁ,",
  "ne11:7.1_5": "sīlamayaṁ puññakiriyavatthu cintāmayiyā paññāya sādhāraṇaṁ padaṭṭhānaṁ,",
  "ne11:7.1_6": "bhāvanāmayaṁ puññakiriyavatthu bhāvanāmayiyā paññāya sādhāraṇaṁ padaṭṭhānaṁ.",
  "ne11:7.2_0": "Dānamayaṁ puññakiriyavatthu parato ca ghosassa sutamayiyā ca paññāya sādhāraṇaṁ padaṭṭhānaṁ sīlamayaṁ puññakiriyavatthu cintāmayiyā ca paññāya yoniso ca manasikārassa sādhāraṇaṁ padaṭṭhānaṁ,",
  "ne11:7.2_1": "bhāvanāmayaṁ puññakiriyavatthu bhāvanāmayiyā ca paññāya sammādiṭṭhiyā ca sādhāraṇaṁ padaṭṭhānaṁ.",
  "ne11:7.3_0": "Patirūpadesavāso vivekassa ca samādhissa ca sādhāraṇaṁ padaṭṭhānaṁ,",
  "ne11:7.3_1": "sappurisūpanissayo tiṇṇañca aveccappasādānaṁ samathassa ca sādhāraṇaṁ padaṭṭhānaṁ,",
  "ne11:7.3_2": "attasammāpaṇidhānaṁ hiriyā ca vipassanāya ca sādhāraṇaṁ padaṭṭhānaṁ,",
  "ne11:7.3_3": "akusalapariccāgo kusalavīmaṁsāya ca samādhindriyassa ca sādhāraṇaṁ padaṭṭhānaṁ,",
  "ne11:7.3_4": "dhammasvākkhātatā kusalamūlaropanāya ca phalasamāpattiyā ca sādhāraṇaṁ padaṭṭhānaṁ,",
  "ne11:7.3_5": "saṅghasuppaṭipannatā saṅghasuṭṭhutāya sādhāraṇaṁ padaṭṭhānaṁ,",
  "ne11:7.3_6": "satthusampadā appasannānañca pasādāya pasannānañca bhiyyobhāvāya sādhāraṇaṁ padaṭṭhānaṁ,",
  "ne11:7.3_7": "appaṭihatapātimokkhatā dummaṅkūnañca puggalānaṁ niggahāya pesalānañca puggalānaṁ phāsuvihārāya sādhāraṇaṁ padaṭṭhānaṁ.",
  "ne11:7.4_0": "Tenāha āyasmā mahākaccāyano “dhammañca padaṭṭhānan”ti.",
  "ne11:7.5_0": "Niyutto vibhatti hāro."
}