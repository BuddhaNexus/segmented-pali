{
  "atk-s0508a214:0_0": "18. Cattālīsanipāto",
  "atk-s0508a214:1_0": "1. Mahākassapattheragāthāvaṇṇanā",
  "atk-s0508a214:2_0": "Cattālīsanipāte na gaṇena purakkhatotiādikā āyasmato mahākassapattherassa gāthā.",
  "atk-s0508a214:2_1": "Kā uppatti?",
  "atk-s0508a214:2_2": "Ayaṁ kira padumuttarassa bhagavato kāle haṁsavatīnagare vedeho nāma asītikoṭivibhavo kuṭumbiko ahosi.",
  "atk-s0508a214:2_3": "So buddhamāmako,",
  "atk-s0508a214:2_4": "dhammamāmako,",
  "atk-s0508a214:2_5": "saṅghamāmako upāsako hutvā viharanto ekasmiṁ uposathadivase pātova subhojanaṁ bhuñjitvā uposathaṅgāni",
  "atk-s0508a214:2_6": "adhiṭṭhāya gandhapupphādīni gahetvā vihāraṁ gantvā satthāraṁ pūjetvā vanditvā ekamantaṁ nisīdi.",
  "atk-s0508a214:3_0": "Tasmiñca khaṇe satthā mahānisabhattheraṁ nāma tatiyasāvakaṁ ‘‘etadaggaṁ,",
  "atk-s0508a214:3_1": "bhikkhave,",
  "atk-s0508a214:3_2": "mama sāvakānaṁ bhikkhūnaṁ dhutavādānaṁ,",
  "atk-s0508a214:3_3": "yadidaṁ nisabho’’ti etadagge ṭhapesi.",
  "atk-s0508a214:3_4": "Upāsako taṁ sutvā pasanno dhammakathāvasāne mahājane uṭṭhāya gate satthāraṁ vanditvā ‘‘sve mayhaṁ bhikkhaṁ adhivāsethā’’ti nimantesi.",
  "atk-s0508a214:3_5": "‘‘Mahā kho, upāsaka ,",
  "atk-s0508a214:3_6": "bhikkhusaṅgho’’ti.",
  "atk-s0508a214:3_7": "‘‘Kittako,",
  "atk-s0508a214:3_8": "bhante’’ti?",
  "atk-s0508a214:3_9": "‘‘Aṭṭhasaṭṭhibhikkhusatasahassa’’nti. ‘‘Bhante,",
  "atk-s0508a214:3_10": "ekaṁ sāmaṇerampi vihāre asesetvā mayhaṁ bhikkhaṁ adhivāsethā’’ti.",
  "atk-s0508a214:3_11": "Satthā adhivāsesi.",
  "atk-s0508a214:3_12": "Upāsako satthu adhivāsanaṁ viditvā gehaṁ gantvā mahādānaṁ sajjetvā punadivase satthu kālaṁ ārocāpesi.",
  "atk-s0508a214:3_13": "Satthā pattacīvaramādāya bhikkhusaṅghaparivuto upāsakassa gharaṁ gantvā paññattāsane nisinno dakkhiṇodakāvasāne",
  "atk-s0508a214:3_14": "yāguādīni sampaṭicchanto bhattavissaggaṁ akāsi.",
  "atk-s0508a214:3_15": "Upāsakopi satthu santike nisīdi.",
  "atk-s0508a214:4_0": "Tasmiṁ antare mahānisabhatthero piṇḍāya caranto tameva vīthiṁ paṭipajji.",
  "atk-s0508a214:4_1": "Upāsako disvā uṭṭhāya gantvā theraṁ vanditvā ‘‘pattaṁ, bhante,",
  "atk-s0508a214:4_2": "dethā’’ti āha.",
  "atk-s0508a214:4_3": "Thero pattaṁ adāsi. ‘‘Bhante,",
  "atk-s0508a214:4_4": "idheva pavisatha,",
  "atk-s0508a214:4_5": "satthāpi gehe nisinno’’ti.",
  "atk-s0508a214:4_6": "‘‘Na vaṭṭissati,",
  "atk-s0508a214:4_7": "upāsakā’’ti.",
  "atk-s0508a214:4_8": "So therassa pattaṁ gahetvā piṇḍapātassa pūretvā adāsi.",
  "atk-s0508a214:4_9": "Tato theraṁ anugantvā nivatto satthu santike nisīditvā evamāha –",
  "atk-s0508a214:4_10": "‘‘mahānisabhatthero, bhante,",
  "atk-s0508a214:4_11": "‘satthāpi gehe nisinno’ti vuttepi pavisituṁ na icchi,",
  "atk-s0508a214:4_12": "atthi nu kho etassa tumhākaṁ guṇehi atirekaguṇo’’ti.",
  "atk-s0508a214:4_13": "Buddhānañca vaṇṇamaccheraṁ nāma natthi,",
  "atk-s0508a214:4_14": "tasmā satthā evamāha –",
  "atk-s0508a214:4_15": "‘‘upāsaka,",
  "atk-s0508a214:4_16": "mayaṁ bhikkhaṁ āgamayamānā gehe nisīdāma,",
  "atk-s0508a214:4_17": "so pana bhikkhu na evaṁ nisīditvā bhikkhaṁ udikkhati,",
  "atk-s0508a214:4_18": "mayaṁ gāmantasenāsane vasāma,",
  "atk-s0508a214:4_19": "so araññasmiṁyeva vasati,",
  "atk-s0508a214:4_20": "mayaṁ channe vasāma,",
  "atk-s0508a214:4_21": "so abbhokāseyeva vasatī’’ti bhagavā ‘‘ayañca ayañcetassa guṇo’’ti mahāsamuddaṁ pūrayamāno viya tassa guṇaṁ kathesi.",
  "atk-s0508a214:5_0": "Upāsako pakatiyāpi jalamānapadīpo telena āsitto viya suṭṭhutaraṁ pasanno hutvā cintesi –",
  "atk-s0508a214:5_1": "‘‘kiṁ mayhaṁ aññāya sampattiyā,",
  "atk-s0508a214:5_2": "anāgate ekassa buddhassa santike dhutavādānaṁ aggabhāvatthāya patthanaṁ karissāmī’’ti.",
  "atk-s0508a214:5_3": "So punapi satthāraṁ nimantetvā teneva niyāmena satta divase mahādānaṁ datvā sattame divase buddhappamukhassa",
  "atk-s0508a214:5_4": "mahābhikkhusaṅghassa ticīvarāni datvā satthu pādamūle nipajjitvā evamāha – ‘‘yaṁ me, bhante,",
  "atk-s0508a214:5_5": "satta divase dānaṁ dentassa mettaṁ kāyakammaṁ,",
  "atk-s0508a214:5_6": "mettaṁ vacīkammaṁ,",
  "atk-s0508a214:5_7": "mettaṁ manokammaṁ paccupaṭṭhitaṁ,",
  "atk-s0508a214:5_8": "imināhaṁ na aññaṁ devasampattiṁ vā sakkamārabrahmasampattiṁ vā patthemi,",
  "atk-s0508a214:5_9": "idaṁ pana me kammaṁ anāgate ekassa buddhassa santike mahānisabhattherena pattaṭṭhānantaraṁ pāpuṇanatthāya",
  "atk-s0508a214:5_10": "terasadhutaṅgadharānaṁ aggabhāvassa adhikāro hotū’’ti.",
  "atk-s0508a214:5_11": "Satthā ‘‘mahantaṁ ṭhānaṁ iminā patthitaṁ,",
  "atk-s0508a214:5_12": "samijjhissati nu kho,",
  "atk-s0508a214:5_13": "no’’ti olokento samijjhanabhāvaṁ disvā āha –",
  "atk-s0508a214:5_14": "‘‘manāpaṁ te ṭhānaṁ patthitaṁ,",
  "atk-s0508a214:5_15": "anāgate satasahassakappāvasāne gotamo nāma buddho uppajjissati ,",
  "atk-s0508a214:5_16": "tassa tvaṁ tatiyasāvako mahākassapatthero nāma bhavissasī’’ti byākāsi.",
  "atk-s0508a214:5_17": "Taṁ sutvā upāsako ‘‘buddhānaṁ dve kathā nāma natthī’’ti punadivase pattabbaṁ viya taṁ sampattiṁ amaññittha.",
  "atk-s0508a214:5_18": "So yāvatāyukaṁ dānaṁ datvā,",
  "atk-s0508a214:5_19": "sīlaṁ samādāya rakkhitvā,",
  "atk-s0508a214:5_20": "nānappakāraṁ kalyāṇakammaṁ katvā,",
  "atk-s0508a214:5_21": "kālaṁ katvā,",
  "atk-s0508a214:5_22": "sagge nibbatti.",
  "atk-s0508a214:6_0": "Tato paṭṭhāya devamanussesu sampattiṁ anubhavanto ito ekanavute kappe vipassisammāsambuddhe bandhumatīnagaraṁ",
  "atk-s0508a214:6_1": "upanissāya kheme migadāye viharante devalokā cavitvā aññatarasmiṁ parijiṇṇabrāhmaṇakule nibbatti.",
  "atk-s0508a214:6_2": "Tasmiñca kāle vipassī bhagavā sattame sattame saṁvacchare dhammaṁ kathesi,",
  "atk-s0508a214:6_3": "mahantaṁ kolāhalaṁ hoti.",
  "atk-s0508a214:6_4": "Sakalajambudīpe devatā ‘‘satthā dhammaṁ kathessatī’’ti ārocesuṁ.",
  "atk-s0508a214:6_5": "Brāhmaṇo taṁ sāsanaṁ assosi .",
  "atk-s0508a214:6_6": "Tassa ca nivāsanasāṭako ekoyeva hoti,",
  "atk-s0508a214:6_7": "tathā brāhmaṇiyā.",
  "atk-s0508a214:6_8": "Pārupanaṁ pana dvinnampi ekameva.",
  "atk-s0508a214:6_9": "So sakalanagare ‘‘ekasāṭakabrāhmaṇo’’ti paññāyi.",
  "atk-s0508a214:6_10": "So brāhmaṇānaṁ kenacideva kiccena sannipāte sati brāhmaṇiṁ gehe ṭhapetvā sayaṁ taṁ vatthaṁ pārupitvā gacchati.",
  "atk-s0508a214:6_11": "Brāhmaṇīnaṁ sannipāte sati sayaṁ gehe acchati,",
  "atk-s0508a214:6_12": "brāhmaṇī taṁ vatthaṁ pārupitvā gacchati.",
  "atk-s0508a214:6_13": "Tasmiṁ pana divase brāhmaṇo brāhmaṇiṁ āha – ‘‘bhoti,",
  "atk-s0508a214:6_14": "kiṁ rattiṁ dhammaṁ suṇissasi, divā’’ti?",
  "atk-s0508a214:6_15": "‘‘Mayaṁ mātugāmajātikā nāma rattiṁ sotuṁ na sakkoma,",
  "atk-s0508a214:6_16": "divā sossāmā’’ti brāhmaṇaṁ gehe ṭhapetvā taṁ vatthaṁ pārupitvā upāsikāhi saddhiṁ divā gantvā satthāraṁ",
  "atk-s0508a214:6_17": "vanditvā ekamante nisinnā dhammaṁ sutvā upāsikāhiyeva saddhiṁ āgamāsi.",
  "atk-s0508a214:6_18": "Atha brāhmaṇo brāhmaṇiṁ gehe ṭhapetvā taṁ vatthaṁ pārupitvā vihāraṁ gato.",
  "atk-s0508a214:7_0": "Tasmiṁ samaye satthā parisamajjhe alaṅkatadhammāsane nisinno cittabījaniṁ ādāya ākāsagaṅgaṁ otārento viya,",
  "atk-s0508a214:7_1": "sineruṁ manthaṁ katvā sāgaraṁ nimmathento viya,",
  "atk-s0508a214:7_2": "dhammakathaṁ kathesi.",
  "atk-s0508a214:7_3": "Brāhmaṇassa parisapariyante nisinnassa dhammaṁ suṇantassa paṭhamayāmasmiṁyeva sakalasarīraṁ pūrayamānā pañcavaṇṇā pīti uppajji.",
  "atk-s0508a214:7_4": "So pārutavatthaṁ saṅgharitvā ‘‘dasabalassa dassāmī’’ti cintesi.",
  "atk-s0508a214:7_5": "Athassa ādīnavasahassaṁ dassayamānaṁ maccheraṁ uppajji.",
  "atk-s0508a214:7_6": "So ‘‘brāhmaṇiyā mayhañca ekameva vatthaṁ,",
  "atk-s0508a214:7_7": "aññaṁ kiñci pārupanaṁ natthi,",
  "atk-s0508a214:7_8": "apārupitvā ca nāma bahi vicarituṁ na sakkā’’ti sabbathāpi adātukāmo ahosi,",
  "atk-s0508a214:7_9": "athassa nikkhante paṭhamayāme majjhimayāmepi tatheva pīti uppajji.",
  "atk-s0508a214:7_10": "Tatheva cintetvā tatheva adātukāmo ahosi.",
  "atk-s0508a214:7_11": "Athassa majjhimayāme nikkhante pacchimayāmepi tatheva pīti uppajji.",
  "atk-s0508a214:7_12": "Tadā so ‘‘yaṁ vā hotu taṁ vā pacchāpi jānissāmī’’ti vatthaṁ saṅgharitvā satthu pādamūle ṭhapesi.",
  "atk-s0508a214:7_13": "Tato vāmahatthaṁ ābhujitvā dakkhiṇena hatthena tikkhattuṁ apphoṭetvā ‘‘jitaṁ me,",
  "atk-s0508a214:7_14": "jitaṁ me’’ti tayo vāre nadi.",
  "atk-s0508a214:8_0": "Tasmiñca samaye bandhumarājā dhammāsanassa pacchato antosāṇiyaṁ nisinno dhammaṁ suṇāti.",
  "atk-s0508a214:8_1": "Rañño ca nāma ‘‘jitaṁ me’’ti saddo amanāpo hoti .",
  "atk-s0508a214:8_2": "So purisaṁ pesesi – ‘‘gaccha,",
  "atk-s0508a214:8_3": "etaṁ puccha kiṁ vadasī’’ti.",
  "atk-s0508a214:8_4": "So tena gantvā pucchito ‘‘avasesā hatthiyānādīni āruyha asicammādīni gahetvā parasenaṁ jinanti,",
  "atk-s0508a214:8_5": "na taṁ acchariyaṁ.",
  "atk-s0508a214:8_6": "Ahaṁ pana pacchato āgacchantassa kūṭagoṇassa muggarena sīsaṁ bhinditvā taṁ palāpento viya maccheracittaṁ madditvā pārutavatthaṁ dasabalassa adāsiṁ,",
  "atk-s0508a214:8_7": "taṁ me macchariyaṁ jita’’nti āha.",
  "atk-s0508a214:8_8": "So puriso āgantvā taṁ pavattiṁ rañño ārocesi.",
  "atk-s0508a214:8_9": "Rājā āha – ‘‘amhe, bhaṇe,",
  "atk-s0508a214:8_10": "dasabalassa anurūpaṁ na jānimha,",
  "atk-s0508a214:8_11": "brāhmaṇo jānī’’ti vatthayugaṁ pesesi.",
  "atk-s0508a214:8_12": "Taṁ disvā brāhmaṇo cintesi –",
  "atk-s0508a214:8_13": "‘‘ayaṁ mayhaṁ tuṇhīnisinnassa paṭhamaṁ kiñci adatvā satthu guṇe kathentassa adāsi.",
  "atk-s0508a214:8_14": "Satthu guṇe paṭicca uppannena pana mayhaṁ ko attho’’ti tampi vatthayugaṁ dasabalasseva adāsi.",
  "atk-s0508a214:8_15": "Rājāpi ‘‘kiṁ brāhmaṇena kata’’nti pucchitvā ‘‘tampi tena vatthayugaṁ tathāgatasseva dinna’’nti sutvā aññānipi dve vatthayugāni pesesi,",
  "atk-s0508a214:8_16": "so tānipi adāsi.",
  "atk-s0508a214:8_17": "Rājā aññānipi cattārīti evaṁ yāva dvattiṁsavatthayugāni pesesi.",
  "atk-s0508a214:8_18": "Atha brāhmaṇo ‘‘idaṁ vaḍḍhetvā vaḍḍhetvā gahaṇaṁ viya hotī’’ti attano atthāya ekaṁ,",
  "atk-s0508a214:8_19": "brāhmaṇiyā ekanti dve vatthayugāni gahetvā tiṁsayugāni tathāgatasseva adāsi.",
  "atk-s0508a214:8_20": "Tato paṭṭhāya ca so satthu vissāsiko jāto.",
  "atk-s0508a214:9_0": "Atha naṁ rājā ekadivasaṁ sītasamaye satthu santike dhammaṁ suṇantaṁ disvā satasahassagghanakaṁ attanā pārutarattakambalaṁ datvā āha –",
  "atk-s0508a214:9_1": "‘‘ito paṭṭhāya imaṁ pārupitvā dhammaṁ suṇāhī’’ti.",
  "atk-s0508a214:9_2": "So ‘‘kiṁ me iminā kambalena imasmiṁ pūtikāye upanītenā’’ti cintetvā antogandhakuṭiyaṁ tathāgatassa mañcassa upari vitānaṁ katvā agamāsi.",
  "atk-s0508a214:9_3": "Athekadivasaṁ rājā pātova vihāraṁ gantvā antogandhakuṭiyaṁ satthu santike nisīdi.",
  "atk-s0508a214:9_4": "Tasmiñca samaye chabbaṇṇā buddharasmiyo kambale paṭihaññanti,",
  "atk-s0508a214:9_5": "kambalo ativiya virocati.",
  "atk-s0508a214:9_6": "Rājā ullokento sañjānitvā āha –",
  "atk-s0508a214:9_7": "‘‘amhākaṁ, bhante,",
  "atk-s0508a214:9_8": "esa kambalo,",
  "atk-s0508a214:9_9": "amhehi ekasāṭakabrāhmaṇassa dinno’’ti.",
  "atk-s0508a214:9_10": "‘‘Tumhehi, mahārāja,",
  "atk-s0508a214:9_11": "brāhmaṇo pūjito,",
  "atk-s0508a214:9_12": "brāhmaṇena mayaṁ pūjitā’’ti.",
  "atk-s0508a214:9_13": "Rājā ‘‘brāhmaṇo yuttaṁ aññāsi,",
  "atk-s0508a214:9_14": "na maya’’nti pasīditvā yaṁ manussānaṁ upakārabhūtaṁ,",
  "atk-s0508a214:9_15": "taṁ sabbaṁ aṭṭhaṭṭhakaṁ katvā sabbaṭṭhakaṁ nāma dānaṁ datvā purohitaṭṭhāne ṭhapesi.",
  "atk-s0508a214:9_16": "Sopi ‘‘aṭṭhaṭṭhakaṁ nāla catusaṭṭhi hotī’’ti catusaṭṭhi salākabhattāni upanibandhāpetvā yāvajīvaṁ dānaṁ",
  "atk-s0508a214:9_17": "datvā sīlaṁ rakkhitvā tato cuto sagge nibbatti.",
  "atk-s0508a214:10_0": "Puna tato cuto imasmiṁ kappe koṇāgamanassa ca bhagavato kassapadasabalassa cāti dvinnaṁ buddhānaṁ antare bārāṇasiyaṁ kuṭumbiyaghare nibbatto.",
  "atk-s0508a214:10_1": "So vuddhimanvāya gharāvāsaṁ vasanto ekadivasaṁ araññe jaṅghavihāraṁ carati.",
  "atk-s0508a214:10_2": "Tasmiñca samaye paccekabuddho nadītīre cīvarakammaṁ karonto anuvāte appahonte saṅgharitvā ṭhapetuṁ āraddho.",
  "atk-s0508a214:10_3": "So disvā ‘‘kasmā, bhante,",
  "atk-s0508a214:10_4": "saṅgharitvā ṭhapethā’’ti āha.",
  "atk-s0508a214:10_5": "‘‘Anuvāto nappahotī’’ti. ‘‘Iminā, bhante,",
  "atk-s0508a214:10_6": "karothā’’ti uttarasāṭakaṁ datvā ‘‘nibbattanibbattaṭṭhāne me kenaci parihāni mā hotū’’ti patthanaṁ paṭṭhapesi.",
  "atk-s0508a214:11_0": "Gharepissa bhaginiyā saddhiṁ bhariyāya kalahaṁ karontiyā paccekabuddho piṇḍāya pāvisi.",
  "atk-s0508a214:11_1": "Athassa bhaginī paccekabuddhassa piṇḍapātaṁ datvā tassa bhariyaṁ sandhāya ‘‘evarūpaṁ bālaṁ yojanasatena parivajjeyya’’nti patthanaṁ paṭṭhapesi.",
  "atk-s0508a214:11_2": "Sā gehaṅgaṇe ṭhitā sutvā ‘‘imāya dinnabhattaṁ mā esa bhuñjatū’’ti pattaṁ gahetvā piṇḍapātaṁ chaḍḍetvā kalalassa pūretvā adāsi.",
  "atk-s0508a214:11_3": "Itarā disvā ‘‘bāle,",
  "atk-s0508a214:11_4": "tvaṁ maṁ tāva akkosa vā pahara vā,",
  "atk-s0508a214:11_5": "evarūpassa pana dve asaṅkhyeyyāni pūritapāramissa pattato bhattaṁ chaḍḍetvā kalalaṁ dātuṁ na yutta’’nti āha.",
  "atk-s0508a214:11_6": "Athassa bhariyāya paṭisaṅkhānaṁ uppajji.",
  "atk-s0508a214:11_7": "Sā ‘‘tiṭṭhatha,",
  "atk-s0508a214:11_8": "bhante’’ti kalalaṁ chaḍḍetvā pattaṁ dhovitvā gandhacuṇṇena .",
  "atk-s0508a214:11_9": "Ubbaṭṭetvā paṇītabhattassa catumadhurassa ca pūretvā upari āsittena padumagabbhavaṇṇena sappinā vijjotamānaṁ",
  "atk-s0508a214:11_10": "paccekabuddhassa hatthe ṭhapetvā ‘‘yathā ayaṁ piṇḍapāto obhāsajāto,",
  "atk-s0508a214:11_11": "evaṁ obhāsajātaṁ me sarīraṁ hotū’’ti patthanaṁ paṭṭhapesi.",
  "atk-s0508a214:11_12": "Paccekabuddho anumoditvā ākāsaṁ pakkhandi.",
  "atk-s0508a214:12_0": "Tepi jāyampatikā yāvatāyukaṁ kusalaṁ katvā sagge nibbattitvā puna tato cavitvā upāsako kassapasammāsambuddhakāle",
  "atk-s0508a214:12_1": "bārāṇasiyaṁ asītikoṭivibhavassa seṭṭhino putto hutvā nibbatti,",
  "atk-s0508a214:12_2": "itarāpi tādisasseva seṭṭhino dhītā hutvā nibbatti.",
  "atk-s0508a214:12_3": "Tassa vuddhippattassa tameva seṭṭhidhītaraṁ ānayiṁsu.",
  "atk-s0508a214:12_4": "Tassā pubbe aniṭṭhavipākassa pāpakammassa ānubhāvena patikulaṁ paviṭṭhamattāya ummārabbhantare sakalasarīraṁ ugghāṭitavaccakuṭi viya duggandhaṁ jātaṁ.",
  "atk-s0508a214:12_5": "Seṭṭhikumāro ‘‘kassāyaṁ gandho’’ti pucchitvā,",
  "atk-s0508a214:12_6": "‘‘seṭṭhikaññāyā’’ti sutvā,",
  "atk-s0508a214:12_7": "‘‘nīharatha,",
  "atk-s0508a214:12_8": "nīharathā’’ti ābhataniyāmeneva kulagharaṁ pesesi.",
  "atk-s0508a214:12_9": "Sā eteneva nīhārena sattasu ṭhānesu paṭinivattitā.",
  "atk-s0508a214:13_0": "Tena ca samayena kassapadasabalo parinibbāyi.",
  "atk-s0508a214:13_1": "Tassa ghanakoṭṭimāhi satasahassagghanikāhi rattasuvaṇṇiṭṭhakāhi yojanubbedhaṁ cetiyaṁ ārabhiṁsu.",
  "atk-s0508a214:13_2": "Tasmiṁ cetiye karīyamāne sā seṭṭhidhītā cintesi –",
  "atk-s0508a214:13_3": "‘‘ahaṁ sattasu ṭhānesu paṭinivattitā,",
  "atk-s0508a214:13_4": "kiṁ me jīvitenā’’ti attano ābharaṇabhaṇḍaṁ bhañjāpetvā suvaṇṇiṭṭhakaṁ kāresi ratanāyataṁ vidatthivitthinnaṁ caturaṅgulubbedhaṁ.",
  "atk-s0508a214:13_5": "Tato haritālamanosilāpiṇḍaṁ gahetvā aṭṭha uppalahatthake ādāya cetiyakaraṇaṭṭhānaṁ gatā.",
  "atk-s0508a214:13_6": "Tasmiñca khaṇe ekā iṭṭhakāpanti parikkhipitvā āgacchamānā ghaṭaniṭṭhakāya ūnā hoti,",
  "atk-s0508a214:13_7": "seṭṭhidhītā vaḍḍhakiṁ āha –",
  "atk-s0508a214:13_8": "‘‘imaṁ iṭṭhakaṁ ettha ṭhapethā’’ti. ‘‘Amma,",
  "atk-s0508a214:13_9": "bhaddake kāle āgatāsi,",
  "atk-s0508a214:13_10": "sayameva ṭhapehī’’ti.",
  "atk-s0508a214:13_11": "Sā āruyha telena haritālamanosilāpiṇḍaṁ yojetvā tena bandhanena iṭṭhakaṁ patiṭṭhapetvā upari aṭṭhahi",
  "atk-s0508a214:13_12": "uppalahatthakehi pūjaṁ katvā vanditvā ‘‘nibbattanibbattaṭṭhāne me kāyato candanagandho vāyatu,",
  "atk-s0508a214:13_13": "mukhato uppalagandho’’ti patthanaṁ katvā cetiyaṁ vanditvā padakkhiṇaṁ katvā agamāsi.",
  "atk-s0508a214:14_0": "Atha tasmiṁyeva khaṇe yassa seṭṭhiputtassa paṭhamaṁ gehaṁ nītā,",
  "atk-s0508a214:14_1": "tassa taṁ ārabbha sati udapādi.",
  "atk-s0508a214:14_2": "Nagarepi nakkhattaṁ saṅghuṭṭhaṁ hoti.",
  "atk-s0508a214:14_3": "So upaṭṭhāke āha –",
  "atk-s0508a214:14_4": "‘‘tadā idha ānītā seṭṭhidhītā atthi,",
  "atk-s0508a214:14_5": "kahaṁ sā’’ti?",
  "atk-s0508a214:14_6": "‘‘Kulagehe sāmī’’ti.",
  "atk-s0508a214:14_7": "‘‘Ānetha naṁ,",
  "atk-s0508a214:14_8": "nakkhattaṁ kīḷissāmā’’ti.",
  "atk-s0508a214:14_9": "Te gantvā taṁ vanditvā ṭhitā ‘‘kiṁ, tātā,",
  "atk-s0508a214:14_10": "āgatatthā’’ti tāya puṭṭhā taṁ pavattiṁ ācikkhiṁsu. ‘‘Tātā,",
  "atk-s0508a214:14_11": "mayā ābharaṇabhaṇḍena cetiyaṁ pūjitaṁ,",
  "atk-s0508a214:14_12": "ābharaṇaṁ me natthī’’ti .",
  "atk-s0508a214:14_13": "Te gantvā seṭṭhiputtassa ārocesuṁ.",
  "atk-s0508a214:14_14": "Ānetha naṁ,",
  "atk-s0508a214:14_15": "piḷandhanaṁ labhissatīti.",
  "atk-s0508a214:14_16": "Te ānayiṁsu.",
  "atk-s0508a214:14_17": "Tassā saha gharapavesanena sakalagehaṁ candanagandho ceva nīluppalagandho ca vāyi.",
  "atk-s0508a214:14_18": "Seṭṭhiputto taṁ pucchi –",
  "atk-s0508a214:14_19": "‘‘paṭhamaṁ tava sarīrato duggandho vāyi,",
  "atk-s0508a214:14_20": "idāni pana te sarīrato candanagandho,",
  "atk-s0508a214:14_21": "mukhato uppalagandho vāyati.",
  "atk-s0508a214:14_22": "Kiṁ eta’’nti?",
  "atk-s0508a214:14_23": "Sā ādito paṭṭhāya attanā katakammaṁ ārocesi.",
  "atk-s0508a214:14_24": "Seṭṭhiputto ‘‘niyyānikaṁ vata buddhasāsana’’nti pasīditvā yojanikaṁ suvaṇṇacetiyaṁ kambalakañcukena parikkhipitvā",
  "atk-s0508a214:14_25": "tattha tattha rathacakkappamāṇehi suvaṇṇapadumehi alaṅkari.",
  "atk-s0508a214:14_26": "Tesaṁ dvādasahatthā olambakā honti.",
  "atk-s0508a214:15_0": "So tattha yāvatāyukaṁ ṭhatvā sagge nibbattitvā tato cuto bārāṇasito yojanamatte ṭhāne aññatarasmiṁ amaccakule nibbatti,",
  "atk-s0508a214:15_1": "seṭṭhikaññāpi devalokato cavitvā rājakule jeṭṭhadhītā hutvā nibbatti.",
  "atk-s0508a214:15_2": "Tesu vayappattesu kumārassa vasanagāme nakkhattaṁ saṅghuṭṭhaṁ.",
  "atk-s0508a214:15_3": "So mātaraṁ āha –",
  "atk-s0508a214:15_4": "‘‘sāṭakaṁ me, amma, dehi,",
  "atk-s0508a214:15_5": "nakkhattaṁ kīḷissāmī’’ti .",
  "atk-s0508a214:15_6": "Sā dhotavatthaṁ nīharitvā adāsi. ‘‘Amma,",
  "atk-s0508a214:15_7": "thūlaṁ ida’’nti āha.",
  "atk-s0508a214:15_8": "Sā aññaṁ nīharitvā adāsi,",
  "atk-s0508a214:15_9": "tampi paṭikkhipi.",
  "atk-s0508a214:15_10": "Atha naṁ mātā āha – ‘‘tāta,",
  "atk-s0508a214:15_11": "yādise gehe mayaṁ jātā,",
  "atk-s0508a214:15_12": "natthi no ito sukhumatarassa paṭilābhāya puñña’’nti.",
  "atk-s0508a214:15_13": "‘‘Tena hi labhanaṭṭhānaṁ gacchāmi ammā’’ti. ‘‘Putta,",
  "atk-s0508a214:15_14": "ahaṁ ajjeva tuyhaṁ bārāṇasinagare rajjapaṭilābhampi icchāmī’’ti.",
  "atk-s0508a214:15_15": "So mātaraṁ vanditvā āha –",
  "atk-s0508a214:15_16": "‘‘gacchāmi, ammā’’ti. ‘‘Gaccha, tātā’’ti.",
  "atk-s0508a214:15_17": "Evaṁ kirassā cittaṁ ahosi –",
  "atk-s0508a214:15_18": "‘‘kahaṁ gamissati?",
  "atk-s0508a214:15_19": "Idha vā ettha vā gehe nisīdissatī’’ti.",
  "atk-s0508a214:15_20": "So pana puññaniyāmena nikkhamitvā bārāṇasiṁ gantvā uyyāne maṅgalasilāpaṭṭe sasīsaṁ pārupitvā nipajji.",
  "atk-s0508a214:15_21": "So ca bārāṇasirañño kālaṅkatassa sattamo divaso hoti.",
  "atk-s0508a214:16_0": "Amaccā rañño sarīrakiccaṁ katvā rājaṅgaṇe nisīditvā mantayiṁsu –",
  "atk-s0508a214:16_1": "‘‘rañño ekā dhītāva atthi,",
  "atk-s0508a214:16_2": "putto natthi,",
  "atk-s0508a214:16_3": "arājakaṁ rajjaṁ nassati,",
  "atk-s0508a214:16_4": "ko rājā hotī’’ti?",
  "atk-s0508a214:16_5": "‘‘Tvaṁ hohi,",
  "atk-s0508a214:16_6": "tvaṁ hohī’’ti āhaṁsu.",
  "atk-s0508a214:16_7": "Purohito āha –",
  "atk-s0508a214:16_8": "‘‘bahuṁ oloketuṁ na vaṭṭati,",
  "atk-s0508a214:16_9": "phussarathaṁ vissajjemā’’ti.",
  "atk-s0508a214:16_10": "Te kumudavaṇṇe cattāro sindhave yojetvā pañcavidhaṁ rājakakudhabhaṇḍaṁ setacchattañca rathasmiṁyeva ṭhapetvā",
  "atk-s0508a214:16_11": "rathaṁ vissajjetvā pacchato tūriyāni paggaṇhāpesuṁ.",
  "atk-s0508a214:16_12": "Ratho pācīnadvārena nikkhamitvā uyyānābhimukho ahosi.",
  "atk-s0508a214:16_13": "‘‘Paricayena uyyānābhimukho gacchati,",
  "atk-s0508a214:16_14": "nivattemā’’ti keci āhaṁsu.",
  "atk-s0508a214:16_15": "Purohito ‘‘mā nivattayitthā’’ti āha.",
  "atk-s0508a214:16_16": "Ratho kumāraṁ padakkhiṇaṁ katvā ārohanasajjo hutvā aṭṭhāsi,",
  "atk-s0508a214:16_17": "purohito pārupanakaṇṇaṁ apanetvā pādatalāni olokento,",
  "atk-s0508a214:16_18": "‘‘tiṭṭhatu ayaṁ dīpo,",
  "atk-s0508a214:16_19": "dvisahassadīpaparivāresu catūsu mahādīpesu esa rajjaṁ kāretuṁ yutto’’ti vatvā ‘‘punapi tūriyāni paggaṇhatha,",
  "atk-s0508a214:16_20": "punapi paggaṇhathā’’ti tikkhattuṁ tūriyāni paggaṇhāpesi.",
  "atk-s0508a214:17_0": "Atha kumāro mukhaṁ vivaritvā oloketvā,",
  "atk-s0508a214:17_1": "‘‘kena kammena āgatatthā’’ti āha. ‘‘Deva,",
  "atk-s0508a214:17_2": "tumhākaṁ rajjaṁ pāpuṇātī’’ti.",
  "atk-s0508a214:17_3": "‘‘Rājā kaha’’nti?",
  "atk-s0508a214:17_4": "‘‘Devattaṁ gato, sāmī’’ti.",
  "atk-s0508a214:17_5": "‘‘Kati divasā atikkantā’’ti?",
  "atk-s0508a214:17_6": "‘‘Ajja sattamo divaso’’ti.",
  "atk-s0508a214:17_7": "‘‘Putto vā dhītā vā natthī’’ti?",
  "atk-s0508a214:17_8": "‘‘Dhītā atthi deva,",
  "atk-s0508a214:17_9": "putto natthī’’ti.",
  "atk-s0508a214:17_10": "‘‘Karissāmi rajja’’nti.",
  "atk-s0508a214:17_11": "Te tāvadeva abhisekamaṇḍapaṁ kāretvā rājadhītaraṁ sabbālaṅkārehi alaṅkaritvā,",
  "atk-s0508a214:17_12": "uyyānaṁ ānetvā kumārassa abhisekaṁ akaṁsu.",
  "atk-s0508a214:17_13": "Athassa katābhisekassa satasahassagghanakaṁ vatthaṁ upahariṁsu.",
  "atk-s0508a214:17_14": "So ‘‘kimidaṁ,",
  "atk-s0508a214:17_15": "tātā’’ti āha.",
  "atk-s0508a214:17_16": "‘‘Nivāsanavatthaṁ devā’’ti. ‘‘Nanu, tātā,",
  "atk-s0508a214:17_17": "thūla’’nti?",
  "atk-s0508a214:17_18": "‘‘Manussānaṁ paribhogavatthesu ito sukhumataraṁ natthi, devā’’ti.",
  "atk-s0508a214:17_19": "‘‘Tumhākaṁ rājā evarūpaṁ nivāsesī’’ti? ‘‘Āma, devā’’ti.",
  "atk-s0508a214:17_20": "‘‘Na maññe puññavā tumhākaṁ rājā,",
  "atk-s0508a214:17_21": "suvaṇṇabhiṅgāraṁ āharatha,",
  "atk-s0508a214:17_22": "labhissāma vattha’’nti.",
  "atk-s0508a214:17_23": "Suvaṇṇabhiṅgāraṁ āhariṁsu.",
  "atk-s0508a214:17_24": "So uṭṭhāya hatthe dhovitvā mukhaṁ vikkhāletvā hatthena udakaṁ ādāya puratthimadisāyaṁ abbhukkiri.",
  "atk-s0508a214:17_25": "Tāvadeva ghanapathaviṁ bhinditvā aṭṭha kapparukkhā uṭṭhahiṁsu.",
  "atk-s0508a214:17_26": "Puna udakaṁ gahetvā dakkhiṇāyaṁ pacchimāyaṁ uttarāyanti evaṁ catūsu disāsu abbhukkiri.",
  "atk-s0508a214:17_27": "Sabbadisāsu aṭṭhaṭṭhakaṁ katvā dvattiṁsa kapparukkhā uṭṭhahiṁsu.",
  "atk-s0508a214:17_28": "So ekaṁ dibbadussaṁ nivāsetvā ekaṁ pārupitvā ‘‘nandarañño vijite suttakantikā itthiyo mā suttaṁ kantiṁsūti",
  "atk-s0508a214:17_29": "evaṁ bheriṁ carāpethā’’ti vatvā chattaṁ ussāpetvā alaṅkatapaṭiyatto hatthikkhandhavaragato nagaraṁ pavisitvā",
  "atk-s0508a214:17_30": "pāsādaṁ āruyha mahāsampattiṁ anubhavi.",
  "atk-s0508a214:18_0": "Evaṁ kāle gacchante ekadivasaṁ devī rañño mahāsampattiṁ disvā,",
  "atk-s0508a214:18_1": "‘‘aho tapassī’’ti kāruññākāraṁ dasseti.",
  "atk-s0508a214:18_2": "‘‘Kimidaṁ,",
  "atk-s0508a214:18_3": "devī’’ti ca puṭṭhā ‘‘atimahatī te, deva, sampatti.",
  "atk-s0508a214:18_4": "Atīte buddhānaṁ saddahitvā kalyāṇaṁ akattha,",
  "atk-s0508a214:18_5": "idāni anāgatassa paccayaṁ kusalaṁ na karothā’’ti āha.",
  "atk-s0508a214:18_6": "‘‘Kassa dassāma,",
  "atk-s0508a214:18_7": "sīlavanto natthī’’ti? ‘‘Asuñño, deva,",
  "atk-s0508a214:18_8": "jambudīpo arahantehi,",
  "atk-s0508a214:18_9": "tumhe dānameva sajjetha,",
  "atk-s0508a214:18_10": "ahaṁ arahante lacchāmī’’ti āha.",
  "atk-s0508a214:18_11": "Rājā punadivase pācīnadvāre dānaṁ sajjāpesi.",
  "atk-s0508a214:18_12": "Devī pātova uposathaṅgāni adhiṭṭhāya uparipāsāde puratthābhimukhā urena nipajjitvā ‘‘sace etissaṁ disāyaṁ arahanto atthi,",
  "atk-s0508a214:18_13": "sveva āgantvā amhākaṁ bhikkhaṁ gaṇhantū’’ti āha.",
  "atk-s0508a214:18_14": "Tassaṁ disāyaṁ arahanto nāhesuṁ,",
  "atk-s0508a214:18_15": "taṁ sakkāraṁ kapaṇayācakānaṁ adaṁsu.",
  "atk-s0508a214:18_16": "Punadivase dakkhiṇadvāre dānaṁ sajjetvā tatheva akāsi,",
  "atk-s0508a214:18_17": "punadivase pacchimadvāre.",
  "atk-s0508a214:18_18": "Uttaradvāre sajjitadivase pana deviyā tatheva nimantentiyā himavante vasantānaṁ padumavatiyā puttānaṁ",
  "atk-s0508a214:18_19": "pañcasatānaṁ paccekabuddhānaṁ jeṭṭhako mahāpadumapaccekabuddho bhātike āmantesi, ‘‘mārisā,",
  "atk-s0508a214:18_20": "nandarājā,",
  "atk-s0508a214:18_21": "tumhe nimanteti,",
  "atk-s0508a214:18_22": "adhivāsetha tassā’’ti.",
  "atk-s0508a214:18_23": "Te adhivāsetvā punadivase anotattadahe mukhaṁ dhovitvā,",
  "atk-s0508a214:18_24": "ākāsena āgantvā uttaradvāre otariṁsu.",
  "atk-s0508a214:18_25": "Manussā disvā gantvā ‘‘pañcasatā, deva,",
  "atk-s0508a214:18_26": "paccekabuddhā āgatā’’ti rañjo ārocesuṁ.",
  "atk-s0508a214:18_27": "Rājā saddhiṁ deviyā gantvā, vanditvā,",
  "atk-s0508a214:18_28": "pattaṁ gahetvā paccekabuddhe pāsādaṁ āropetvā,",
  "atk-s0508a214:18_29": "tatra nesaṁ dānaṁ datvā,",
  "atk-s0508a214:18_30": "bhattakiccāvasāne rājā saṅghattherassa, devī,",
  "atk-s0508a214:18_31": "saṅghanavakassa pādamūle nipajjitvā ‘‘ayyā paccayehi na kilamissanti,",
  "atk-s0508a214:18_32": "mayaṁ puññena na hāyissāma.",
  "atk-s0508a214:18_33": "Amhākaṁ yāvajīvaṁ idha nivāsāya paṭiññaṁ dethā’’ti paṭiññaṁ kāretvā uyyāne pañcapaṇṇasālāsatāni pañcacaṅkamanasatānīti",
  "atk-s0508a214:18_34": "sabbākārena nivāsanaṭṭhānāni sampādetvā tattha vasāpesuṁ.",
  "atk-s0508a214:19_0": "Evaṁ kāle gacchante rañño paccanto kupito.",
  "atk-s0508a214:19_1": "So ‘‘ahaṁ paccantaṁ vūpasametuṁ gacchāmi,",
  "atk-s0508a214:19_2": "tvaṁ paccekabuddhesu mā pamajjī’’ti deviṁ ovaditvā gato.",
  "atk-s0508a214:19_3": "Tasmiṁ anāgateyeva paccekabuddhānaṁ āyusaṅkhārā khīṇā.",
  "atk-s0508a214:19_4": "Mahāpadumapaccekabuddho tiyāmarattiṁ jhānakīḷaṁ kīḷitvā aruṇuggamane ālambanaphalakaṁ ālambitvā ṭhitakova anupādisesāya nibbānadhātuyā parinibbāyi.",
  "atk-s0508a214:19_5": "Etenupāyena sesāpīti sabbeva parinibbutā.",
  "atk-s0508a214:19_6": "Punadivase devī paccekabuddhānaṁ nisīdanaṭṭhānaṁ haritūpalittaṁ kāretvā pupphāni vikiritvā,",
  "atk-s0508a214:19_7": "dhūpaṁ datvā tesaṁ āgamanaṁ olokayantī nisinnā āgamanaṁ apassantī purisaṁ pesesi – ‘‘gaccha, tāta, jānāhi,",
  "atk-s0508a214:19_8": "kiṁ ayyānaṁ kiñci aphāsuka’’nti?",
  "atk-s0508a214:19_9": "So gantvā mahāpadumassa paṇṇasālāya dvāraṁ vivaritvā tattha apassanto caṅkamanaṁ gantvā ālambanaphalakaṁ nissāya ṭhitaṁ disvā vanditvā ‘‘kālo,",
  "atk-s0508a214:19_10": "bhante’’ti āha.",
  "atk-s0508a214:19_11": "‘‘Parinibbutasarīraṁ kiṁ kathessati?",
  "atk-s0508a214:19_12": "So niddāyati maññe’’ti gantvā piṭṭhipāde hatthena parāmasitvā pādānaṁ sītalatāya ceva thaddhatāya ca parinibbutabhāvaṁ ñatvā,",
  "atk-s0508a214:19_13": "dutiyassa santikaṁ agamāsi.",
  "atk-s0508a214:19_14": "Evaṁ tatiyassāti sabbesaṁ parinibbutabhāvaṁ ñatvā rājakulaṁ gato. ‘‘Kahaṁ, tāta,",
  "atk-s0508a214:19_15": "paccekabuddhā’’ti puṭṭho ‘‘parinibbutā,",
  "atk-s0508a214:19_16": "devī’’ti āha.",
  "atk-s0508a214:19_17": "Devī kandantī rodantī nikkhamitvā nāgarehi saddhiṁ tattha gantvā sādhukīḷitaṁ kāretvā paccekabuddhānaṁ",
  "atk-s0508a214:19_18": "sarīrakiccaṁ kāretvā dhātuyo gahetvā cetiyaṁ patiṭṭhāpesi.",
  "atk-s0508a214:20_0": "Rājā paccantaṁ vūpasametvā āgato paccuggamanaṁ āgataṁ deviṁ pucchi – ‘‘kiṁ, bhadde,",
  "atk-s0508a214:20_1": "paccekabuddhesu nappamajji,",
  "atk-s0508a214:20_2": "nirogā ayyā’’ti?",
  "atk-s0508a214:20_3": "‘‘Parinibbutā devā’’ti.",
  "atk-s0508a214:20_4": "Rājā cinteti ‘‘evarūpānampi paṇḍitānaṁ maraṇaṁ uppajjati,",
  "atk-s0508a214:20_5": "amhākaṁ kuto mokkho’’ti.",
  "atk-s0508a214:20_6": "So nagaraṁ agantvā,",
  "atk-s0508a214:20_7": "uyyānameva pavisitvā jeṭṭhaputtaṁ pakkosāpetvā,",
  "atk-s0508a214:20_8": "tassa rajjaṁ niyyātetvā,",
  "atk-s0508a214:20_9": "sayaṁ samaṇapabbajjaṁ pabbaji.",
  "atk-s0508a214:20_10": "Devīpi ‘‘imasmiṁ pabbajite ahaṁ kiṁ karissāmī’’ti tattheva uyyāne pabbajitvā dvepi jhānaṁ bhāvetvā tato cutā brahmaloke nibbattiṁsu.",
  "atk-s0508a214:21_0": "Tesu tattheva vasantesu amhākaṁ satthā loke uppajjitvā pavattitavaradhammacakko anupubbena rājagahaṁ pāvisi.",
  "atk-s0508a214:21_1": "Satthari tattha paṭivasante ayaṁ pippalimāṇavo magadharaṭṭhe mahātitthabrāhmaṇagāme kapilabrāhmaṇassa aggamahesiyā kucchimhi nibbatto.",
  "atk-s0508a214:21_2": "Ayaṁ bhaddā kāpilānī maddaraṭṭhe sāgalanagare kosiyagottabrāhmaṇassa aggamahesiyā kucchismiṁ nibbattā.",
  "atk-s0508a214:21_3": "Tesaṁ anukkamena vaḍḍhamānānaṁ pippalimāṇavassa vīsatime,",
  "atk-s0508a214:21_4": "bhaddāya soḷasame vasse sampatte mātāpitaro puttaṁ oloketvā ‘‘tāta,",
  "atk-s0508a214:21_5": "tvaṁ vayappatto,",
  "atk-s0508a214:21_6": "kulavaṁso nāma patiṭṭhapetabbo’’ti ativiya nippīḷayiṁsu.",
  "atk-s0508a214:21_7": "Māṇavo āha ‘‘mayhaṁ sotapathe evarūpaṁ kathaṁ mā kathetha.",
  "atk-s0508a214:21_8": "Ahaṁ yāva tumhe dharatha,",
  "atk-s0508a214:21_9": "tāva paṭijaggissāmi,",
  "atk-s0508a214:21_10": "tumhākaṁ accayena nikkhamitvā pabbajissāmī’’ti.",
  "atk-s0508a214:21_11": "Te katipāhaṁ atikkamitvā puna kathayiṁsu.",
  "atk-s0508a214:21_12": "Sopi tatheva paṭikkhipi.",
  "atk-s0508a214:21_13": "Tato paṭṭhāya nirantaraṁ kathetiyeva.",
  "atk-s0508a214:22_0": "Māṇavo ‘‘mama mātaraṁ saññāpessāmī’’ti rattasuvaṇṇassa nikkhasahassaṁ datvā sabbakāmehi santappetvā suvaṇṇakārehi",
  "atk-s0508a214:22_1": "ekaṁ itthirūpaṁ kārāpetvā tassa majjanaghaṭṭanādikammapariyosāne taṁ rattavatthaṁ nivāsāpetvā vaṇṇasampannehi",
  "atk-s0508a214:22_2": "pupphehi ceva nānāalaṅkārehi ca alaṅkārāpetvā mātaraṁ pakkosāpetvā āha ‘‘amma,",
  "atk-s0508a214:22_3": "evarūpaṁ ārammaṇaṁ labhanto gehe vasissāmi alabhanto na vasissāmī’’ti.",
  "atk-s0508a214:22_4": "Paṇḍitā brāhmaṇī cintesi –",
  "atk-s0508a214:22_5": "‘‘mayhaṁ putto puññavā dinnadāno katābhinīhāro,",
  "atk-s0508a214:22_6": "puññaṁ karonto na ekakova akāsi,",
  "atk-s0508a214:22_7": "addhā etena sahakatapuññā suvaṇṇarūpapaṭibhāgāva bhavissatī’’ti aṭṭha brāhmaṇe pakkosāpetvā sabbakāmehi",
  "atk-s0508a214:22_8": "santappetvā suvaṇṇarūpakaṁ rathaṁ āropetvā ‘‘gacchatha, tātā,",
  "atk-s0508a214:22_9": "yattha amhākaṁ jātigottabhogehi samāne kule evarūpaṁ dārikaṁ passatha,",
  "atk-s0508a214:22_10": "imameva suvaṇṇarūpakaṁ paṇṇākāraṁ katvā ethā’’ti uyyojesi.",
  "atk-s0508a214:23_0": "Te ‘‘amhākaṁ nāma etaṁ kamma’’nti nikkhamitvā ‘‘kattha gamissāmā’’ti cintetvā ‘‘maddaraṭṭhaṁ nāma itthākaro,",
  "atk-s0508a214:23_1": "maddaraṭṭhaṁ gamissāmā’’ti maddaraṭṭhe sāgalanagaraṁ agamaṁsu.",
  "atk-s0508a214:23_2": "Tattha taṁ suvaṇṇarūpakaṁ nhānatitthe ṭhapetvā ekamante nisīdiṁsu.",
  "atk-s0508a214:23_3": "Atha bhaddāya dhātī bhaddaṁ nhāpetvā,",
  "atk-s0508a214:23_4": "alaṅkaritvā,",
  "atk-s0508a214:23_5": "sirigabbhe nisīdāpetvā sayaṁ nhāyituṁ udakatitthaṁ gatā tattha taṁ suvaṇṇarūpakaṁ disvā ‘‘kissāyaṁ avinītā",
  "atk-s0508a214:23_6": "idhāgantvā ṭhitā’’ti piṭṭhipasse paharitvā ‘‘suvaṇṇarūpaka’’nti ñatvā ‘‘ayyadhītā me’’ti saññaṁ uppādesiṁ,",
  "atk-s0508a214:23_7": "‘‘ayaṁ pana me ayyadhītāya nivāsanapaṭiggāhikāyāpi asadisā’’ti āha.",
  "atk-s0508a214:23_8": "Atha naṁ te manussā parivāretvā ‘‘evarūpā te sāmidhītā’’ti pucchiṁsu.",
  "atk-s0508a214:23_9": "‘‘Kiṁ esā,",
  "atk-s0508a214:23_10": "imāya suvaṇṇapaṭimāya sataguṇena sahassaguṇena mayhaṁ ayyadhītā abhirūpatarā,",
  "atk-s0508a214:23_11": "dvādasahatthe gabbhe nisinnāya padīpakiccaṁ natthi,",
  "atk-s0508a214:23_12": "sarīrobhāseneva tamaṁ vidhamatī’’ti.",
  "atk-s0508a214:23_13": "‘‘Tena hi āgacchā’’ti taṁ khujjaṁ gahetvā suvaṇṇarūpakaṁ rathe āropetvā kosiyagottassa brāhmaṇassa gharadvāre ṭhatvā āgamanaṁ nivedayiṁsu.",
  "atk-s0508a214:24_0": "Brāhmaṇo paṭisanthāraṁ katvā ‘‘kuto āgatatthā’’ti pucchi.",
  "atk-s0508a214:24_1": "‘‘Magadharaṭṭhe mahātitthagāme kapilabrāhmaṇassa gharato’’ti.",
  "atk-s0508a214:24_2": "‘‘Kiṁ kāraṇā āgatā’’ti?",
  "atk-s0508a214:24_3": "‘‘Iminā nāma kāraṇenā’’ti.",
  "atk-s0508a214:24_4": "‘‘Kalyāṇaṁ, tātā,",
  "atk-s0508a214:24_5": "samajātigottavibhavo amhākaṁ brāhmaṇo,",
  "atk-s0508a214:24_6": "dassāmi dārika’’nti paṇṇākāraṁ gaṇhi.",
  "atk-s0508a214:24_7": "Te kapilabrāhmaṇassa sāsanaṁ pahiṇiṁsu ‘‘laddhā dārikā ,",
  "atk-s0508a214:24_8": "kattabbaṁ karothā’’ti.",
  "atk-s0508a214:24_9": "Taṁ sāsanaṁ sutvā pippalimāṇavassa ārocayiṁsu ‘‘laddhā kira dārikā’’ti.",
  "atk-s0508a214:24_10": "Māṇavo ‘‘ahaṁ ‘na labhissantī’ti cintesiṁ,",
  "atk-s0508a214:24_11": "ime ‘laddhā’ti vadanti,",
  "atk-s0508a214:24_12": "anatthiko hutvā paṇṇaṁ pesessāmī’’ti rahogato paṇṇaṁ likhi ‘‘bhaddā,",
  "atk-s0508a214:24_13": "attano jātigottabhogānurūpaṁ gharāvāsaṁ labhatu,",
  "atk-s0508a214:24_14": "ahaṁ nikkhamitvā pabbajissāmi,",
  "atk-s0508a214:24_15": "mā pacchā vippaṭisārinī ahosī’’ti.",
  "atk-s0508a214:24_16": "Bhaddāpi ‘‘asukassa kira maṁ dātukāmo’’ti sutvā ‘‘paṇṇaṁ pesessāmī’’ti rahogatā paṇṇaṁ likhi ‘‘ayyaputto",
  "atk-s0508a214:24_17": "attano jātigottabhogānurūpaṁ gharāvāsaṁ labhatu,",
  "atk-s0508a214:24_18": "ahaṁ pabbajissāmi,",
  "atk-s0508a214:24_19": "mā pacchā vippaṭisārī ahosī’’ti.",
  "atk-s0508a214:24_20": "Dvepi paṇṇāni antarāmagge samāgacchiṁsu.",
  "atk-s0508a214:24_21": "‘‘Idaṁ kassa paṇṇa’’nti?",
  "atk-s0508a214:24_22": "‘‘Pippalimāṇavena bhaddāya pahita’’nti.",
  "atk-s0508a214:24_23": "‘‘Idaṁ kassā’’ti?",
  "atk-s0508a214:24_24": "‘‘Bhaddāya pippalimāṇavassa pahita’’nti ca vutte te dvepi vācetvā ‘‘passatha dārakānaṁ kamma’’nti phāletvā",
  "atk-s0508a214:24_25": "araññe chaḍḍetvā aññaṁ taṁsamānaṁ paṇṇaṁ likhitvā ito etto ca pesesuṁ.",
  "atk-s0508a214:24_26": "Iti kumārassa kumārikāya ca sadisaṁ paṇṇaṁ lokassādarahitamevāti anicchamānānaṁyeva dvinnaṁ samāgamo ahosi.",
  "atk-s0508a214:25_0": "Taṁ divasaṁyeva pippalimāṇavo ekaṁ pupphadāmaṁ ganthāpesi bhaddāpi.",
  "atk-s0508a214:25_1": "Tāni sayanamajjhe ṭhapesuṁ bhuttasāyamāsā ubhopi ‘‘sayanaṁ āruhissāmā’’ti māṇavo dakkhiṇapassena sayanaṁ āruhi.",
  "atk-s0508a214:25_2": "Bhaddā vāmapassena abhiruhitvā āha –",
  "atk-s0508a214:25_3": "‘‘yassa passe pupphāni milāyanti,",
  "atk-s0508a214:25_4": "tassa rāgacittaṁ uppannanti vijānissāma,",
  "atk-s0508a214:25_5": "imaṁ pupphadāmaṁ na alliyitabba’’nti.",
  "atk-s0508a214:25_6": "Te pana aññamaññaṁ sarīrasamphassabhayena tiyāmarattiṁ niddaṁ anokkamantāva vītināmenti,",
  "atk-s0508a214:25_7": "divā pana hasitamattampi nāhosi.",
  "atk-s0508a214:25_8": "Te lokāmisena asaṁsaṭṭhā yāva mātāpitaro dharanti,",
  "atk-s0508a214:25_9": "tāva kuṭumbaṁ avicāretvā tesu kālaṅkatesu vicārayiṁsu.",
  "atk-s0508a214:25_10": "Mahatī māṇavassa sampatti –",
  "atk-s0508a214:25_11": "ekadivasaṁ sarīraṁ ubbaṭṭetvā chaḍḍetabbaṁ suvaṇṇacuṇṇaṁ eva magadhanāḷiyā dvādasanāḷimattaṁ laddhuṁ vaṭṭati.",
  "atk-s0508a214:25_12": "Yantabaddhāni saṭṭhimahātaḷākāni,",
  "atk-s0508a214:25_13": "kammanto dvādasayojaniko,",
  "atk-s0508a214:25_14": "anurādhapurapamāṇā cuddasa gāmā,",
  "atk-s0508a214:25_15": "cuddasa hatthānīkāni,",
  "atk-s0508a214:25_16": "cuddasa assānīkāni,",
  "atk-s0508a214:25_17": "cuddasa rathānīkāni.",
  "atk-s0508a214:26_0": "So ekadivasaṁ alaṅkataassaṁ āruyha mahājanaparivuto kammantaṁ gantvā khettakoṭiyaṁ ṭhito naṅgalehi bhinnaṭṭhānato",
  "atk-s0508a214:26_1": "kākādayo sakuṇe gaṇḍuppādādipāṇake uddharitvā khādante disvā, ‘‘tātā,",
  "atk-s0508a214:26_2": "ime kiṁ khādantī’’ti pucchi.",
  "atk-s0508a214:26_3": "‘‘Gaṇḍuppāde, ayyā’’ti.",
  "atk-s0508a214:26_4": "‘‘Etehi kataṁ pāpaṁ kassa hotī’’ti?",
  "atk-s0508a214:26_5": "‘‘Tumhākaṁ, ayyā’’ti.",
  "atk-s0508a214:26_6": "So cintesi –",
  "atk-s0508a214:26_7": "‘‘sace etehi kataṁ pāpaṁ mayhaṁ hoti,",
  "atk-s0508a214:26_8": "kiṁ me karissati sattaasītikoṭidhanaṁ,",
  "atk-s0508a214:26_9": "kiṁ dvādasayojano kammanto,",
  "atk-s0508a214:26_10": "kiṁ yantabaddhāni taḷākāni,",
  "atk-s0508a214:26_11": "kiṁ cuddasa gāmā,",
  "atk-s0508a214:26_12": "sabbametaṁ bhaddāya kāpilāniyā niyyātetvā nikkhamma pabbajissāmī’’ti.",
  "atk-s0508a214:27_0": "Bhaddāpi kāpilānī tasmiṁ khaṇe antaravatthumhi tayo tilakumbhe pattharāpetvā dhātīhi parivutā nisinnā kāke tilapāṇake khādamāne disvā, ‘‘ammā,",
  "atk-s0508a214:27_1": "kiṁ ime khādantī’’ti pucchi.",
  "atk-s0508a214:27_2": "‘‘Pāṇake ayye’’ti.",
  "atk-s0508a214:27_3": "‘‘Akusalaṁ kassa hotī’’ti?",
  "atk-s0508a214:27_4": "‘‘Tumhākaṁ, ayye’’ti.",
  "atk-s0508a214:27_5": "Sā cintesi –",
  "atk-s0508a214:27_6": "‘‘mayhaṁ catuhatthavatthaṁ nāḷikodanamattañca laddhuṁ vaṭṭati,",
  "atk-s0508a214:27_7": "yadi panetaṁ ettakena janena kataṁ akusalaṁ mayhaṁ hoti,",
  "atk-s0508a214:27_8": "bhavasahassenapi vaṭṭato sīsaṁ ukkhipituṁ na sakkā.",
  "atk-s0508a214:27_9": "Ayyaputte āgatamatteyeva sabbaṁ tassa niyyātetvā nikkhamma pabbajissāmī’’ti.",
  "atk-s0508a214:28_0": "Māṇavo āgantvā,",
  "atk-s0508a214:28_1": "nhatvā pāsādaṁ āruyha mahārahe pallaṅke nisīdi.",
  "atk-s0508a214:28_2": "Athassa cakkavattino anucchavikaṁ bhojanaṁ sajjayiṁsu.",
  "atk-s0508a214:28_3": "Dvepi bhuñjitvā parijane nikkhante rahogatā phāsukaṭṭhāne nisīdiṁsu.",
  "atk-s0508a214:28_4": "Tato māṇavo bhaddaṁ āha – ‘‘bhadde,",
  "atk-s0508a214:28_5": "imaṁ gharaṁ āgacchantī tvaṁ kittakaṁ dhanaṁ āharasī’’ti?",
  "atk-s0508a214:28_6": "‘‘Pañcapaṇṇāsa sakaṭasahassāni, ayyā’’ti.",
  "atk-s0508a214:28_7": "‘‘Taṁ sabbaṁ,",
  "atk-s0508a214:28_8": "yā ca imasmiṁ ghare sattaasītikoṭiyo yantabaddhasaṭṭhitaḷākādibhedā ca sampatti atthi,",
  "atk-s0508a214:28_9": "taṁ sabbañca tuyhaṁyeva niyyādemī’’ti.",
  "atk-s0508a214:28_10": "‘‘Tumhe pana kahaṁ gacchatha, ayyā’’ti?",
  "atk-s0508a214:28_11": "‘‘Ahaṁ pabbajissāmī’’ti. ‘‘Ayya,",
  "atk-s0508a214:28_12": "ahampi tumhākaṁyeva āgamanaṁ olokayamānā nisinnā.",
  "atk-s0508a214:28_13": "Ahampi pabbajissāmī’’ti.",
  "atk-s0508a214:28_14": "Tesaṁ ādittapaṇṇakuṭi viya tayo bhavā upaṭṭhahiṁsu.",
  "atk-s0508a214:28_15": "Te antarāpaṇato kasāyarasapītāni vatthāni mattikāpatte ca āharāpetvā aññamaññaṁ kese oropetvā ‘‘ye loke arahanto,",
  "atk-s0508a214:28_16": "te uddissa amhākaṁ pabbajjā’’ti pabbajitvā,",
  "atk-s0508a214:28_17": "thavikāsu patte pakkhipitvā aṁse laggetvā pāsādato otariṁsu.",
  "atk-s0508a214:28_18": "Gehe dāsesu vā kammakaresu vā na koci sañjāni.",
  "atk-s0508a214:29_0": "Atha ne brāhmaṇagāmato nikkhamma dāsagāmadvārena gacchante ākappakuttavasena dāsagāmavāsino sañjāniṁsu.",
  "atk-s0508a214:29_1": "Te rodantā pādesu nipatitvā ‘‘kiṁ, amhe,",
  "atk-s0508a214:29_2": "anāthe karotha ayyā’’ti āhaṁsu. ‘‘Mayaṁ, ‘bhaṇe,",
  "atk-s0508a214:29_3": "ādittapaṇṇasālā viya tayo bhavā’ti pabbajimhā.",
  "atk-s0508a214:29_4": "Sace tumhesu ekekaṁ bhujissaṁ karoma,",
  "atk-s0508a214:29_5": "vassasatampi nappahoti.",
  "atk-s0508a214:29_6": "Tumheva tumhākaṁ sīsaṁ dhovitvā bhujissā hutvā jīvathā’’ti vatvā tesaṁ rodantānaṁyeva pakkamiṁsu.",
  "atk-s0508a214:30_0": "Thero purato gacchanto nivattitvā olokento cintesi – ‘‘ayaṁ,",
  "atk-s0508a214:30_1": "bhaddā kāpilānī,",
  "atk-s0508a214:30_2": "sakalajambudīpagghanikā itthī mayhaṁ pacchato āgacchati,",
  "atk-s0508a214:30_3": "ṭhānaṁ kho panetaṁ vijjati,",
  "atk-s0508a214:30_4": "yaṁ kocideva evaṁ cinteyya ‘ime pabbajitāpi vinā bhavituṁ na sakkonti,",
  "atk-s0508a214:30_5": "ananucchavikaṁ karontī’ti,",
  "atk-s0508a214:30_6": "koci pāpena manaṁ padūsetvā apāyapūrako bhaveyya,",
  "atk-s0508a214:30_7": "imaṁ pahāya mayhaṁ gantuṁ vaṭṭatī’’ti cittaṁ uppādesi.",
  "atk-s0508a214:30_8": "So purato gacchanto dvedhāpathaṁ disvā tassa matthake aṭṭhāsi.",
  "atk-s0508a214:30_9": "Bhaddāpi āgantvā,",
  "atk-s0508a214:30_10": "vanditvā aṭṭhāsi.",
  "atk-s0508a214:30_11": "Atha naṁ āha – ‘‘bhadde,",
  "atk-s0508a214:30_12": "tādisiṁ itthiṁ mama pacchato āgacchantiṁ disvā ‘ime pabbajitāpi vinā bhavituṁ na sakkontī’ti cintetvā",
  "atk-s0508a214:30_13": "amhesu paduṭṭhacitto mahājano apāyapūrako bhaveyya.",
  "atk-s0508a214:30_14": "Imasmiṁ dvedhāpathe tvaṁ ekaṁ gaṇha,",
  "atk-s0508a214:30_15": "ahamekena gamissāmī’’ti. ‘‘Āma, ayya,",
  "atk-s0508a214:30_16": "pabbajitānaṁ mātugāmo palibodho,",
  "atk-s0508a214:30_17": "‘pabbajitvāpi vinā na bhavantī’ti amhākaṁ dosaṁ dassessanti,",
  "atk-s0508a214:30_18": "tumhe ekaṁ maggaṁ gaṇhatha,",
  "atk-s0508a214:30_19": "vinā bhavissāmā’’ti tikkhattuṁ padakkhiṇaṁ katvā catūsu ṭhānesu pañcapatiṭṭhitena vanditvā dasanakhasamodhānasamujjalaṁ",
  "atk-s0508a214:30_20": "añjaliṁ paggayha ‘‘satasahassakappaparimāṇe addhāne kato mittasanthavo ajja bhijjatī’’ti vatvā ‘‘tumhe",
  "atk-s0508a214:30_21": "dakkhiṇajātikā nāma,",
  "atk-s0508a214:30_22": "tumhākaṁ dakkhiṇamaggo vaṭṭati,",
  "atk-s0508a214:30_23": "mayaṁ mātugāmā nāma vāmajātikā,",
  "atk-s0508a214:30_24": "amhākaṁ vāmamaggo vaṭṭatī’’ti vanditvā maggaṁ paṭipannā.",
  "atk-s0508a214:30_25": "Tesaṁ dvedhābhūtakāle ayaṁ mahāpathavī ‘‘ahaṁ cakkavāḷasinerupabbate dhāretuṁ sakkontīpi tumhākaṁ guṇe",
  "atk-s0508a214:30_26": "dhāretuṁ na sakkomī’’ti vadantī viya viravamānā kampi,",
  "atk-s0508a214:30_27": "ākāse asanisaddo viya pavatti,",
  "atk-s0508a214:30_28": "cakkavāḷasinerupabbato unnadi.",
  "atk-s0508a214:31_0": "Sammāsambuddho veḷuvanamahāvihāre gandhakuṭiyaṁ nisinno pathavīkampanasaddaṁ sutvā ‘‘kissa nu kho pathavī",
  "atk-s0508a214:31_1": "kampatī’’ti āvajjento ‘‘pippalimāṇavo ca bhaddā ca kāpilānī maṁ uddissa appameyyaṁ sampattiṁ pahāya pabbajitā.",
  "atk-s0508a214:31_2": "Tesaṁ viyogaṭṭhāne ubhinnaṁ guṇabalena ayaṁ pathavīkampo jāto.",
  "atk-s0508a214:31_3": "Mayāpi etesaṁ saṅgahaṁ kātuṁ vaṭṭatī’’ti gandhakuṭito nikkhamma sayameva pattacīvaramādāya asītimahātheresu",
  "atk-s0508a214:31_4": "kañcipi anāmantetvā tigāvutaṁ maggaṁ paccuggamanaṁ katvā rājagahassa ca nālandāya ca antare bahuputtakanigrodharukkhamūle",
  "atk-s0508a214:31_5": "pallaṅkaṁ ābhujitvā nisīdi.",
  "atk-s0508a214:31_6": "Nisīdanto pana aññatarapaṁsukūliko viya anisīditvā buddhavesaṁ gahetvā asītihatthaghanabuddharasmiyo vissajjento nisīdi.",
  "atk-s0508a214:31_7": "Iti tasmiṁ khaṇe paṇṇacchattasakaṭacakkakūṭāgārādippamāṇā buddharasmiyo ito cito ca vippharantiyo vidhāvantiyo",
  "atk-s0508a214:31_8": "candasahassasūriyasahassauggamanakālo viya kurumānā taṁ vanantaṁ ekobhāsaṁ akaṁsu.",
  "atk-s0508a214:31_9": "Dvattiṁsamahāpurisalakkhaṇasiriyā samujjalatārāgaṇena viya gaganaṁ,",
  "atk-s0508a214:31_10": "supupphitakamalakuvalayena viya salilaṁ,",
  "atk-s0508a214:31_11": "vanantaṁ virocittha.",
  "atk-s0508a214:31_12": "Nigrodharukkhassa nāma khandho seto hoti,",
  "atk-s0508a214:31_13": "pattāni nīlāni,",
  "atk-s0508a214:31_14": "pakkāni rattāni.",
  "atk-s0508a214:31_15": "Tasmiṁ pana divase satasākho nigrodho suvaṇṇavaṇṇova ahosi.",
  "atk-s0508a214:32_0": "Mahākassapatthero ‘‘ayaṁ amhākaṁ satthā bhavissati,",
  "atk-s0508a214:32_1": "imaṁ ahaṁ uddissa pabbajito’’ti diṭṭhaṭṭhānato paṭṭhāya oṇatoṇatova gantvā tīsu ṭhānesu vanditvā ‘‘satthā me, bhante, bhagavā,",
  "atk-s0508a214:32_2": "sāvakohamasmi,",
  "atk-s0508a214:32_3": "satthā me, bhante,",
  "atk-s0508a214:32_4": "bhagavā sāvakohamasmī’’ti (saṁ. ni.",
  "atk-s0508a214:32_5": "2.154) āha.",
  "atk-s0508a214:32_6": "Atha naṁ bhagavā āha ‘‘kassapa,",
  "atk-s0508a214:32_7": "sace tvaṁ imaṁ nipaccakāraṁ mahāpathaviyā kareyyāsi,",
  "atk-s0508a214:32_8": "sāpi dhāretuṁ na sakkuṇeyya.",
  "atk-s0508a214:32_9": "Tathāgatassa evaṁ guṇamahantataṁ jānatā tayā kato nipaccakāro mayhaṁ,",
  "atk-s0508a214:32_10": "lomampi cāletuṁ na sakkoti. Nisīda, kassapa,",
  "atk-s0508a214:32_11": "dāyajjaṁ te dassāmī’’ti.",
  "atk-s0508a214:32_12": "Athassa bhagavā tīhi ovādehi upasampadamadāsi.",
  "atk-s0508a214:32_13": "Datvā bahuputtakanigrodhamūlato nikkhamitvā theraṁ pacchāsamaṇaṁ katvā maggaṁ paṭipajji.",
  "atk-s0508a214:32_14": "Satthu sarīraṁ dvattiṁsamahāpurisalakkhaṇavicittaṁ,",
  "atk-s0508a214:32_15": "mahākassapassa sarīraṁ sattamahāpurisalakkhaṇapaṭimaṇḍitaṁ,",
  "atk-s0508a214:32_16": "so kañcanamahānāvāya pacchābaddho viya satthu padānupadikaṁ anugacchi.",
  "atk-s0508a214:32_17": "Satthā thokaṁ maggaṁ gantvā maggā okkamma aññatarasmiṁ rukkhamūle nisajjākāraṁ dassesi.",
  "atk-s0508a214:32_18": "Thero ‘‘nisīditukāmo satthā’’ti ñatvā attano pārupitapaṭapilotikasaṅghāṭiṁ catugguṇaṁ katvā paññapesi.",
  "atk-s0508a214:33_0": "Satthā tattha nisīditvā hatthena cīvaraṁ parimajjanto ‘‘mudukā kho tyāyaṁ, kassapa,",
  "atk-s0508a214:33_1": "paṭapilotikasaṅghāṭī’’ti (saṁ. ni.",
  "atk-s0508a214:33_2": "2.154) āha.",
  "atk-s0508a214:33_3": "Thero ‘‘satthā mama saṅghāṭiyā mudubhāvaṁ katheti,",
  "atk-s0508a214:33_4": "pārupitukāmo bhavissatī’’ti ñatvā ‘‘pārupatu, bhante,",
  "atk-s0508a214:33_5": "bhagavā saṅghāṭi’’nti āha.",
  "atk-s0508a214:33_6": "‘‘Tvaṁ kiṁ pārupissasi,",
  "atk-s0508a214:33_7": "kassapā’’ti?",
  "atk-s0508a214:33_8": "‘‘Tumhākaṁ nivāsanaṁ labhanto pārupissāmi,",
  "atk-s0508a214:33_9": "bhante’’ti.",
  "atk-s0508a214:33_10": "‘‘Kiṁ pana tvaṁ, kassapa,",
  "atk-s0508a214:33_11": "imaṁ paribhogajiṇṇaṁ paṁsukūlaṁ dhāretuṁ sakkhissasi?",
  "atk-s0508a214:33_12": "Mayā hi imassa paṁsukūlassa gahitadivase udakapariyantaṁ katvā mahāpathavī kampi,",
  "atk-s0508a214:33_13": "imaṁ buddhānaṁ paribhogajiṇṇacīvaraṁ nāma na sakkā parittaguṇena dhāretuṁ,",
  "atk-s0508a214:33_14": "paṭibalenevidaṁ paṭipattipūraṇasamatthena jātipaṁsukūlikena dhāretuṁ vaṭṭatī’’ti vatvā therena saddhiṁ cīvaraṁ parivattesi.",
  "atk-s0508a214:34_0": "Evaṁ pana cīvaraparivattanaṁ katvā therassa pārutacīvaraṁ bhagavā pārupi,",
  "atk-s0508a214:34_1": "satthu cīvaraṁ thero.",
  "atk-s0508a214:34_2": "Tasmiṁ samaye acetanāpi ayaṁ mahāpathavī ‘‘dukkaraṁ, bhante, akattha,",
  "atk-s0508a214:34_3": "attanā pārutacīvaraṁ sāvakassa dinnapubbo nāma natthi,",
  "atk-s0508a214:34_4": "ahaṁ tumhākaṁ guṇaṁ dhāretuṁ na sakkomī’’ti vadantī viya udakapariyantaṁ katvā kampi.",
  "atk-s0508a214:34_5": "Theropi ‘‘laddhaṁ dāni mayā buddhānaṁ paribhogacīvaraṁ,",
  "atk-s0508a214:34_6": "kiṁ me idāni uttari kattabbaṁ atthī’’ti unnatiṁ akatvā buddhānaṁ santikeyeva terasa dhutaguṇe samādāya sattadivasamattaṁ puthujjano ahosi,",
  "atk-s0508a214:34_7": "aṭṭhame divase saha paṭisambhidāhi arahattaṁ pāpuṇi.",
  "atk-s0508a214:34_8": "Tena vuttaṁ apadāne (apa.",
  "atk-s0508a214:34_9": "thera 1.1.398-420) –",
  "atk-s0508a214:35_0": "‘‘Padumuttarassa bhagavato, lokajeṭṭhassa tādino;",
  "atk-s0508a214:36_0": "Nibbute lokanāthamhi, pūjaṁ kubbanti satthuno.",
  "atk-s0508a214:37_0": "‘‘Udaggacittā janatā, āmoditapamoditā;",
  "atk-s0508a214:38_0": "Tesu saṁvegajātesu, pīti se udapajjatha.",
  "atk-s0508a214:39_0": "‘‘Ñātimitte samānetvā, idaṁ vacanamabraviṁ;",
  "atk-s0508a214:40_0": "Parinibbuto mahāvīro, handa pūjaṁ karomase.",
  "atk-s0508a214:41_0": "‘‘Sādhūti te paṭissutvā, bhiyyo hāsaṁ janiṁsu me;",
  "atk-s0508a214:42_0": "Buddhasmiṁ lokanāthamhi, kāhāma puññasañcayaṁ.",
  "atk-s0508a214:43_0": "‘‘Agghiyaṁ sukataṁ katvā, satahatthasamuggataṁ;",
  "atk-s0508a214:44_0": "Diyaḍḍhahatthapatthaṭaṁ, vimānaṁ nabhamuggataṁ.",
  "atk-s0508a214:45_0": "‘‘Katvāna hammiyaṁ tattha, tālapantīhi cittitaṁ;",
  "atk-s0508a214:46_0": "Sakaṁ cittaṁ pasādetvā, cetiyaṁ pūjayuttamaṁ.",
  "atk-s0508a214:47_0": "‘‘Aggikkhandhova jalito, kiṁsuko iva phullito;",
  "atk-s0508a214:48_0": "Indalaṭṭhīva ākāse, obhāseti catuddisā.",
  "atk-s0508a214:49_0": "‘‘Tattha cittaṁ pasādetvā, katvāna kusalaṁ bahuṁ;",
  "atk-s0508a214:50_0": "Pubbakammaṁ saritvāna, tidasaṁ upapajjahaṁ.",
  "atk-s0508a214:51_0": "‘‘Sahassayuttaṁ hayavāhiṁ, dibbayānamadhiṭṭhito;",
  "atk-s0508a214:52_0": "Ubbiddhaṁ bhavanaṁ mayhaṁ, sattabhūmaṁ samuggataṁ.",
  "atk-s0508a214:53_0": "‘‘Kūṭāgārasahassāni, sabbasoṇṇamayā ahuṁ;",
  "atk-s0508a214:54_0": "Jalanti sakatejena, disā sabbā pabhāsayaṁ.",
  "atk-s0508a214:55_0": "‘‘Santi aññepi niyyūhā, lohitaṅgamayā tadā;",
  "atk-s0508a214:56_0": "Tepi jotanti ābhāya, samantā caturo disā.",
  "atk-s0508a214:57_0": "‘‘Puññakammābhinibbattā, kūṭāgārā sunimmitā;",
  "atk-s0508a214:58_0": "Maṇimayāpi jotanti, disā dasa samantato.",
  "atk-s0508a214:59_0": "‘‘Tesaṁ ujjotamānānaṁ, obhāso vipulo ahu;",
  "atk-s0508a214:60_0": "Sabbe deve abhibhomi, puññakammassidaṁ phalaṁ.",
  "atk-s0508a214:61_0": "‘‘Saṭṭhikappasahassamhi, ubbiddho nāma khattiyo;",
  "atk-s0508a214:62_0": "Cāturanto vijitāvī, pathaviṁ āvasiṁ ahaṁ.",
  "atk-s0508a214:63_0": "‘‘Tatheva bhaddake kappe, tiṁsakkhattuṁ ahosahaṁ;",
  "atk-s0508a214:64_0": "Sakakammābhiraddhomhi, cakkavattī mahabbalo.",
  "atk-s0508a214:65_0": "‘‘Sattaratanasampanno, catudīpamhi issaro;",
  "atk-s0508a214:66_0": "Tatthāpi bhavanaṁ mayhaṁ, indalaṭṭhīva uggataṁ.",
  "atk-s0508a214:67_0": "‘‘Āyāmato catubbīsaṁ, vitthārena ca dvādasa;",
  "atk-s0508a214:68_0": "Rammaṇaṁ nāma nagaraṁ, daḷhapākāratoraṇaṁ.",
  "atk-s0508a214:69_0": "‘‘Āyāmato pañcasataṁ, vitthārena tadaḍḍhakaṁ;",
  "atk-s0508a214:70_0": "Ākiṇṇaṁ janakāyehi, tidasānaṁ puraṁ viya.",
  "atk-s0508a214:71_0": "‘‘Yathā sūcighare sūcī, pakkhittā paṇṇavīsati;",
  "atk-s0508a214:72_0": "Aññamaññaṁ paghaṭṭenti, ākiṇṇaṁ hoti laṅkataṁ.",
  "atk-s0508a214:73_0": "‘‘Evampi nagaraṁ mayhaṁ, hatthissarathasaṁkulaṁ;",
  "atk-s0508a214:74_0": "Manussehi sadākiṇṇaṁ, rammaṇaṁ nagaruttamaṁ.",
  "atk-s0508a214:75_0": "‘‘Tattha bhutvā pivitvā ca, puna devattanaṁ gato;",
  "atk-s0508a214:76_0": "Bhave pacchimake mayhaṁ, ahosi kulasampadā.",
  "atk-s0508a214:77_0": "‘‘Brahmaññakulasambhūto, mahāratanasañcayo;",
  "atk-s0508a214:78_0": "Asītikoṭiyo hitvā, hiraññassāpi pabbajiṁ.",
  "atk-s0508a214:79_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a214:80_0": "Atha naṁ satthā ‘‘kassapo,",
  "atk-s0508a214:80_1": "bhikkhave,",
  "atk-s0508a214:80_2": "candūpamo kulāni upasaṅkamati apakasseva kāyaṁ,",
  "atk-s0508a214:80_3": "apakassa cittaṁ,",
  "atk-s0508a214:80_4": "niccanavako kulesu appagabbho’’ti evamādinā (saṁ. ni.",
  "atk-s0508a214:80_5": "2.146) pasaṁsitvā aparabhāge ariyagaṇamajjhe nisinno ‘‘etadaggaṁ,",
  "atk-s0508a214:80_6": "bhikkhave,",
  "atk-s0508a214:80_7": "mama sāvakānaṁ bhikkhūnaṁ dhutavādānaṁ yadidaṁ mahākassapo’’ti (a. ni. 1.188,",
  "atk-s0508a214:80_8": "191) dhutaṅgadharānaṁ aggaṭṭhāne ṭhapesi.",
  "atk-s0508a214:80_9": "So vivekābhiratikittanamukhena bhikkhūnaṁ ovādaṁ dento attano paṭipattiṁ pakāsento –",
  "atk-s0508a214:81_0": "1054.",
  "atk-s0508a214:82_0": " ‘‘Na gaṇena purakkhato care, vimano hoti samādhi dullabho;",
  "atk-s0508a214:83_0": "Nānājanasaṅgaho dukho, iti disvāna gaṇaṁ na rocaye.",
  "atk-s0508a214:84_0": "1055.",
  "atk-s0508a214:85_0": " ‘‘Na kulāni upabbaje muni, vimano hoti samādhi dullabho;",
  "atk-s0508a214:86_0": "So ussukko rasānugiddho, atthaṁ riñcati yo sukhāvaho.",
  "atk-s0508a214:87_0": "1056.",
  "atk-s0508a214:88_0": " ‘‘Paṅkoti hi naṁ avedayuṁ, yāyaṁ vandanapūjanā kulesu;",
  "atk-s0508a214:89_0": "Sukhumaṁ sallaṁ durubbahaṁ, sakkāro kāpurisena dujjaho.",
  "atk-s0508a214:90_0": "1057.",
  "atk-s0508a214:91_0": " ‘‘Senāsanamhā oruyha, nagaraṁ piṇḍāya pāvisiṁ;",
  "atk-s0508a214:92_0": "Bhuñjantaṁ purisaṁ kuṭṭhiṁ, sakkaccaṁ taṁ upaṭṭhahiṁ.",
  "atk-s0508a214:93_0": "1058.",
  "atk-s0508a214:94_0": " ‘‘So me pakkena hatthena, ālopaṁ upanāmayi;",
  "atk-s0508a214:95_0": "Ālopaṁ pakkhipantassa, aṅguli cettha chijjatha.",
  "atk-s0508a214:96_0": "1059.",
  "atk-s0508a214:97_0": " ‘‘Kuṭṭamūlañca nissāya, ālopaṁ taṁ abhuñjisaṁ;",
  "atk-s0508a214:98_0": "Bhuñjamāne vā bhutte vā, jegucchaṁ me na vijjati.",
  "atk-s0508a214:99_0": "1060.",
  "atk-s0508a214:100_0": " ‘‘Uttiṭṭhapiṇḍo āhāro, pūtimuttañca osadhaṁ;",
  "atk-s0508a214:101_0": "Senāsanaṁ rukkhamūlaṁ, paṁsukūlañca cīvaraṁ;",
  "atk-s0508a214:102_0": "Yassete abhisambhutvā, sa ve cātuddiso naro.",
  "atk-s0508a214:103_0": "1061.",
  "atk-s0508a214:104_0": " ‘‘Yattha eke vihaññanti, āruhantā siluccayaṁ;",
  "atk-s0508a214:105_0": "Tattha buddhassa dāyādo, sampajāno paṭissato;",
  "atk-s0508a214:106_0": "Iddhibalenupatthaddho, kassapo abhirūhati.",
  "atk-s0508a214:107_0": "1062.",
  "atk-s0508a214:108_0": " ‘‘Piṇḍapātapaṭikkanto, selamāruyha kassapo;",
  "atk-s0508a214:109_0": "Jhāyati anupādāno, pahīnabhayabheravo.",
  "atk-s0508a214:110_0": "1063.",
  "atk-s0508a214:111_0": " ‘‘Piṇḍapātapaṭikkanto, selamāruyha kassapo;",
  "atk-s0508a214:112_0": "Jhāyati anupādāno, ḍayhamānesu nibbuto.",
  "atk-s0508a214:113_0": "1064.",
  "atk-s0508a214:114_0": " ‘‘Piṇḍapātapaṭikkanto, selamāruyha kassapo;",
  "atk-s0508a214:115_0": "Jhāyati anupādāno, katakicco anāsavo.",
  "atk-s0508a214:116_0": "1065.",
  "atk-s0508a214:117_0": " ‘‘Karerimālāvitatā, bhūmibhāgā manoramā;",
  "atk-s0508a214:118_0": "Kuñjarābhirudā rammā, te selā ramayanti maṁ.",
  "atk-s0508a214:119_0": "1066.",
  "atk-s0508a214:120_0": " ‘‘Nīlabbhavaṇṇā rucirā, vārisītā sucindharā;",
  "atk-s0508a214:121_0": "Indagopakasañchannā, te selā ramayanti maṁ.",
  "atk-s0508a214:122_0": "1067.",
  "atk-s0508a214:123_0": " ‘‘Nīlabbhakūṭasadisā, kūṭāgāravarūpamā;",
  "atk-s0508a214:124_0": "Vāraṇābhirudā rammā, te selā ramayanti maṁ.",
  "atk-s0508a214:125_0": "1068.",
  "atk-s0508a214:126_0": " ‘‘Abhivuṭṭhā rammatalā, nagā isibhi sevitā;",
  "atk-s0508a214:127_0": "Abbhunnaditā sikhīhi, te selā ramayanti maṁ.",
  "atk-s0508a214:128_0": "1069.",
  "atk-s0508a214:129_0": " ‘‘Alaṁ jhāyitukāmassa, pahitattassa me sato;",
  "atk-s0508a214:130_0": "Alaṁ me atthakāmassa, pahitattassa bhikkhuno.",
  "atk-s0508a214:131_0": "1070.",
  "atk-s0508a214:132_0": " ‘‘Alaṁ me phāsukāmassa, pahitattassa bhikkhuno;",
  "atk-s0508a214:133_0": "Alaṁ me yogakāmassa, pahitattassa tādino.",
  "atk-s0508a214:134_0": "1071.",
  "atk-s0508a214:135_0": " ‘‘Umāpupphena samānā, gaganāvabbhachāditā;",
  "atk-s0508a214:136_0": "Nānādijagaṇākiṇṇā, te selā ramayanti maṁ.",
  "atk-s0508a214:137_0": "1072.",
  "atk-s0508a214:138_0": " ‘‘Anākiṇṇā gahaṭṭhehi, migasaṅghanisevitā;",
  "atk-s0508a214:139_0": "Nānādijagaṇākiṇṇā, te selā ramayanti maṁ.",
  "atk-s0508a214:140_0": "1073.",
  "atk-s0508a214:141_0": " ‘‘Acchodikā puthusilā, gonaṅgulamigāyutā;",
  "atk-s0508a214:142_0": "Ambusevālasañchannā, te selā ramayanti maṁ.",
  "atk-s0508a214:143_0": "1074.",
  "atk-s0508a214:144_0": " ‘‘Na pañcaṅgikena tūriyena, rati me hoti tādisī;",
  "atk-s0508a214:145_0": "Yathā ekaggacittassa, sammā dhammaṁ vipassato.",
  "atk-s0508a214:146_0": "1075.",
  "atk-s0508a214:147_0": " ‘‘Kammaṁ bahukaṁ na kāraye, parivajjeyya janaṁ na uyyame;",
  "atk-s0508a214:148_0": "Ussukko so rasānugiddho, atthaṁ riñcati yo sukhāvaho.",
  "atk-s0508a214:149_0": "1076.",
  "atk-s0508a214:150_0": " ‘‘Kammaṁ bahukaṁ na kāraye, parivajjeyya anattaneyyametaṁ;",
  "atk-s0508a214:151_0": "Kicchati kāyo kilamati, dukkhito so samathaṁ na vindati.",
  "atk-s0508a214:152_0": "1077.",
  "atk-s0508a214:153_0": " ‘‘Oṭṭhappahatamattena, attānampi na passati;",
  "atk-s0508a214:154_0": "Patthaddhagīvo carati, ahaṁ seyyoti maññati.",
  "atk-s0508a214:155_0": "1078.",
  "atk-s0508a214:156_0": " ‘‘Aseyyo seyyasamānaṁ, bālo maññati attānaṁ;",
  "atk-s0508a214:157_0": "Na taṁ viññū pasaṁsanti, patthaddhamānasaṁ naraṁ.",
  "atk-s0508a214:158_0": "1079.",
  "atk-s0508a214:159_0": " ‘‘Yo ca seyyohamasmīti, nāhaṁ seyyoti vā pana;",
  "atk-s0508a214:160_0": "Hīno taṁsadiso vāti, vidhāsu na vikampati.",
  "atk-s0508a214:161_0": "1080.",
  "atk-s0508a214:162_0": " ‘‘Paññavantaṁ tathā tādiṁ, sīlesu susamāhitaṁ;",
  "atk-s0508a214:163_0": "Cetosamathamanuyuttaṁ, tañce viññū pasaṁsare.",
  "atk-s0508a214:164_0": "1081.",
  "atk-s0508a214:165_0": " ‘‘Yassa sabrahmacārīsu, gāravo nūpalabbhati;",
  "atk-s0508a214:166_0": "Ārakā hoti saddhammā, nabhato puthavī yathā.",
  "atk-s0508a214:167_0": "1082.",
  "atk-s0508a214:168_0": " ‘‘Yesañca hiri ottappaṁ, sadā sammā upaṭṭhitaṁ;",
  "atk-s0508a214:169_0": "Virūḷhabrahmacariyā te, tesaṁ khīṇā punabbhavā.",
  "atk-s0508a214:170_0": "1083.",
  "atk-s0508a214:171_0": " ‘‘Uddhato capalo bhikkhu, paṁsukūlena pāruto;",
  "atk-s0508a214:172_0": "Kapīva sīhacammena, na so tenupasobhati.",
  "atk-s0508a214:173_0": "1084.",
  "atk-s0508a214:174_0": " ‘‘Anuddhato acapalo, nipako saṁvutindriyo;",
  "atk-s0508a214:175_0": "Sobhati paṁsukūlena, sīhova girigabbhare.",
  "atk-s0508a214:176_0": "1085.",
  "atk-s0508a214:177_0": " ‘‘Ete sambahulā devā, iddhimanto yasassino;",
  "atk-s0508a214:178_0": "Dasadevasahassāni, sabbe te brahmakāyikā.",
  "atk-s0508a214:179_0": "1086.",
  "atk-s0508a214:180_0": " ‘‘Dhammasenāpatiṁ vīraṁ, mahājhāyiṁ samāhitaṁ;",
  "atk-s0508a214:181_0": "Sāriputtaṁ namassantā, tiṭṭhanti pañjalīkatā.",
  "atk-s0508a214:182_0": "1087.",
  "atk-s0508a214:183_0": " ‘‘Namo te purisājañña, namo te purisuttama;",
  "atk-s0508a214:184_0": "Yassa te nābhijānāma, yampi nissāya jhāyati.",
  "atk-s0508a214:185_0": "1088.",
  "atk-s0508a214:186_0": " ‘‘Accheraṁ vata buddhānaṁ, gambhīro gocaro sako;",
  "atk-s0508a214:187_0": "Ye mayaṁ nābhijānāma, vālavedhisamāgatā.",
  "atk-s0508a214:188_0": "1089.",
  "atk-s0508a214:189_0": " ‘‘Taṁ tathā devakāyehi, pūjitaṁ pūjanārahaṁ;",
  "atk-s0508a214:190_0": "Sāriputtaṁ tadā disvā, kappinassa sitaṁ ahu.",
  "atk-s0508a214:191_0": "1090.",
  "atk-s0508a214:192_0": " ‘‘Yāvatā buddhakhettamhi, ṭhapayitvā mahāmuniṁ;",
  "atk-s0508a214:193_0": "Dhutaguṇe visiṭṭhohaṁ, sadiso me na vijjati.",
  "atk-s0508a214:194_0": "1091.",
  "atk-s0508a214:195_0": " ‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a214:196_0": "Ohito garuko bhāro, natthi dāni punabbhavo.",
  "atk-s0508a214:197_0": "1092.",
  "atk-s0508a214:198_0": " ‘‘Na cīvare na sayane, bhojane nupalimpati;",
  "atk-s0508a214:199_0": "Gotamo anappameyyo, mūḷālapupphaṁ vimalaṁva;",
  "atk-s0508a214:200_0": "Ambunā nekkhammaninno, tibhavābhinissaṭo.",
  "atk-s0508a214:201_0": "1093.",
  "atk-s0508a214:202_0": " ‘‘Satipaṭṭhānagīvo so, saddhāhattho mahāmuni;",
  "atk-s0508a214:203_0": "Paññāsīso mahāñāṇī, sadā carati nibbuto’’ti. –",
  "atk-s0508a214:204_0": "Imā gāthā abhāsi.",
  "atk-s0508a214:204_1": "Tattha ādito tisso gāthā gaṇesu kulesu ca saṁsaṭṭhe bhikkhū disvā tesaṁ ovādadānavasena vuttā.",
  "atk-s0508a214:205_0": "Tattha na gaṇena purakkhato careti bhikkhugaṇehi purakkhato parivārito hutvā na careyya na vihareyya. Kasmā?",
  "atk-s0508a214:205_1": "Vimano hoti samādhi dullabho gaṇaṁ pariharantassa dukkhuppattiyā byākulamanatāya,",
  "atk-s0508a214:205_2": "uddesena ovādena anusāsaniyā anuggahaṁ karonto yathānusiṭṭhaṁ appaṭipattiyā ca vimano vikāribhūtacitto hoti,",
  "atk-s0508a214:205_3": "tato saṁsaggena ekaggataṁ alabhantassa samādhi dullabho hoti.",
  "atk-s0508a214:205_4": "Tathārūpassa hi upacārasamādhimattampi na ijjhati,",
  "atk-s0508a214:205_5": "pageva itaro.",
  "atk-s0508a214:205_6": "Nānājanasaṅgahoti nānajjhāsayassa nānārucikassa janassa peyyakhajjādinā saṅgaho.",
  "atk-s0508a214:205_7": "Dukhoti kiccho kasiro.",
  "atk-s0508a214:205_8": "Iti disvānāti evaṁ gaṇasaṅgahe bahuvidhaṁ ādīnavaṁ disvā ñāṇacakkhunā oloketvā.",
  "atk-s0508a214:205_9": "Gaṇaṁ gaṇavāsaṁ na rocaye na roceyya na iccheyya.",
  "atk-s0508a214:206_0": "Na kulāni upabbaje munīti imasmiṁ sāsane pabbajito khattiyādikulūpako hutvā na upagaccheyya.",
  "atk-s0508a214:206_1": "Kiṁkāraṇā?",
  "atk-s0508a214:206_2": "Vimano hoti samādhi dullabho.",
  "atk-s0508a214:206_3": "So ussukko kulūpasaṅkamane ussukkaṁ āpanno kulesu laddhabbesu madhurādirasesu anugiddho gedhaṁ āpanno",
  "atk-s0508a214:206_4": "tattha uppannesu kiccakaraṇīyesu attanāva yogaṁ āpajjanto.",
  "atk-s0508a214:206_5": "Atthaṁ riñcati yo sukhāvahoti yo attano maggaphalanibbānasukhāvaho taṁ sīlavisuddhiādisaṅkhātaṁ atthaṁ riñcati jahati,",
  "atk-s0508a214:206_6": "nānuyuñjatīti attho.",
  "atk-s0508a214:207_0": "Tatiyagāthā heṭṭhā vuttā eva.",
  "atk-s0508a214:208_0": "Senāsanamhā oruyhātiādikā catasso gāthā paccayesu attano santosadassanamukhena ‘‘bhikkhunā nāma evaṁ",
  "atk-s0508a214:208_1": "paṭipajjitabba’’nti bhikkhūnaṁ ovādadānavasena vuttā.",
  "atk-s0508a214:208_2": "Tattha senāsanamhā oruyhāti pabbatasenāsanattā vuttaṁ.",
  "atk-s0508a214:208_3": "Sakkaccaṁ taṁ upaṭṭhahinti taṁ kuṭṭhipurisaṁ uḷārasampattiṁ pāpetukāmatāya bhikkhāya atthiko hutvā paṇītabhikkhadāyakaṁ",
  "atk-s0508a214:208_4": "kulaṁ mahicchapuggalo viya ādarena upagantvā aṭṭhāsiṁ.",
  "atk-s0508a214:209_0": "Pakkenāti aṭṭhigatakuṭṭharogatāya upakkena kuthitena.",
  "atk-s0508a214:209_1": "Aṅguli cettha chijjathāti ettha patte tassa aṅguli chijjitvā āhārena saddhiṁ patatīti attho.",
  "atk-s0508a214:210_0": "Kuṭṭamūlaṁ nissāyāti tassa purisassa pasādajananatthaṁ tādise gharabhittisamīpe nisīditvā ālopaṁ taṁ abhuñjisaṁ paribhuñjiṁ.",
  "atk-s0508a214:210_1": "Ayaṁ pana therassa paṭipatti sikkhāpade apaññatteti daṭṭhabbaṁ.",
  "atk-s0508a214:210_2": "Paṭikkūle ca appaṭikkūle iva appaṭikkūlasaññitāya ariyiddhiyā ukkaṁsagatattā therassa taṁ ajjhoharantassa jigucchā na uppajji,",
  "atk-s0508a214:210_3": "puthujjanassa pana tādisaṁ bhuñjantassa antāni nikkhameyyuṁ.",
  "atk-s0508a214:210_4": "Tenāha ‘‘bhuñjamāne vā bhutte vā,",
  "atk-s0508a214:210_5": "jegucchaṁ me na vijjatī’’ti.",
  "atk-s0508a214:211_0": "Uttiṭṭhapiṇḍoti uttiṭṭhitvā paresaṁ gharadvāre ṭhatvā gahetabbapiṇḍo,",
  "atk-s0508a214:211_1": "jaṅghabalaṁ nissāya anugharaṁ gantvā laddhabbamissakabhikkhāti attho.",
  "atk-s0508a214:211_2": "Pūtimuttanti gomuttaparibhāvitaharīṭakādi ca.",
  "atk-s0508a214:211_3": "Yassete abhisambhutvāti,",
  "atk-s0508a214:211_4": "yo bhikkhu ete uttiṭṭhapiṇḍādayo cattāro paccaye antimantena abhiramitvā paribhuñjati.",
  "atk-s0508a214:211_5": "Sa ve cātuddiso naroti so puggalo ekaṁsena cātuddiso puratthimādicatudisāyogyo,",
  "atk-s0508a214:211_6": "katthaci appaṭigho yāya kāyaci disāya viharituṁ sakkotīti attho.",
  "atk-s0508a214:212_0": "Atha thero attano mahallakakāle manussehi ‘‘kathaṁ, bhante,",
  "atk-s0508a214:212_1": "tumhe evarūpāya jarāya vattamānāya dine dine pabbataṁ abhiruhathā’’ti vutte ‘‘yattha eke’’tiādikā catasso gāthā abhāsi.",
  "atk-s0508a214:212_2": "Tattha yatthāti yasmiṁ pacchimavaye.",
  "atk-s0508a214:212_3": "Eketi ekacce.",
  "atk-s0508a214:212_4": "Vihaññantīti sarīrakilamathena cittena vighātaṁ āpajjanti.",
  "atk-s0508a214:212_5": "Siluccayanti pabbataṁ.",
  "atk-s0508a214:212_6": "Tatthāti tasmiṁ jarājiṇṇakālepi.",
  "atk-s0508a214:212_7": "Sampajāno paṭissatoti iminā cittakhedābhāvaṁ dasseti,",
  "atk-s0508a214:212_8": "iddhibalenupatthaddhoti iminā sarīrakhedābhāvaṁ.",
  "atk-s0508a214:213_0": "Bhayahetūnaṁ kilesānaṁ samucchinnattā pahīnabhayabheravo.",
  "atk-s0508a214:214_0": "Ḍayhamānesūti rāgaggiādīhi ekādasahi aggīhi sattesu ḍayhamānesu.",
  "atk-s0508a214:214_1": "Saṁkilesapariḷāhābhāvena nibbuto sītibhūto.",
  "atk-s0508a214:215_0": "Puna manussehi ‘‘kiṁ, bhante,",
  "atk-s0508a214:215_1": "jiṇṇakālepi araññapabbateyeva viharatha,",
  "atk-s0508a214:215_2": "nanu ime veḷuvanādayo vihārā manoramā’’ti vutte araññapabbatā eva mayhaṁ manoramāti dassento ‘‘karerimālāvitatā’’tiādikā dvādasa gāthā abhāsi.",
  "atk-s0508a214:215_3": "Tattha karerimālāvitatāti varuṇarukkhapantīhi samāgatā.",
  "atk-s0508a214:215_4": "‘‘Kālavaṇṇapupphehi otthaṭā’’tipi vadanti.",
  "atk-s0508a214:215_5": "Kuñjarābhirudāti paṭighosādiguṇībhūtehi hatthīnaṁ gocaresīnaṁ gajjitehi abhitthanitā.",
  "atk-s0508a214:216_0": "Abhivuṭṭhāti mahāmeghena abhippavuṭṭhā.",
  "atk-s0508a214:216_1": "Rammatalāti teneva rajojallapaṇṇeyyādīnaṁ apagamena ramaṇīyatalā.",
  "atk-s0508a214:216_2": "Nagāti desantaraṁ agamanato ‘‘nagā’’ti selamayatāya ‘‘selā’’ti ca laddhanāmā pabbatā.",
  "atk-s0508a214:216_3": "Abbhunnaditā sikhīhīti madhurassarena unnaditā.",
  "atk-s0508a214:217_0": "Alanti yuttaṁ samatthaṁ vā.",
  "atk-s0508a214:217_1": "Jhāyitukāmassa atthakāmassātiādīsupi iminā nayena yojetabbaṁ.",
  "atk-s0508a214:217_2": "Bhikkhunoti bhinnakilesabhikkhuno,",
  "atk-s0508a214:217_3": "meti sambandho.",
  "atk-s0508a214:218_0": "Umāpupphenasamānāti mecakanibhatāya umākusumasadisā.",
  "atk-s0508a214:218_1": "Gaganāvabbha chāditāti tato eva saradassa gaganaabbhā viya kāḷameghasañchāditā,",
  "atk-s0508a214:218_2": "nīlavaṇṇāti attho.",
  "atk-s0508a214:219_0": "Anākiṇṇāti asaṁkiṇṇā asambādhā.",
  "atk-s0508a214:219_1": "Pañcaṅgikenāti ātatādīhi pañcahi aṅgehi yuttena tūriyena parivāriyamānassa tādisīpi na hoti,",
  "atk-s0508a214:219_2": "yathā yādisī ekaggacittassa samāhitacittassa sammadeva rūpārūpadhammaṁ aniccādivasena vipassantassa rati hoti.",
  "atk-s0508a214:219_3": "Tenāha bhagavā –",
  "atk-s0508a214:220_0": "‘‘Yato yato sammasati, khandhānaṁ udayabbayaṁ;",
  "atk-s0508a214:221_0": "Labhatī pītipāmojjaṁ, amataṁ taṁ vijānata’’nti. (dha. pa. 374)",
  "atk-s0508a214:222_0": "Kammaṁ bahukantiādinā dve gāthā kammārāmānaṁ paccayagiddhānaṁ bhikkhūnaṁ ovādadānavasena vuttā.",
  "atk-s0508a214:222_1": "Tattha kammaṁ bahukaṁ na kārayeti kammārāmo hutvā bahuṁ nāma kammaṁ na kāraye na adhiṭṭhahe,",
  "atk-s0508a214:222_2": "khaṇḍaphullapaṭisaṅkharaṇaṁ pana satthārā anuññātameva.",
  "atk-s0508a214:222_3": "Parivajjeyya jananti akalyāṇamittabhūtaṁ janaṁ vajjeyya.",
  "atk-s0508a214:222_4": "Na uyyameti paccayuppādanagaṇabandhādivasena vāyāmaṁ na kareyya.",
  "atk-s0508a214:223_0": "Anattaneyyametanti etaṁ navakammādhiṭṭhānādikaṁ attano atthāvahaṁ na hotīti attho.",
  "atk-s0508a214:223_1": "Tattha kāraṇamāha ‘‘kicchati kāyo kilamatī’’ti.",
  "atk-s0508a214:223_2": "Navakammādipasutassa hi tahaṁ tahaṁ vicarato kāyasukhādialābhena kicchappatto hoti kilamati khedaṁ āpajjati,",
  "atk-s0508a214:223_3": "tena ca kāyakilamathena dukkhito.",
  "atk-s0508a214:223_4": "Vatthuvisadaattaneyyakiriyādīnaṁ abhāvena so puggalo samathaṁ na vindati cittasamādhānaṁ na labhatīti.",
  "atk-s0508a214:224_0": "Oṭṭhappahatamattenātiādinā dve gāthā sutaparamassa paṇḍitamānino garahavasena,",
  "atk-s0508a214:224_1": "tato parā dve paṇḍitassa pasaṁsāvasena vuttā.",
  "atk-s0508a214:224_2": "Tattha oṭṭhappahatamattenāti sajjhāyasīsena oṭṭhaparivattanamattena,",
  "atk-s0508a214:224_3": "buddhavacanaṁ sajjhāyakaraṇamattenāti attho.",
  "atk-s0508a214:224_4": "Attānampi na passatīti anatthaññutāya attano paccakkhabhūtampi atthaṁ na jānāti,",
  "atk-s0508a214:224_5": "yāthāvato attano pamāṇaṁ na paricchindatīti attho.",
  "atk-s0508a214:224_6": "Patthaddhagīvo caratīti ‘‘ahaṁ bahussuto, satimā, paññavā,",
  "atk-s0508a214:224_7": "na mayā sadiso añño atthī’’ti mānatthaddho hutvā garuṭṭhāniyānampi apacitiṁ adassento ayosalākaṁ gilitvā ṭhito viya thaddhagīvo carati.",
  "atk-s0508a214:224_8": "Ahaṁ seyyoti maññatīti ahameva seyyo uttamoti maññati.",
  "atk-s0508a214:225_0": "Aseyyo seyyasamānaṁ,",
  "atk-s0508a214:225_1": "bālo maññati attānanti ayaṁ aseyyo hīno samāno aññena seyyena uttamena samānaṁ sadisaṁ katvā attānaṁ bālo mandabuddhi bālabhāveneva maññatīti.",
  "atk-s0508a214:225_2": "Na taṁ viññū pasaṁsantīti taṁ tādisaṁ bālaṁ paggahitacittatāya patthaddhamānasaṁ thambhitattaṁ naraṁ viññū paṇḍitā na pasaṁsanti,",
  "atk-s0508a214:225_3": "aññadatthu garahantiyeva.",
  "atk-s0508a214:226_0": "Seyyohamasmīti yo pana paṇḍito puggalo ‘‘seyyohamasmī’’ti vā hīnasadisamānavasena ‘‘nāhaṁ seyyo’’ti vā",
  "atk-s0508a214:226_1": "kañcipi mānaṁ ajappento vidhāsu navasu mānakoṭṭhāsesu kassacipi vasena na vikampati.",
  "atk-s0508a214:227_0": "Paññavantanti aggaphalapaññāvasena paññavantaṁ iṭṭhādīsu tādibhāvappattiyā tādiṁ,",
  "atk-s0508a214:227_1": "asekkhaphalasīlesu suṭṭhu patiṭṭhitattā sīlesu susamāhitaṁ,",
  "atk-s0508a214:227_2": "arahattaphalasamāpattisamāpajjanena cetosamathamanuyuttanti tādisaṁ sabbaso pahīnamānaṁ khīṇāsavaṁ viññū",
  "atk-s0508a214:227_3": "buddhādayo paṇḍitā pasaṁsare vaṇṇenti thomentīti attho.",
  "atk-s0508a214:228_0": "Puna aññataraṁ dubbacaṁ bhikkhuṁ disvā dovacassatāya ādīnavaṁ,",
  "atk-s0508a214:228_1": "sovacassatāya ānisaṁsañca pakāsento ‘‘yassa sabrahmacārīsū’’tiādikā dve gāthā abhāsi.",
  "atk-s0508a214:228_2": "Tā vuttatthā eva.",
  "atk-s0508a214:229_0": "Puna uddhataṁ unnaḷaṁ ekaṁ bhikkhuṁ disvā uddhatādibhāve dosaṁ,",
  "atk-s0508a214:229_1": "anuddhatādibhāve ca guṇaṁ vibhāvento ‘‘uddhato capalo bhikkhū’’tiādikā dve gāthā abhāsi.",
  "atk-s0508a214:229_2": "Tattha kapīva sīhacammenāti sīhacammena pāruto makkaṭo viya.",
  "atk-s0508a214:229_3": "So uddhatādidosasaṁyutto bhikkhu tena paṁsukūlena ariyaddhajena na upasobhati ariyaguṇānaṁ abhāvato.",
  "atk-s0508a214:230_0": "Yo pana upasobhati, taṁ dassetuṁ ‘‘anuddhato’’tiādi vuttaṁ;",
  "atk-s0508a214:231_0": "Ete sambahulātiādikā pañca gāthā āyasmantaṁ sāriputtaṁ namassante brahmakāyike deve disvā āyasmato kappinassa sitapātukammanimittaṁ vuttā.",
  "atk-s0508a214:231_1": "Tattha eteti tesaṁ paccakkhatāya vuttaṁ .",
  "atk-s0508a214:231_2": "Sambahulāti bahubhāvato,",
  "atk-s0508a214:231_3": "taṁ pana bahubhāvaṁ ‘‘dasadevasahassānī’’ti paricchinditvā āha.",
  "atk-s0508a214:231_4": "Devāti upapattidevā.",
  "atk-s0508a214:231_5": "Taṁ tesaṁ devabhāvaṁ aññehi visesetvā dassento ‘‘sabbe te brahmakāyikā’’ti āha.",
  "atk-s0508a214:231_6": "Yasmā te attano upapattiddhiyā mahatiyā deviddhiyā samannāgatā parivārasampannā ca,",
  "atk-s0508a214:231_7": "tasmā āha ‘‘iddhimanto yasassino’’ti.",
  "atk-s0508a214:232_0": "‘‘Ko nu senāpati bhoto’’ti pucchāya vissajjanavasena ‘‘mayā pavattitaṁ dhammacakkaṁ anuttaraṁ sāriputto anuvattetī’’ti (ma. ni.",
  "atk-s0508a214:232_1": "2.399) vadantena bhagavatā āyasmato sāriputtattherassa dhammasenāpatibhāvo anuññātoti āha –",
  "atk-s0508a214:232_2": "‘‘dhammasenāpatiṁ vīraṁ mahājhāyiṁ samāhitaṁ sāriputta’’nti.",
  "atk-s0508a214:232_3": "Tattha vīranti kilesamārādīnaṁ nimmathanena vīriyavantaṁ mahāvikkantaṁ.",
  "atk-s0508a214:232_4": "Mahājhāyinti dibbavihārādīnaṁ ukkaṁsagamanena mahantaṁ jhāyiṁ.",
  "atk-s0508a214:232_5": "Tato eva sabbaso vikkhepaviddhaṁsanavasena samāhitaṁ.",
  "atk-s0508a214:232_6": "Namassantāti sirasi añjaliṁ paggayha namassamānā tiṭṭhanti.",
  "atk-s0508a214:233_0": "Yampinissāyāti yaṁ nu kho ārammaṇaṁ nissāya ārabbha jhāyatīti nābhijānāmāti puthujjanabhāvena brahmāno evaṁ āhaṁsu.",
  "atk-s0508a214:234_0": "Accheraṁ vatāti acchariyaṁ vata.",
  "atk-s0508a214:234_1": "Buddhānanti catusaccabuddhānaṁ.",
  "atk-s0508a214:234_2": "Gambhīro gocaro sakoti paramagambhīro atiduddaso duranubodho puthujjanehi asādhāraṇo avisayo.",
  "atk-s0508a214:234_3": "Idāni tassa gambhīrabhāve kāraṇaṁ dassetuṁ ‘‘ye maya’’ntiādi vuttaṁ.",
  "atk-s0508a214:234_4": "Tattha vālavedhisamāgatāti ye mayaṁ vālavedhidhanuggahasadisā atisukhumampi visayaṁ paṭivijjhituṁ samatthā āgatā upaparikkhantā nābhijānāma,",
  "atk-s0508a214:234_5": "gambhīro vata buddhānaṁ visayoti attho.",
  "atk-s0508a214:234_6": "Taṁ tathā devakāyehīti taṁ tathārūpaṁ sāriputtaṁ sadevakassa lokassa pūjanārahaṁ tehi brahmakāyikehi",
  "atk-s0508a214:234_7": "tadā tathā pūjitaṁ disvā āyasmato mahākappinassa sitaṁ ahosi.",
  "atk-s0508a214:234_8": "Imesaṁ lokasammatānaṁ brahmūnampi avisayo,",
  "atk-s0508a214:234_9": "yattha sāvakānaṁ visayoti.",
  "atk-s0508a214:235_0": "Yāvatā buddhakhettamhīti gāthā therena attānaṁ ārabbha sīhanādaṁ nadantena bhāsitā.",
  "atk-s0508a214:235_1": "Tattha buddhakhettamhīti āṇākhettaṁ sandhāya vadati.",
  "atk-s0508a214:235_2": "Ṭhapayitvā mahāmuninti sammāsambuddhaṁ ṭhapetvā .",
  "atk-s0508a214:235_3": "Buddhā hi bhagavanto dhutaguṇehipi sabbasattehi paramukkaṁsagatā eva,",
  "atk-s0508a214:235_4": "kevalaṁ pana mahākaruṇāsañcoditamānasā sattānaṁ tādisaṁ mahantaṁ upakāraṁ oloketvā gāmantasenāsanavāsādiṁ",
  "atk-s0508a214:235_5": "anuvattantīti taṁ taṁ dhutadhammavirodhī hoti.",
  "atk-s0508a214:235_6": "Dhutaguṇeti kilesānaṁ dhutena guṇena āraññakādibhāvena apekkhitaguṇe.",
  "atk-s0508a214:235_7": "Karaṇatthe vā etaṁ bhummavacanaṁ.",
  "atk-s0508a214:235_8": "Sadiso me na vijjati,",
  "atk-s0508a214:235_9": "kuto pana uttarīti adhippāyo.",
  "atk-s0508a214:235_10": "Tathā hesa thero tattha aggaṭṭhāne ṭhapito.",
  "atk-s0508a214:236_0": "Na cīvareti gāthāya ‘‘ṭhapayitvā mahāmuni’’nti vuttamevatthaṁ pākaṭataraṁ karoti,",
  "atk-s0508a214:236_1": "cīvarādīsu taṇhāya anupalepo dhutaṅgaphalaṁ.",
  "atk-s0508a214:236_2": "Tattha na cīvare sampatte taṇhālepenāti yojanā.",
  "atk-s0508a214:236_3": "Sayaneti senāsane.",
  "atk-s0508a214:236_4": "Gotamoti bhagavantaṁ gottena kitteti.",
  "atk-s0508a214:236_5": "Anappameyyoti pamāṇakarakilesābhāvato aparimāṇaguṇatāya ca anappameyyo.",
  "atk-s0508a214:236_6": "Muḷālapupphaṁ vimalaṁva ambunāti yathā nimmalaṁ virajaṁ naḷinaṁ udakena na limpati,",
  "atk-s0508a214:236_7": "evaṁ gotamo bhagavā taṇhālepādinā na limpatīti attho.",
  "atk-s0508a214:236_8": "Nekkhammaninno abhinikkhammaninno tato eva tibhavābhinissaṭo bhavattayato vinissaṭo visaṁyutto.",
  "atk-s0508a214:237_0": "Yesaṁ satipaṭṭhānagīvādīnaṁ bhāvanāpāripūriyā yattha katthaci anupalitto nekkhammaninnova ahosi,",
  "atk-s0508a214:237_1": "te aṅgabhūte dassento ‘‘satipaṭṭhānagīvo’’ti osānagāthamāha.",
  "atk-s0508a214:237_2": "Tattha guṇarāsito uttamaṅgabhūtāya paññāya adhiṭṭhānabhāvato satipaṭṭhānaṁ gīvā etassāti satipaṭṭhānagīvo,",
  "atk-s0508a214:237_3": "anavajjadhammānaṁ ādāne saddhā hattho etassāti saddhāhattho.",
  "atk-s0508a214:237_4": "Guṇasarīrassa uttamaṅgabhāvato paññā sīsaṁ etassāti paññāsīso.",
  "atk-s0508a214:237_5": "Mahāsamudāgamanatāya mahāvisayatāya mahānubhāvatāya mahābalatāya ca mahantaṁ sabbaññutasaṅkhātaṁ ñāṇaṁ etassa atthīti mahāñāṇī.",
  "atk-s0508a214:237_6": "Sadā sabbakālaṁ nibbuto sītibhūto carati.",
  "atk-s0508a214:237_7": "‘‘Susamāhito…pe…",
  "atk-s0508a214:237_8": "nāgo’’ti (a. ni.",
  "atk-s0508a214:237_9": "6.43) suttapadañcettha nidassetabbaṁ.",
  "atk-s0508a214:237_10": "Yaṁ panettha atthato avibhattaṁ,",
  "atk-s0508a214:237_11": "taṁ heṭṭhā vuttanayameva.",
  "atk-s0508a214:238_0": "Mahākassapattheragāthāvaṇṇanā niṭṭhitā.",
  "atk-s0508a214:239_0": "Cattālīsanipātavaṇṇanā niṭṭhitā."
}