{
  "tika-vin11t30:0_0": "Vattakkhandhakakathāvaṇṇanā",
  "tika-vin11t30:1_0": "2914-5.",
  "tika-vin11t30:1_1": "Āgantuko ca āvāsiko ca piṇḍacāriko ca senāsanañca āraññako ca anumodanā cāti viggaho, tāsu vattāni,",
  "tika-vin11t30:1_2": "itarītarayogadvandasamāsassa uttarapadaliṅgattā itthi liṅganiddeso. Bhatte bhattagge, uttarapadalopo.",
  "tika-vin11t30:1_3": "‘‘Bhatte’’tiādīhi padehi ‘‘vattānī’’ti paccekaṁ yojetabbaṁ.",
  "tika-vin11t30:2_0": "Ācariyo ca upajjhāyako ca sisso ca saddhivihāriko ca, tesaṁ vattānīti viggaho. Sabbasoti sabbāvayavabhedehi.",
  "tika-vin11t30:2_1": "Catuddasevāti avayavabhedehi bahuvidhānipi vattāni visayabhedena cuddasa eva vuttāni.",
  "tika-vin11t30:2_2": "Visuddhacittenāti savāsanasakalasaṁkilesappahānato accantaparisuddhacittasantānena .",
  "tika-vin11t30:2_3": "Vināyakenāti satte vinetīti vināyako,",
  "tika-vin11t30:2_4": "anuttarapurisadammasārathibhāvena dammadevabrahmanāgādike satte nānāvidhena vinayanupāyena dametīti attho.",
  "tika-vin11t30:2_5": "Atha vā vigato nāyako assāti vināyako, tena.",
  "tika-vin11t30:3_0": "2916.Ārāmanti ettha taṁsamīpe tabbohāro.",
  "tika-vin11t30:3_1": "Yathāha ‘‘idāni ‘ārāmaṁ pavisissāmī’ti iminā upacārasīmasamīpaṁ dasseti,",
  "tika-vin11t30:3_2": "tasmā upacārasīmaṁ patvā upāhanāomuñcanādi sabbaṁ kātabba’’nti (cūḷava. aṭṭha. 357).",
  "tika-vin11t30:3_3": "‘‘Pana apanetabba’’nti padacchedo.",
  "tika-vin11t30:3_4": "Muñcitabbāti upāhanā pādato apanetabbā.",
  "tika-vin11t30:4_0": "2917.Oguṇṭhananti sasīsapārupanaṁ.",
  "tika-vin11t30:4_1": "Sīse cīvarameva vā na kātabbanti sambandho. Tenāti āgantukena. Pānīyavārināti pātabbajalena.",
  "tika-vin11t30:5_0": "2918.Pucchitvāti vassagaṇanaṁ pucchitvā.",
  "tika-vin11t30:5_1": "Vihāre vuḍḍhabhikkhuno āgantukena bhikkhunā vanditabbāva. Kāleti kālasseva.",
  "tika-vin11t30:5_2": "Tena āgantukena bhikkhunā senāsanaṁ ‘‘mayhaṁ kataraṁ senāsanaṁ pāpuṇātī’’ti pucchitabbañcāti yojanā.",
  "tika-vin11t30:6_0": "2919.",
  "tika-vin11t30:6_1": "‘‘Pucchitabba’’nti idaṁ ‘‘vaccaṭṭhāna’’ntiādikehi sabbehi upayogantapadehi paccekaṁ yojetabbaṁ.",
  "tika-vin11t30:6_2": "Pānīyameva cāti ‘‘kiṁ imissā pokkharaṇiyā pānīyameva pivanti,",
  "tika-vin11t30:6_3": "udāhu nahānādiparibhogampi karontī’’ti (cūḷava. aṭṭha.",
  "tika-vin11t30:6_4": "357) aṭṭhakathāgatanayena pānīyañca. Tathā paribhojanīyañca.",
  "tika-vin11t30:6_5": "Saṅghakatikanti ‘‘kesuci ṭhānesu vāḷamigā vā amanussā vā honti,",
  "tika-vin11t30:6_6": "tasmā kaṁ kālaṁ pavisitabbaṁ,",
  "tika-vin11t30:6_7": "kaṁ kālaṁ nikkhamitabba’’nti aṭṭhakathāgatanayena saṅghassa katikasaṇṭhānañca.",
  "tika-vin11t30:6_8": "Gocarādikanti ettha ca ‘‘gocaro pucchitabboti ‘gocaragāmo āsanne, udāhu dūre,",
  "tika-vin11t30:6_9": "kālasseva ca piṇḍāya caritabbaṁ,",
  "tika-vin11t30:6_10": "udāhu no’ti evaṁ bhikkhācāro pucchitabbo’’ti (cūḷava. aṭṭha. 357) vuttanayena gocarañca. Ādi-saddena agocaraṁ gahitaṁ.",
  "tika-vin11t30:6_11": "‘‘Agocaro nāma micchādiṭṭhikānaṁ vā gāmo paricchinnabhikkho vā gāmo,",
  "tika-vin11t30:6_12": "yattha ekassa vā dvinnaṁ vā bhikkhā diyyati, sopi pucchitabbo’’ti (cūḷava. aṭṭha. 357) vuttanayena agocarañca.",
  "tika-vin11t30:7_0": "2920.",
  "tika-vin11t30:7_1": "Evaṁ āgantukavattaṁ dassetvā idāni āvāsikavattaṁ dassetumāha ‘‘vuḍḍha’’ntiādi.",
  "tika-vin11t30:7_2": "Paccuggantvā pattañca cīvarañca paṭiggahetabbanti yojanā. Ca-saddo luttaniddiṭṭho.",
  "tika-vin11t30:8_0": "2921.Tassāti āgantukassa.",
  "tika-vin11t30:8_1": "Pādodakañcāti ca-saddena dhotādhotapādā yattha ṭhapīyanti, taṁ pādapīṭhaṁ,",
  "tika-vin11t30:8_2": "pādakathalikañca upanikkhipitabbanti etaṁ gahitaṁ.",
  "tika-vin11t30:8_3": "Pucchitabbañca vārināti ‘‘pānīyena pucchantena sace sakiṁ ānītaṁ pānīyaṁ sabbaṁ pivati,",
  "tika-vin11t30:8_4": "‘puna ānemī’ti pucchitabboyevā’’ti vuttanayena pānīyena pucchitabbo. Idha ca-saddena –",
  "tika-vin11t30:9_0": "‘‘Apica bījanenapi bījitabbo,",
  "tika-vin11t30:9_1": "bījantena sakiṁ pādapiṭṭhiyaṁ bījitvā sakiṁ majjhe, sakiṁ sīse bījitabbaṁ,",
  "tika-vin11t30:9_2": "‘alaṁ hotū’ti vuttena tato mandataraṁ bījitabbaṁ.",
  "tika-vin11t30:9_3": "Puna ‘ala’nti vuttena tato mandataraṁ bījitabbaṁ.",
  "tika-vin11t30:9_4": "Tatiyavāraṁ vuttena bījanī ṭhapetabbā. Pādāpissa dhovitabbā,",
  "tika-vin11t30:9_5": "dhovitvā sace attano telaṁ atthi, tena makkhetabbā. No ce atthi,",
  "tika-vin11t30:9_6": "tassa santakena makkhetabbā’’ti (cūḷava. aṭṭha. 359) –",
  "tika-vin11t30:10_0": "Vuttavattāni saṅgaṇhāti.",
  "tika-vin11t30:11_0": "2922-3.Vandeyyoti vuḍḍhāgantuko vanditabbo.",
  "tika-vin11t30:11_1": "Paññapetabbanti ‘‘kattha mayhaṁ senāsanaṁ pāpuṇātī’’ti pucchitena senāsanaṁ paññapetabbaṁ,",
  "tika-vin11t30:11_2": "‘‘etaṁ senāsanaṁ tumhākaṁ pāpuṇātī’’ti evaṁ ācikkhitabbanti attho.",
  "tika-vin11t30:11_3": "‘‘Vattabbo’’ti idaṁ ‘‘ajjhāvutthamavuttha’’ntiādīhi padehi taṁtaṁliṅgavacanānurūpena parivattetvā paccekaṁ yojetabbaṁ.",
  "tika-vin11t30:11_4": "Ajjhāvutthanti paññattasenāsanassa bhikkhūhi paṭhamaṁ vutthabhāvaṁ.",
  "tika-vin11t30:11_5": "Avutthaṁ vāti cīvarakālaṁ tasmiṁ bhikkhūhi anajjhāvutthabhāvaṁ vā. Gocarāgocaraṁ vuttameva.",
  "tika-vin11t30:12_0": "Sekkhakulāni cāti laddhasekkhasammutikāni kulāni ca vattabbāni.",
  "tika-vin11t30:12_1": "‘‘Pavese nikkhame kālo’’ti idaṁ ‘‘saṅghakatika’’nti ettha vuttatthameva.",
  "tika-vin11t30:12_2": "Pānīyādikanti ādi-saddena paribhojanīyakattarayaṭṭhīnaṁ ācikkhanaṁ saṅgaṇhāti.",
  "tika-vin11t30:13_0": "2924.Yathānisinnenevāti attanā nisinnaṭṭhāneyeva nisinnena. Assāti navakassa.",
  "tika-vin11t30:14_0": "2925. ‘‘Atra pattaṁ ṭhapehi,",
  "tika-vin11t30:14_1": "idamāsanaṁ nisīdāhī’’ti iccevaṁ iminā pakārena sabbaṁ vattabbanti yojanā.",
  "tika-vin11t30:14_2": "Deyyaṁ senāsanampi cāti senāsanañca dātabbaṁ.",
  "tika-vin11t30:14_3": "Ca-saddena ‘‘avutthaṁ vā ajjhāvutthaṁ vā ācikkhitabba’’ntiādinā vuttaṁ sampiṇḍeti.",
  "tika-vin11t30:14_4": "Mahāāvāsepi attano santikaṁ sampattassa āgantukassa vattaṁ akātuṁ na labbhati.",
  "tika-vin11t30:15_0": "2926.",
  "tika-vin11t30:15_1": "‘‘Mātikāya niddiṭṭhakkameneva vattāni kātabbāni,",
  "tika-vin11t30:15_2": "udāhu yathānuppattivasenā’’ti koci maññeyyāti mātikākkameneva kātabbanti niyamo natthi,",
  "tika-vin11t30:15_3": "yathānuppattavaseneva kātabbanti viññāpetuṁ mātikākkamamanādiyitvā gamikavattaṁ āraddhaṁ.",
  "tika-vin11t30:15_4": "Atha vā vatticchānupubbakattā saddapayogassa mātikākkamamanādiyitvā yathicchaṁ niddeso katoti veditabboti.",
  "tika-vin11t30:15_5": "Dārumattikabhaṇḍānīti mañcapīṭhādīni ceva rajanabhājanāni ca.",
  "tika-vin11t30:15_6": "Paṭisāmetvāti guttaṭṭhāne ṭhapetvā.",
  "tika-vin11t30:15_7": "Āvasathampi thaketvāti āvasathe dvārakavāṭādīni ca thaketvā.",
  "tika-vin11t30:16_0": "2927.Āpucchitvāpīti bhikkhussa vā sāmaṇerassa vā ārāmikassa vā ‘‘imaṁ paṭijaggāhī’’ti niyyādetvā vā.",
  "tika-vin11t30:16_1": "Pucchitabbe asantepīti ettha pi-saddo pana-saddattho.",
  "tika-vin11t30:16_2": "Gopetvā vāpi sādhukanti ‘‘catūsu pāsāṇesu mañcaṁ paññapetvā mañce mañcaṁ āropetvā’’tiādinā (cūḷava.",
  "tika-vin11t30:16_3": "360) vuttanayena sammā paṭisāmetvā gantabbanti yojanā.",
  "tika-vin11t30:17_0": "2928.",
  "tika-vin11t30:17_1": "Piṇḍacārikavattaṁ dassetumāha ‘‘sahasā’’tiādi.",
  "tika-vin11t30:17_2": "Piṇḍacāriko bhikkhu antaragharaṁ pavisanto sahasā na pavise sīghaṁ na paviseyya,",
  "tika-vin11t30:17_3": "nikkhamanto sahasā na nikkhame sīghaṁ na nikkhameyya, bhikkhusāruppena paviseyya, nikkhameyya ca.",
  "tika-vin11t30:17_4": "Piṇḍacārinā bhikkhunā gehadvāraṁ sampattena atidūre na ṭhātabbaṁ nibbakosato atidūraṭṭhāne na ṭhātabbaṁ.",
  "tika-vin11t30:17_5": "Accāsanne na ṭhātabbaṁ nibbakosato āsannatare ṭhāne na ṭhātabbaṁ.",
  "tika-vin11t30:18_0": "2929.Uccāretvāti upanāmetvā. Bhājananti pattaṁ.",
  "tika-vin11t30:18_1": "Dakkhiṇena paṇāmetvāti dakkhiṇena hatthena upanāmetvā.",
  "tika-vin11t30:18_2": "Bhikkhaṁ gaṇheyyāti ettha ‘‘ubhohi hatthehi paṭiggahetvā’’ti seso.",
  "tika-vin11t30:18_3": "Yathāha – ‘‘ubhohi hatthehi pattaṁ paṭiggahetvā bhikkhā gahetabbā’’ti (cūḷava. 366).",
  "tika-vin11t30:19_0": "2930.",
  "tika-vin11t30:19_1": "Sūpaṁ dātukāmā vā adātukāmā vā iti muhuttakaṁ sallakkheyya tiṭṭheyya. Antarāti bhikkhādānasamaye.",
  "tika-vin11t30:19_2": "Nabhikkhādāyikāti itthī vā hotu puriso vā,",
  "tika-vin11t30:19_3": "bhikkhādānasamaye mukhaṁ na oloketabbanti.",
  "tika-vin11t30:20_0": "2931.",
  "tika-vin11t30:20_1": "Piṇḍacārikavattaṁ dassetvā āraññikavattaṁ dassetumāha ‘‘pānīyādī’’tiādi.",
  "tika-vin11t30:20_2": "Pānīyādīti ādi-saddena paribhojanīyaaggiaraṇisahitakattarayaṭṭhīnaṁ gahaṇaṁ.",
  "tika-vin11t30:20_3": "Tatrāyaṁ vinicchayo – pānīyaṁ upaṭṭhāpetabbanti sace bhājanāni nappahonti,",
  "tika-vin11t30:20_4": "pānīyameva paribhojanīyampi katvā upaṭṭhāpetabbaṁ.",
  "tika-vin11t30:20_5": "Bhājanaṁ alabhantena veḷunāḷikāyapi upaṭṭhāpetabbaṁ.",
  "tika-vin11t30:20_6": "Tampi alabhantassa yathā samīpe khuddakaāvāṭo hoti, evaṁ kātabbaṁ.",
  "tika-vin11t30:20_7": "Araṇisahite asati aggiṁ akātumpi ca vaṭṭati. Yathā ca āraññikassa,",
  "tika-vin11t30:20_8": "evaṁ kantārapaṭipannassāpi araṇisahitaṁ icchitabbaṁ.",
  "tika-vin11t30:20_9": "Gaṇavāsino pana tena vināpi vaṭṭatīti.",
  "tika-vin11t30:21_0": "Nakkhattanti assayujādisattavīsatividhaṁ nakkhattaṁ jānitabbanti sambandho.",
  "tika-vin11t30:21_1": "Kathaṁ jānitabbanti āha ‘‘tena yogo cā’’ti,",
  "tika-vin11t30:21_2": "tena nakkhattena candassa yogo ñātabboti attho.",
  "tika-vin11t30:21_3": "Jānitabbā disāpi cāti araññe viharantena aṭṭhapi disā asammohato jānitabbā.",
  "tika-vin11t30:22_0": "2932.",
  "tika-vin11t30:22_1": "Aññavattaṁ dassetumāha ‘‘vaccapassāvatitthānī’’tiādi.",
  "tika-vin11t30:22_2": "Paṭipāṭiyā bhavantīti gatānukkamena sevitabbā bhavanti. Yathāha – ‘‘vaccakuṭiyaṁ, passāvaṭṭhāne,",
  "tika-vin11t30:22_3": "nhānatittheti tīsupi āgatapaṭipāṭiyeva pamāṇa’’nti (cūḷava. aṭṭha. 373).",
  "tika-vin11t30:22_4": "Yathāvuḍḍhaṁ karontassāti gatapaṭipāṭiṁ vinā vuḍḍhapaṭipāṭiyā karontassa.",
  "tika-vin11t30:23_0": "2933.",
  "tika-vin11t30:23_1": "Vaccakuṭiṁ pavisanto sahasā na paviseyya.",
  "tika-vin11t30:23_2": "Ubbhajitvāti cīvaraṁ ukkhipitvā.",
  "tika-vin11t30:24_0": "2934.",
  "tika-vin11t30:24_1": "Nitthunantena bhikkhunā vaccaṁ na kātabbanti yojanā.",
  "tika-vin11t30:24_2": "‘‘Vaccassa dunniggamanena upahato hutvā nitthunati ce,",
  "tika-vin11t30:24_3": "na doso’’ti sikkhābhājanavinicchaye vuttaṁ.",
  "tika-vin11t30:24_4": "Daṇḍakaṭṭhaṁ khādato vaccaṁ karoto bhikkhuno dukkaṭaṁ hotīti yojanā.",
  "tika-vin11t30:25_0": "2936.Kharenāti pharusena vā phālitakaṭṭhena vā gaṇṭhikena vā kaṇṭakena vā susirena vā pūtinā vā daṇḍena na avalekheyya na puñcheyya.",
  "tika-vin11t30:25_1": "Na kaṭṭhaṁ vaccakūpake chaḍḍeyyāti taṁ kaṭṭhaṁ vaccakūpe na chaḍḍeyya.",
  "tika-vin11t30:25_2": "Passāvadoṇiyā kheḷaṁ na pāteyyāti yojanā.",
  "tika-vin11t30:26_0": "2937.Pādukāsūti vaccapassāvapādukāsu. Nikkhamane nikkhamanakāle.",
  "tika-vin11t30:26_1": "Tatthevāti vaccapassāvapādukāsveva.",
  "tika-vin11t30:26_2": "Paṭicchādeyyāti ukkhittaṁ cīvaraṁ otāretvā sarīraṁ paṭicchādeyya.",
  "tika-vin11t30:27_0": "2938.",
  "tika-vin11t30:27_1": "Yo vaccaṁ katvā salile sati sace nācameyya udakakiccaṁ na kareyya,",
  "tika-vin11t30:27_2": "tassa dukkaṭaṁ uddiṭṭhanti yojanā.",
  "tika-vin11t30:27_3": "Mohanāsināti savāsanassa mohassa,",
  "tika-vin11t30:27_4": "tena sahajekaṭṭhapahānekaṭṭhānaṁ sakalasaṁkilesānañca pahāyinā āsavakkhayañāṇena samucchindatā muninā sabbaññunā sammāsambuddhena.",
  "tika-vin11t30:27_5": "‘‘Salile satī’’ti iminā asati niddosataṁ dīpeti. Yathāha –",
  "tika-vin11t30:28_0": "‘‘Sati udaketi ettha sace udakaṁ atthi,",
  "tika-vin11t30:28_1": "paṭicchannaṭṭhānaṁ pana natthi,",
  "tika-vin11t30:28_2": "bhājanena nīharitvā ācamitabbaṁ.",
  "tika-vin11t30:28_3": "Bhājane asati pattena nīharitabbaṁ.",
  "tika-vin11t30:28_4": "Pattepi asati asantaṁ nāma hoti. ‘Idaṁ ativivaṭaṁ,",
  "tika-vin11t30:28_5": "purato aññaṁ udakaṁ bhavissatī’ti gatassa udakaṁ alabhantasseva bhikkhācāravelā hoti,",
  "tika-vin11t30:28_6": "kaṭṭhena vā kenaci vā puñchitvā gantabbaṁ,",
  "tika-vin11t30:28_7": "bhuñjitumpi anumodanampi kātuṁ vaṭṭatī’’ti (cūḷava. aṭṭha. 373).",
  "tika-vin11t30:29_0": "2939.Sasaddanti udakasaddaṁ katvā.",
  "tika-vin11t30:29_1": "‘‘Pāsāṇādiṭṭhāne paharitvā udakaṁ saddāyati ce,",
  "tika-vin11t30:29_2": "na doso’’ti sikkhābhājanavinicchaye vuttaṁ.",
  "tika-vin11t30:29_3": "Capu capūti cāti tādisaṁ anukaraṇaṁ katvā nācametabbanti yojanā. Ācamitvāti udakakiccaṁ katvā.",
  "tika-vin11t30:29_4": "Sarāve ācamanabhājane udakaṁ na sesetabbanti yojanā,",
  "tika-vin11t30:29_5": "idaṁ pana sabbasādhāraṇaṭṭhānaṁ sandhāya vuttaṁ. Yathāha aṭṭhakathāyaṁ –",
  "tika-vin11t30:30_0": "‘‘Ācamanasarāvaketi sabbasādhāraṇaṭṭhānaṁ sandhāyetaṁ vuttaṁ.",
  "tika-vin11t30:30_1": "Tatra hi aññe aññe āgacchanti, tasmā udakaṁ na sesetabbaṁ.",
  "tika-vin11t30:30_2": "Yaṁ pana saṅghikepi vihāre ekadese nibaddhagamanatthāya kataṁ ṭhānaṁ hoti puggalikaṭṭhānaṁ vā, tasmiṁ vaṭṭati.",
  "tika-vin11t30:30_3": "Virecanaṁ pivitvā punappunaṁ pavisantassāpi vaṭṭatiyevā’’ti (cūḷava. aṭṭha. 374).",
  "tika-vin11t30:31_0": "2940.Ūhatampīti aññena vā attanā vā asañcicca ūhataṁ malena dūsitaṭṭhānaṁ.",
  "tika-vin11t30:31_1": "Adhovitvāti jale sati asodhetvā jale asati kaṭṭhena vā kenaci vā puñchitvā gantabbaṁ.",
  "tika-vin11t30:31_2": "Yathāha – ‘‘udakaṁ atthi bhājanaṁ natthi, asantaṁ nāma hoti,",
  "tika-vin11t30:31_3": "bhājanaṁ atthi udakaṁ natthi, etampi asantaṁ,",
  "tika-vin11t30:31_4": "ubhaye pana asati asantameva,",
  "tika-vin11t30:31_5": "kaṭṭhena vā kenaci vā puñchitvā gantabba’’nti (cūḷava. aṭṭha. 374).",
  "tika-vin11t30:31_6": "Uklāpāpi sace hontīti vaccapassāvaṭṭhānāni sace kacavarākiṇṇāni honti.",
  "tika-vin11t30:31_7": "‘‘Asesato sodhetabba’’nti iminā tato kassaci kacavarassa apanayanaṁ sodhanaṁ nāma na hoti,",
  "tika-vin11t30:31_8": "nissesakacavarāpanayanameva sodhananti dīpeti.",
  "tika-vin11t30:32_0": "2941.Piṭharoti avalekhanakaṭṭhanikkhepanabhājanaṁ.",
  "tika-vin11t30:32_1": "Kumbhī ce rittāti ācamanakumbhī sace tucchā.",
  "tika-vin11t30:33_0": "2942.",
  "tika-vin11t30:33_1": "Evaṁ vaccakuṭivattaṁ dassetvā senāsanavattaṁ dassetumāha ‘‘anajjhiṭṭho’’tiādi. Anajjhiṭṭhoti ananuññāto.",
  "tika-vin11t30:34_0": "2943.",
  "tika-vin11t30:34_1": "Vuḍḍhaṁ āpucchitvā kathentassāti yojanā.",
  "tika-vin11t30:34_2": "Vuḍḍhatarāgameti yaṁ āpucchitvā kathetumāraddho,",
  "tika-vin11t30:34_3": "tatopi vuḍḍhatarassa bhikkhuno āgame sati.",
  "tika-vin11t30:35_0": "2944.Ekavihārasminti ekasmiṁ gehe.",
  "tika-vin11t30:35_1": "‘‘Anāpucchā’’ti idaṁ vakkhamānehi yathārahaṁ yojetabbaṁ.",
  "tika-vin11t30:36_0": "2945.",
  "tika-vin11t30:36_1": "Paṭhamaṁ yattha katthaci vuḍḍhānaṁ sannidhāne kattabbavattaṁ niddiṭṭhanti idāni ekavihāre vasantenāpi tassa kātabbataṁ dassetuṁ punapi ‘‘na ca dhammo kathetabbo’’ti āha.",
  "tika-vin11t30:36_2": "Dhammacakkhunāti dhammalocanena dhammagarukena,",
  "tika-vin11t30:36_3": "iminā atādisassa kato vāro niratthakoti dīpeti.",
  "tika-vin11t30:37_0": "2946.Kātabboti jāletabbo. Soti dīpo.",
  "tika-vin11t30:37_1": "‘‘Dvāraṁ nāma yasmā mahāvaḷañjaṁ,",
  "tika-vin11t30:37_2": "tasmā tattha āpucchanakiccaṁ natthī’’ti (cūḷava. aṭṭha.",
  "tika-vin11t30:37_3": "369) vacanato taṁ avatvā āpattikkhettameva dassetumāha ‘‘vātapānakavāṭāni, thakeyya vivareyya no’’ti.",
  "tika-vin11t30:38_0": "2947.Vuḍḍhatoparivattayeti yena vuḍḍho, tato parivattaye,",
  "tika-vin11t30:38_1": "piṭṭhiṁ adassetvā vuḍḍhābhimukho tena parivattayeti attho.",
  "tika-vin11t30:38_2": "Cīvarakaṇṇena vā kāyena vā taṁ vuḍḍhaṁ na ca ghaṭṭaye.",
  "tika-vin11t30:39_0": "2948.",
  "tika-vin11t30:39_1": "Evaṁ senāsanavattaṁ dassetvā jantāgharavattaṁ dassetumāha ‘‘purato’’tiādi.",
  "tika-vin11t30:39_2": "Therānaṁ purato neva nhāyeyya,",
  "tika-vin11t30:39_3": "upari paṭisote na ca nhāyeyya,",
  "tika-vin11t30:39_4": "otarantānaṁ vuḍḍhānaṁ uttaraṁ uttaranto maggaṁ dadeyya,",
  "tika-vin11t30:39_5": "na ghaṭṭaye kāyena vā cīvarena vā na ghaṭṭayeyyāti yojanā.",
  "tika-vin11t30:40_0": "‘‘Timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā’’tiādinā (cūḷava.",
  "tika-vin11t30:40_1": "364) nayena vuttānaṁ bhattaggavattānaṁ sekhiyakathāya vuttattā ca upajjhāyavattādīnaṁ mahākhandhakakathāya vuttattā ca anumodanavattānaṁ ‘‘anujānāmi, bhikkhave,",
  "tika-vin11t30:40_2": "bhattagge catūhi pañcahi therānutherehi bhikkhūhi āgametu’’ntiādinā (cūḷava.",
  "tika-vin11t30:40_3": "362) nayena bhattaggavatteyeva antogadhabhāvena vuttattā ca niddese tāni na vuttāni,",
  "tika-vin11t30:40_4": "tathāpi tesu anumodanavattaṁ evaṁ veditabbaṁ (cūḷava. aṭṭha.",
  "tika-vin11t30:40_5": "362) – saṅghatthere anumodanatthāya nisinne heṭṭhā paṭipāṭiyā catūhi nisīditabbaṁ.",
  "tika-vin11t30:40_6": "Anuthere nisinne mahātherena ca heṭṭhā ca tīhi nisīditabbaṁ.",
  "tika-vin11t30:40_7": "Pañcame nisinne upari catūhi nisīditabbaṁ.",
  "tika-vin11t30:40_8": "Saṅghattherena heṭṭhā daharabhikkhusmiṁ ajjhiṭṭhepi saṅghattherato paṭṭhāya catūhi nisīditabbameva.",
  "tika-vin11t30:40_9": "Sace pana anumodako bhikkhu ‘‘gacchatha, bhante,",
  "tika-vin11t30:40_10": "āgametabbakiccaṁ natthī’’ti vadati, gantuṁ vaṭṭati. Mahātherena ‘‘gacchāma,",
  "tika-vin11t30:40_11": "āvuso’’ti vutte ‘‘gacchathā’’ti vadati, evampi vaṭṭati.",
  "tika-vin11t30:40_12": "‘‘Bahigāme āgamessāmā’’ti ābhogaṁ katvāpi bahigāmaṁ gantvā attano nissitake ‘‘tumhe tassa āgamanaṁ āgamethā’’ti vatvāpi gantuṁ vaṭṭatiyeva.",
  "tika-vin11t30:40_13": "Sace pana manussā attano rucitena ekena anumodanaṁ kārenti, neva tassa anumodato āpatti,",
  "tika-vin11t30:40_14": "na ca mahātherassa bhāro hoti.",
  "tika-vin11t30:40_15": "Upanisinnakathāyameva hi manussesu kathāpentesu mahāthero āpucchitabbo,",
  "tika-vin11t30:40_16": "mahātherena ca anumodanāya ajjhiṭṭhova āgametabboti idamettha lakkhaṇanti.",
  "tika-vin11t30:41_0": "2949.Vattanti yathāvuttaṁ ābhisamācārikavattaṁ.",
  "tika-vin11t30:41_1": "Yathāha – ‘‘ābhisamācārikaṁ aparipūretvā sīlaṁ paripūressatīti netaṁ ṭhānaṁ vijjatī’’ti. Na vindatīti na labhati.",
  "tika-vin11t30:42_0": "2950.Anekaggoti vikkhittattāyeva asamāhitacitto.",
  "tika-vin11t30:42_1": "Na ca passatīti ñāṇacakkhunā na passati,",
  "tika-vin11t30:42_2": "daṭṭhuṁ samattho na hotīti attho.",
  "tika-vin11t30:42_3": "Dukkhāti jātidukkhādidukkhato.",
  "tika-vin11t30:43_0": "2951.Tasmāti yasmā dukkhā na parimuccati, tasmā.",
  "tika-vin11t30:43_1": "Ovādaṁ katvā kiṁ visesaṁ pāpuṇātīti āha ‘‘ovādaṁ buddhaseṭṭhassa, katvā nibbānamehitī’’ti. Ehiti pāpuṇissati.",
  "tika-vin11t30:44_0": "Vattakkhandhakakathāvaṇṇanā."
}