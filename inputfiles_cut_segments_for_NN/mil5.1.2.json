{
  "mil5.1.2:0.1_0": "Milindapañha",
  "mil5.1.2:0.2_0": "Meṇḍakapañha",
  "mil5.1.2:0.3_0": "Iddhibalavagga",
  "mil5.1.2:0.4_0": "2 Sabbaññubhāvapañha",
  "mil5.1.2:1.1_0": "“Bhante nāgasena, buddho sabbaññū”ti?",
  "mil5.1.2:1.2_0": "“Āma, mahārāja, bhagavā sabbaññū,",
  "mil5.1.2:1.2_1": "na ca bhagavato satataṁ samitaṁ ñāṇadassanaṁ paccupaṭṭhitaṁ,",
  "mil5.1.2:1.2_2": "āvajjanapaṭibaddhaṁ bhagavato sabbaññutañāṇaṁ,",
  "mil5.1.2:1.2_3": "āvajjitvā yadicchakaṁ jānātī”ti.",
  "mil5.1.2:1.3_0": "“Tena hi, bhante nāgasena, buddho asabbaññūti.",
  "mil5.1.2:1.4_0": "Yadi tassa pariyesanāya sabbaññutañāṇaṁ hotī”ti.",
  "mil5.1.2:1.5_0": "“Vāhasataṁ kho, mahārāja,",
  "mil5.1.2:1.5_1": "vīhīnaṁ aḍḍhacūḷañca vāhā vīhisattambaṇāni dve ca tumbā ekaccharākkhaṇe pavattacittassa ettakā vīhī lakkhaṁ ṭhapīyamānā parikkhayaṁ pariyādānaṁ gaccheyyuṁ?",
  "mil5.1.2:2.1_0": "Tatrime sattavidhā cittā pavattanti—",
  "mil5.1.2:2.2_0": "ye te, mahārāja,",
  "mil5.1.2:2.2_1": "sarāgā sadosā samohā sakilesā abhāvitakāyā abhāvitasīlā abhāvitacittā abhāvitapaññā,",
  "mil5.1.2:2.2_2": "tesaṁ taṁ cittaṁ garukaṁ uppajjati dandhaṁ pavattati.",
  "mil5.1.2:2.3_0": "Kiṁ kāraṇā?",
  "mil5.1.2:2.4_0": "Abhāvitattā cittassa.",
  "mil5.1.2:2.5_0": "Yathā, mahārāja,",
  "mil5.1.2:2.5_1": "vaṁsanāḷassa vitatassa visālassa vitthiṇṇassa saṁsibbitavisibbitassa sākhājaṭājaṭitassa ākaḍḍhiyantassa garukaṁ hoti āgamanaṁ dandhaṁ.",
  "mil5.1.2:2.6_0": "Kiṁ kāraṇā?",
  "mil5.1.2:2.7_0": "Saṁsibbitavisibbitattā sākhānaṁ.",
  "mil5.1.2:2.8_0": "Evameva kho, mahārāja,",
  "mil5.1.2:2.8_1": "ye te sarāgā sadosā samohā sakilesā abhāvitakāyā abhāvitasīlā abhāvitacittā abhāvitapaññā,",
  "mil5.1.2:2.8_2": "tesaṁ taṁ cittaṁ garukaṁ uppajjati dandhaṁ pavattati.",
  "mil5.1.2:2.9_0": "Kiṁ kāraṇā?",
  "mil5.1.2:2.10_0": "Saṁsibbitavisibbitattā kilesehi, idaṁ paṭhamaṁ cittaṁ.",
  "mil5.1.2:3.1_0": "Tatridaṁ dutiyaṁ cittaṁ vibhattamāpajjati—",
  "mil5.1.2:3.2_0": "ye te, mahārāja,",
  "mil5.1.2:3.2_1": "sotāpannā pihitāpāyā diṭṭhippattā viññātasatthusāsanā,",
  "mil5.1.2:3.2_2": "tesaṁ taṁ cittaṁ tīsu ṭhānesu lahukaṁ uppajjati lahukaṁ pavattati.",
  "mil5.1.2:3.3_0": "Uparibhūmīsu garukaṁ uppajjati dandhaṁ pavattati.",
  "mil5.1.2:3.4_0": "Kiṁ kāraṇā?",
  "mil5.1.2:3.5_0": "Tīsu ṭhānesu cittassa parisuddhattā upari kilesānaṁ appahīnattā.",
  "mil5.1.2:3.6_0": "Yathā, mahārāja,",
  "mil5.1.2:3.6_1": "vaṁsanāḷassa tipabbagaṇṭhiparisuddhassa upari sākhājaṭājaṭitassa ākaḍḍhiyantassa yāva tipabbaṁ tāva lahukaṁ eti, tato upari thaddhaṁ.",
  "mil5.1.2:3.7_0": "Kiṁ kāraṇā?",
  "mil5.1.2:3.8_0": "Heṭṭhā parisuddhattā upari sākhājaṭājaṭitattā.",
  "mil5.1.2:3.9_0": "Evameva kho, mahārāja,",
  "mil5.1.2:3.9_1": "ye te sotāpannā pihitāpāyā diṭṭhippattā viññātasatthusāsanā,",
  "mil5.1.2:3.9_2": "tesaṁ taṁ cittaṁ tīsu ṭhānesu lahukaṁ uppajjati lahukaṁ pavattati,",
  "mil5.1.2:3.9_3": "uparibhūmīsu garukaṁ uppajjati dandhaṁ pavattati.",
  "mil5.1.2:3.10_0": "Kiṁ kāraṇā?",
  "mil5.1.2:3.11_0": "Tīsu ṭhānesu cittassa parisuddhattā upari kilesānaṁ appahīnattā, idaṁ dutiyaṁ cittaṁ.",
  "mil5.1.2:4.1_0": "Tatridaṁ tatiyaṁ cittaṁ vibhattamāpajjati—",
  "mil5.1.2:4.2_0": "ye te, mahārāja, sakadāgāmino,",
  "mil5.1.2:4.2_1": "yesaṁ rāgadosamohā tanubhūtā,",
  "mil5.1.2:4.2_2": "tesaṁ taṁ cittaṁ pañcasu ṭhānesu lahukaṁ uppajjati lahukaṁ pavattati,",
  "mil5.1.2:4.2_3": "uparibhūmīsu garukaṁ uppajjati dandhaṁ pavattati.",
  "mil5.1.2:4.3_0": "Kiṁ kāraṇā?",
  "mil5.1.2:4.4_0": "Pañcasu ṭhānesu cittassa parisuddhattā upari kilesānaṁ appahīnattā.",
  "mil5.1.2:4.5_0": "Yathā, mahārāja,",
  "mil5.1.2:4.5_1": "vaṁsanāḷassa pañcapabbagaṇṭhiparisuddhassa upari sākhājaṭājaṭitassa ākaḍḍhiyantassa yāva pañcapabbaṁ tāva lahukaṁ eti, tato upari thaddhaṁ.",
  "mil5.1.2:4.6_0": "Kiṁ kāraṇā?",
  "mil5.1.2:4.7_0": "Heṭṭhā parisuddhattā upari sākhājaṭājaṭitattā.",
  "mil5.1.2:4.8_0": "Evameva kho, mahārāja, ye te sakadāgāmino,",
  "mil5.1.2:4.8_1": "yesaṁ rāgadosamohā tanubhūtā,",
  "mil5.1.2:4.8_2": "tesaṁ taṁ cittaṁ pañcasu ṭhānesu lahukaṁ uppajjati lahukaṁ pavattati,",
  "mil5.1.2:4.8_3": "uparibhūmīsu garukaṁ uppajjati dandhaṁ pavattati.",
  "mil5.1.2:4.9_0": "Kiṁ kāraṇā?",
  "mil5.1.2:4.10_0": "Pañcasu ṭhānesu cittassa parisuddhattā upari kilesānaṁ appahīnattā, idaṁ tatiyaṁ cittaṁ.",
  "mil5.1.2:5.1_0": "Tatridaṁ catutthaṁ cittaṁ vibhattamāpajjati—",
  "mil5.1.2:5.2_0": "ye te, mahārāja, anāgāmino,",
  "mil5.1.2:5.2_1": "yesaṁ pañcorambhāgiyāni saṁyojanāni pahīnāni,",
  "mil5.1.2:5.2_2": "tesaṁ taṁ cittaṁ dasasu ṭhānesu lahukaṁ uppajjati lahukaṁ pavattati,",
  "mil5.1.2:5.2_3": "uparibhūmīsu garukaṁ uppajjati dandhaṁ pavattati.",
  "mil5.1.2:5.3_0": "Kiṁ kāraṇā?",
  "mil5.1.2:5.4_0": "Dasasu ṭhānesu cittassa parisuddhattā upari kilesānaṁ appahīnattā.",
  "mil5.1.2:5.5_0": "Yathā, mahārāja,",
  "mil5.1.2:5.5_1": "vaṁsanāḷassa dasapabbagaṇṭhiparisuddhassa upari sākhājaṭājaṭitassa ākaḍḍhiyantassa yāva dasapabbaṁ tāva lahukaṁ eti, tato upari thaddhaṁ.",
  "mil5.1.2:5.6_0": "Kiṁ kāraṇā?",
  "mil5.1.2:5.7_0": "Heṭṭhā parisuddhattā upari sākhājaṭājaṭitattā.",
  "mil5.1.2:5.8_0": "Evameva kho, mahārāja, ye te anāgāmino,",
  "mil5.1.2:5.8_1": "yesaṁ pañcorambhāgiyāni saṁyojanāni pahīnāni,",
  "mil5.1.2:5.8_2": "tesaṁ taṁ cittaṁ dasasu ṭhānesu lahukaṁ uppajjati lahukaṁ pavattati,",
  "mil5.1.2:5.8_3": "uparibhūmīsu garukaṁ uppajjati dandhaṁ pavattati.",
  "mil5.1.2:5.9_0": "Kiṁ kāraṇā?",
  "mil5.1.2:5.10_0": "Dasasu ṭhānesu cittassa parisuddhattā upari kilesānaṁ appahīnattā, idaṁ catutthaṁ cittaṁ.",
  "mil5.1.2:6.1_0": "Tatridaṁ pañcamaṁ cittaṁ vibhattamāpajjati—",
  "mil5.1.2:6.2_0": "ye te, mahārāja,",
  "mil5.1.2:6.2_1": "arahanto khīṇāsavā dhotamalā vantakilesā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā pattapaṭisambhidā sāvakabhūmīsu parisuddhā,",
  "mil5.1.2:6.2_2": "tesaṁ taṁ cittaṁ sāvakavisaye lahukaṁ uppajjati lahukaṁ pavattati,",
  "mil5.1.2:6.2_3": "paccekabuddhabhūmīsu garukaṁ uppajjati dandhaṁ pavattati.",
  "mil5.1.2:6.3_0": "Kiṁ kāraṇā?",
  "mil5.1.2:6.4_0": "Parisuddhattā sāvakavisaye,",
  "mil5.1.2:6.4_1": "aparisuddhattā paccekabuddhavisaye.",
  "mil5.1.2:6.5_0": "Yathā, mahārāja,",
  "mil5.1.2:6.5_1": "vaṁsanāḷassa sabbapabbagaṇṭhiparisuddhassa ākaḍḍhiyantassa lahukaṁ hoti āgamanaṁ adandhaṁ.",
  "mil5.1.2:6.6_0": "Kiṁ kāraṇā?",
  "mil5.1.2:6.7_0": "Sabbapabbagaṇṭhiparisuddhattā agahanattā vaṁsassa.",
  "mil5.1.2:6.8_0": "Evameva kho, mahārāja,",
  "mil5.1.2:6.8_1": "ye te arahanto khīṇāsavā dhotamalā vantakilesā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā pattapaṭisambhidā sāvakabhūmīsu parisuddhā,",
  "mil5.1.2:6.8_2": "tesaṁ taṁ cittaṁ sāvakavisaye lahukaṁ uppajjati lahukaṁ pavattati,",
  "mil5.1.2:6.8_3": "paccekabuddhabhūmīsu garukaṁ uppajjati dandhaṁ pavattati.",
  "mil5.1.2:6.9_0": "Kiṁ kāraṇā?",
  "mil5.1.2:6.10_0": "Parisuddhattā sāvakavisaye,",
  "mil5.1.2:6.10_1": "aparisuddhattā paccekabuddhavisaye, idaṁ pañcamaṁ cittaṁ.",
  "mil5.1.2:7.1_0": "Tatridaṁ chaṭṭhaṁ cittaṁ vibhattamāpajjati—",
  "mil5.1.2:7.2_0": "ye te, mahārāja,",
  "mil5.1.2:7.2_1": "paccekabuddhā sayambhuno anācariyakā ekacārino khaggavisāṇakappā sakavisaye parisuddhavimalacittā,",
  "mil5.1.2:7.2_2": "tesaṁ taṁ cittaṁ sakavisaye lahukaṁ uppajjati lahukaṁ pavattati,",
  "mil5.1.2:7.2_3": "sabbaññubuddhabhūmīsu garukaṁ uppajjati dandhaṁ pavattati.",
  "mil5.1.2:7.3_0": "Kiṁ kāraṇā?",
  "mil5.1.2:7.4_0": "Parisuddhattā sakavisaye mahantattā sabbaññubuddhavisayassa.",
  "mil5.1.2:7.5_0": "Yathā, mahārāja,",
  "mil5.1.2:7.5_1": "puriso sakavisayaṁ parittaṁ nadiṁ rattimpi divāpi yadicchakaṁ acchambhito otareyya,",
  "mil5.1.2:7.5_2": "atha parato mahāsamuddaṁ gambhīraṁ vitthataṁ agādhamapāraṁ disvā bhāyeyya,",
  "mil5.1.2:7.5_3": "dandhāyeyya na visaheyya otarituṁ.",
  "mil5.1.2:7.6_0": "Kiṁ kāraṇā?",
  "mil5.1.2:7.7_0": "Tiṇṇattā sakavisayassa, mahantattā ca mahāsamuddassa.",
  "mil5.1.2:7.8_0": "Evameva kho, mahārāja,",
  "mil5.1.2:7.8_1": "ye te paccekabuddhā sayambhuno anācariyakā ekacārino khaggavisāṇakappā sakavisaye parisuddhavimalacittā,",
  "mil5.1.2:7.8_2": "tesaṁ taṁ cittaṁ sakavisaye lahukaṁ uppajjati lahukaṁ pavattati,",
  "mil5.1.2:7.8_3": "sabbaññubuddhabhūmīsu garukaṁ uppajjati dandhaṁ pavattati.",
  "mil5.1.2:7.9_0": "Kiṁ kāraṇā?",
  "mil5.1.2:7.10_0": "Parisuddhattā sakavisaye mahantattā sabbaññubuddhavisayassa, idaṁ chaṭṭhaṁ cittaṁ.",
  "mil5.1.2:8.1_0": "Tatridaṁ sattamaṁ cittaṁ vibhattamāpajjati—",
  "mil5.1.2:8.2_0": "ye te, mahārāja,",
  "mil5.1.2:8.2_1": "sammāsambuddhā sabbaññuno dasabaladharā catuvesārajjavisāradā aṭṭhārasahi buddhadhammehi samannāgatā anantajinā anāvaraṇañāṇā,",
  "mil5.1.2:8.2_2": "tesaṁ taṁ cittaṁ sabbattha lahukaṁ uppajjati lahukaṁ pavattati.",
  "mil5.1.2:8.3_0": "Kiṁ kāraṇā?",
  "mil5.1.2:8.4_0": "Sabbattha parisuddhattā.",
  "mil5.1.2:8.5_0": "Api nu kho, mahārāja,",
  "mil5.1.2:8.5_1": "nārācassa sudhotassa vimalassa niggaṇṭhissa sukhumadhārassa ajimhassa avaṅkassa akuṭilassa daḷhacāpasamārūḷhassa khomasukhume vā kappāsasukhume vā kambalasukhume vā balavanipātitassa dandhāyitattaṁ vā lagganaṁ vā hotī”ti?",
  "mil5.1.2:8.6_0": "“Na hi, bhante”.",
  "mil5.1.2:8.7_0": "“Kiṁ kāraṇā?",
  "mil5.1.2:8.8_0": "Sukhumattā vatthānaṁ sudhotattā nārācassa nipātassa ca balavattāti;",
  "mil5.1.2:8.9_0": "evameva kho, mahārāja,",
  "mil5.1.2:8.9_1": "ye te sammāsambuddhā sabbaññuno dasabaladharā catuvesārajjavisāradā aṭṭhārasahi buddhadhammehi samannāgatā anantajinā anāvaraṇañāṇā,",
  "mil5.1.2:8.9_2": "tesaṁ taṁ cittaṁ sabbattha lahukaṁ uppajjati lahukaṁ pavattati.",
  "mil5.1.2:8.10_0": "Kiṁ kāraṇā?",
  "mil5.1.2:8.11_0": "Sabbattha parisuddhattā, idaṁ sattamaṁ cittaṁ.",
  "mil5.1.2:9.1_0": "Tatra, mahārāja,",
  "mil5.1.2:9.1_1": "yadidaṁ sabbaññubuddhānaṁ cittaṁ,",
  "mil5.1.2:9.1_2": "taṁ channampi cittānaṁ gaṇanaṁ atikkamitvā asaṅkhyeyyena guṇena parisuddhañca lahukañca.",
  "mil5.1.2:9.2_0": "Yasmā ca bhagavato cittaṁ parisuddhañca lahukañca, tasmā, mahārāja,",
  "mil5.1.2:9.2_1": "bhagavā yamakapāṭihīraṁ dasseti.",
  "mil5.1.2:9.3_0": "Yamakapāṭihīre, mahārāja,",
  "mil5.1.2:9.3_1": "ñātabbaṁ buddhānaṁ bhagavantānaṁ cittaṁ evaṁ lahuparivattanti,",
  "mil5.1.2:9.3_2": "na tattha sakkā uttariṁ kāraṇaṁ vattuṁ, tepi, mahārāja,",
  "mil5.1.2:9.3_3": "pāṭihīrā sabbaññubuddhānaṁ cittaṁ upādāya gaṇanampi saṅkhampi kalampi kalabhāgampi na upenti, āvajjanapaṭibaddhaṁ, mahārāja, bhagavato sabbaññutañāṇaṁ, āvajjetvā yadicchakaṁ jānāti.",
  "mil5.1.2:10.1_0": "Yathā, mahārāja,",
  "mil5.1.2:10.1_1": "puriso hatthe ṭhapitaṁ yaṁ kiñci dutiye hatthe ṭhapeyya vivaṭena mukhena vācaṁ nicchāreyya, mukhagataṁ bhojanaṁ gileyya, ummīletvā vā nimīleyya, nimīletvā vā ummīleyya,",
  "mil5.1.2:10.1_2": "samiñjitaṁ vā bāhaṁ pasāreyya,",
  "mil5.1.2:10.1_3": "pasāritaṁ vā bāhaṁ samiñjeyya, cirataraṁ etaṁ, mahārāja,",
  "mil5.1.2:10.1_4": "lahutaraṁ bhagavato sabbaññutañāṇaṁ, lahutaraṁ āvajjanaṁ,",
  "mil5.1.2:10.1_5": "āvajjetvā yadicchakaṁ jānāti,",
  "mil5.1.2:10.1_6": "āvajjanavikalamattakena na tāvatā buddhā bhagavanto asabbaññuno nāma hontī”ti.",
  "mil5.1.2:11.1_0": "“Āvajjanampi, bhante nāgasena, pariyesanāya kātabbaṁ,",
  "mil5.1.2:11.1_1": "iṅgha maṁ tattha kāraṇena saññāpehī”ti.",
  "mil5.1.2:11.2_0": "“Yathā, mahārāja,",
  "mil5.1.2:11.2_1": "purisassa aḍḍhassa mahaddhanassa mahābhogassa pahūtajātarūparajatassa pahūtavittūpakaraṇassa pahūtadhanadhaññassa sālivīhiyavataṇḍulatilamuggamāsapubbaṇṇāparaṇṇasappitelanavanītakhīradadhimadhuguḷaphāṇitā ca khaḷopikumbhipīṭharakoṭṭhabhājanagatā bhaveyyuṁ,",
  "mil5.1.2:11.2_2": "tassa ca purisassa pāhunako āgaccheyya bhattāraho bhattābhikaṅkhī,",
  "mil5.1.2:11.2_3": "tassa ca gehe yaṁ randhaṁ bhojanaṁ, taṁ pariniṭṭhitaṁ bhaveyya,",
  "mil5.1.2:11.2_4": "kumbhito taṇḍule nīharitvā bhojanaṁ randheyya, api ca kho so, mahārāja,",
  "mil5.1.2:11.2_5": "tāvatakena bhojanavekallamattakena adhano nāma kapaṇo nāma bhaveyyā”ti?",
  "mil5.1.2:11.3_0": "“Na hi, bhante, cakkavattirañño gharepi, bhante, akāle bhojanavekallaṁ hoti, kiṁ pana gahapatikassā”ti?",
  "mil5.1.2:11.4_0": "“Evameva kho, mahārāja,",
  "mil5.1.2:11.4_1": "tathāgatassa āvajjanavikalamattakaṁ sabbaññutañāṇaṁ āvajjetvā yadicchakaṁ jānāti.",
  "mil5.1.2:12.1_0": "Yathā vā pana, mahārāja,",
  "mil5.1.2:12.1_1": "rukkho assa phalito oṇatavinato piṇḍibhārabharito,",
  "mil5.1.2:12.1_2": "na kiñci tattha patitaṁ phalaṁ bhaveyya, api nu kho so, mahārāja,",
  "mil5.1.2:12.1_3": "rukkho tāvatakena patitaphalavekallamattakena aphalo nāma bhaveyyā”ti?",
  "mil5.1.2:12.2_0": "“Na hi, bhante,",
  "mil5.1.2:12.2_1": "patanapaṭibaddhāni tāni rukkhaphalāni,",
  "mil5.1.2:12.2_2": "patite yadicchakaṁ labhatī”ti.",
  "mil5.1.2:12.3_0": "“Evameva kho, mahārāja,",
  "mil5.1.2:12.3_1": "tathāgatassa āvajjanapaṭibaddhaṁ sabbaññutañāṇaṁ āvajjetvā yadicchakaṁ jānātī”ti.",
  "mil5.1.2:13.1_0": "“Bhante nāgasena,",
  "mil5.1.2:13.1_1": "āvajjetvā āvajjetvā buddho yadicchakaṁ jānātī”ti?",
  "mil5.1.2:13.2_0": "“Āma, mahārāja,",
  "mil5.1.2:13.2_1": "bhagavā āvajjetvā āvajjetvā yadicchakaṁ jānātīti.",
  "mil5.1.2:14.1_0": "Yathā, mahārāja,",
  "mil5.1.2:14.1_1": "cakkavattī rājā yadā cakkaratanaṁ sarati ‘upetu me cakkaratanan’ti, sarite cakkaratanaṁ upeti;",
  "mil5.1.2:14.2_0": "evameva kho, mahārāja,",
  "mil5.1.2:14.2_1": "tathāgato āvajjetvā āvajjetvā yadicchakaṁ jānātī”ti.",
  "mil5.1.2:14.3_0": "“Daḷhaṁ, bhante nāgasena, kāraṇaṁ, buddho sabbaññū,",
  "mil5.1.2:14.3_1": "sampaṭicchāma buddho sabbaññū”ti.",
  "mil5.1.2:15.1_0": "Buddhasabbaññubhāvapañho dutiyo."
}