{
  "atk-s0403a21:0_0": "(22) 2. Akkosakavaggo",
  "atk-s0403a21:1_0": "1. Akkosakasuttavaṇṇanā",
  "atk-s0403a21:2_0": "211.",
  "atk-s0403a21:2_1": "Dutiyassa paṭhame akkosakaparibhāsakoti dasahi akkosavatthūhi akkosako,",
  "atk-s0403a21:2_2": "bhayadassanena paribhāsako.",
  "atk-s0403a21:2_3": "Chinnaparipanthoti lokuttaraparipanthassa chinnattā chinnaparipantho.",
  "atk-s0403a21:2_4": "Rogātaṅkanti rogoyeva kicchajīvikāyāvahanato rogātaṅko nāma.",
  "atk-s0403a21:3_0": "2. Bhaṇḍanakārakasuttavaṇṇanā",
  "atk-s0403a21:4_0": "212.",
  "atk-s0403a21:4_1": "Dutiye adhikaraṇakārakoti catunnaṁ adhikaraṇānaṁ aññatarassa kārako.",
  "atk-s0403a21:4_2": "Anadhigatanti pubbe appattavisesaṁ.",
  "atk-s0403a21:5_0": "3. Sīlasuttavaṇṇanā",
  "atk-s0403a21:6_0": "213.",
  "atk-s0403a21:6_1": "Tatiye dussīloti asīlo nissīlo.",
  "atk-s0403a21:6_2": "Sīlavipannoti vipannasīlo bhinnasaṁvaro.",
  "atk-s0403a21:6_3": "Pamādādhikaraṇanti pamādakāraṇā.",
  "atk-s0403a21:6_4": "Idañca suttaṁ gahaṭṭhānaṁ vasena āgataṁ,",
  "atk-s0403a21:6_5": "pabbajitānampi pana labbhateva.",
  "atk-s0403a21:6_6": "Gahaṭṭho hi yena yena sippaṭṭhānena jīvikaṁ kappeti,",
  "atk-s0403a21:6_7": "yadi kasiyā,",
  "atk-s0403a21:6_8": "yadi vaṇijjāya,",
  "atk-s0403a21:6_9": "pāṇātipātādivasena pamatto taṁ taṁ yathākālaṁ sampādetuṁ na sakkoti,",
  "atk-s0403a21:6_10": "athassa mūlaṁ vinassati.",
  "atk-s0403a21:6_11": "Māghātakālepi pāṇātipātaṁ adinnādānādīni ca karonto daṇḍavasena mahatiṁ bhogajāniṁ nigacchati.",
  "atk-s0403a21:6_12": "Pabbajito dussīlo pamādakāraṇā sīlato buddhavacanato jhānato sattaariyadhanato ca jāniṁ nigacchati.",
  "atk-s0403a21:6_13": "Gahaṭṭhassa “asuko asukakule jāto dussīlo pāpadhammo pariccattaidhalokaparaloko salākabhattamattampi",
  "atk-s0403a21:6_14": "na detī”ti catuparisamajjhe pāpako kittisaddo abbhuggacchati.",
  "atk-s0403a21:6_15": "Pabbajitassa “asuko nāsakkhi sīlaṁ rakkhituṁ buddhavacanaṁ gahetuṁ,",
  "atk-s0403a21:6_16": "vejjakammādīhi jīvati,",
  "atk-s0403a21:6_17": "chahi agāravehi samannāgato”ti evaṁ abbhuggacchati.",
  "atk-s0403a21:7_0": "Avisāradoti gahaṭṭho tāva “avassaṁ bahūnaṁ sannipātaṭṭhāne koci mama kammaṁ jānissati,",
  "atk-s0403a21:7_1": "atha maṁ niggaṇhissanti vā,",
  "atk-s0403a21:7_2": "rājakulassa vā dassantī”ti sabhayo upasaṅkamati.",
  "atk-s0403a21:7_3": "Maṅkubhūto ca patitakkhandho adhomukho aṅguṭṭhakena bhūmiṁ kasanto nisīdati,",
  "atk-s0403a21:7_4": "visārado hutvā kathetuṁ na sakkoti.",
  "atk-s0403a21:7_5": "Pabbajitopi “bahū bhikkhū sannipatitā,",
  "atk-s0403a21:7_6": "avassaṁ koci mama kammaṁ jānissati,",
  "atk-s0403a21:7_7": "atha me uposathampi pavāraṇampi ṭhapetvā sāmaññā cāvetvā nikkaḍḍhissantī”ti sabhayo upasaṅkamati,",
  "atk-s0403a21:7_8": "visārado hutvā kathetuṁ na sakkoti.",
  "atk-s0403a21:7_9": "Ekacco pana dussīlopi dappito viya carati,",
  "atk-s0403a21:7_10": "sopi ajjhāsayena maṅku hotiyeva.",
  "atk-s0403a21:8_0": "Sammūḷho kālaṁ karotīti tassa hi maraṇamañce nipannassa dussīlakammaṁ samādāya vattitaṭṭhānaṁ āpāthaṁ āgacchati.",
  "atk-s0403a21:8_1": "So ummīletvā idhalokaṁ passati,",
  "atk-s0403a21:8_2": "nimmīletvā paralokaṁ.",
  "atk-s0403a21:8_3": "Tassa cattāro apāyā upaṭṭhahanti,",
  "atk-s0403a21:8_4": "sattisatena sīse pahariyamāno viya hoti.",
  "atk-s0403a21:8_5": "So “vāretha vārethā”ti viravanto marati.",
  "atk-s0403a21:8_6": "Tena vuttaṁ –",
  "atk-s0403a21:8_7": "“sammūḷho kālaṁ karotī”ti.",
  "atk-s0403a21:8_8": "Pañcamapadaṁ uttānameva.",
  "atk-s0403a21:8_9": "Ānisaṁsakathā vuttavipariyāyena veditabbā.",
  "atk-s0403a21:9_0": "4. Bahubhāṇisuttavaṇṇanā",
  "atk-s0403a21:10_0": "214.",
  "atk-s0403a21:10_1": "Catutthe bahubhāṇisminti paññāya aparicchinditvā bahuṁ bhaṇante.",
  "atk-s0403a21:10_2": "Mantabhāṇisminti mantā vuccati paññā,",
  "atk-s0403a21:10_3": "tāya paricchinditvā bhaṇante.",
  "atk-s0403a21:11_0": "5. Paṭhamaakkhantisuttavaṇṇanā",
  "atk-s0403a21:12_0": "215. Pañcame verabahuloti puggalaverenapi akusalaverenapi bahuvero. Vajjabahuloti dosabahulo.",
  "atk-s0403a21:13_0": "6. Dutiyaakkhantisuttavaṇṇanā",
  "atk-s0403a21:14_0": "216. Chaṭṭhe luddoti dāruṇo kakkhaḷo. Vippaṭisārīti maṅkubhāvena samannāgato.",
  "atk-s0403a21:15_0": "7.Paṭhamaapāsādikasuttavaṇṇanā",
  "atk-s0403a21:16_0": "217.",
  "atk-s0403a21:16_1": "Sattame apāsādiketi apāsādikehi kāyakammādīhi samannāgate.",
  "atk-s0403a21:16_2": "Pāsādiketi pasādāvahe parisuddhasamācāre.",
  "atk-s0403a21:16_3": "Aṭṭhamanavamāni uttānatthāneva.",
  "atk-s0403a21:17_0": "10. Madhurāsuttavaṇṇanā",
  "atk-s0403a21:18_0": "220.",
  "atk-s0403a21:18_1": "Dasame pañcime,",
  "atk-s0403a21:18_2": "bhikkhave,",
  "atk-s0403a21:18_3": "ādīnavā madhurāyanti ekaṁ samayaṁ bhagavā bhikkhusaṅghaparivuto cārikaṁ caramāno madhurānagaraṁ sampāpuṇitvā antonagaraṁ pavisituṁ ārabhi.",
  "atk-s0403a21:18_4": "Athekā micchādiṭṭhikā yakkhinī acelā hutvā dve hatthe pasāretvā jivhaṁ nillāletvā dasabalassa purato aṭṭhāsi.",
  "atk-s0403a21:18_5": "Satthā antonagaraṁ appavisitvā tatova nikkhamitvā vihāraṁ agamāsi.",
  "atk-s0403a21:18_6": "Mahājano khādanīyabhojanīyañceva sakkārasammānañca ādāya vihāraṁ gantvā buddhappamukhassa bhikkhusaṅghassa dānaṁ adāsi.",
  "atk-s0403a21:18_7": "Satthā tassa nagarassa niggaṇhanatthāya imaṁ suttaṁ ārabhi.",
  "atk-s0403a21:18_8": "Tattha visamāti na samatalā.",
  "atk-s0403a21:18_9": "Bahurajāti vātapaharaṇakāle uddhatena rajakkhandhena pariyonaddhā viya hoti.",
  "atk-s0403a21:18_10": "Sesaṁ sabbattha uttānamevāti.",
  "atk-s0403a21:19_0": "Akkosakavaggo dutiyo."
}