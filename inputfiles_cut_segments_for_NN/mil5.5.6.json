{
  "mil5.5.6:0.1_0": "Milindapañha",
  "mil5.5.6:0.2_0": "Meṇḍakapañha",
  "mil5.5.6:0.3_0": "Santhavavagga",
  "mil5.5.6:0.4_0": "6. Chaddantajotipālārabbhapañha",
  "mil5.5.6:1.1_0": "“Bhante nāgasena,",
  "mil5.5.6:1.1_1": "bhāsitampetaṁ bhagavatā chaddanto nāgarājā—",
  "mil5.5.6:2.1_0": "‘Vadhissametanti parāmasanto,",
  "mil5.5.6:2.2_0": "Kāsāvamaddakkhi dhajaṁ isīnaṁ;",
  "mil5.5.6:2.3_0": "Dukkhena phuṭṭhassudapādi saññā,",
  "mil5.5.6:2.4_0": "Arahaddhajo sabbhi avajjharūpo’ti.",
  "mil5.5.6:3.1_0": "Puna ca bhaṇitaṁ—",
  "mil5.5.6:3.2_0": "‘jotipālamāṇavo samāno kassapaṁ bhagavantaṁ arahantaṁ sammāsambuddhaṁ muṇḍakavādena samaṇakavādena asabbhāhi pharusāhi vācāhi akkosi paribhāsī’ti.",
  "mil5.5.6:3.3_0": "Yadi, bhante nāgasena,",
  "mil5.5.6:3.3_1": "bodhisatto tiracchānagato samāno kāsāvaṁ abhipūjayi,",
  "mil5.5.6:3.3_2": "tena hi ‘jotipālena māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito’ti yaṁ vacanaṁ, taṁ micchā.",
  "mil5.5.6:3.4_0": "Yadi jotipālena māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito,",
  "mil5.5.6:3.4_1": "tena hi ‘chaddantena nāgarājena kāsāvaṁ pūjitan’ti tampi vacanaṁ micchā.",
  "mil5.5.6:3.5_0": "Yadi tiracchānagatena bodhisattena kakkhaḷakharakaṭukavedanaṁ vedayamānena luddakena nivatthaṁ kāsāvaṁ pūjitaṁ,",
  "mil5.5.6:3.5_1": "kiṁ manussabhūto samāno paripakkañāṇo paripakkāya bodhiyā kassapaṁ bhagavantaṁ arahantaṁ sammāsambuddhaṁ dasabalaṁ lokanāyakaṁ uditoditaṁ jalitabyāmobhāsaṁ pavaruttamaṁ pavararucirakāsikakāsāvamabhipārutaṁ disvā na pūjayi?",
  "mil5.5.6:3.6_0": "Ayampi ubhato koṭiko pañho tavānuppatto, so tayā nibbāhitabboti.",
  "mil5.5.6:4.1_0": "Bhāsitampetaṁ, mahārāja,",
  "mil5.5.6:4.1_1": "bhagavatā chaddanto nāgarājā ‘vadhissametanti …pe…",
  "mil5.5.6:4.2_0": "avajjharūpo’ti.",
  "mil5.5.6:4.3_0": "Jotipālena ca māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito,",
  "mil5.5.6:4.3_1": "tañca pana jātivasena kulavasena.",
  "mil5.5.6:4.4_0": "Jotipālo, mahārāja,",
  "mil5.5.6:4.4_1": "māṇavo assaddhe appasanne kule paccājāto,",
  "mil5.5.6:4.4_2": "tassa mātāpitaro bhaginibhātaro dāsidāsaceṭakaparivārakamanussā brahmadevatā brahmagarukā,",
  "mil5.5.6:4.4_3": "te ‘brāhmaṇā eva uttamā pavarā’ti avasese pabbajite garahanti jigucchanti,",
  "mil5.5.6:4.4_4": "tesaṁ taṁ vacanaṁ sutvā jotipālo māṇavo ghaṭikārena kumbhakārena satthāraṁ dassanāya pakkosito evamāha—",
  "mil5.5.6:4.5_0": "‘kiṁ pana tena muṇḍakena samaṇakena diṭṭhenā’ti.",
  "mil5.5.6:5.1_0": "Yathā, mahārāja,",
  "mil5.5.6:5.1_1": "amataṁ visamāsajja tittakaṁ hoti,",
  "mil5.5.6:5.1_2": "yathā ca sītodakaṁ aggimāsajja uṇhaṁ hoti;",
  "mil5.5.6:5.2_0": "evameva kho, mahārāja,",
  "mil5.5.6:5.2_1": "jotipālo māṇavo assaddhe appasanne kule paccājāto,",
  "mil5.5.6:5.2_2": "so kulavasena andho hutvā tathāgataṁ akkosi paribhāsi.",
  "mil5.5.6:6.1_0": "Yathā, mahārāja,",
  "mil5.5.6:6.1_1": "jalitapajjalito mahāaggikkhandho sappabhāso udakamāsajja upahatappabhātejo sītalo kāḷako bhavati paripakkanigguṇḍiphalasadiso;",
  "mil5.5.6:6.2_0": "evameva kho, mahārāja,",
  "mil5.5.6:6.2_1": "jotipālo māṇavo puññavā saddho ñāṇavipulasappabhāso assaddhe appasanne kule paccājāto,",
  "mil5.5.6:6.2_2": "so kulavasena andho hutvā tathāgataṁ akkosi paribhāsi,",
  "mil5.5.6:6.2_3": "upagantvā ca buddhaguṇamaññāya ceṭakabhūto viya ahosi,",
  "mil5.5.6:6.2_4": "jinasāsane pabbajitvā abhiññā ca samāpattiyo ca nibbattetvā brahmalokūpago ahosī”ti.",
  "mil5.5.6:6.3_0": "“Sādhu, bhante nāgasena,",
  "mil5.5.6:6.3_1": "evametaṁ tathā sampaṭicchāmī”ti.",
  "mil5.5.6:7.1_0": "Chaddantajotipālārabbhapañho chaṭṭho."
}