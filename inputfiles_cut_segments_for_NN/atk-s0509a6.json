{
  "atk-s0509a6:0_0": "7. Sattakanipāto",
  "atk-s0509a6:1_0": "1. Uttarātherīgāthāvaṇṇanā",
  "atk-s0509a6:2_0": "Sattakanipāte musalāni gahetvānāti uttarāya theriyā gāthā.",
  "atk-s0509a6:2_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī,",
  "atk-s0509a6:2_2": "anukkamena sambhāvitakusalamūlā samupacitavimokkhasambhārā paripakkavimuttiparipācanīyadhammā hutvā,",
  "atk-s0509a6:2_3": "imasmiṁ buddhuppāde sāvatthiyaṁ aññatarasmiṁ kulagehe nibbattitvā uttarāti laddhanāmā anukkamena viññutaṁ",
  "atk-s0509a6:2_4": "patvā paṭācārāya theriyā santikaṁ upasaṅkami.",
  "atk-s0509a6:2_5": "Therī tassā dhammaṁ kathesi.",
  "atk-s0509a6:2_6": "Sā dhammaṁ sutvā saṁsāre jātasaṁvegā sāsane abhippasannā hutvā pabbaji.",
  "atk-s0509a6:2_7": "Pabbajitvā ca katapubbakiccā paṭācārāya theriyā santike vipassanaṁ paṭṭhapetvā bhāvanamanuyuñjantī upanissayasampannatāya",
  "atk-s0509a6:2_8": "indriyānaṁ paripākaṁ gatattā ca na cirasseva vipassanaṁ ussukkāpetvā saha paṭisambhidāhi arahattaṁ pāpuṇi.",
  "atk-s0509a6:2_9": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a6:3_0": "175.",
  "atk-s0509a6:4_0": "“Musalāni gahetvāna, dhaññaṁ koṭṭenti māṇavā;",
  "atk-s0509a6:5_0": "Puttadārāni posentā, dhanaṁ vindanti māṇavā.",
  "atk-s0509a6:6_0": "176.",
  "atk-s0509a6:7_0": "“Ghaṭetha buddhasāsane, yaṁ katvā nānutappati;",
  "atk-s0509a6:8_0": "Khippaṁ pādāni dhovitvā, ekamantaṁ nisīdatha.",
  "atk-s0509a6:9_0": "177.",
  "atk-s0509a6:10_0": "“Cittaṁ upaṭṭhapetvāna, ekaggaṁ susamāhitaṁ;",
  "atk-s0509a6:11_0": "Paccavekkhatha saṅkhāre, parato no ca attato.",
  "atk-s0509a6:12_0": "178.",
  "atk-s0509a6:13_0": "“Tassāhaṁ vacanaṁ sutvā, paṭācārānusāsaniṁ;",
  "atk-s0509a6:14_0": "Pāde pakkhālayitvāna, ekamante upāvisiṁ.",
  "atk-s0509a6:15_0": "179.",
  "atk-s0509a6:16_0": "“Rattiyā purime yāme, pubbajātimanussariṁ;",
  "atk-s0509a6:17_0": "Rattiyā majjhime yāme, dibbacakkhuṁ visodhayiṁ.",
  "atk-s0509a6:18_0": "180.",
  "atk-s0509a6:19_0": "“Rattiyā pacchime yāme, tamokkhandhaṁ padālayiṁ;",
  "atk-s0509a6:20_0": "Tevijjā atha vuṭṭhāsiṁ, katā te anusāsanī.",
  "atk-s0509a6:21_0": "181.",
  "atk-s0509a6:22_0": "“Sakkaṁva devā tidasā, saṅgāme aparājitaṁ;",
  "atk-s0509a6:23_0": "Purakkhatvā vihassāmi, tevijjāmhi anāsavā”ti. –",
  "atk-s0509a6:24_0": "Imā gāthā abhāsi.",
  "atk-s0509a6:25_0": "Tattha cittaṁ upaṭṭhapetvānāti bhāvanācittaṁ kammaṭṭhāne upaṭṭhapetvā. Kathaṁ?",
  "atk-s0509a6:25_1": "Ekaggaṁ susamāhitaṁ paccavekkhathāti paṭipattiṁ avekkhatha,",
  "atk-s0509a6:25_2": "saṅkhāre aniccātipi,",
  "atk-s0509a6:25_3": "dukkhātipi,",
  "atk-s0509a6:25_4": "anattātipi lakkhaṇattayaṁ vipassathāti attho.",
  "atk-s0509a6:25_5": "Idañca ovādakāle attano aññesañca bhikkhunīnaṁ theriyādīnaṁ ovādassa anuvādavasena vuttaṁ.",
  "atk-s0509a6:25_6": "Paṭācārānusāsaninti paṭācārāya theriyā anusiṭṭhiṁ.",
  "atk-s0509a6:25_7": "“Paṭācārāya sāsana”ntipi vā pāṭho.",
  "atk-s0509a6:26_0": "Atha vuṭṭhāsinti tevijjābhāvappattito pacchā āsanato vuṭṭhāsiṁ.",
  "atk-s0509a6:26_1": "Ayampi therī ekadivasaṁ paṭācārāya theriyā santike kammaṭṭhānaṁ sodhetvā attano vasanaṭṭhānaṁ pavisitvā pallaṅkaṁ ābhujitvā nisīdi.",
  "atk-s0509a6:26_2": "“Na tāvimaṁ pallaṅkaṁ bhindissāmi,",
  "atk-s0509a6:26_3": "yāva me na anupādāya āsavehi cittaṁ vimuccatī”ti nicchayaṁ katvā sammasanaṁ ārabhitvā,",
  "atk-s0509a6:26_4": "anukkamena vipassanaṁ ussukkāpetvā maggapaṭipāṭiyā abhiññāpaṭisambhidāparivāraṁ arahattaṁ patvā ekūnavīsatiyā",
  "atk-s0509a6:26_5": "paccavekkhaṇāñāṇāya pavattāya “idānimhi katakiccā”ti somanassajātā imā gāthā udānetvā pāde pasāresi aruṇuggamanavelāyaṁ.",
  "atk-s0509a6:26_6": "Tato sammadeva vibhātāya rattiyā theriyā santikaṁ upagantvā imā gāthā paccudāhāsi.",
  "atk-s0509a6:26_7": "Tena vuttaṁ “katā te anusāsanī”tiādi.",
  "atk-s0509a6:26_8": "Sesaṁ sabbaṁ heṭṭhā vuttanayameva.",
  "atk-s0509a6:27_0": "Uttarātherīgāthāvaṇṇanā niṭṭhitā.",
  "atk-s0509a6:28_0": "2. Cālātherīgāthāvaṇṇanā",
  "atk-s0509a6:29_0": "Satiṁupaṭṭhapetvānātiādikā cālāya theriyā gāthā.",
  "atk-s0509a6:29_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0509a6:29_2": "magadhesu nālakagāme rūpasāribrāhmaṇiyā kucchimhi nibbatti.",
  "atk-s0509a6:29_3": "Tassā nāmaggahaṇadivase cālāti nāmaṁ akaṁsu,",
  "atk-s0509a6:29_4": "tassā kaniṭṭhāya upacālāti,",
  "atk-s0509a6:29_5": "atha tassā kaniṭṭhāya sīsūpacālāti.",
  "atk-s0509a6:29_6": "Imā tissopi dhammasenāpatissa kaniṭṭhabhaginiyo,",
  "atk-s0509a6:29_7": "imāsaṁ puttānampi tiṇṇaṁ idameva nāmaṁ.",
  "atk-s0509a6:29_8": "Ye sandhāya theragāthāya “cāle upacāle sīsūpacāle”ti āgataṁ.",
  "atk-s0509a6:30_0": "Imā pana tissopi bhaginiyo “dhammasenāpati pabbajī”ti sutvā “na hi nūna so orako dhammavinayo,",
  "atk-s0509a6:30_1": "na sā orikā pabbajjā,",
  "atk-s0509a6:30_2": "yattha amhākaṁ ayyo pabbajito”ti ussāhajātā tibbacchandā assumukhaṁ rudamānaṁ ñātiparijanaṁ pahāya pabbajiṁsu.",
  "atk-s0509a6:30_3": "Pabbajitvā ca ghaṭentiyo vāyamantiyo nacirasseva arahattaṁ pāpuṇiṁsu.",
  "atk-s0509a6:30_4": "Arahattaṁ pana patvā nibbānasukhena phalasukhena viharanti.",
  "atk-s0509a6:31_0": "Tāsu cālā bhikkhunī ekadivasaṁ pacchābhattaṁ piṇḍapātapaṭikkantā andhavanaṁ pavisitvā divāvihāraṁ nisīdi.",
  "atk-s0509a6:31_1": "Atha naṁ māro upasaṅkamitvā kāmehi upanesi.",
  "atk-s0509a6:31_2": "Yaṁ sandhāya sutte vuttaṁ –",
  "atk-s0509a6:32_0": "“Atha kho cālā bhikkhunī pubbaṇhasamayaṁ nivāsetvā pattacīvaraṁ ādāya sāvatthiṁ piṇḍāya pāvisi.",
  "atk-s0509a6:32_1": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ,",
  "atk-s0509a6:32_2": "tenupasaṅkami divāvihārāya.",
  "atk-s0509a6:32_3": "Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi.",
  "atk-s0509a6:32_4": "Atha kho māro pāpimā yena cālā bhikkhunī,",
  "atk-s0509a6:32_5": "tenupasaṅkami,",
  "atk-s0509a6:32_6": "upasaṅkamitvā cālaṁ bhikkhuniṁ etadavocā”ti.",
  "atk-s0509a6:33_0": "Andhavanamhi divāvihāraṁ nisinnaṁ māro upasaṅkamitvā brahmacariyavāsato vicchinditukāmo “kaṁ nu uddissa muṇḍāsī”tiādiṁ pucchi.",
  "atk-s0509a6:33_1": "Athassa satthu guṇe dhammassa ca niyyānikabhāvaṁ pakāsetvā attano katakiccabhāvavibhāvanena tassa visayātikkamaṁ pavedesi.",
  "atk-s0509a6:33_2": "Taṁ sutvā māro dukkhī dummano tatthevantaradhāyi.",
  "atk-s0509a6:33_3": "Atha sā attanā mārena ca bhāsitā gāthā udānavasena kathentī –",
  "atk-s0509a6:34_0": "182.",
  "atk-s0509a6:35_0": "“Satiṁ upaṭṭhapetvāna, bhikkhunī bhāvitindriyā;",
  "atk-s0509a6:36_0": "Paṭivijjhi padaṁ santaṁ, saṅkhārūpasamaṁ sukhaṁ.",
  "atk-s0509a6:37_0": "183.",
  "atk-s0509a6:38_0": "“Kaṁ nu uddissa muṇḍāsi, samaṇī viya dissati;",
  "atk-s0509a6:39_0": "Na ca rocesi pāsaṇḍe, kimidaṁ carasi momuhā.",
  "atk-s0509a6:40_0": "184.",
  "atk-s0509a6:41_0": "“Ito bahiddhā pāsaṇḍā, diṭṭhiyo upanissitā;",
  "atk-s0509a6:42_0": "Na te dhammaṁ vijānanti, na te dhammassa kovidā.",
  "atk-s0509a6:43_0": "185.",
  "atk-s0509a6:44_0": "“Atthi sakyakule jāto, buddho appaṭipuggalo;",
  "atk-s0509a6:45_0": "So me dhammamadesesi, diṭṭhīnaṁ samatikkamaṁ.",
  "atk-s0509a6:46_0": "186.",
  "atk-s0509a6:47_0": "“Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a6:48_0": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a6:49_0": "187.",
  "atk-s0509a6:50_0": "“Tassāhaṁ vacanaṁ sutvā, vihariṁ sāsane ratā;",
  "atk-s0509a6:51_0": "Tisso vijjā anuppattā, kataṁ buddhassa sāsanaṁ.",
  "atk-s0509a6:52_0": "188.",
  "atk-s0509a6:53_0": "“Sabbattha vihatā nandī, tamokkhandho padālito;",
  "atk-s0509a6:54_0": "Evaṁ jānāhi pāpima, nihato tvamasi antakā”ti. –",
  "atk-s0509a6:55_0": "Imā gāthā abhāsi.",
  "atk-s0509a6:56_0": "Tattha satiṁ upaṭṭhapetvānāti satipaṭṭhānabhāvanāvasena kāyādīsu asubhadukkhāniccānattavasena satiṁ suṭṭhu upaṭṭhitaṁ katvā.",
  "atk-s0509a6:56_1": "Bhikkhunīti attānaṁ sandhāya vadati.",
  "atk-s0509a6:56_2": "Bhāvitindriyāti ariyamaggabhāvanāya bhāvitasaddhādipañcindriyā.",
  "atk-s0509a6:56_3": "Paṭivijjhi padaṁ santanti santaṁ padaṁ nibbānaṁ sacchikiriyāpaṭivedhena paṭivijjhi sacchākāsi.",
  "atk-s0509a6:56_4": "Saṅkhārūpasamanti sabbasaṅkhārānaṁ upasamahetubhūtaṁ.",
  "atk-s0509a6:56_5": "Sukhanti accantasukhaṁ.",
  "atk-s0509a6:57_0": "“Kaṁ nu uddissā”ti gāthā mārena vuttā.",
  "atk-s0509a6:57_1": "Tatrāyaṁ saṅkhepattho –",
  "atk-s0509a6:57_2": "imasmiṁ loke bahū samayā tesañca desetāro bahū eva titthakarā,",
  "atk-s0509a6:57_3": "tesu kaṁ nu kho tvaṁ uddissa muṇḍāsi muṇḍitakesā asi.",
  "atk-s0509a6:57_4": "Na kevalaṁ muṇḍāva,",
  "atk-s0509a6:57_5": "atha kho kāsāvadhāraṇena ca samaṇī viya dissati.",
  "atk-s0509a6:57_6": "Na ca rocesi pāsaṇḍeti tāpasaparibbājakādīnaṁ ādāsabhūte pāsaṇḍe te te samayantare neva rocesi.",
  "atk-s0509a6:57_7": "Kimidaṁ carasi momuhāti kiṁ nāmidaṁ,",
  "atk-s0509a6:57_8": "yaṁ pāsaṇḍavihitaṁ ujuṁ nibbānamaggaṁ pahāya ajja kālikaṁ kumaggaṁ paṭipajjantī ativiya mūḷhā carasi paribbhamasīti.",
  "atk-s0509a6:58_0": "Taṁ sutvā therī paṭivacanadānamukhena taṁ tajjentī “ito bahiddhā”tiādimāha.",
  "atk-s0509a6:58_1": "Tattha ito bahiddhā pāsaṇḍā nāma ito sammāsambuddhassa sāsanato bahiddhā kuṭīsakabahukārādikā.",
  "atk-s0509a6:58_2": "Te hi sattānaṁ taṇhāpāsaṁ diṭṭhipāsañca ḍenti oḍḍentīti pāsaṇḍāti vuccati. Tenāha –",
  "atk-s0509a6:58_3": "“diṭṭhiyo upanissitā”ti sassatadiṭṭhigatāni upecca nissitā,",
  "atk-s0509a6:58_4": "diṭṭhigatāni ādiyiṁsūti attho.",
  "atk-s0509a6:58_5": "Yadaggena ca diṭṭhisannissitā,",
  "atk-s0509a6:58_6": "tadaggena pāsaṇḍasannissitā.",
  "atk-s0509a6:58_7": "Na te dhammaṁ vijānantīti ye pāsaṇḍino sassatadiṭṭhigatasannissitā “ayaṁ pavatti evaṁ pavattatī”ti pavattidhammampi yathābhūtaṁ na vijānanti.",
  "atk-s0509a6:58_8": "Na te dhammassa kovidāti “ayaṁ nivatti evaṁ nivattatī”ti nivattidhammassāpi akusalā,",
  "atk-s0509a6:58_9": "pavattidhammamaggepi hi te saṁmūḷhā,",
  "atk-s0509a6:58_10": "kimaṅgaṁ pana nivattidhammeti.",
  "atk-s0509a6:59_0": "Evaṁ pāsaṇḍavādānaṁ aniyyānikataṁ dassetvā idāni kaṁ nu uddissa muṇḍāsīti pañhaṁ vissajjetuṁ “atthi sakyakule jāto”tiādi vuttaṁ.",
  "atk-s0509a6:59_1": "Tattha diṭṭhīnaṁ samatikkamanti sabbāsaṁ diṭṭhīnaṁ samatikkamanupāyaṁ diṭṭhijālaviniveṭhanaṁ.",
  "atk-s0509a6:59_2": "Sesaṁ vuttanayameva.",
  "atk-s0509a6:60_0": "Cālātherīgāthāvaṇṇanā niṭṭhitā.",
  "atk-s0509a6:61_0": "3. Upacālātherīgāthāvaṇṇanā",
  "atk-s0509a6:62_0": "Satimatītiādikā upacālāya theriyā gāthā.",
  "atk-s0509a6:62_1": "Tassā vatthu cālāya theriyā vatthumhi vuttameva.",
  "atk-s0509a6:62_2": "Ayampi hi cālā viya pabbajitvā vipassanaṁ paṭṭhapetvā arahattaṁ patvā udānentī –",
  "atk-s0509a6:63_0": "189.",
  "atk-s0509a6:64_0": "“Satimatī cakkhumatī, bhikkhunī bhāvitindriyā;",
  "atk-s0509a6:65_0": "Paṭivijjhi padaṁ santaṁ, akāpurisasevita”nti. –",
  "atk-s0509a6:66_0": "Imaṁ gāthaṁ abhāsi.",
  "atk-s0509a6:67_0": "Tattha satimatīti satisampannā,",
  "atk-s0509a6:67_1": "pubbabhāge paramena satinepakkena samannāgatā hutvā pacchā ariyamaggassa bhāvitattā sativepullappattiyā uttamāya satiyā samannāgatāti attho.",
  "atk-s0509a6:67_2": "Cakkhumatīti paññācakkhunā samannāgatā,",
  "atk-s0509a6:67_3": "ādito udayatthagāminiyā paññāya ariyāya nibbedhikāya samannāgatā hutvā paññāvepullappattiyā paramena paññācakkhunā samannāgatāti vuttaṁ hoti.",
  "atk-s0509a6:67_4": "Akāpurisasevitanti alāmakapurisehi uttamapurisehi ariyehi buddhādīhi sevitaṁ.",
  "atk-s0509a6:68_0": "“Kinnu jātiṁ na rocesī”ti gāthā theriṁ kāmesu upahāretukāmena mārena vuttā.",
  "atk-s0509a6:68_1": "“Kiṁ nu tvaṁ bhikkhuni na rocesī”ti hi mārena puṭṭhā therī āha –",
  "atk-s0509a6:68_2": "“jātiṁ khvāhaṁ, āvuso,",
  "atk-s0509a6:68_3": "na rocemī”ti.",
  "atk-s0509a6:68_4": "Atha naṁ māro jātassa kāmā paribhogā,",
  "atk-s0509a6:68_5": "tasmā jātipi icchitabbā,",
  "atk-s0509a6:68_6": "kāmāpi paribhuñjitabbāti dassento –",
  "atk-s0509a6:69_0": "190.",
  "atk-s0509a6:70_0": "“Kinnu jātiṁ na rocesi, jāto kāmāni bhuñjati;",
  "atk-s0509a6:71_0": "Bhuñjāhi kāmaratiyo, māhu pacchānutāpinī”ti. –",
  "atk-s0509a6:72_0": "Gāthamāha.",
  "atk-s0509a6:73_0": "Tassattho –",
  "atk-s0509a6:73_1": "kiṁ nu taṁ kāraṇaṁ,",
  "atk-s0509a6:73_2": "yena tvaṁ upacāle jātiṁ na rocesi na roceyyāsi,",
  "atk-s0509a6:73_3": "na taṁ kāraṇaṁ atthi.",
  "atk-s0509a6:73_4": "Yasmā jāto kāmāni bhuñjati idha jāto kāmaguṇasaṁhitāni rūpādīni paṭisevanto kāmasukhaṁ paribhuñjati.",
  "atk-s0509a6:73_5": "Na hi ajātassa taṁ atthi,",
  "atk-s0509a6:73_6": "tasmā bhuñjāhi kāmaratiyo kāmakhiḍḍāratiyo anubhava.",
  "atk-s0509a6:73_7": "Māhu pacchānutāpinī “yobbaññe sati vijjamānesu bhogesu na mayā kāmasukhamanubhūta”nti pacchānutāpinī mā ahosi.",
  "atk-s0509a6:73_8": "Imasmiṁ loke dhammā nāma yāvadeva atthādhigamattho attho ca kāmasukhatthoti pākaṭoyamatthoti adhippāyo.",
  "atk-s0509a6:74_0": "Taṁ sutvā therī jātiyā dukkhanimittataṁ attano ca tassa visayātikkamaṁ vibhāvetvā tajjentī –",
  "atk-s0509a6:75_0": "191.",
  "atk-s0509a6:76_0": "“Jātassa maraṇaṁ hoti, hatthapādāna chedanaṁ;",
  "atk-s0509a6:77_0": "Vadhabandhapariklesaṁ, jāto dukkhaṁ nigacchati.",
  "atk-s0509a6:78_0": "192.",
  "atk-s0509a6:79_0": "“Atthi sakyakule jāto, sambuddho aparājito;",
  "atk-s0509a6:80_0": "So me dhammamadesesi, jātiyā samatikkamaṁ.",
  "atk-s0509a6:81_0": "193.",
  "atk-s0509a6:82_0": "“Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a6:83_0": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a6:84_0": "194.",
  "atk-s0509a6:85_0": "“Tassāhaṁ vacanaṁ sutvā, vihariṁ sāsane ratā;",
  "atk-s0509a6:86_0": "Tisso vijjā anuppattā, kataṁ buddhassa sāsanaṁ.",
  "atk-s0509a6:87_0": "195.",
  "atk-s0509a6:88_0": "“Sabbattha vihatā nandī, tamokkhandho padālito;",
  "atk-s0509a6:89_0": "Evaṁ jānāhi pāpima, nihato tvamasi antakā”ti. –",
  "atk-s0509a6:90_0": "Imā gāthā abhāsi.",
  "atk-s0509a6:91_0": "Tattha jātassa maraṇaṁ hotīti yasmā jātassa sattassa maraṇaṁ hoti,",
  "atk-s0509a6:91_1": "na ajātassa.",
  "atk-s0509a6:91_2": "Na kevalaṁ maraṇameva,",
  "atk-s0509a6:91_3": "atha kho jarārogādayo yattakānatthā,",
  "atk-s0509a6:91_4": "sabbepi te jātassa honti jātihetukā.",
  "atk-s0509a6:91_5": "Tenāha bhagavā –",
  "atk-s0509a6:91_6": "“jātipaccayā jarāmaraṇaṁ sokaparidevadukkhadomanassupāyāsā sambhavantī”ti.",
  "atk-s0509a6:91_7": "Tenevāha –",
  "atk-s0509a6:91_8": "“hatthapādāna chedana”nti hatthapādānaṁ chedanaṁ jātasseva hoti,",
  "atk-s0509a6:91_9": "na ajātassa.",
  "atk-s0509a6:91_10": "Hatthapādachedanāpadesena cettha bāttiṁsa kammakāraṇāpi dassitā evāti daṭṭhabbaṁ.",
  "atk-s0509a6:91_11": "Tenevāha –",
  "atk-s0509a6:91_12": "“vadhabandhapariklesaṁ,",
  "atk-s0509a6:91_13": "jāto dukkhaṁ nigacchatī”ti.",
  "atk-s0509a6:91_14": "Jīvitaviyojanamuṭṭhippahārādisaṅkhātaṁ vadhapariklesañceva andubandhanādisaṅkhātaṁ bandhapariklesaṁ aññañca",
  "atk-s0509a6:91_15": "yaṁkiñci dukkhaṁ nāma taṁ sabbaṁ jāto eva nigacchati, na ajāto,",
  "atk-s0509a6:91_16": "tasmā jātiṁ na rocemīti.",
  "atk-s0509a6:92_0": "Idāni jātiyā kāmānañca accantameva attanā samatikkantabhāvaṁ mūlato paṭṭhāya dassentī –",
  "atk-s0509a6:92_1": "“atthi sakyakule jāto”tiādimāha.",
  "atk-s0509a6:92_2": "Tattha aparājitoti kilesamārādinā kenaci na parājito.",
  "atk-s0509a6:92_3": "Satthā hi sabbābhibhū sadevakaṁ lokaṁ aññadatthu abhibhavitvā ṭhito,",
  "atk-s0509a6:92_4": "tasmā aparājito.",
  "atk-s0509a6:92_5": "Sesaṁ vuttanayattā uttānameva.",
  "atk-s0509a6:93_0": "Upacālātherīgāthāvaṇṇanā niṭṭhitā.",
  "atk-s0509a6:94_0": "Sattakanipātavaṇṇanā niṭṭhitā."
}