{
  "pli-tv-bu-vb-pc31:0.1_0": "Theravāda Vinaya",
  "pli-tv-bu-vb-pc31:0.2_0": "Mahāvibhaṅga",
  "pli-tv-bu-vb-pc31:0.3_0": "Pācittiyakaṇḍa",
  "pli-tv-bu-vb-pc31:0.4_0": "Bhojanavagga",
  "pli-tv-bu-vb-pc31:0.5_0": "31. Āvasathapiṇḍasikkhāpada",
  "pli-tv-bu-vb-pc31:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc31:1.2_0": "Tena kho pana samayena sāvatthiyā avidūre aññatarassa pūgassa āvasathapiṇḍo paññatto hoti.",
  "pli-tv-bu-vb-pc31:1.3_0": "Chabbaggiyā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisitvā piṇḍaṁ alabhamānā āvasathaṁ agamaṁsu.",
  "pli-tv-bu-vb-pc31:1.4_0": "Manussā—“cirassampi bhadantā āgatā”ti sakkaccaṁ parivisiṁsu.",
  "pli-tv-bu-vb-pc31:1.5_0": "Atha kho chabbaggiyā bhikkhū dutiyampi divasaṁ …pe… tatiyampi divasaṁ pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisitvā piṇḍaṁ alabhamānā āvasathaṁ gantvā bhuñjiṁsu.",
  "pli-tv-bu-vb-pc31:1.6_0": "Atha kho chabbaggiyānaṁ bhikkhūnaṁ etadahosi—",
  "pli-tv-bu-vb-pc31:1.7_0": "“kiṁ mayaṁ karissāma ārāmaṁ gantvā.",
  "pli-tv-bu-vb-pc31:1.8_0": "Hiyyopi idheva āgantabbaṁ bhavissatī”ti,",
  "pli-tv-bu-vb-pc31:1.9_0": "tattheva anuvasitvā anuvasitvā āvasathapiṇḍaṁ bhuñjanti.",
  "pli-tv-bu-vb-pc31:1.10_0": "Titthiyā apasakkanti.",
  "pli-tv-bu-vb-pc31:1.11_0": "Manussā ujjhāyanti khiyyanti vipācenti—",
  "pli-tv-bu-vb-pc31:1.12_0": "“kathañhi nāma samaṇā sakyaputtiyā anuvasitvā anuvasitvā āvasathapiṇḍaṁ bhuñjissanti.",
  "pli-tv-bu-vb-pc31:1.13_0": "Nayimesaññeva āvasathapiṇḍo paññatto;",
  "pli-tv-bu-vb-pc31:1.14_0": "sabbesaññeva āvasathapiṇḍo paññatto”ti.",
  "pli-tv-bu-vb-pc31:1.15_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc31:1.16_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc31:1.17_0": "“kathañhi nāma chabbaggiyā bhikkhū anuvasitvā anuvasitvā āvasathapiṇḍaṁ bhuñjissantī”ti …pe…",
  "pli-tv-bu-vb-pc31:1.18_0": "“saccaṁ kira tumhe, bhikkhave,",
  "pli-tv-bu-vb-pc31:1.18_1": "anuvasitvā anuvasitvā āvasathapiṇḍaṁ bhuñjathā”ti?",
  "pli-tv-bu-vb-pc31:1.19_0": "“Saccaṁ, bhagavā”ti.",
  "pli-tv-bu-vb-pc31:1.20_0": "Vigarahi buddho bhagavā …pe…",
  "pli-tv-bu-vb-pc31:1.21_0": "kathañhi nāma tumhe, moghapurisā,",
  "pli-tv-bu-vb-pc31:1.21_1": "anuvasitvā anuvasitvā āvasathapiṇḍaṁ bhuñjissatha.",
  "pli-tv-bu-vb-pc31:1.22_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc31:1.23_0": "evañca pana, bhikkhave,",
  "pli-tv-bu-vb-pc31:1.23_1": "imaṁ sikkhāpadaṁ uddiseyyātha—",
  "pli-tv-bu-vb-pc31:1.24.1_0": "“Eko āvasathapiṇḍo bhuñjitabbo. Tato ce uttari bhuñjeyya, pācittiyan”ti.",
  "pli-tv-bu-vb-pc31:1.25_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc31:2.1_0": "Tena kho pana samayena āyasmā sāriputto kosalesu janapade sāvatthiṁ gacchanto yena aññataro āvasatho tenupasaṅkami.",
  "pli-tv-bu-vb-pc31:2.2_0": "Manussā—“cirassampi thero āgato”ti sakkaccaṁ parivisiṁsu.",
  "pli-tv-bu-vb-pc31:2.3_0": "Atha kho āyasmato sāriputtassa bhuttāvissa kharo ābādho uppajji,",
  "pli-tv-bu-vb-pc31:2.3_1": "nāsakkhi tamhā āvasathā pakkamituṁ.",
  "pli-tv-bu-vb-pc31:2.4_0": "Atha kho te manussā dutiyampi divasaṁ āyasmantaṁ sāriputtaṁ etadavocuṁ—",
  "pli-tv-bu-vb-pc31:2.5_0": "“bhuñjatha, bhante”ti.",
  "pli-tv-bu-vb-pc31:2.6_0": "Atha kho āyasmā sāriputto—",
  "pli-tv-bu-vb-pc31:2.7_0": "“bhagavatā paṭikkhittaṁ anuvasitvā anuvasitvā āvasathapiṇḍaṁ bhuñjitun”ti kukkuccāyanto na paṭiggahesi;",
  "pli-tv-bu-vb-pc31:2.8_0": "chinnabhatto ahosi.",
  "pli-tv-bu-vb-pc31:2.9_0": "Atha kho āyasmā sāriputto sāvatthiṁ gantvā bhikkhūnaṁ etamatthaṁ ārocesi.",
  "pli-tv-bu-vb-pc31:2.10_0": "Bhikkhū bhagavato etamatthaṁ ārocesuṁ.",
  "pli-tv-bu-vb-pc31:2.11_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc31:2.12_0": "“anujānāmi, bhikkhave,",
  "pli-tv-bu-vb-pc31:2.12_1": "gilānena bhikkhunā anuvasitvā anuvasitvā āvasathapiṇḍaṁ bhuñjituṁ.",
  "pli-tv-bu-vb-pc31:2.13_0": "Evañca pana, bhikkhave,",
  "pli-tv-bu-vb-pc31:2.13_1": "imaṁ sikkhāpadaṁ uddiseyyātha—",
  "pli-tv-bu-vb-pc31:2.14.1_0": "“Agilānena bhikkhunā eko āvasathapiṇḍo bhuñjitabbo. Tato ce uttari bhuñjeyya, pācittiyan”ti.",
  "pli-tv-bu-vb-pc31:3.1.1_0": "Agilāno nāma",
  "pli-tv-bu-vb-pc31:3.1.2_0": "sakkoti tamhā āvasathā pakkamituṁ.",
  "pli-tv-bu-vb-pc31:3.1.3_0": "Gilāno nāma",
  "pli-tv-bu-vb-pc31:3.1.4_0": "na sakkoti tamhā āvasathā pakkamituṁ.",
  "pli-tv-bu-vb-pc31:3.1.5_0": "Āvasathapiṇḍo nāma",
  "pli-tv-bu-vb-pc31:3.1.6_0": "pañcannaṁ bhojanānaṁ aññataraṁ bhojanaṁ— sālāya vā maṇḍape vā rukkhamūle vā ajjhokāse vā anodissa yāvadattho paññatto hoti.",
  "pli-tv-bu-vb-pc31:3.1.7_0": "Agilānena bhikkhunā sakiṁ bhuñjitabbo.",
  "pli-tv-bu-vb-pc31:3.1.7_1": "Tato ce uttari “bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc31:3.1.8_0": "Ajjhohāre ajjhohāre āpatti pācittiyassa.",
  "pli-tv-bu-vb-pc31:3.2.1_0": "Agilāno agilānasaññī tatuttari āvasathapiṇḍaṁ bhuñjati, āpatti pācittiyassa.",
  "pli-tv-bu-vb-pc31:3.2.2_0": "Agilāno vematiko tatuttari āvasathapiṇḍaṁ bhuñjati, āpatti pācittiyassa.",
  "pli-tv-bu-vb-pc31:3.2.3_0": "Agilāno gilānasaññī tatuttari āvasathapiṇḍaṁ bhuñjati, āpatti pācittiyassa.",
  "pli-tv-bu-vb-pc31:3.2.4_0": "Gilāno agilānasaññī, āpatti dukkaṭassa.",
  "pli-tv-bu-vb-pc31:3.2.5_0": "Gilāno vematiko āpatti dukkaṭassa.",
  "pli-tv-bu-vb-pc31:3.2.6_0": "Gilāno gilānasaññī, anāpatti.",
  "pli-tv-bu-vb-pc31:3.3.1_0": "Anāpatti—",
  "pli-tv-bu-vb-pc31:3.3.2_0": "gilānassa,",
  "pli-tv-bu-vb-pc31:3.3.3_0": "agilāno sakiṁ bhuñjati,",
  "pli-tv-bu-vb-pc31:3.3.4_0": "gacchanto, vā āgacchanto vā bhuñjati,",
  "pli-tv-bu-vb-pc31:3.3.5_0": "sāmikā nimantetvā bhojenti,",
  "pli-tv-bu-vb-pc31:3.3.6_0": "odissa paññatto hoti,",
  "pli-tv-bu-vb-pc31:3.3.7_0": "na yāvadattho paññatto hoti,",
  "pli-tv-bu-vb-pc31:3.3.8_0": "pañca bhojanāni ṭhapetvā sabbattha anāpatti,",
  "pli-tv-bu-vb-pc31:3.3.9_0": "ummattakassa,",
  "pli-tv-bu-vb-pc31:3.3.10_0": "ādikammikassāti.",
  "pli-tv-bu-vb-pc31:3.3.11_0": "Āvasathapiṇḍasikkhāpadaṁ niṭṭhitaṁ paṭhamaṁ."
}