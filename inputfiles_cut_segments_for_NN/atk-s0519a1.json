{
  "atk-s0519a1:0_0": "1. Saṅgahavāravaṇṇanā",
  "atk-s0519a1:1_0": "Evaṁ anekabhedavibhatte nettippakaraṇe yadidaṁ vuttaṁ “saṅgahavibhāgavāravasena duvidha”nti,",
  "atk-s0519a1:1_1": "tattha saṅgahavāro ādi.",
  "atk-s0519a1:1_2": "Tassāpi “yaṁ loko pūjayate”ti ayaṁ gāthā ādi.",
  "atk-s0519a1:1_3": "Tattha yanti aniyamato upayoganiddeso,",
  "atk-s0519a1:1_4": "tassa “tassā”ti iminā niyamanaṁ veditabbaṁ.",
  "atk-s0519a1:1_5": "Lokoti kattuniddeso.",
  "atk-s0519a1:1_6": "Pūjayateti kiriyāniddeso.",
  "atk-s0519a1:1_7": "Salokapāloti kattuvisesanaṁ.",
  "atk-s0519a1:1_8": "Sadāti kālaniddeso.",
  "atk-s0519a1:1_9": "Namassati cāti upacayena kiriyāniddeso.",
  "atk-s0519a1:1_10": "Tassāti sāminiddeso.",
  "atk-s0519a1:1_11": "Etanti paccattaniddeso.",
  "atk-s0519a1:1_12": "Sāsanavaranti paccattaniddesena niddiṭṭhadhammanidassanaṁ.",
  "atk-s0519a1:1_13": "Vidūhīti karaṇavacanena kattuniddeso.",
  "atk-s0519a1:1_14": "Ñeyyanti kammavācakakiriyāniddeso.",
  "atk-s0519a1:1_15": "Naravarassāti “tassā”ti niyametvā dassitassa sarūpato dassanaṁ.",
  "atk-s0519a1:2_0": "Tattha lokiyanti ettha puññāpuññāni tabbipāko cāti loko, pajā,",
  "atk-s0519a1:2_1": "sattanikāyoti attho.",
  "atk-s0519a1:2_2": "Loka-saddo hi jātisaddatāya sāmaññavasena niravasesato satte saṅgaṇhāti.",
  "atk-s0519a1:2_3": "Kiñcāpi hi lokasaddo saṅkhārabhājanesupi diṭṭhappayogo,",
  "atk-s0519a1:2_4": "pūjanakiriyāyogyabhūtatāvasena pana sattalokavacano eva idha gahitoti daṭṭhabbaṁ.",
  "atk-s0519a1:2_5": "Pūjayateti mānayati,",
  "atk-s0519a1:2_6": "apacāyatīti attho.",
  "atk-s0519a1:3_0": "Lokaṁ pālentīti lokapālā,",
  "atk-s0519a1:3_1": "cattāro mahārājāno.",
  "atk-s0519a1:3_2": "Lokiyā pana indayamavaruṇakuverā lokapālāti vadanti.",
  "atk-s0519a1:3_3": "Saha lokapālehīti salokapālo,",
  "atk-s0519a1:3_4": "“loko”ti iminā tulyādhikaraṇaṁ.",
  "atk-s0519a1:3_5": "Atha vā issariyādhipaccena taṁtaṁsattalokassa pālanato rakkhaṇato khattiyacatumahārājasakkasuyāmasantusitasunimmitaparanimmitavasavattimahābrahmādayo lokapālā.",
  "atk-s0519a1:3_6": "Tehi saha taṁtaṁsattanikāyo salokapālo lokoti vutto.",
  "atk-s0519a1:3_7": "Atha vā “dveme,",
  "atk-s0519a1:3_8": "bhikkhave,",
  "atk-s0519a1:3_9": "sukkā dhammā lokaṁ pālentī”ti vacanato hirottappadhammā lokapālā.",
  "atk-s0519a1:3_10": "Tehi samannāgato loko salokapālo.",
  "atk-s0519a1:3_11": "Hirottappasampannā hi pāpagarahino sappurisā dhammacchandavantatāya bhagavati pūjānamakkāraparā hontīti.",
  "atk-s0519a1:4_0": "Sadāti sabbakālaṁ rattiñceva divā ca,",
  "atk-s0519a1:4_1": "sadāti vā bhagavato dharamānakāle tato parañca.",
  "atk-s0519a1:4_2": "Atha vā sadāti abhinīhārato paṭṭhāya yāva sāsanantaradhānā,",
  "atk-s0519a1:4_3": "tato parampi vā.",
  "atk-s0519a1:4_4": "Mahābhinīhārato paṭṭhāya hi mahābodhisattā bodhiyā niyatatāya buddhaṅkurabhūtā sadevakassa lokassa pūjanīyā ceva vandanīyā ca honti.",
  "atk-s0519a1:4_5": "Yathāha bhagavā sumedhabhūto –",
  "atk-s0519a1:5_0": "“Dīpaṅkaro lokavidū, āhutīnaṁ paṭiggaho;",
  "atk-s0519a1:6_0": "Mama kammaṁ pakittetvā, dakkhiṇaṁ pādamuddhari.",
  "atk-s0519a1:7_0": "“Ye tatthāsuṁ jinaputtā, padakkhiṇamakaṁsu maṁ;",
  "atk-s0519a1:8_0": "Devā manussā asurā ca, abhivādetvāna pakkamu”nti. ;",
  "atk-s0519a1:9_0": "Namassati cāti keci kesañci pūjāsakkārādīni karontāpi tesaṁ apākaṭaguṇatāya namakkāraṁ na karonti,",
  "atk-s0519a1:9_1": "na evaṁ bhagavato,",
  "atk-s0519a1:9_2": "yathābhūtaabbhuggatakittisaddatāya pana bhagavantaṁ sadevako loko pūjayati ceva namassati cāti attho.",
  "atk-s0519a1:9_3": "“Sadā naramanusso”ti keci paṭhanti,",
  "atk-s0519a1:9_4": "taṁ na sundaraṁ.",
  "atk-s0519a1:9_5": "Tassāti yaṁ sadevako loko pūjayati ceva namassati ca, tassa.",
  "atk-s0519a1:9_6": "Etanti idāni vattabbaṁ buddhiyaṁ viparivattamānaṁ sāmaññena dasseti.",
  "atk-s0519a1:9_7": "Sāsanavaranti taṁ sarūpato dasseti.",
  "atk-s0519a1:9_8": "Tattha diṭṭhadhammikasamparāyikaparamatthehi yathārahaṁ satte sāsati vineti etenāti sāsanaṁ,",
  "atk-s0519a1:9_9": "tadeva ekantaniyyānaṭṭhena anaññasādhāraṇaguṇatāya ca uttamaṭṭhena taṁtaṁabhipatthitasamiddhihetutāya paṇḍitehi varitabbato vā varaṁ,",
  "atk-s0519a1:9_10": "sāsanameva varanti sāsanavaraṁ.",
  "atk-s0519a1:9_11": "Vidūhīti yathāsabhāvato kammakammaphalāni kusalādibhede ca dhamme vidantīti vidū,",
  "atk-s0519a1:9_12": "paṇḍitamanussā, tehi. Ñātabbaṁ,",
  "atk-s0519a1:9_13": "ñāṇamarahatīti vā ñeyyaṁ.",
  "atk-s0519a1:9_14": "Naravarassāti purisavarassa,",
  "atk-s0519a1:9_15": "aggapuggalassāti attho.",
  "atk-s0519a1:10_0": "Idaṁ vuttaṁ hoti –",
  "atk-s0519a1:10_1": "yo anaññasādhāraṇamahākaruṇāsabbaññutaññāṇādiguṇavisesayogena sadevakena lokena pūjanīyo namassanīyo ca bhagavā arahaṁ sammāsambuddho,",
  "atk-s0519a1:10_2": "tassa loke uttamapuggalassa etaṁ idāni amhehi vibhajitabbahāranayapaṭṭhānavicāraṇavisayabhūtaṁ sāsanaṁ",
  "atk-s0519a1:10_3": "ādikalyāṇatādiguṇasampattiyā varaṁ aggaṁ uttamaṁ nipuṇañāṇagocaratāya paṇḍitavedanīyamevāti.",
  "atk-s0519a1:10_4": "Bhagavato hi vacanaṁ ekagāthāmattampi saccapaṭiccasamuppādakhandhāyatanadhātindriyasatipaṭṭhānādisabhāvadhammaniddhāraṇakkhamatāya",
  "atk-s0519a1:10_5": "soḷasahārapañcanayasoḷasaaṭṭhavīsatividhapaṭṭhānavicārayogyabhāvena ca paramagambhīraṁ atthato agādhapāraṁ",
  "atk-s0519a1:10_6": "saṇhasukhumañāṇavisayamevāti.",
  "atk-s0519a1:10_7": "Tenevāha –",
  "atk-s0519a1:10_8": "“paññavantassāyaṁ dhammo,",
  "atk-s0519a1:10_9": "nāyaṁ dhammo duppaññassā”ti.",
  "atk-s0519a1:10_10": "Atha vā bhagavato sāsanaṁ pariññākkamena lakkhaṇāvabodhappaṭipattiyā suññatamukhādīhi ogāhitabbattā aviññūnaṁ supinantenapi na visayo hotīti āha –",
  "atk-s0519a1:10_11": "“vidūhi ñeyya”nti.",
  "atk-s0519a1:10_12": "Tathā ca vuttaṁ –",
  "atk-s0519a1:10_13": "“etu viññū puriso”tiādi.",
  "atk-s0519a1:11_0": "Apare pana “taṁ tassa sāsanavara”nti paṭhanti,",
  "atk-s0519a1:11_1": "tesaṁ matena yaṁ-saddo sāsana-saddena samānādhikaraṇoti daṭṭhabbo.",
  "atk-s0519a1:11_2": "Idaṁ vuttaṁ hoti yaṁ sāsanavaraṁ salokapālo loko pūjayati namassati ca,",
  "atk-s0519a1:11_3": "taṁ sāsanavaraṁ vidūhi ñātabbanti.",
  "atk-s0519a1:11_4": "Imasmiñca naye lokapāla-saddena bhagavāpi vuccati.",
  "atk-s0519a1:11_5": "Bhagavā hi lokaggatāyakattā nippariyāyena lokapālo,",
  "atk-s0519a1:11_6": "tasmā “tassā”ti lokapālassa satthunoti attho.",
  "atk-s0519a1:11_7": "Salokapāloti cettha lokapāla-saddo guṇībhūtopi satthuvisayattā sāsana-saddāpekkhatāya sāmibhāvena sambandhīvisesabhūto",
  "atk-s0519a1:11_8": "padhānabhūto viya paṭiniddesaṁ arahatīti.",
  "atk-s0519a1:12_0": "Kathaṁ pana sayaṁ dhammassāmī bhagavā dhammaṁ pūjayatīti?",
  "atk-s0519a1:12_1": "Nāyaṁ virodho.",
  "atk-s0519a1:12_2": "Dhammagaruno hi buddhā bhagavanto,",
  "atk-s0519a1:12_3": "te sabbakālaṁ dhammaṁ apacāyamānāva viharantīti.",
  "atk-s0519a1:12_4": "Vuttañhetaṁ –",
  "atk-s0519a1:12_5": "“yaṁnūnāhaṁ yvāyaṁ dhammo mayā abhisambuddho,",
  "atk-s0519a1:12_6": "tameva dhammaṁ sakkatvā garuṁ katvā upanissāya vihareyya”nti.",
  "atk-s0519a1:13_0": "Api ca bhagavato dhammapūjanā sattasattāhappaṭipattiādīhi dīpetabbā.",
  "atk-s0519a1:13_1": "Dhammassāmīti ca dhammena sadevakassa lokassa sāmīti attho,",
  "atk-s0519a1:13_2": "na dhammassa sāmīti.",
  "atk-s0519a1:13_3": "Evampi namassatīti vacanaṁ na yujjati.",
  "atk-s0519a1:13_4": "Na hi bhagavā kañci namassatīti,",
  "atk-s0519a1:13_5": "esopi niddoso.",
  "atk-s0519a1:13_6": "Na hi namassatīti padassa namakkāraṁ karotīti ayameva attho,",
  "atk-s0519a1:13_7": "atha kho garukaraṇena tanninno tappoṇo tappabbhāroti ayampi attho labbhati.",
  "atk-s0519a1:13_8": "Bhagavā ca dhammagarutāya sabbakālaṁ dhammaninnapoṇapabbhārabhāvena viharatīti.",
  "atk-s0519a1:13_9": "Ayañca attho “yena sudaṁ svāhaṁ niccakappaṁ viharāmī”ti evamādīhi suttapadehi dīpetabbo.",
  "atk-s0519a1:13_10": "“Vidūhi neyya”ntipi pāṭho,",
  "atk-s0519a1:13_11": "tassa paṇḍitehi saparasantānesu netabbaṁ pāpetabbanti attho.",
  "atk-s0519a1:13_12": "Tattha attasantāne pāpanaṁ bujjhanaṁ,",
  "atk-s0519a1:13_13": "parasantāne bodhananti daṭṭhabbaṁ.",
  "atk-s0519a1:14_0": "Evaṁ bhagavato sadevakassa lokassa pūjanīyavandanīyabhāvo aggapuggalabhāvo ca vuccamāno guṇavisiṭṭhataṁ dīpeti,",
  "atk-s0519a1:14_1": "sā ca guṇavisiṭṭhatā mahābodhiyā veditabbā.",
  "atk-s0519a1:14_2": "Āsavakkhayañāṇapadaṭṭhānañhi sabbaññutaññāṇaṁ sabbaññutaññāṇapadaṭṭhānañca āsavakkhayañāṇaṁ “mahābodhī”ti vuccati.",
  "atk-s0519a1:14_3": "Sā aviparītadhammadesanato tathāgate suppatiṭṭhitāti viññāyati.",
  "atk-s0519a1:14_4": "Na hi savāsananiravasesakilesappahānaṁ anāvaraṇañāṇañca vinā tādisī dhammadesanā sambhavati.",
  "atk-s0519a1:14_5": "Iccassa catuvesārajjayogo.",
  "atk-s0519a1:14_6": "Tena dasabalachaasādhāraṇañāṇaaṭṭhārasāveṇikabuddhadhammādisakalasabbaññuguṇapāripūrī pakāsitā hoti.",
  "atk-s0519a1:14_7": "Etādisī ca guṇavibhūti mahākaruṇāpubbaṅgamaṁ abhinīhārasampattiṁ purassaraṁ katvā sampāditaṁ samattiṁsapāramisaṅkhātaṁ",
  "atk-s0519a1:14_8": "puññañāṇasambhāramantarena na upalabbhatīti hetusampadāpi atthato vibhāvitā hotīti evaṁ bhagavato tīsupi",
  "atk-s0519a1:14_9": "avatthāsu sabbasattānaṁ ekantahitappaṭilābhahetubhūtā ādimajjhapariyosānakalyāṇā niravasesā buddhaguṇā",
  "atk-s0519a1:14_10": "imāya gāthāya pakāsitāti veditabbaṁ.",
  "atk-s0519a1:15_0": "Dutiyanaye pana yasmā sikkhattayasaṅgahaṁ saphalaṁ ariyamaggasāsanaṁ tassa ārammaṇabhūtañca amatadhātuṁ",
  "atk-s0519a1:15_1": "tadadhigamūpāyañca pubbabhāgapaṭipattisāsanaṁ tadatthaparidīpanañca pariyattisāsanaṁ yathārahaṁ saccābhisamayavasena",
  "atk-s0519a1:15_2": "abhisamento svākkhātatādiguṇavisesayuttataṁ manasikaronto sakkaccaṁ savanadhāraṇaparipucchādīhi paricayaṁ",
  "atk-s0519a1:15_3": "karonto ca sadevako loko pūjayati nāma.",
  "atk-s0519a1:15_4": "Lokanātho ca sammāsambodhippattiyā veneyyānaṁ sakkaccaṁ dhammadesanena “ariyaṁ vo,",
  "atk-s0519a1:15_5": "bhikkhave,",
  "atk-s0519a1:15_6": "sammāsamādhiṁ desessāmi”,",
  "atk-s0519a1:15_7": "“maggānaṭṭhaṅgiko seṭṭho”, “yāvatā,",
  "atk-s0519a1:15_8": "bhikkhave,",
  "atk-s0519a1:15_9": "dhammā saṅkhatā vā asaṅkhatā vā,",
  "atk-s0519a1:15_10": "virāgo tesaṁ aggamakkhāyati”,",
  "atk-s0519a1:15_11": "“khayaṁ virāgaṁ amataṁ paṇītaṁ”,",
  "atk-s0519a1:15_12": "“ekāyano ayaṁ,",
  "atk-s0519a1:15_13": "bhikkhave,",
  "atk-s0519a1:15_14": "maggo sattānaṁ visuddhiyā”,",
  "atk-s0519a1:15_15": "“dhammaṁ vo,",
  "atk-s0519a1:15_16": "bhikkhave,",
  "atk-s0519a1:15_17": "desessāmi ādikalyāṇa”ntiādīhi vacanehi thomanena ca pūjayati nāma.",
  "atk-s0519a1:15_18": "Tasmā sāsanavarassa pūjanīyabhāvo idha vuccamāno anavasesato dhammaguṇe dīpetīti ye ariyabhāvādayo niyyānādayo",
  "atk-s0519a1:15_19": "khayavirāgādayo madanimmadanādayo asaṅkhatādayo svākkhātatādayo ādikalyāṇatādayo ca anekehi suttapadehi",
  "atk-s0519a1:15_20": "paveditā aneke dhammaguṇā,",
  "atk-s0519a1:15_21": "te niravasesato imāya gāthāya pakāsitāti veditabbā.",
  "atk-s0519a1:16_0": "Yasmā pana ariyasaccappaṭivedhena samugghāṭitasammohāyeva paramatthato paṇḍitā bālyādisamatikkamanato,",
  "atk-s0519a1:16_1": "tasmā bhāvitalokuttaramaggā sacchikatasāmaññaphalā ca ariyapuggalā visesato vidūti vuccanti.",
  "atk-s0519a1:16_2": "Te hi yathāvuttasāsanavaraṁ aviparītato ñātuṁ netuñca saparasantāne sakkuṇantīti aṭṭhaariyapuggalasamūhassa",
  "atk-s0519a1:16_3": "paramatthasaṅghassāpi idha gahitattā ye suppaṭipannatādayo anekehi suttapadehi saṁvaṇṇitā ariyasaṅghaguṇā,",
  "atk-s0519a1:16_4": "tepi niravasesato idha pakāsitāti veditabbā.",
  "atk-s0519a1:17_0": "Evaṁ paṭhamagāthāya sātisayaṁ ratanattayaguṇaparidīpanaṁ katvā idāni –",
  "atk-s0519a1:18_0": "“Sabbapāpassa akaraṇaṁ, kusalassa upasampadā;",
  "atk-s0519a1:19_0": "Sacittapariyodapanaṁ, etaṁ buddhāna sāsana”nti. –",
  "atk-s0519a1:20_0": "Vacanato saṅkhepato sikkhattayasaṅgahaṁ sāsanaṁ,",
  "atk-s0519a1:20_1": "taṁ pana sikkhattayaṁ ñāṇavisesavisayabhāvabhedato avatthābhedato ca tividhaṁ hoti. Kathaṁ?",
  "atk-s0519a1:20_2": "Sutamayañāṇagocaro ca yo “pariyattisaddhammo”ti vuccati.",
  "atk-s0519a1:20_3": "Cintāmayañāṇagocaro ca yo ākāraparivitakkadiṭṭhinijjhānakkhantīhi gahetabbākāro vimuttāyatanaviseso “paṭipattisaddhammo”ti vuccati.",
  "atk-s0519a1:20_4": "Vipassanāñāṇādisahagato bhāvanāmayañāṇagocaro ca yo “paṭivedhasaddhammo”ti vuccati.",
  "atk-s0519a1:20_5": "Evaṁ tividhampi sāsanaṁ sāsanavaranti padena saṅgaṇhitvā tattha yaṁ paṭhamaṁ,",
  "atk-s0519a1:20_6": "taṁ itaresaṁ adhigamūpāyoti sabbasāsanamūlabhūtaṁ attano pakaraṇassa ca visayabhūtaṁ pariyattisāsanameva",
  "atk-s0519a1:20_7": "tāva saṅkhepato vibhajanto “dvādasa padānī”ti gāthamāha.",
  "atk-s0519a1:21_0": "Tattha dvādasāti gaṇanaparicchedo.",
  "atk-s0519a1:21_1": "Padānīti paricchinnadhammanidassanaṁ.",
  "atk-s0519a1:21_2": "Tesu byañjanapadāni pajjati attho etehīti padāni.",
  "atk-s0519a1:21_3": "Atthapadāni pana pajjanti ñāyantīti padāni.",
  "atk-s0519a1:21_4": "Ubhayampi vā ubhayathā yojetabbaṁ byañjanapadānampi aviparītaṁ paṭipajjitabbattā,",
  "atk-s0519a1:21_5": "atthapadānaṁ uttarivisesādhigamassa kāraṇabhāvato,",
  "atk-s0519a1:21_6": "tāni padāni parato pāḷiyaññeva āvi bhavissantīti tattheva vaṇṇayissāma.",
  "atk-s0519a1:21_7": "Atthasūcanādiatthato suttaṁ.",
  "atk-s0519a1:21_8": "Vuttañhetaṁ saṅgahesu –",
  "atk-s0519a1:22_0": "“Atthānaṁ sūcanato, suvuttato savanatotha sūdanato;",
  "atk-s0519a1:23_0": "Suttāṇā suttasabhāgato ca, ‘sutta’nti akkhāta”nti. ;",
  "atk-s0519a1:24_0": "Tadetaṁ tattha suttapiṭakavasena āgataṁ,",
  "atk-s0519a1:24_1": "idha pana piṭakattayavasena yojetabbaṁ.",
  "atk-s0519a1:24_2": "“Dvādasa padāni sutta”nti vuttaṁ,",
  "atk-s0519a1:24_3": "yaṁ pariyattisāsananti attho.",
  "atk-s0519a1:24_4": "Taṁ sabbanti taṁ “sutta”nti vuttaṁ sakalaṁ buddhavacanaṁ.",
  "atk-s0519a1:24_5": "Byañjanañca attho cāti byañjanañceva tadattho ca.",
  "atk-s0519a1:24_6": "Yato “dvādasa padāni sutta”nti vuttaṁ.",
  "atk-s0519a1:24_7": "Idaṁ vuttaṁ hoti –",
  "atk-s0519a1:24_8": "atthasūcanādito suttaṁ pariyattidhammo,",
  "atk-s0519a1:24_9": "tañca sabbaṁ atthato dvādasa padāni cha byañjanapadāni ceva cha atthapadāni cāti.",
  "atk-s0519a1:24_10": "Atha vā yadetaṁ “sāsanavara”nti vuttaṁ,",
  "atk-s0519a1:24_11": "taṁ sabbaṁ suttaṁ,",
  "atk-s0519a1:24_12": "pariyattisāsanassa adhippetattā.",
  "atk-s0519a1:24_13": "Atthato pana dvādasa padāni,",
  "atk-s0519a1:24_14": "byañjanatthapadasamudāyabhāvato. Yathāha –",
  "atk-s0519a1:24_15": "“byañjanañca attho cā”ti.",
  "atk-s0519a1:24_16": "Taṁ viññeyyaṁ ubhayanti yasmiṁ byañjane atthe ca vacanavacanīyabhāvena sambandhe suttavohāro,",
  "atk-s0519a1:24_17": "tadubhayaṁ sarūpato viññātabbaṁ tattha katamaṁ byañjanaṁ katamo atthoti?",
  "atk-s0519a1:24_18": "Tenevāha –",
  "atk-s0519a1:24_19": "“ko attho byañjanaṁ katama”nti.",
  "atk-s0519a1:25_0": "Evaṁ “sāsanavara”nti vuttassa suttassa pariyattibhāvaṁ tassa ca atthabyañjanapadabhāvena veditabbataṁ",
  "atk-s0519a1:25_1": "dassetvā idāni tassa pavicayupāyaṁ nettippakaraṇaṁ padatthavibhāgena dassetuṁ “soḷasahārā”ti gāthamāha.",
  "atk-s0519a1:26_0": "Tattha soḷasa hārā etissāti soḷasahārā.",
  "atk-s0519a1:26_1": "Pañcanayā aṭṭhārasamūlapadāti etthāpi eseva nayo.",
  "atk-s0519a1:26_2": "Atha vā soḷasa hārā soḷasahārā.",
  "atk-s0519a1:26_3": "Evaṁ itaratthāpi.",
  "atk-s0519a1:26_4": "Hāranayamūlapadāni eva hi saṅkhepato vitthārato ca bhāsitāni nettīti.",
  "atk-s0519a1:26_5": "Sāsanassa pariyeṭṭhīti sāsanassa atthapariyesanā,",
  "atk-s0519a1:26_6": "pariyattisāsanassa atthasaṁvaṇṇanāti attho,",
  "atk-s0519a1:26_7": "sakalasseva vā sāsanassa atthavicāraṇāti attho.",
  "atk-s0519a1:26_8": "Paṭipattipaṭivedhepi hi nettinayānusārena adhigacchantīti.",
  "atk-s0519a1:26_9": "Mahakaccānenāti kaccoti purātano isi,",
  "atk-s0519a1:26_10": "tassa vaṁsālaṅkārabhūtoyaṁ mahāthero “kaccāno”ti vuccati.",
  "atk-s0519a1:26_11": "Mahakaccānoti pana pūjāvacanaṁ,",
  "atk-s0519a1:26_12": "yathā mahāmoggallānoti,",
  "atk-s0519a1:26_13": "“kaccāyanagottaniddiṭṭhā”tipi pāṭho.",
  "atk-s0519a1:26_14": "Ayañca gāthā nettiṁ saṅgāyantehi pakaraṇatthasaṅgaṇhanavasena ṭhapitāti daṭṭhabbā.",
  "atk-s0519a1:26_15": "Yathā cāyaṁ,",
  "atk-s0519a1:26_16": "evaṁ hāravibhaṅgavāre taṁtaṁhāraniddesanigamane “tenāha āyasmā”tiādivacanaṁ,",
  "atk-s0519a1:26_17": "hārādisamudāyabhūtāyaṁ nettiyaṁ byañjanatthasamudāye ca sutte kiṁ kena viciyatīti vicāraṇāyaṁ āha –",
  "atk-s0519a1:26_18": "“hārā byañjanavicayo”tiādi.",
  "atk-s0519a1:27_0": "Tattha soḷasapi hārā mūlapadaniddhāraṇamantarena byañjanamukheneva suttassa saṁvaṇṇanā honti,",
  "atk-s0519a1:27_1": "na nayā viya mūlapadasaṅkhātasabhāvadhammaniddhāraṇamukhenāti te “byañjanavicayo suttassā”ti vuttā.",
  "atk-s0519a1:27_2": "Atthanayā pana yathāvuttaatthamukheneva suttassa atthasampaṭipattiyā hontīti āha –",
  "atk-s0519a1:27_3": "“nayā tayo ca suttattho”ti.",
  "atk-s0519a1:27_4": "Ayañca vicāraṇā paratopi āgamissati.",
  "atk-s0519a1:27_5": "Keci “nayo cā”ti paṭhanti,",
  "atk-s0519a1:27_6": "taṁ na sundaraṁ.",
  "atk-s0519a1:27_7": "Ubhayaṁ pariggahītanti hārā nayā cāti etaṁ ubhayaṁ suttassa atthaniddhāraṇavasena parisamantato gahitaṁ sabbathā sutte yojitaṁ.",
  "atk-s0519a1:27_8": "Vuccati suttaṁ vadati saṁvaṇṇeti. Kathaṁ?",
  "atk-s0519a1:27_9": "Yathāsuttaṁ suttānurūpaṁ,",
  "atk-s0519a1:27_10": "yaṁ suttaṁ yathā saṁvaṇṇetabbaṁ,",
  "atk-s0519a1:27_11": "tathā saṁvaṇṇetīti attho.",
  "atk-s0519a1:27_12": "Yaṁ yaṁ suttanti vā yathāsuttaṁ,",
  "atk-s0519a1:27_13": "sabbaṁ suttanti attho.",
  "atk-s0519a1:27_14": "Nettinayena hi saṁvaṇṇetuṁ asakkuṇeyyaṁ nāma suttaṁ natthīti.",
  "atk-s0519a1:28_0": "Idāni yaṁ vuttaṁ –",
  "atk-s0519a1:28_1": "“sāsanavaraṁ vidūhi ñeyya”nti,",
  "atk-s0519a1:28_2": "tattha nettisaṁvaṇṇanāya visayabhūtaṁ pariyattidhammameva pakārantarena niyametvā dassetuṁ “yā cevā”tiādi vuttaṁ.",
  "atk-s0519a1:29_0": "Tattha atthesu kataparicchedo byañjanappabandho desanā,",
  "atk-s0519a1:29_1": "yo pāṭhoti vuccati.",
  "atk-s0519a1:29_2": "Tadattho desitaṁ tāya desanāya pabodhitattā.",
  "atk-s0519a1:29_3": "Tadubhayañca vimuttāyatanasīsena paricayaṁ karontānaṁ anupādāparinibbānapariyosānānaṁ sampattīnaṁ hetubhāvato ekantena viññeyyaṁ,",
  "atk-s0519a1:29_4": "tadubhayavinimuttassa vā ñeyyassa abhāvato tadeva dvayaṁ viññeyyanti imamatthaṁ dasseti yā ceva…pe…",
  "atk-s0519a1:29_5": "viññeyyanti.",
  "atk-s0519a1:29_6": "Tatrāti tasmiṁ vijānane sādhetabbe,",
  "atk-s0519a1:29_7": "nipphādetabbe cetaṁ bhummaṁ.",
  "atk-s0519a1:29_8": "Ayamānupubbīti ayaṁ vakkhamānā anupubbi hāranayānaṁ anukkamo,",
  "atk-s0519a1:29_9": "anukkamena vakkhamānā hāranayāti attho.",
  "atk-s0519a1:29_10": "Navavidhasuttantapariyeṭṭhīti suttādivasena navaṅgassa sāsanassa pariyesanā,",
  "atk-s0519a1:29_11": "atthavicāraṇāti attho.",
  "atk-s0519a1:29_12": "Sāmiatthe vā etaṁ paccattaṁ navavidhasuttantapariyeṭṭhiyā anupubbīti.",
  "atk-s0519a1:29_13": "Atha vā anupubbīti karaṇatthe paccattaṁ.",
  "atk-s0519a1:29_14": "Idaṁ vuttaṁ hoti –",
  "atk-s0519a1:29_15": "yathāvuttavijānane sādhetabbe vakkhamānāya hāranayānupubbiyā ayaṁ navavidhasuttantassa atthapariyesanāti.",
  "atk-s0519a1:30_0": "Etthāha –",
  "atk-s0519a1:30_1": "kathaṁ panettha geyyaṅgādīnaṁ suttabhāvo,",
  "atk-s0519a1:30_2": "suttabhāve ca tesaṁ kathaṁ sāsanassa navaṅgabhāvo.",
  "atk-s0519a1:30_3": "Yañca saṅgahesu vuccati “sagāthakaṁ suttaṁ geyyaṁ,",
  "atk-s0519a1:30_4": "niggāthakaṁ suttaṁ veyyākaraṇa”nti,",
  "atk-s0519a1:30_5": "tathā ca sati suttaṅgameva na siyā.",
  "atk-s0519a1:30_6": "Athāpi visuṁ suttaṅgaṁ siyā,",
  "atk-s0519a1:30_7": "maṅgalasuttādīnaṁ suttaṅgasaṅgaho na siyā,",
  "atk-s0519a1:30_8": "gāthābhāvato dhammapadādīnaṁ viya,",
  "atk-s0519a1:30_9": "geyyaṅgasaṅgaho vā siyā,",
  "atk-s0519a1:30_10": "sagāthakattā sagāthāvaggassa viya,",
  "atk-s0519a1:30_11": "tathā ubhatovibhaṅgādīsu sagāthakappadesānanti. Vuccate –",
  "atk-s0519a1:31_0": "Suttanti sāmaññavidhi, visesavidhayo pare;",
  "atk-s0519a1:32_0": "Sanimittā niruḷhattā, sahatāññena nāññato.",
  "atk-s0519a1:33_0": "Sabbassāpi hi buddhavacanassa suttanti ayaṁ sāmaññavidhi.",
  "atk-s0519a1:33_1": "Tathā hi “ettakaṁ tassa bhagavato suttāgataṁ suttapariyāpannaṁ,",
  "atk-s0519a1:33_2": "sāvatthiyā suttavibhaṅge,",
  "atk-s0519a1:33_3": "sakavāde pañca suttasatānī”tiādivacanato vinayābhidhammapariyattivisesepi suttavohāro dissati.",
  "atk-s0519a1:33_4": "Tadekadesesu pana geyyādayo visesavidhayo tena tena nimittena patiṭṭhitā.",
  "atk-s0519a1:33_5": "Tathā hi geyyassa sagāthakattaṁ tabbhāvanimittaṁ.",
  "atk-s0519a1:33_6": "Lokepi hi sasilokaṁ sagāthakaṁ cuṇṇiyaganthaṁ geyya”nti vadanti.",
  "atk-s0519a1:33_7": "Gāthāvirahe pana sati pucchitvā vissajjanabhāvo veyyākaraṇassa.",
  "atk-s0519a1:33_8": "Pucchāvissajjanañhi “byākaraṇa”nti vuccati.",
  "atk-s0519a1:33_9": "Byākaraṇameva veyyākaraṇanti.",
  "atk-s0519a1:33_10": "Evaṁ sante sagāthakādīnampi pañhāvissajjanavasena pavattānaṁ veyyākaraṇabhāvo āpajjatīti?",
  "atk-s0519a1:33_11": "Nāpajjati,",
  "atk-s0519a1:33_12": "geyyādisaññānaṁ anokāsabhāvato “gāthāvirahe satī”ti visesitattā ca.",
  "atk-s0519a1:33_13": "Tathā hi dhammapadādīsu kevalaṁ gāthābandhesu sagāthakattepi somanassañāṇamayikagāthāyuttesu “vuttañheta”ntiādivacanasambandhesu",
  "atk-s0519a1:33_14": "abbhutadhammapaṭisaṁyuttesu ca suttavisesesu yathākkamaṁ gāthāudānaitivuttakaabbhutadhammasaññā patiṭṭhitā,",
  "atk-s0519a1:33_15": "tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā.",
  "atk-s0519a1:33_16": "Satipi pañhāvissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti",
  "atk-s0519a1:33_17": "evaṁ tena tena sagāthakattādinā nimittena tesu tesu suttavisesesu geyyaṅgādisaññā patiṭṭhitāti visesavidhayo",
  "atk-s0519a1:33_18": "suttaṅgato pare geyyādayo.",
  "atk-s0519a1:34_0": "Yaṁ panettha geyyaṅgādinimittarahitaṁ suttaṁ,",
  "atk-s0519a1:34_1": "taṁ suttaṅgaṁ visesasaññāparihārena sāmaññasaññāya pavattanatoti.",
  "atk-s0519a1:34_2": "Nanu ca sagāthakaṁ suttaṁ geyyaṁ,",
  "atk-s0519a1:34_3": "niggāthakaṁ suttaṁ veyyākaraṇanti suttaṅgaṁ na sambhavatīti codanā tadavatthā evāti?",
  "atk-s0519a1:34_4": "Na tadavatthā,",
  "atk-s0519a1:34_5": "sodhitattā.",
  "atk-s0519a1:34_6": "Sodhitañhi pubbe gāthāvirahe sati pucchāvissajjanabhāvo veyyākaraṇassa tabbhāvanimittanti.",
  "atk-s0519a1:34_7": "Yañca vuttaṁ –",
  "atk-s0519a1:34_8": "“gāthābhāvato maṅgalasuttādīnaṁ suttaṅgasaṅgaho na siyā”ti, tampi na,",
  "atk-s0519a1:34_9": "niruḷhattā.",
  "atk-s0519a1:34_10": "Niruḷho hi maṅgalasuttādīsu suttabhāvo,",
  "atk-s0519a1:34_11": "na hi tāni dhammapadabuddhavaṁsādayo viya gāthābhāvena paññātāni,",
  "atk-s0519a1:34_12": "kintu suttabhāveneva.",
  "atk-s0519a1:34_13": "Teneva hi aṭṭhakathāyaṁ “suttanāmaka”nti nāmaggahaṇaṁ kataṁ.",
  "atk-s0519a1:35_0": "Yaṁ pana vuttaṁ “sagāthakattā geyyaṅgasaṅgaho vā siyā”ti,",
  "atk-s0519a1:35_1": "tadapi natthi,",
  "atk-s0519a1:35_2": "yasmā sahatāññena.",
  "atk-s0519a1:35_3": "Saha gāthāhīti hi sagāthakaṁ.",
  "atk-s0519a1:35_4": "Sahabhāvo ca nāma atthato aññena hoti,",
  "atk-s0519a1:35_5": "na ca maṅgalasuttādīsu gāthāvinimutto koci suttappadeso atthi.",
  "atk-s0519a1:35_6": "Yo saha gāthāhīti vucceyya,",
  "atk-s0519a1:35_7": "na ca samudāyo nāma koci atthi.",
  "atk-s0519a1:35_8": "Yadapi vuttaṁ –",
  "atk-s0519a1:35_9": "“ubhatovibhaṅgādīsu sagāthakappadesānaṁ geyyaṅgasaṅgaho siyā”ti,",
  "atk-s0519a1:35_10": "tadapi na aññato.",
  "atk-s0519a1:35_11": "Aññā eva hi tā gāthā,",
  "atk-s0519a1:35_12": "jātakādipariyāpannattā.",
  "atk-s0519a1:35_13": "Ato na tāhi ubhatovibhaṅgādīnaṁ geyyaṅgabhāvoti evaṁ suttādīnaṁ aṅgānaṁ aññamaññasaṅkarābhāvo veditabbo.",
  "atk-s0519a1:35_14": "Yasmā pana sabbampi buddhavacanaṁ yathāvuttanayena atthānaṁ sūcanādiatthena suttantveva vuccati,",
  "atk-s0519a1:35_15": "tasmā vuttaṁ –",
  "atk-s0519a1:35_16": "“navavidhasuttantapariyeṭṭhī”ti.",
  "atk-s0519a1:36_0": "Saṅgahavāravaṇṇanā niṭṭhitā."
}