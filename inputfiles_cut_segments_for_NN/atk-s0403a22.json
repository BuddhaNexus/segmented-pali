{
  "atk-s0403a22:0_0": "(23) 3. Dīghacārikavaggo",
  "atk-s0403a22:1_0": "1. Paṭhamadīghacārikasuttavaṇṇanā",
  "atk-s0403a22:2_0": "221.",
  "atk-s0403a22:2_1": "Tatiyassa paṭhame anavatthacārikanti avavatthitacārikaṁ.",
  "atk-s0403a22:2_2": "Sutaṁ na pariyodapetīti yampissa sutaṁ atthi, taṁ pariyodapetuṁ na sakkoti.",
  "atk-s0403a22:2_3": "Sutenekaccena avisārado hotīti thokathokena sutena vijjamānenāpi ñāṇena somanassappatto na hoti.",
  "atk-s0403a22:2_4": "Samavatthacāreti samavatthitacāre. Dutiyaṁ uttānatthameva.",
  "atk-s0403a22:3_0": "3-4. Atinivāsasuttādivaṇṇanā",
  "atk-s0403a22:4_0": "223-224.",
  "atk-s0403a22:4_1": "Tatiye bahubhaṇḍoti bahuparikkhāro.",
  "atk-s0403a22:4_2": "Bahubhesajjoti sappinavanītādīnaṁ bahutāya bahubhesajjo. Byattoti byāsatto.",
  "atk-s0403a22:4_3": "Saṁsaṭṭhoti pañcavidhena saṁsaggena saṁsaṭṭho hutvā.",
  "atk-s0403a22:4_4": "Ananulomikenāti sāsanassa ananucchavikena.",
  "atk-s0403a22:4_5": "Catutthe vaṇṇamaccharīti guṇamaccharī.",
  "atk-s0403a22:4_6": "Dhammamaccharīti pariyattimaccharī.",
  "atk-s0403a22:5_0": "5-6. Kulūpakasuttādivaṇṇanā",
  "atk-s0403a22:6_0": "225-226.",
  "atk-s0403a22:6_1": "Pañcame anāmantacāre āpajjatīti ‘‘nimantito sabhatto samāno santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjeyyā’’ti sikkhāpade (pārā. 294) vuttaṁ āpattiṁ āpajjati.",
  "atk-s0403a22:6_2": "Raho nisajjāyātiādīnipi tesaṁ tesaṁ sikkhāpadānaṁ vasena veditabbāni.",
  "atk-s0403a22:6_3": "Chaṭṭhe ativelanti atikkantapamāṇakālaṁ. Sattamaṁ uttānameva.",
  "atk-s0403a22:7_0": "8. Ussūrabhattasuttavaṇṇanā",
  "atk-s0403a22:8_0": "228.",
  "atk-s0403a22:8_1": "Aṭṭhame ussūrabhatteti atidivāpacanabhatte.",
  "atk-s0403a22:8_2": "Na kālena paṭipūjentīti yāgukāle yāguṁ, khajjakakāle khajjakaṁ ,",
  "atk-s0403a22:8_3": "bhojanakāle bhojanaṁ apacantā yuttappayuttakālassa atināmitattā na kālena paṭipūjenti, attano citteneva denti nāma.",
  "atk-s0403a22:8_4": "Tato tepi tesu attano gehaṁ āgatesu tatheva karonti.",
  "atk-s0403a22:8_5": "Kulapaveṇiyā āgatā balipaṭiggāhikā devatāpi yuttappayuttakālena lābhaṁ labhamānāyeva rakkhanti gopayanti pīḷaṁ akatvā.",
  "atk-s0403a22:8_6": "Akāle labhamānā pana ‘‘ime amhesu anādarā’’ti ārakkhaṁ na karonti.",
  "atk-s0403a22:9_0": "Samaṇabrāhmaṇāpi ‘‘etesaṁ gehe bhojanavelāya bhojanaṁ na hoti,",
  "atk-s0403a22:9_1": "ṭhitamajjhanhike dentī’’ti maṅgalāmaṅgalesu kātabbaṁ na karonti.",
  "atk-s0403a22:9_2": "Vimukhā kammaṁ karontīti ‘‘pāto kiñci na labhāma,",
  "atk-s0403a22:9_3": "khudāya paṭipīḷitā kammaṁ kātuṁ na sakkomā’’ti kammaṁ vissajjetvā nisīdanti.",
  "atk-s0403a22:9_4": "Anojavantaṁ hotīti akāle bhuttaṁ ojaṁ harituṁ na sakkoti.",
  "atk-s0403a22:9_5": "Sukkapakkho vuttavipallāsena veditabbo.",
  "atk-s0403a22:10_0": "9. Paṭhamakaṇhasappasuttavaṇṇanā",
  "atk-s0403a22:11_0": "229.",
  "atk-s0403a22:11_1": "Navame sabhīrūti saniddo mahāniddaṁ niddāyati.",
  "atk-s0403a22:11_2": "Sappaṭibhayoti taṁ nissāya bhayaṁ uppajjati, tasmā sappaṭibhayo.",
  "atk-s0403a22:11_3": "Mittadubbhīti pānabhojanadāyakampi mittaṁ dubbhati hiṁsati. Mātugāmepi eseva nayo.",
  "atk-s0403a22:12_0": "10. Dutiyakaṇhasappasuttavaṇṇanā",
  "atk-s0403a22:13_0": "230.",
  "atk-s0403a22:13_1": "Dasame ghoravisoti kakkhaḷaviso.",
  "atk-s0403a22:13_2": "Dujjivhoti dvidhā bhinnajivho. Ghoravisatāti ghoravisatāya. Sesadvayepi eseva nayo.",
  "atk-s0403a22:14_0": "Dīghacārikavaggo tatiyo."
}