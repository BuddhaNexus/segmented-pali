{
  "tika-s0401t14:0_0": "16. Ekadhammapāḷi",
  "tika-s0401t14:1_0": "(16) 1. Ekadhammapāḷi-paṭhamavaggavaṇṇanā",
  "tika-s0401t14:2_0": "296.",
  "tika-s0401t14:2_1": "Ekadhammapāḷivaṇṇanāyaṁ idha dhamma-saddo sabhāvattho “kusalā dhammā”tiādīsu viyāti āha –",
  "tika-s0401t14:2_2": "“ekasabhāvo”ti.",
  "tika-s0401t14:2_3": "Ekantenāti ekaṁsena,",
  "tika-s0401t14:2_4": "avassanti attho.",
  "tika-s0401t14:2_5": "Vaṭṭeti saṁsāravaṭṭe.",
  "tika-s0401t14:2_6": "Nibbindanatthāyāti anabhiramanatthāya.",
  "tika-s0401t14:2_7": "Virajjanatthāyāti arajjanatthāya.",
  "tika-s0401t14:2_8": "Virajjanāyāti palujjanāya.",
  "tika-s0401t14:2_9": "Tenevāha –",
  "tika-s0401t14:2_10": "“vigamāyā”ti.",
  "tika-s0401t14:2_11": "Rāgādīnaṁ nirodhāyāti maggañāṇena rāgādīnaṁ nirodhanatthāya.",
  "tika-s0401t14:2_12": "Maggañāṇena nirodhanaṁ nāma accantaṁ appavattikaraṇanti āha –",
  "tika-s0401t14:2_13": "“appavattikaraṇatthāyā”ti.",
  "tika-s0401t14:2_14": "Yathā khādanīyassa mukhe katvā khādanaṁ nāma yāvadeva ajjhoharaṇatthaṁ,",
  "tika-s0401t14:2_15": "evaṁ rāgādīnaṁ nirodhanaṁ vaṭṭanirodhanatthamevāti vuttaṁ –",
  "tika-s0401t14:2_16": "“vaṭṭasseva vā nirujjhanatthāyā”ti.",
  "tika-s0401t14:2_17": "Yasmā kilesesu khīṇesu itaraṁ vaṭṭadvayampi khīṇameva hoti,",
  "tika-s0401t14:2_18": "tasmā mūlameva gaṇhanto “upasamāyāti kilesavūpasamanatthāyā”ti āha.",
  "tika-s0401t14:2_19": "Saṅkhatadhammānaṁ abhijānanaṁ nāma tattha lakkhaṇattayāropanamukhenevāti āha –",
  "tika-s0401t14:2_20": "“aniccādi…pe…",
  "tika-s0401t14:2_21": "abhijānanatthāyā”ti.",
  "tika-s0401t14:2_22": "Sambujjhitabbāni nāma cattāri ariyasaccāni tabbinimuttassa ñeyyassa abhāvato.",
  "tika-s0401t14:2_23": "“Catunnaṁ saccānaṁ bujjhanatthāyā”ti vatvā tayidaṁ bujjhanaṁ yassa ñāṇassa vasena ijjhati,",
  "tika-s0401t14:2_24": "tassa ñāṇassa vasena dassetuṁ –",
  "tika-s0401t14:2_25": "“bodhi vuccatī”tiādi vuttaṁ.",
  "tika-s0401t14:2_26": "Appaccayanibbānassāti amatadhātuyā.",
  "tika-s0401t14:3_0": "Ussāhajananatthanti kammaṭṭhāne abhiruciuppādanāya.",
  "tika-s0401t14:3_1": "Visakaṇṭakoti guḷassa vāṇijasamaññā.",
  "tika-s0401t14:3_2": "“Kismiñci dese desabhāsā”ti keci.",
  "tika-s0401t14:3_3": "Ucchuraso samapākapakko cuṇṇādīhi missetvā piṇḍīkato guḷo,",
  "tika-s0401t14:3_4": "apiṇḍīkato phāṇitaṁ.",
  "tika-s0401t14:3_5": "Pākavisesena khaṇḍakhaṇḍasedito khaṇḍo,",
  "tika-s0401t14:3_6": "malābhāvaṁ āpanno sakkarā.",
  "tika-s0401t14:4_0": "Saratīti sati.",
  "tika-s0401t14:4_1": "Anu anu saratīti anussati,",
  "tika-s0401t14:4_2": "anu anurūpā satītipi anussati.",
  "tika-s0401t14:4_3": "Duvidhaṁ hotīti payojanavasena duvidhaṁ hoti.",
  "tika-s0401t14:4_4": "Cittasampahaṁsanatthanti pasādanīyavatthusmiṁ pasāduppādanena bhāvanācittassa paritosanatthaṁ.",
  "tika-s0401t14:4_5": "Vipassanatthanti vipassanāsukhatthaṁ.",
  "tika-s0401t14:4_6": "Upacārasamādhinā hi citte samāhite vipassanāsukhena ijjhati.",
  "tika-s0401t14:4_7": "Cittuppādoti bhāvanāvasena pavatto cittuppādo.",
  "tika-s0401t14:4_8": "Upahaññati patihaññati paṭikūlattā ārammaṇassa.",
  "tika-s0401t14:4_9": "Tato eva ukkaṇṭhati,",
  "tika-s0401t14:4_10": "kammaṭṭhānaṁ riñcati,",
  "tika-s0401t14:4_11": "nirassādo hoti bhāvanassādassa alabbhanato.",
  "tika-s0401t14:4_12": "Pasīdati buddhaguṇānaṁ pasādanīyattā.",
  "tika-s0401t14:4_13": "Tathā ca kaṅkhādicetokhilābhāvena vinīvaraṇo hoti.",
  "tika-s0401t14:4_14": "Dametvāti nīvaraṇanirākaraṇena nibbisevanaṁ katvā.",
  "tika-s0401t14:4_15": "Evaṁ kammaṭṭhānantarānuyuñjanena cittaparidamanassa upamaṁ dassento,",
  "tika-s0401t14:4_16": "“katha”ntiādimāha.",
  "tika-s0401t14:5_0": "Ko ayaṁ…pe…",
  "tika-s0401t14:5_1": "anussarīti ko ayaṁ mama abbhantare ṭhatvā anussari.",
  "tika-s0401t14:5_2": "Pariggaṇhantoti bāhirakaparikappitassa anussarakassa sabbaso abhāvadassanametaṁ. Tenāha –",
  "tika-s0401t14:5_3": "“na añño kocī”ti.",
  "tika-s0401t14:5_4": "Disvāti pariyesananayena vuttappakāraṁ cittameva anussarīti disvā sabbampetanti etaṁ hadayavatthuādippabhedaṁ sabbampi.",
  "tika-s0401t14:5_5": "Idañca rūpaṁ purimañca arūpanti idaṁ ruppanasabhāvattā rūpaṁ,",
  "tika-s0401t14:5_6": "purimaṁ ataṁsabhāvattā arūpanti saṅkhepato rūpārūpaṁ vavatthapetvā.",
  "tika-s0401t14:5_7": "Pañcakkhandhe vavatthapetvāti yojanā.",
  "tika-s0401t14:5_8": "Sambhāvikāti samuṭṭhāpikā.",
  "tika-s0401t14:5_9": "Tassāti samudayasaccassa.",
  "tika-s0401t14:5_10": "Nirodhoti nirodhanimittaṁ.",
  "tika-s0401t14:5_11": "Appanāvāroti yathāraddhāya desanāya nigamanavāro.",
  "tika-s0401t14:6_0": "297.Eseva nayoti iminā yvāyaṁ “taṁ paneta”ntiādinā atthanayo buddhānussatiyaṁ vibhāvitoti atidisati,",
  "tika-s0401t14:6_1": "svāyaṁ atideso payojanavasena navasupi anussatīsu sādhāraṇavasena vuttopi ānāpānassatiādīsu tīsu vipassanatthāneva",
  "tika-s0401t14:6_2": "hontīti iminā apavādena nivattitoti tāsaṁ ekappayojanatāva daṭṭhabbā.",
  "tika-s0401t14:6_3": "Dhamme anussati dhammānussatīti samāsapadavibhāgadassanampi vacanatthadassanapakkhikamevāti āha –",
  "tika-s0401t14:6_4": "“ayaṁ panettha vacanattho”ti.",
  "tika-s0401t14:6_5": "Dhammaṁ ārabbhāti hi dhammassa anussatiyā visayabhāvadassanametaṁ.",
  "tika-s0401t14:6_6": "Esa nayo sesesupi.",
  "tika-s0401t14:6_7": "Sīlaṁ ārabbhāti attano pārisuddhisīlaṁ ārabbha.",
  "tika-s0401t14:6_8": "Cāgaṁ ārabbhāti attano cāgaguṇaṁ ārabbha.",
  "tika-s0401t14:6_9": "Devatā ārabbhāti ettha devatāguṇasadisatāya attano saddhāsīlasutacāgapaññāsu devatāsamaññā.",
  "tika-s0401t14:6_10": "Bhavati hi taṁsadisepi tabbohāro yathā “tāni osadhāni,",
  "tika-s0401t14:6_11": "esa brahmadatto”ti ca. Tenāha –",
  "tika-s0401t14:6_12": "“devatā sakkhiṭṭhāne ṭhapetvā”tiādi.",
  "tika-s0401t14:6_13": "Tattha devatā sakkhiṭṭhāne ṭhapetvāti “yathārūpāya saddhāya samannāgatā tā devatā ito cutā tattha upapannā,",
  "tika-s0401t14:6_14": "mayhampi tathārūpā saddhā saṁvijjati.",
  "tika-s0401t14:6_15": "Yathārūpena sīlena,",
  "tika-s0401t14:6_16": "yathārūpena sutena,",
  "tika-s0401t14:6_17": "yathārūpena cāgena,",
  "tika-s0401t14:6_18": "yathārūpāya paññāya samannāgatā tā devatā ito cutā tattha upapannā,",
  "tika-s0401t14:6_19": "mayhampi tathārūpā paññā saṁvijjatī”ti evaṁ devatā sakkhiṭṭhāne ṭhapetvā.",
  "tika-s0401t14:6_20": "Assāsapassāsanimittaṁ nāma tattha laddhabbappaṭibhāganimittaṁ.",
  "tika-s0401t14:6_21": "Gatāti ārammaṇakaraṇavasena upagatā pavattā.",
  "tika-s0401t14:7_0": "Upasammati ettha dukkhanti upasamo, nibbānaṁ.",
  "tika-s0401t14:7_1": "Accantameva ettha upasammati vaṭṭattayanti accantūpasamo,",
  "tika-s0401t14:7_2": "nibbānameva.",
  "tika-s0401t14:7_3": "Khiṇoti khepeti kileseti khayo,",
  "tika-s0401t14:7_4": "ariyamaggo.",
  "tika-s0401t14:7_5": "Te eva upasametīti upasamo,",
  "tika-s0401t14:7_6": "ariyamaggo eva.",
  "tika-s0401t14:7_7": "Khayo ca so upasamo cāti khayūpasamo.",
  "tika-s0401t14:7_8": "Tatracāyaṁ upasamo dhammo evāti dhammānussatiyā upasamānussati ekasaṅgahoti?",
  "tika-s0401t14:7_9": "Saccaṁ ekasaṅgaho dhammabhāvasāmaññe adhippete,",
  "tika-s0401t14:7_10": "saṅkhatadhammato pana asaṅkhatadhammo sātisayo uḷāratamapaṇītatamabhāvatoti dīpetuṁ visuṁ nīharitvā vuttaṁ.",
  "tika-s0401t14:7_11": "Imameva hi visesaṁ sandhāya bhagavā –",
  "tika-s0401t14:7_12": "“dhammānussatī”ti vatvāpi upasamānussatiṁ avoca anussarantassa savisesaṁ santapaṇītabhāvena upaṭṭhānato.",
  "tika-s0401t14:7_13": "Evañca katvā idha khayūpasamaggahaṇampi samatthitanti daṭṭhabbaṁ.",
  "tika-s0401t14:7_14": "Yatheva hi samānepi lokuttaradhammabhāve “yāvatā,",
  "tika-s0401t14:7_15": "bhikkhave,",
  "tika-s0401t14:7_16": "dhammā saṅkhatā vā asaṅkhatā vā,",
  "tika-s0401t14:7_17": "virāgo tesaṁ aggamakkhāyatī”tiādivacanato maggaphaladhammehi nibbānadhammo sātisayo,",
  "tika-s0401t14:7_18": "evaṁ phaladhammato maggadhammo kilesappahānena acchariyadhammabhāvato,",
  "tika-s0401t14:7_19": "tasmā accantūpasamena saddhiṁ khayūpasamopi gahitoti daṭṭhabbaṁ.",
  "tika-s0401t14:7_20": "Vipassanatthāneva hontīti kasmā vuttanti?",
  "tika-s0401t14:7_21": "“Ekantanibbidāyātiādivacanato”ti keci,",
  "tika-s0401t14:7_22": "taṁ akāraṇaṁ buddhānussatiādīsupi tathā desanāya āgatattā.",
  "tika-s0401t14:7_23": "Yathā pana buddhānussatiādīni kammaṭṭhānāni vipassanatthāni honti,",
  "tika-s0401t14:7_24": "nimittasampahaṁsanatthānipi honti,",
  "tika-s0401t14:7_25": "na evametāni,",
  "tika-s0401t14:7_26": "etāni pana vipassanatthānevāti tathā vuttaṁ.",
  "tika-s0401t14:8_0": "Paṭhamavaggavaṇṇanā niṭṭhitā.",
  "tika-s0401t14:9_0": "16. Ekadhammapāḷi",
  "tika-s0401t14:10_0": "(16) 2. Ekadhammapāḷi-dutiyavaggavaṇṇanā",
  "tika-s0401t14:11_0": "298.",
  "tika-s0401t14:11_1": "Micchā passati tāya,",
  "tika-s0401t14:11_2": "sayaṁ vā micchā passati,",
  "tika-s0401t14:11_3": "micchādassanameva vā tanti micchādiṭṭhi,",
  "tika-s0401t14:11_4": "yaṁ kiñci viparītadassanaṁ. Tenāha –",
  "tika-s0401t14:11_5": "“dvāsaṭṭhividhāyā”tiādi.",
  "tika-s0401t14:11_6": "Micchādiṭṭhi etassāti micchādiṭṭhiko.",
  "tika-s0401t14:11_7": "Tassa micchādiṭṭhikassa.",
  "tika-s0401t14:12_0": "299.",
  "tika-s0401t14:12_1": "Sammā passati tāya,",
  "tika-s0401t14:12_2": "sayaṁ vā sammā passati,",
  "tika-s0401t14:12_3": "sammādassanamattameva vā tanti sammādiṭṭhi.",
  "tika-s0401t14:12_4": "Pañcavidhāyāti kammassakatājhānavipassanāmaggaphalavasena pañcavidhāya.",
  "tika-s0401t14:12_5": "Tattha jhānacittuppādapariyāpannaṁ ñāṇaṁ jhānasammādiṭṭhi,",
  "tika-s0401t14:12_6": "vipassanāñāṇaṁ vipassanāsammādiṭṭhi.",
  "tika-s0401t14:13_0": "302. Pañcasu khandhesu “nicca”ntiādinā pavatto anupāyamanasikāro.",
  "tika-s0401t14:14_0": "303.",
  "tika-s0401t14:14_1": "“Anicca”ntiādinā pavatto upāyamanasikāro.",
  "tika-s0401t14:14_2": "Yāva niyāmokkamanāti yāva micchattaniyāmokkamanā.",
  "tika-s0401t14:14_3": "Micchattaniyāmokkamananayo pana sāmaññaphalasuttavaṇṇanāyaṁ taṭṭīkāya ca vuttanayeneva veditabbo.",
  "tika-s0401t14:15_0": "304.Ayaṁ tividhā saggāvaraṇā ceva hotīti kammapathappattiyā mahāsāvajjabhāvato vuttaṁ.",
  "tika-s0401t14:15_1": "Saggāvaraṇāya hontiyā maggavibandhakabhāve vattabbameva natthīti vuttaṁ –",
  "tika-s0401t14:15_2": "“maggāvaraṇā cā”ti.",
  "tika-s0401t14:15_3": "“Sassato loko”tiādikā dasavatthukā antaggāhikā micchādiṭṭhi.",
  "tika-s0401t14:15_4": "Maggāvaraṇāva hoti viparītadassanabhāvato,",
  "tika-s0401t14:15_5": "na saggāvaraṇā akammapathapattitoti adhippāyo.",
  "tika-s0401t14:15_6": "Idaṁ pana vidhānaṁ paṭikkhipitvāti viparītadassanañca na maggāvaraṇañcāti viruddhametaṁ uddhammabhāvato.",
  "tika-s0401t14:15_7": "Tathā hi sati appahīnāya eva sakkāyadiṭṭhiyā maggādhigamena bhavitabbanti adhippāyena yathāvuttavidhānaṁ paṭikkhipitvā.",
  "tika-s0401t14:15_8": "“Na saggāvaraṇā”ti saggūpapattiyā avibandhakattaṁ vadantehi diṭṭhiyā saggāvahatāpi nāma anuññātā hotīti",
  "tika-s0401t14:15_9": "taṁ vādaṁ paṭikkhipantena “diṭṭhi nāma saggaṁ upanetuṁ samatthā nāma natthī”ti vuttaṁ. Kasmā?",
  "tika-s0401t14:15_10": "Ekantagarutarasāvajjabhāvato. Tenāha –",
  "tika-s0401t14:15_11": "“ekantaṁ nirayasmiṁyeva nimujjāpetī”tiādi.",
  "tika-s0401t14:16_0": "305.Vaṭṭaṁviddhaṁsetīti maggasammādiṭṭhi kilesavaṭṭaṁ kammavaṭṭañca viddhaṁseti.",
  "tika-s0401t14:16_1": "Vipākavaṭṭaṁ kā nu viddhaṁseti nāma.",
  "tika-s0401t14:16_2": "Evaṁ pana attano kāraṇena viddhastabhavaṁ phalasammādiṭṭhi paṭibāhatīti vuttaṁ avasaradānato.",
  "tika-s0401t14:16_3": "Iccetaṁ kusalanti arahattaṁ pāpetuṁ sace sakkoti,",
  "tika-s0401t14:16_4": "evametaṁ vipassanāya paṭisandhianākaḍḍhanaṁ kusalaṁ anavajjaṁ.",
  "tika-s0401t14:16_5": "Satta bhave detīti sotāpattimaggassa paccayabhūtā vipassanāsammādiṭṭhi tassa puggalassa satta bhave deti.",
  "tika-s0401t14:16_6": "Evamayanti pañcavidhampi sammādiṭṭhiṁ sandhāya vuttaṁ. Tenāha –",
  "tika-s0401t14:16_7": "“lokiyalokuttarā sammādiṭṭhi kathitā”ti.",
  "tika-s0401t14:16_8": "Imasmiṁ panattheti “nāhaṁ,",
  "tika-s0401t14:16_9": "bhikkhave,",
  "tika-s0401t14:16_10": "aññaṁ ekadhammampi samanupassāmī”tiādinā vutte gatimaggasaṅkhāte atthe.",
  "tika-s0401t14:16_11": "“Sugatiṁ saggaṁ lokaṁ upapajjantī”ti vuttattā “lokikā bhavanipphādikāva veditabbā”ti vuttaṁ.",
  "tika-s0401t14:17_0": "306.Yathādiṭṭhīti atthabyāpanicchāyaṁ yathā-saddo,",
  "tika-s0401t14:17_1": "tena uttarapadatthappadhāno samāsoti āha –",
  "tika-s0401t14:17_2": "“yā yā diṭṭhī”ti.",
  "tika-s0401t14:17_3": "Tassā tassā anurūpanti taṁtaṁdiṭṭhianurūpanti attho.",
  "tika-s0401t14:17_4": "Samattanti anavasesaṁ. Tenāha –",
  "tika-s0401t14:17_5": "“paripuṇṇa”nti.",
  "tika-s0401t14:17_6": "Samādinnanti ādimajjhapariyosānesu samaṁ ekasadisaṁ katvā ādinnaṁ gahitaṁ anissaṭṭhaṁ.",
  "tika-s0401t14:17_7": "Tadetanti yadetaṁ “yañceva kāyakamma”ntiādinā vuttaṁ,",
  "tika-s0401t14:17_8": "tadetaṁ kāyakammaṁ.",
  "tika-s0401t14:17_9": "Yathādiṭṭhiyaṁ ṭhitakāyakammanti yā pana diṭṭhi “natthi tatonidānaṁ pāpa”ntiādinā pavattā,",
  "tika-s0401t14:17_10": "tassaṁ diṭṭhiyaṁ ṭhitakassa ṭhitamattassa anissaṭṭhassa taṁdiṭṭhikassa kāyakammaṁ.",
  "tika-s0401t14:17_11": "Diṭṭhisahajātaṁ kāyakammanti tassa yathādiṭṭhikassa paresaṁ hatthamuddādinā viññāpanakāle tāya diṭṭhiyā sahajātaṁ kāyakammaṁ.",
  "tika-s0401t14:17_12": "Na cettha vacīkammāsaṅkā uppādetabbā pāṇaghātādīnaṁyeva adhippetattā.",
  "tika-s0401t14:17_13": "Diṭṭhānulomikaṁ kāyakammanti yathā paresaṁ pākaṭaṁ hoti,",
  "tika-s0401t14:17_14": "evaṁ diṭṭhiyā anulomikaṁ katvā pavattitaṁ kāyakammaṁ. Tenāha –",
  "tika-s0401t14:17_15": "“samādinnaṁ gahitaṁ parāmaṭṭha”nti.",
  "tika-s0401t14:17_16": "Tatthātiādi suviññeyyameva.",
  "tika-s0401t14:17_17": "Eseva nayoti iminā yathāvuttāya diṭṭhiyā ṭhitavacīkammaṁ,",
  "tika-s0401t14:17_18": "diṭṭhisahajātaṁ vacīkammaṁ,",
  "tika-s0401t14:17_19": "diṭṭhānulomikaṁ vacīkammanti tividhaṁ hotīti evamādi atidisati.",
  "tika-s0401t14:17_20": "Micchādiṭṭhikassāti kammapathappattāya micchādiṭṭhiyā micchādiṭṭhikassa.",
  "tika-s0401t14:17_21": "“Yāya kāyaci micchādiṭṭhiyā micchādiṭṭhikassa sato”ti apare.",
  "tika-s0401t14:18_0": "Diṭṭhisahajātāti yathāvuttāya diṭṭhiyā sahajātā cetanā.",
  "tika-s0401t14:18_1": "Esa nayo sesapadesupi.",
  "tika-s0401t14:18_2": "Patthanāti “idaṁ nāma kareyya”nti taṇhāpatthanā.",
  "tika-s0401t14:18_3": "Cetanāpatthanānaṁ vasenāti yathāvuttadiṭṭhigatanissitacetasikanikāmanānaṁ vasena.",
  "tika-s0401t14:18_4": "Cittaṭṭhapanāti cittassa paṇidahanā.",
  "tika-s0401t14:18_5": "Phassādayoti cetanādiṭṭhitaṇhādivinimuttā phassādidhammā.",
  "tika-s0401t14:18_6": "Yasmā diṭṭhi pāpikā,",
  "tika-s0401t14:18_7": "tasmā tassa puggalassa sabbe te dhammā aniṭṭhāya…pe…",
  "tika-s0401t14:18_8": "saṁvattantīti yojanā.",
  "tika-s0401t14:18_9": "Purimassevāti tittakapadasseva.",
  "tika-s0401t14:18_10": "Tittakaṁ kaṭukanti ca ubhayaṁ idha aniṭṭhapariyāyaṁ daṭṭhabbaṁ “pacchā te kaṭukaṁ bhavissatī”tiādīsu viya.",
  "tika-s0401t14:19_0": "Amboyanti ambo ayaṁ.",
  "tika-s0401t14:19_1": "Tameva pūjanti tameva pubbe laddhaparisiñcanadānādipūjaṁ.",
  "tika-s0401t14:19_2": "Nivesareti pavisiṁsu.",
  "tika-s0401t14:19_3": "Asātasannivāsenāti amadhuranimbamūlasaṁsaggena.",
  "tika-s0401t14:20_0": "Taṁ pana paṭikkhipitvā…pe…",
  "tika-s0401t14:20_1": "vuttanti sabbāpi micchādiṭṭhi ekantasāvajjattā aniṭṭhāya dukkhāya saṁvattatīti adhippāyena vuttaṁ.",
  "tika-s0401t14:20_2": "Anantarasutteti dasamasutte.",
  "tika-s0401t14:20_3": "Yojetvā veditabbānīti navamasutte viya yojetvā veditabbāni.",
  "tika-s0401t14:20_4": "Cittaṭṭhapanāva patthanāti ettha paṇidhi cāti vattabbaṁ.",
  "tika-s0401t14:21_0": "Dutiyavaggavaṇṇanā niṭṭhitā.",
  "tika-s0401t14:22_0": "16. Ekadhammapāḷi",
  "tika-s0401t14:23_0": "(16) 3. Ekadhammapāḷi-tatiyavaggavaṇṇanā",
  "tika-s0401t14:24_0": "308.",
  "tika-s0401t14:24_1": "Tatiyassa paṭhame ayāthāvadiṭṭhikoti aniccādibhāvesu dhammesu niccātiādinā uppannadiṭṭhiko. Tenāha –",
  "tika-s0401t14:24_2": "“tāyeva micchādiṭṭhiyā viparītadassano”ti saddhammāti ettha santo pasattho sundaro dhammo,",
  "tika-s0401t14:24_3": "yo manussadhammotipi vuccati.",
  "tika-s0401t14:24_4": "Tato hi micchādiṭṭhiko paraṁ vuṭṭhāpeyya,",
  "tika-s0401t14:24_5": "na ariyadhammato. Tenāha –",
  "tika-s0401t14:24_6": "“dasakusalakammapathadhammato”ti.",
  "tika-s0401t14:24_7": "Evarūpāti iminā pāthikaputtādike saṅgaṇhāti.",
  "tika-s0401t14:25_0": "309.Sabbaññubodhisattoti sabbaññubhāgī bodhisatto.",
  "tika-s0401t14:25_1": "Ādi-saddena pūritapāramikā paccekabodhisattā ekaccasāvakabodhisattā ca saṅgayhanti.",
  "tika-s0401t14:26_0": "310.Paramāti mahāsāvajjabhāvena paramā,",
  "tika-s0401t14:26_1": "ukkaṁsagatāti attho.",
  "tika-s0401t14:26_2": "Tesanti ānantariyakammānaṁ.",
  "tika-s0401t14:26_3": "Paricchedoti vipākavasena pariyosānaṁ.",
  "tika-s0401t14:26_4": "Vaṭṭassa mūlaṁ,",
  "tika-s0401t14:26_5": "tato taṁsamaṅgīpuggalo vaṭṭassa khāṇūti vuccati. Tenāha –",
  "tika-s0401t14:26_6": "“tāyā”tiādi.",
  "tika-s0401t14:26_7": "Tañce gāhaṁ na vissajjeti,",
  "tika-s0401t14:26_8": "tassa punapi tabbhāvāvahattā vuttaṁ –",
  "tika-s0401t14:26_9": "“bhavato vuṭṭhānaṁ natthī”ti,",
  "tika-s0401t14:26_10": "na pana sabbaso vuṭṭhānassa abhāvato.",
  "tika-s0401t14:26_11": "Yādise hi paccaye paṭicca ayaṁ taṁ dassanaṁ okkanto puna kadāci tappaṭipakkhe paccaye paṭicca tato sīsukkhipanamassa na hotīti na vattabbaṁ.",
  "tika-s0401t14:26_12": "Akusalañhi nāmetaṁ abalaṁ dubbalaṁ,",
  "tika-s0401t14:26_13": "na kusalaṁ viya mahābalaṁ.",
  "tika-s0401t14:26_14": "Aññathā sammattaniyāmo viya micchattaniyāmopi accantiko siyā,",
  "tika-s0401t14:26_15": "na ca micchattaniyāmo accantiko.",
  "tika-s0401t14:26_16": "Teneva papañcasūdaniyaṁ –",
  "tika-s0401t14:27_0": "“Kiṁ panesa ekasmiṁyeva attabhāve niyato hoti,",
  "tika-s0401t14:27_1": "udāhu aññasmimpīti?",
  "tika-s0401t14:27_2": "Ekasmiṁyeva niyato,",
  "tika-s0401t14:27_3": "āsevanavasena bhavantarepi taṁ diṭṭhiṁ roceti evā”ti –",
  "tika-s0401t14:28_0": "Vuttaṁ. Tatoyeva ca sumaṅgalavilāsiniyampi vuttaṁ –",
  "tika-s0401t14:29_0": "“Ye vā pana tesaṁ laddhiṁ gahetvā rattiṭṭhāne divāṭṭhāne nisinnā sajjhāyanti vīmaṁsanti,",
  "tika-s0401t14:29_1": "tesaṁ ‘karoto na karīyati pāpaṁ,",
  "tika-s0401t14:29_2": "natthi hetu,",
  "tika-s0401t14:29_3": "natthi paccayo,",
  "tika-s0401t14:29_4": "mato ucchijjatī’ti tasmiṁ ārammaṇe micchāsati santiṭṭhati,",
  "tika-s0401t14:29_5": "cittaṁ ekaggaṁ hoti,",
  "tika-s0401t14:29_6": "javanāni javanti.",
  "tika-s0401t14:29_7": "Paṭhamajavane satekicchā honti,",
  "tika-s0401t14:29_8": "tathā dutiyādīsu.",
  "tika-s0401t14:29_9": "Sattame buddhānampi atekicchā anivattino ariṭṭhakaṇṭakasadisā,",
  "tika-s0401t14:29_10": "tattha koci ekaṁ dassanaṁ okkamati, koci dve,",
  "tika-s0401t14:29_11": "koci tīṇipi,",
  "tika-s0401t14:29_12": "ekasmiṁ okkantepi dvīsu tīsu okkantesupi niyatamicchādiṭṭhikova hoti.",
  "tika-s0401t14:29_13": "Patto saggamaggāvaraṇañceva mokkhamaggāvaraṇañca,",
  "tika-s0401t14:29_14": "abhabbo tassattabhāvassa anantaraṁ saggampi gantuṁ,",
  "tika-s0401t14:29_15": "pageva mokkhaṁ,",
  "tika-s0401t14:29_16": "vaṭṭakhāṇu nāmesa satto pathavigopako,",
  "tika-s0401t14:29_17": "yebhuyyena evarūpassa bhavato vuṭṭhānaṁ natthī”ti.",
  "tika-s0401t14:30_0": "Piṭṭhicakkavāḷeti jhāyamānacakkavāḷassa parato ekasmiṁ okāse.",
  "tika-s0401t14:30_1": "Yaṁ jhāyamānānaṁ ajjhāyamānānañca cakkavāḷānamantaraṁ,",
  "tika-s0401t14:30_2": "yattha lokantarikanirayasamaññā,",
  "tika-s0401t14:30_3": "tādise ekasmiṁ okāse.",
  "tika-s0401t14:30_4": "Paccatiyevāti cakkavāḷe jhāyamāne ajjhāyamānepi attano kammabalena paccatiyeva.",
  "tika-s0401t14:31_0": "311.",
  "tika-s0401t14:31_1": "Catutthe “mā khalī”ti vacanaṁ upādāya evaṁladdhanāmoti taṁ kira sakaddamāya bhūmiyā telaghaṭaṁ gahetvā gacchantaṁ, “tāta,",
  "tika-s0401t14:31_2": "mā khalī”ti sāmiko āha.",
  "tika-s0401t14:31_3": "So pamādena khalitvā patitvā sāmikassa bhayena palāyituṁ āraddho.",
  "tika-s0401t14:31_4": "Sāmiko upadhāvitvā sāṭakakaṇṇe aggahesi.",
  "tika-s0401t14:31_5": "So sāṭakaṁ chaḍḍetvā acelako hutvā palāto paṇṇena vā tiṇena vā paṭicchādetumpi ajānanto jātarūpeneva ekaṁ gāmaṁ pāvisi.",
  "tika-s0401t14:31_6": "Manussā taṁ disvā “ayaṁ samaṇo arahā appiccho,",
  "tika-s0401t14:31_7": "natthi iminā sadiso”ti pūvabhattādīni gahetvā upasaṅkamitvā “mayhaṁ sāṭakaṁ anivatthabhāvena idaṁ uppanna”nti",
  "tika-s0401t14:31_8": "tato paṭṭhāya sāṭakaṁ labhitvāpi na nivāsesi,",
  "tika-s0401t14:31_9": "tadeva ca pabbajjaṁ aggahesi.",
  "tika-s0401t14:31_10": "Tassa santike aññepi aññepīti pañcasatā manussā pabbajiṁsu.",
  "tika-s0401t14:31_11": "Taṁ sandhāyetaṁ vuttaṁ –",
  "tika-s0401t14:31_12": "“mā khalīti vacanaṁ upādāya evaṁladdhanāmo titthakaro”ti.",
  "tika-s0401t14:32_0": "Samāgataṭṭhāneti dvinnaṁ nadīnaṁ udakappavāhassa sannipātaṭṭhāne.",
  "tika-s0401t14:32_1": "Dvinnaṁ udakānanti dvinnaṁ udakappavāhānaṁ.",
  "tika-s0401t14:32_2": "Yathāvuttaṭṭhāne macchaggahaṇatthaṁ khipitabbato khippaṁ, kuminaṁ,",
  "tika-s0401t14:32_3": "tadeva idha khippanti vuttaṁ. Tenāha –",
  "tika-s0401t14:32_4": "“kumina”nti.",
  "tika-s0401t14:32_5": "Ucchūhīti udakaucchūhi.",
  "tika-s0401t14:32_6": "Tucchapuriso ariyadhammābhāvato.",
  "tika-s0401t14:32_7": "Jhānamattampi hi tassa nattheva,",
  "tika-s0401t14:32_8": "kuto ariyamaggo.",
  "tika-s0401t14:32_9": "Manussakhippaṁ maññeti manussā patitvā byasanappattiatthaṁ oṭṭitaṁ kuminaṁ viya. Tenāha –",
  "tika-s0401t14:32_10": "“mahājanassā”tiādi.",
  "tika-s0401t14:33_0": "312.",
  "tika-s0401t14:33_1": "Pañcamādīsu bāhirakasāsananti avisesena vuttaṁ –",
  "tika-s0401t14:33_2": "tassa sabbassapi aniyyānikattā satthupaṭiññassapi asabbaññubhāvato. Tenāha –",
  "tika-s0401t14:33_3": "“tattha hī”tiādi.",
  "tika-s0401t14:33_4": "Gaṇoti sāvakagaṇo.",
  "tika-s0401t14:33_5": "Tathābhāvāyāti ācariyena vuttākāratāya samaṅgibhāvatthaṁ.",
  "tika-s0401t14:33_6": "Jaṅghasatanti bahū aneke satte.",
  "tika-s0401t14:33_7": "Samakameva akusalaṁ pāpuṇātīti tesaṁ sabbesaṁ ekajjhaṁ samādapanepi tesaṁ akusalena samakameva akusalaṁ",
  "tika-s0401t14:33_8": "pāpuṇāti ekajjhaṁ bahūnaṁ samādapanepi tathā ussahanassa balavabhāvato.",
  "tika-s0401t14:33_9": "Visuṁ visuṁ samādapane vattabbameva natthi.",
  "tika-s0401t14:33_10": "Yathā hi dhammacariyāyaṁ samakamevāti vattabbā kalyāṇamittatā,",
  "tika-s0401t14:33_11": "evaṁ adhammacariyāyaṁ akalyāṇamittatāti.",
  "tika-s0401t14:34_0": "313.Suṭṭhu akkhāteti ekantato niyyānikabhāvena akkhāte.",
  "tika-s0401t14:34_1": "Satthā ca sabbaññū hotīti asabbaññuno niyyānikabhāvena kathetuṁ asakkuṇeyyattā.",
  "tika-s0401t14:34_2": "Dhammo ca svākkhāto sammāsambuddhappaveditattā.",
  "tika-s0401t14:34_3": "Gaṇo ca suppaṭipanno satthārā suvinītattā.",
  "tika-s0401t14:34_4": "Samādapako hītiādi suppaṭipattiyā nidassanaṁ daṭṭhabbaṁ.",
  "tika-s0401t14:35_0": "314.Pamāṇaṁ jānitabbanti “ayaṁ ettakena yāpeti,",
  "tika-s0401t14:35_1": "imassa ettakaṁ dātuṁ yutta”nti evaṁ pamāṇaṁ jānitabbaṁ.",
  "tika-s0401t14:35_2": "Atireke…pe…",
  "tika-s0401t14:35_3": "nibbānasampatti vā natthi durakkhātattā dhammassa.",
  "tika-s0401t14:35_4": "Tassāti paṭiggāhakassa.",
  "tika-s0401t14:35_5": "Appicchapaṭipadā nāma natthi durakkhāte dhammavinayeti adhippāyo.",
  "tika-s0401t14:36_0": "315.Dāyakassavaso nāma uḷāruḷāratābhedo ajjhāsayo.",
  "tika-s0401t14:36_1": "Deyyadhammassa pana thokabahutāva deyyadhammassa vaso nāma.",
  "tika-s0401t14:36_2": "Attano thāmoti yāpanappamāṇaṁ.",
  "tika-s0401t14:36_3": "Yadi hītiādi “katha”ntiādinā saṅkhepato vuttassa atthassa vivaraṇaṁ.",
  "tika-s0401t14:36_4": "Anuppannassāti anuppanno assa puggalassa.",
  "tika-s0401t14:36_5": "Cakkhubhūto hotīti mahājanassa cakkhu viya hoti.",
  "tika-s0401t14:36_6": "Sāsanaṁ ciraṭṭhititaṁ karotīti anuppannalābhuppādanena mahājanassa pasāduppādanena ca ciraṭṭhitikaṁ karoti.",
  "tika-s0401t14:37_0": "Kuṭumbariyavihāreti kuṭumbariyagāmasannissitavihāre.",
  "tika-s0401t14:37_1": "Bhuñjanatthāyāti tasmiṁyeva gehe nisīditvā bhuñjanatthāya.",
  "tika-s0401t14:37_2": "Gahetvā gamanatthāyāti gehato bahi gahetvā gamanatthāya.",
  "tika-s0401t14:37_3": "Dhurabhattānīti niccabhattāni.",
  "tika-s0401t14:37_4": "Cūḷupaṭṭhākanti veyyāvaccakaraṁ.",
  "tika-s0401t14:37_5": "Vīmaṁsitvāti yathā uddissa kataṁ na hoti,",
  "tika-s0401t14:37_6": "evaṁ vīmaṁsitvā.",
  "tika-s0401t14:37_7": "Mahājano appiccho bhavituṁ maññatīti mahājano sayaṁ appiccho bhavituṁ maññati diṭṭhānugatiṁ āpajjanena.",
  "tika-s0401t14:37_8": "Mahājanassāti bahujanassa.",
  "tika-s0401t14:37_9": "Avattharitvāti vitthārikaṁ katvā.",
  "tika-s0401t14:38_0": "316.Pañcātapatappanaṁ catūsu passesu aggisantāpassa upari sūriyasantāpassa ca tappanaṁ,",
  "tika-s0401t14:38_1": "tañca kho gimhakāle.",
  "tika-s0401t14:38_2": "Chinnappapātapabbatasikharato patanaṁ maruppapātapatanaṁ.",
  "tika-s0401t14:38_3": "Pubbaṇhādīsu ādiccābhimukhāvaṭṭanaṁ ādiccānuparivattanaṁ.",
  "tika-s0401t14:39_0": "317.Ayampīti svākkhāte dhammavinaye kusītopi.",
  "tika-s0401t14:39_1": "Sāmaññanti tapacaraṇaṁ.",
  "tika-s0401t14:39_2": "Dupparāmaṭṭhanti micchācaritaṁ saṁkiliṭṭhaṁ.",
  "tika-s0401t14:39_3": "Nirayāyupakaḍḍhatīti nirayadukkhāya naṁ kaḍḍhati.",
  "tika-s0401t14:40_0": "318.Vuttappakāreti pañcātapatappanādike vuttappakāre.",
  "tika-s0401t14:41_0": "319.Evanti vuttappakārāya cittappasādavhayasuppaṭipattiyā.",
  "tika-s0401t14:41_1": "Tena samaṇadhammakaraṇasukhañca saṅgaṇhāti.",
  "tika-s0401t14:42_0": "320.Navakanipāteti imasmiṁyeva aṅguttaranikāye vakkhamānaṁ navakanipātaṁ sandhāyāha.",
  "tika-s0401t14:42_1": "Nava puggalāti sattakkhattuparamakolaṁkolādayo nava puggalā.",
  "tika-s0401t14:42_2": "Sabbatthāti imasmiṁ sutte vuttāvasiṭṭhesu sabbesu suttesu.",
  "tika-s0401t14:43_0": "Tatiyavaggavaṇṇanā niṭṭhitā.",
  "tika-s0401t14:44_0": "16. Ekadhammapāḷi",
  "tika-s0401t14:45_0": "(16) 4. Ekadhammapāḷi-catutthavaggavaṇṇanā",
  "tika-s0401t14:46_0": "322.",
  "tika-s0401t14:46_1": "Catutthassa paṭhame saññāṇabhūtāti upalakkhaṇabhūtā.",
  "tika-s0401t14:46_2": "Pañcadasayojanāvaṭṭakkhandhāti pañcadasayojanakkhandhaparikkhepā.",
  "tika-s0401t14:46_3": "Yathā cāti ca-saddena kadambarukkhādīnaṁ kappaṭṭhāyibhāvaṁ viya yojanasatubbedhādibhāvaṁ samuccinoti,",
  "tika-s0401t14:46_4": "na pana jambuyā jambudīpassa viya tehi aparagoyānādīnaṁ saññāṇabhāvaṁ.",
  "tika-s0401t14:46_5": "Rāmaṇeyyakanti ramaṇīyabhāvaṁ.",
  "tika-s0401t14:46_6": "Sesapadesūti vanarāmaṇeyyakādipadesu.",
  "tika-s0401t14:46_7": "Uggataṁ kūlaṁ ussitabhāvo etassāti ukkūlaṁ,",
  "tika-s0401t14:46_8": "vigataṁ apagataṁ kūlaṁ etassāti vikūlanti āha –",
  "tika-s0401t14:46_9": "“unnataṭṭhānaṁ ninnaṭṭhāna”nti ca.",
  "tika-s0401t14:46_10": "Nandiyāvaṭṭamacchapiṭṭhenevāti kujjakakulisakamacchasaṅghātapiṭṭheneva.",
  "tika-s0401t14:47_0": "323.",
  "tika-s0401t14:47_1": "Dutiyādīsu cattāro apāyā aññatra manussehīti adhippetā,",
  "tika-s0401t14:47_2": "na devā aññatra manussehīti hīnāya jātiyā adhippetattā.",
  "tika-s0401t14:47_3": "Upādāyupādāyāpi majjhimadeso labbhati,",
  "tika-s0401t14:47_4": "yattha gati bhikkhūnaṁ bhikkhunīnaṁ upāsakānaṁ upāsikānaṁ aññesampi kammavādikiriyavādiviññujātikānaṁ,",
  "tika-s0401t14:47_5": "yo patirūpadesoti vuccati. Tenāha –",
  "tika-s0401t14:47_6": "“sakalopi hī”tiādi.",
  "tika-s0401t14:48_0": "324.Eḷāti doso. Tenāha – “niddosamukhāti attho”ti.",
  "tika-s0401t14:49_0": "326.",
  "tika-s0401t14:49_1": "Tathāgatassa guṇe jānitvā cakkhunāpi dassanaṁ dassanameva,",
  "tika-s0401t14:49_2": "ajānitvā pana dassanaṁ tiracchānagatānampi hotiyevāti āha –",
  "tika-s0401t14:49_3": "“ye tathāgatassa guṇe jānitvā”tiādi.",
  "tika-s0401t14:50_0": "327.Pakāsetvā kathitanti saccāni pakāsetvā kathitaṁ.",
  "tika-s0401t14:51_0": "328. Sutānaṁ dhammānaṁ asammoso dhāraṇanti āha – “dhārentīti na pammussantī”ti.",
  "tika-s0401t14:52_0": "329.Atthānatthaṁ upaparikkhantīti “ayaṁ imissā pāḷiyā attho,",
  "tika-s0401t14:52_1": "ayaṁ na attho”ti atthānatthaṁ upaparikkhanti.",
  "tika-s0401t14:52_2": "Anatthaparihārena hi atthaggahaṇaṁ yathā adhammaparivajjanena dhammappaṭipatti.",
  "tika-s0401t14:53_0": "330.Anulomapaṭipadanti nibbānassa anulomikaṁ paṭipadaṁ.",
  "tika-s0401t14:54_0": "331.Saṁvegajanakesukāraṇesūti saṁvegajanakesu jātiādīsu kāraṇesu.",
  "tika-s0401t14:54_1": "Saṁvejanīyesu ṭhānesu sahottappañāṇaṁ saṁvego.",
  "tika-s0401t14:55_0": "332.Upāyenāti yena upāyena vaṭṭūpacchedo,",
  "tika-s0401t14:55_1": "tena upāyena.",
  "tika-s0401t14:55_2": "Padhānavīriyaṁ karontīti sammappadhānasaṅkhātaṁ vīriyaṁ karonti uppādenti.",
  "tika-s0401t14:56_0": "333.",
  "tika-s0401t14:56_1": "Vavassajīyanti vissajjīyanti ettha saṅkhārāti vavassaggo,",
  "tika-s0401t14:56_2": "asaṅkhatā dhātūti āha –",
  "tika-s0401t14:56_3": "“vavassaggo vuccati nibbāna”nti.",
  "tika-s0401t14:57_0": "334.Uttamannānanti uttamānaṁ pañcannaṁ bhojanānaṁ.",
  "tika-s0401t14:57_1": "Uttamarasānanti uttamānaṁ rasānaṁ.",
  "tika-s0401t14:57_2": "Uñchācārenāti uñchācariyāya kassaci apariggahabhūtassa kiñci ayācitvā gahaṇaṁ uñchācāro.",
  "tika-s0401t14:57_3": "Ettha cātiādinā annādīnaṁ aggabhāvo nāma manāpaparamo icchitakkhaṇalābho,",
  "tika-s0401t14:57_4": "na tesaṁ lābhitāmattanti dasseti.",
  "tika-s0401t14:57_5": "Paṭilabhantīti denti paṇītabhāvena.",
  "tika-s0401t14:57_6": "Bhattassa ekapātīti ekapātipūraṁ bhattaṁ.",
  "tika-s0401t14:57_7": "Idaṁ kiṁ nāmāti “idaṁ annaggarasaggaṁ nāma hoti,",
  "tika-s0401t14:57_8": "na hotī”ti pucchati.",
  "tika-s0401t14:57_9": "Uñchena kapālābhatenāti missakabhattena.",
  "tika-s0401t14:57_10": "Yāpenteti yāpanasīsena yāpanahetuṁ bhattaṁ vadati.",
  "tika-s0401t14:57_11": "Upādāya aggarasaṁ nāmāti taṁ taṁ upādāyupādāya annaggarasaggaṁ daṭṭhabbanti dasseti.",
  "tika-s0401t14:57_12": "Cakkavattiāhārato hi cātumahārājikānaṁ āhāro aggoti evaṁ yāva paranimmitavasavattidevā netabbaṁ.",
  "tika-s0401t14:58_0": "335.Attharaso nāma cattāri sāmaññaphalāni “ariyamaggānaṁ phalabhūto raso”ti katvā.",
  "tika-s0401t14:58_1": "Dhammaraso nāma cattāro maggā “sāmaññaphalassa hetubhūto raso”ti katvā vimuttiraso nāma amataṁ nibbānaṁ “sabbasaṅkhārasamatho”ti katvā.",
  "tika-s0401t14:59_0": "Catutthavaggavaṇṇanā niṭṭhitā.",
  "tika-s0401t14:60_0": "Jambudīpapeyyālo niṭṭhito."
}