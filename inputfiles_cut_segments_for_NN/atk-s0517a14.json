{
  "atk-s0517a14:0.1_0": "(3) Paññāvaggo",
  "atk-s0517a14:0.2_0": "1. Mahāpaññākathā",
  "atk-s0517a14:1_0": "Mahāpaññākathāvaṇṇanā",
  "atk-s0517a14:2_0": "1.",
  "atk-s0517a14:2_1": "Idāni visesato paññāpadaṭṭhānabhūtāya suññakathāya anantaraṁ kathitāya paññākathāya apubbatthānuvaṇṇanā.",
  "atk-s0517a14:2_2": "Tattha ādito tāva sattasu anupassanāsu ekekamūlakā satta paññā pucchāpubbaṅgamaṁ katvā niddiṭṭhā,",
  "atk-s0517a14:2_3": "puna sattānupassanāmūlakā ekekuttaramūlakā ca tisso paññā pucchaṁ akatvāva niddiṭṭhā,",
  "atk-s0517a14:2_4": "evamādito dasapaññāpāripūrī niddiṭṭhā.",
  "atk-s0517a14:2_5": "Tattha aniccānupassanā tāva yasmā aniccato diṭṭhesu saṅkhāresu “yadaniccaṁ,",
  "atk-s0517a14:2_6": "taṁ dukkha”nti dukkhato ca “yaṁ dukkhaṁ,",
  "atk-s0517a14:2_7": "tadanattā”ti anattato ca javati,",
  "atk-s0517a14:2_8": "tasmā sā bhāvitā bahulīkatā javanapaññaṁ paripūreti.",
  "atk-s0517a14:2_9": "Sā hi sakavisayesu javatīti javanā,",
  "atk-s0517a14:2_10": "javanā ca sā paññā cāti javanapaññā.",
  "atk-s0517a14:2_11": "Dukkhānupassanā samādhindriyanissitattā balavatī hutvā paṇidhiṁ nibbijjhati padāleti,",
  "atk-s0517a14:2_12": "tasmā nibbedhikapaññaṁ paripūreti.",
  "atk-s0517a14:2_13": "Sā hi nibbijjhatīti nibbedhikā,",
  "atk-s0517a14:2_14": "nibbedhikā ca sā paññā cāti nibbedhikapaññā.",
  "atk-s0517a14:2_15": "Anattānupassanā suññatādassanena vuddhippattiyā mahattappattattā mahāpaññaṁ paripūreti.",
  "atk-s0517a14:2_16": "Sā hi vuddhippattattā mahatī ca sā paññā cāti mahāpaññā.",
  "atk-s0517a14:2_17": "Nibbidānupassanā yasmā tissannaṁyeva anupassanānaṁ purimatopi āsevanāya balappattāvatthattā sabbasaṅkhāresu nibbindanasamatthā hutvā tikkhā hoti,",
  "atk-s0517a14:2_18": "tasmā tikkhapaññaṁ paripūreti.",
  "atk-s0517a14:2_19": "Virāgānupassanāpi yasmā tissannaṁyeva anupassanānaṁ purimatopi āsevanābalappattānaṁ vuddhatarāvatthattā",
  "atk-s0517a14:2_20": "sabbasaṅkhārehi virajjanasamatthā hutvā vipulā hoti,",
  "atk-s0517a14:2_21": "tasmā vipulapaññaṁ paripūreti.",
  "atk-s0517a14:3_0": "Nirodhānupassanāpi yasmā tissannaṁyeva anupassanānaṁ purimatopi āsevanābalappattānaṁ vuddhatarāvatthattā",
  "atk-s0517a14:3_1": "vayalakkhaṇavasena sabbasaṅkhārānaṁ nirodhadassanasamatthā hutvā gambhīrā hoti,",
  "atk-s0517a14:3_2": "tasmā gambhīrapaññaṁ paripūreti.",
  "atk-s0517a14:3_3": "Nirodho hi uttānapaññehi alabbhaneyyapatiṭṭhattā gambhīro,",
  "atk-s0517a14:3_4": "tasmiṁ gambhīre gādhappattā paññāpi gambhīrā.",
  "atk-s0517a14:3_5": "Paṭinissaggānupassanāpi yasmā tissannaṁyeva anupassanānaṁ purimatopi āsevanābalappattānaṁ vuddhatarāvatthattā",
  "atk-s0517a14:3_6": "vayalakkhaṇavasena sabbasaṅkhārapaṭinissajjanasamatthā hutvā asāmantā hoti,",
  "atk-s0517a14:3_7": "vuddhipariyantappattattā chahi paññāhi dūre hotīti attho.",
  "atk-s0517a14:3_8": "Tasmā sayaṁ asāmantattā asāmantapaññaṁ paripūreti.",
  "atk-s0517a14:3_9": "Sā hi heṭṭhimapaññāhi dūrattā asāmantā,",
  "atk-s0517a14:3_10": "asamīpā vā paññāti asāmantapaññā.",
  "atk-s0517a14:3_11": "Paṇḍiccaṁ paripūrentīti paṇḍitabhāvaṁ paripūrenti.",
  "atk-s0517a14:3_12": "Yasmā yathāvuttā satta paññā paripuṇṇā bhāvetvā paṇḍitalakkhaṇappatto sikhappattavuṭṭhānagāminivipassanāsaṅkhātehi",
  "atk-s0517a14:3_13": "saṅkhārupekkhānulomagotrabhuñāṇehi paṇḍito hutvā paṇḍiccena samannāgato hoti,",
  "atk-s0517a14:3_14": "tasmā “paṇḍiccaṁ paripūrentī”ti vuttaṁ.",
  "atk-s0517a14:4_0": "Aṭṭha paññāti paṇḍiccasaṅkhātāya paññāya saha sabbā aṭṭha paññā.",
  "atk-s0517a14:4_1": "Puthupaññaṁ paripūrentīti yasmā tena paṇḍiccena samannāgato hutvā so paṇḍito gotrabhuñāṇānantaraṁ nibbānaṁ",
  "atk-s0517a14:4_2": "ārammaṇaṁ katvā lokuttarabhāvappattiyā lokiyato puthubhūtattā visuṁbhūtattā puthupaññātisaṅkhātaṁ maggaphalapaññaṁ pāpuṇāti,",
  "atk-s0517a14:4_3": "tasmā “aṭṭha paññā puthupaññaṁ paripūrentī”ti vuttaṁ.",
  "atk-s0517a14:5_0": "Imā nava paññātiādīsu tasseva kamena adhigatamaggaphalassa ariyapuggalassa paṇītalokuttaradhammopayogena",
  "atk-s0517a14:5_1": "paṇītacittasantānattā pahaṭṭhākāreneva ca pavattamānacittasantānassa phalānantaraṁ otiṇṇabhavaṅgato vuṭṭhitassa",
  "atk-s0517a14:5_2": "maggapaccavekkhaṇā,",
  "atk-s0517a14:5_3": "tato ca bhavaṅgaṁ otaritvā vuṭṭhitassa phalapaccavekkhaṇā,",
  "atk-s0517a14:5_4": "imināva nayena pahīnakilesapaccavekkhaṇā,",
  "atk-s0517a14:5_5": "avasiṭṭhakilesapaccavekkhaṇā,",
  "atk-s0517a14:5_6": "nibbānapaccavekkhaṇāti pañca paccavekkhaṇā pavattanti.",
  "atk-s0517a14:5_7": "Tāsu paccavekkhaṇāsu maggapaccavekkhaṇā phalapaccavekkhaṇā ca paṭibhānapaṭisambhidā hoti. Kathaṁ?",
  "atk-s0517a14:5_8": "“Yaṁkiñci paccayasambhūtaṁ nibbānaṁ bhāsitattho vipāko kiriyāti ime pañca dhammā attho”ti abhidhamme pāḷiṁ anugantvā tadaṭṭhakathāyaṁ vuttaṁ.",
  "atk-s0517a14:5_9": "Nibbānassa ca atthattā tadārammaṇaṁ maggaphalañāṇaṁ “atthesu ñāṇaṁ atthapaṭisambhidā”ti vacanato atthapaṭisambhidā hoti.",
  "atk-s0517a14:5_10": "Tassa atthapaṭisambhidābhūtassa maggaphalañāṇassa paccavekkhaṇañāṇaṁ “ñāṇesu ñāṇaṁ paṭibhānapaṭisambhidā”ti vacanato paṭibhānapaṭisambhidā hoti.",
  "atk-s0517a14:5_11": "Sā ca paccavekkhaṇapaññā hāsākārena pavattamānacittasantānassa hāsapaññā nāma hoti.",
  "atk-s0517a14:5_12": "Tasmā nava paññā hāsapaññaṁ paripūrentīti ca hāsapaññā paṭibhānapaṭisambhidāti ca vuttaṁ.",
  "atk-s0517a14:5_13": "Sabbappakārāpi paññā tassa tassa atthassa pākaṭakaraṇasaṅkhātena paññāpanaṭṭhena paññā,",
  "atk-s0517a14:5_14": "tena tena vā pakārena dhamme jānātīti paññā.",
  "atk-s0517a14:6_0": "Tassāti tassa vuttappakārassa ariyapuggalassa.",
  "atk-s0517a14:6_1": "Karaṇatthe sāmivacanaṁ.",
  "atk-s0517a14:6_2": "Atthavavatthānatoti yathāvuttassa pañcavidhassa atthassa vavatthāpanavasena.",
  "atk-s0517a14:6_3": "Vuttampi cetaṁ samaṇakaraṇīyakathāyaṁ “hetuphalaṁ nibbānaṁ vacanattho atha vipākaṁ kiriyāti atthe pañca pabhede paṭhamantapabhedagataṁ ñāṇa”nti.",
  "atk-s0517a14:6_4": "Adhigatā hotīti paṭiladdhā hoti.",
  "atk-s0517a14:6_5": "Sāyeva paṭilābhasacchikiriyāya sacchikatā.",
  "atk-s0517a14:6_6": "Paṭilābhaphasseneva phassitā paññāya.",
  "atk-s0517a14:6_7": "Dhammavavatthānatoti “yo koci phalanibbattako hetu ariyamaggo bhāsitaṁ kusalaṁ akusalanti ime pañca dhammā",
  "atk-s0517a14:6_8": "dhammo”ti abhidhamme pāḷiyānusārena vuttānaṁ pañcannaṁ dhammānaṁ vavatthāpanavasena.",
  "atk-s0517a14:6_9": "Vuttampi cetaṁ samaṇakaraṇīyakathāyaṁ “hetu ariyamaggo vacanaṁ kusalañca akusalañcāti dhamme pañca pabhede dutiyantapabhedagataṁ ñāṇa”nti.",
  "atk-s0517a14:6_10": "Niruttivavatthānatoti tesaṁ tesaṁ atthadhammānaṁ anurūpaniruttīnaṁ vavatthāpanavasena.",
  "atk-s0517a14:6_11": "Paṭibhānavavatthānatoti paṭibhānasaṅkhātānaṁ tiṇṇaṁ paṭisambhidāñāṇānaṁ vavatthāpanavasena.",
  "atk-s0517a14:6_12": "Tassimāti nigamanavacanametaṁ.",
  "atk-s0517a14:7_0": "2.",
  "atk-s0517a14:7_1": "Evaṁ sabbasaṅgāhakavasena anupassanānaṁ visesaṁ dassetvā idāni vatthubhedavasena dassento rūpe aniccānupassanātiādimāha.",
  "atk-s0517a14:7_2": "Taṁ heṭṭhā vuttatthameva.",
  "atk-s0517a14:7_3": "Puna rūpādīsuyeva atītānāgatapaccuppannavasena javanapaññaṁ dassetukāmo kevalaṁ rūpādivasena ca atītānāgatapaccuppannarūpādivasena",
  "atk-s0517a14:7_4": "ca pucchaṁ katvā pucchākameneva vissajjanaṁ akāsi.",
  "atk-s0517a14:7_5": "Tattha suddharūpādivissajjanesu paṭhamaṁ niddiṭṭhā eva paññā atītānāgatapaccuppannamūlakesu sabbavissajjanesu",
  "atk-s0517a14:7_6": "tesu atītādīsu javanavasena javanapaññāti niddiṭṭhā.",
  "atk-s0517a14:8_0": "3.",
  "atk-s0517a14:8_1": "Puna anekasuttantapubbaṅgamaṁ paññāpabhedaṁ dassetukāmo paṭhamaṁ tāva suttante uddisi.",
  "atk-s0517a14:8_2": "Tattha sappurisasaṁsevoti heṭṭhā vuttappakārānaṁ sappurisānaṁ bhajanaṁ.",
  "atk-s0517a14:8_3": "Saddhammassavananti tesaṁ sappurisānaṁ santike sīlādipaṭipattidīpakassa saddhammavacanassa savanaṁ.",
  "atk-s0517a14:8_4": "Yonisomanasikāroti sutānaṁ dhammānaṁ atthūpaparikkhaṇavasena upāyena manasikāro.",
  "atk-s0517a14:8_5": "Dhammānudhammapaṭipattīti lokuttaradhamme anugatassa sīlādipaṭipadādhammassa paṭipajjanaṁ.",
  "atk-s0517a14:8_6": "Paññāpaṭilābhāyapaññāvuddhiyā paññāvepullāya paññābāhullāyāti imāni cattāri paññāvasena bhāvavacanāni.",
  "atk-s0517a14:8_7": "Sesāni dvādasa puggalavasena bhāvavacanāni.",
  "atk-s0517a14:9_0": "1. Soḷasapaññāniddesavaṇṇanā",
  "atk-s0517a14:10_0": "4.",
  "atk-s0517a14:10_1": "Suttantaniddese channaṁ abhiññāñāṇānanti iddhividhadibbasotacetopariyapubbenivāsadibbacakkhuāsavānaṁ khayañāṇānaṁ.",
  "atk-s0517a14:10_2": "Tesattatīnaṁ ñāṇānanti ñāṇakathāya niddiṭṭhānaṁ sāvakasādhāraṇānaṁ ñāṇānaṁ.",
  "atk-s0517a14:10_3": "Sattasattatīnaṁ ñāṇānanti ettha –",
  "atk-s0517a14:11_0": "“Sattasattari vo,",
  "atk-s0517a14:11_1": "bhikkhave,",
  "atk-s0517a14:11_2": "ñāṇavatthūni desessāmi,",
  "atk-s0517a14:11_3": "taṁ suṇātha sādhukaṁ manasi karotha,",
  "atk-s0517a14:11_4": "bhāsissāmīti. Katamāni,",
  "atk-s0517a14:11_5": "bhikkhave,",
  "atk-s0517a14:11_6": "sattasattari ñāṇavatthūni?",
  "atk-s0517a14:11_7": "Jātipaccayā jarāmaraṇanti ñāṇaṁ,",
  "atk-s0517a14:11_8": "asati jātiyā natthi jarāmaraṇanti ñāṇaṁ.",
  "atk-s0517a14:11_9": "Atītampi addhānaṁ jātipaccayā jarāmaraṇanti ñāṇaṁ,",
  "atk-s0517a14:11_10": "asati jātiyā natthi jarāmaraṇanti ñāṇaṁ,",
  "atk-s0517a14:11_11": "anāgatampi addhānaṁ jātipaccayā jarāmaraṇanti ñāṇaṁ,",
  "atk-s0517a14:11_12": "asati jātiyā natthi jarāmaraṇanti ñāṇaṁ.",
  "atk-s0517a14:11_13": "Yampissa taṁ dhammaṭṭhitiñāṇaṁ,",
  "atk-s0517a14:11_14": "tampi khayadhammaṁ vayadhammaṁ virāgadhammaṁ nirodhadhammanti ñāṇaṁ.",
  "atk-s0517a14:11_15": "Bhavapaccayā jātīti ñāṇaṁ…pe…",
  "atk-s0517a14:11_16": "upādānapaccayā bhavoti ñāṇaṁ…",
  "atk-s0517a14:11_17": "taṇhāpaccayā upādānanti ñāṇaṁ…",
  "atk-s0517a14:11_18": "vedanāpaccayā taṇhāti ñāṇaṁ…",
  "atk-s0517a14:11_19": "phassapaccayā vedanāti ñāṇaṁ…",
  "atk-s0517a14:11_20": "saḷāyatanapaccayā phassoti ñāṇaṁ…",
  "atk-s0517a14:11_21": "nāmarūpapaccayā saḷāyatananti ñāṇaṁ…",
  "atk-s0517a14:11_22": "viññāṇapaccayā nāmarūpanti ñāṇaṁ…",
  "atk-s0517a14:11_23": "saṅkhārapaccayā viññāṇanti ñāṇaṁ…",
  "atk-s0517a14:11_24": "avijjāpaccayā saṅkhārāti ñāṇaṁ,",
  "atk-s0517a14:11_25": "asati avijjāya natthi saṅkhārāti ñāṇaṁ.",
  "atk-s0517a14:11_26": "Atītampi addhānaṁ avijjāpaccayā saṅkhārāti ñāṇaṁ,",
  "atk-s0517a14:11_27": "asati avijjāya natthi saṅkhārāti ñāṇaṁ,",
  "atk-s0517a14:11_28": "anāgatampi addhānaṁ avijjāpaccayā saṅkhārāti ñāṇaṁ,",
  "atk-s0517a14:11_29": "asati avijjāya natthi saṅkhārāti ñāṇaṁ.",
  "atk-s0517a14:11_30": "Yampissa taṁ dhammaṭṭhitiñāṇaṁ,",
  "atk-s0517a14:11_31": "tampi khayadhammaṁ vayadhammaṁ virāgadhammaṁ nirodhadhammanti ñāṇaṁ.",
  "atk-s0517a14:11_32": "Imāni vuccanti,",
  "atk-s0517a14:11_33": "bhikkhave,",
  "atk-s0517a14:11_34": "sattasattari ñāṇavatthūnī”ti –",
  "atk-s0517a14:12_0": "Evaṁ bhagavatā nidānavagge vuttāni sattasattati ñāṇāni.",
  "atk-s0517a14:12_1": "“Jarāmaraṇe ñāṇaṁ,",
  "atk-s0517a14:12_2": "jarāmaraṇasamudaye ñāṇaṁ,",
  "atk-s0517a14:12_3": "jarāmaraṇanirodhe ñāṇaṁ,",
  "atk-s0517a14:12_4": "jarāmaraṇanirodhagāminiyā paṭipadāya ñāṇa”nti iminā nayena ekādasasu aṅgesu cattāri cattāri katvā vuttāni",
  "atk-s0517a14:12_5": "catucattārīsa ñāṇavatthūni pana idha na gahitāni.",
  "atk-s0517a14:12_6": "Ubhayattha ca ñāṇāniyeva hitasukhassa vatthūnīti ñāṇavatthūni.",
  "atk-s0517a14:12_7": "Lābhotiādīsu lābhoyeva upasaggena visesetvā paṭilābhoti vutto.",
  "atk-s0517a14:12_8": "Puna tasseva atthavivaraṇavasena patti sampattīti vuttaṁ.",
  "atk-s0517a14:12_9": "Phassanāti adhigamavasena phusanā.",
  "atk-s0517a14:12_10": "Sacchikiriyāti paṭilābhasacchikiriyā.",
  "atk-s0517a14:12_11": "Upasampadāti nipphādanā.",
  "atk-s0517a14:13_0": "Sattannañca sekkhānanti tisso sikkhā sikkhantīti sekkhasaññitānaṁ sotāpattimaggaṭṭhādīnaṁ sattannaṁ.",
  "atk-s0517a14:13_1": "Puthujjanakalyāṇakassa cāti nibbānagāminiyā paṭipadāya yuttattā sundaraṭṭhena kalyāṇasaññitassa puthujjanassa.",
  "atk-s0517a14:13_2": "Vaḍḍhitaṁ vaḍḍhanaṁ etāyāti vaḍḍhitavaḍḍhanā.",
  "atk-s0517a14:13_3": "Yathāvuttānaṁ aṭṭhannampi paññānaṁ vasena visesato ca arahato paññāvasena paññāvuddhiyā.",
  "atk-s0517a14:13_4": "Tathā paññāvepullāya.",
  "atk-s0517a14:13_5": "Mahanteatthe pariggaṇhātītiādīsu paṭisambhidappatto ariyasāvako atthādayo ārammaṇakaraṇena pariggaṇhāti.",
  "atk-s0517a14:13_6": "Sabbāpi mahāpaññā ariyasāvakānaṁyeva.",
  "atk-s0517a14:13_7": "Tassā ca paññāya visayā heṭṭhā vuttatthā eva.",
  "atk-s0517a14:14_0": "Puthunānākhandhesūtiādīsu nānāsaddo puthusaddassa atthavacanaṁ.",
  "atk-s0517a14:14_1": "Ñāṇaṁ pavattatīti puthupaññāti tesu tathāvuttesu khandhādīsu ñāṇaṁ pavattatīti katvā taṁ ñāṇaṁ puthupaññā nāmāti attho.",
  "atk-s0517a14:14_2": "Nānāpaṭiccasamuppādesūti paṭiccasamuppannānaṁ dhammānaṁ vasena paccayabahuttā vuttaṁ.",
  "atk-s0517a14:14_3": "Nānāsuññatamanupalabbhesūti upalabbhanaṁ upalabbho,",
  "atk-s0517a14:14_4": "gahaṇanti attho.",
  "atk-s0517a14:14_5": "Na upalabbho anupalabbho,",
  "atk-s0517a14:14_6": "anupalabbhānaṁ bahuttā bahuvacanena anupalabbhā,",
  "atk-s0517a14:14_7": "pañcavīsatisuññatāvasena vā nānāsuññatāsu attattaniyādīnaṁ anupalabbhā nānāsuññatānupalabbhā, tesu.",
  "atk-s0517a14:14_8": "“Nānāsuññatānupalabbhesū”ti vattabbe “adukkhamasukhā”tiādīsu viya ma-kāro padasandhivasena vutto.",
  "atk-s0517a14:14_9": "Imā pañca paññā kalyāṇaputhujjanehi sādhāraṇā,",
  "atk-s0517a14:14_10": "nānāatthādīsu paññā ariyānaṁyeva.",
  "atk-s0517a14:14_11": "Puthujjanasādhāraṇe dhammeti lokiyadhamme.",
  "atk-s0517a14:14_12": "Iminā avasānapariyāyena lokiyato puthubhūtanibbānārammaṇattā puthubhūtā visuṁbhūtā paññāti puthupaññā nāmāti vuttaṁ hoti.",
  "atk-s0517a14:15_0": "Vipulapaññā mahāpaññānayena veditabbā.",
  "atk-s0517a14:15_1": "Yathāvutte dhamme pariggaṇhantassa guṇamahantatāya tesaṁ dhammānaṁ pariggāhikāya ca paññāya mahantatā,",
  "atk-s0517a14:15_2": "tesaṁ dhammānaṁ sayameva mahantattā uḷārattā dhammānañca paññāya ca vipulatā veditabbā.",
  "atk-s0517a14:15_3": "Gambhīrapaññā puthupaññānayena veditabbā.",
  "atk-s0517a14:15_4": "Te ca dhammā te ca anupalabbhā sā ca paññā pakatijanena alabbhaneyyapatiṭṭhattā gambhīrā.",
  "atk-s0517a14:16_0": "Yassa puggalassāti ariyapuggalasseva.",
  "atk-s0517a14:16_1": "Añño kocīti puthujjano.",
  "atk-s0517a14:16_2": "Abhisambhavitunti sampāpuṇituṁ.",
  "atk-s0517a14:16_3": "Anabhisambhavanīyoti sampāpuṇituṁ asakkuṇeyyo.",
  "atk-s0517a14:16_4": "Aññehīti puthujjaneheva.",
  "atk-s0517a14:16_5": "Aṭṭhamakassāti arahattaphalaṭṭhato paṭṭhāya gaṇiyamāne aṭṭhamabhūtassa sotāpattimaggaṭṭhassa.",
  "atk-s0517a14:16_6": "Dūreti vippakaṭṭhe.",
  "atk-s0517a14:16_7": "Vidūreti visesena vippakaṭṭhe.",
  "atk-s0517a14:16_8": "Suvidūreti suṭṭhu visesena vippakaṭṭhe.",
  "atk-s0517a14:16_9": "Na santiketi na samīpe.",
  "atk-s0517a14:16_10": "Na sāmantāti na samīpabhāge.",
  "atk-s0517a14:16_11": "Imāni dve paṭisedhasahitāni vacanāni dūrabhāvasseva niyamanāni.",
  "atk-s0517a14:16_12": "Upādāyāti paṭicca.",
  "atk-s0517a14:16_13": "Sotāpannassāti sotāpattiphalaṭṭhassa.",
  "atk-s0517a14:16_14": "Eteneva taṁtaṁmaggapaññā taṁtaṁphalapaññāya dūreti vuttaṁ hoti.",
  "atk-s0517a14:16_15": "Paccekasambuddhoti upasaggena visesitaṁ.",
  "atk-s0517a14:16_16": "Itaradvayaṁ pana suddhameva āgataṁ.",
  "atk-s0517a14:17_0": "5.",
  "atk-s0517a14:17_1": "“Paccekabuddhassa sadevakassa ca lokassa paññā tathāgatassa paññāya dūre”tiādīni vatvā tameva dūraṭṭhaṁ",
  "atk-s0517a14:17_2": "anekappakārato dassetukāmo paññāpabhedakusalotiādimāha.",
  "atk-s0517a14:17_3": "Tattha paññāpabhedakusaloti attano anantavikappe paññāpabhede cheko.",
  "atk-s0517a14:17_4": "Pabhinnañāṇoti anantappabhedapattañāṇo.",
  "atk-s0517a14:17_5": "Etena paññāpabhedakusalattepi sati tāsaṁ paññānaṁ anantabhedattaṁ dasseti.",
  "atk-s0517a14:17_6": "Adhigatapaṭisambhidoti paṭiladdhaaggacatupaṭisambhidāñāṇo.",
  "atk-s0517a14:17_7": "Catuvesārajjappattoti cattāri visāradabhāvasaṅkhātāni ñāṇāni patto. Yathāha –",
  "atk-s0517a14:18_0": "“Sammāsambuddhassa te paṭijānato ‘ime dhammā anabhisambuddhā’ti,",
  "atk-s0517a14:18_1": "tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ saha dhammena paṭicodessatīti nimittametaṁ,",
  "atk-s0517a14:18_2": "bhikkhave,",
  "atk-s0517a14:18_3": "na samanupassāmi, etamahaṁ,",
  "atk-s0517a14:18_4": "bhikkhave,",
  "atk-s0517a14:18_5": "nimittaṁ asamanupassanto khemappatto abhayappatto vesārajjappatto viharāmi.",
  "atk-s0517a14:18_6": "Khīṇāsavassa te paṭijānato ‘ime āsavā aparikkhīṇā’ti,",
  "atk-s0517a14:18_7": "‘ye kho pana te antarāyikā dhammā vuttā,",
  "atk-s0517a14:18_8": "te paṭisevato nālaṁ antarāyāyā’ti,",
  "atk-s0517a14:18_9": "‘yassa kho pana te atthāya dhammo desito,",
  "atk-s0517a14:18_10": "so na niyyāti takkarassa sammā dukkhakkhayāyā’ti,",
  "atk-s0517a14:18_11": "tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ saha dhammena paṭicodessatīti nimittametaṁ,",
  "atk-s0517a14:18_12": "bhikkhave,",
  "atk-s0517a14:18_13": "na samanupassāmi, etamahaṁ,",
  "atk-s0517a14:18_14": "bhikkhave,",
  "atk-s0517a14:18_15": "nimittaṁ asamanupassanto khemappatto abhayappatto vesārajjappatto viharāmī”ti.",
  "atk-s0517a14:19_0": "Dasabalabaladhārīti dasa balāni etesanti dasabalā,",
  "atk-s0517a14:19_1": "dasabalānaṁ balāni dasabalabalāni,",
  "atk-s0517a14:19_2": "tāni dasabalabalāni dhārayatīti dasabalabaladhārī,",
  "atk-s0517a14:19_3": "dasabalañāṇabaladhārīti attho.",
  "atk-s0517a14:19_4": "Etehi tīhi vacanehi anantappabhedānaṁ neyyānaṁ pabhedamukhamattaṁ dassitaṁ.",
  "atk-s0517a14:19_5": "Soyeva paññāpayogavasena abhimaṅgalasammataṭṭhena purisāsabho.",
  "atk-s0517a14:19_6": "Asantāsaṭṭhena purisasīho.",
  "atk-s0517a14:19_7": "Mahantaṭṭhena purisanāgo.",
  "atk-s0517a14:19_8": "Pajānanaṭṭhena purisājañño.",
  "atk-s0517a14:19_9": "Lokakiccadhuravahanaṭṭhena purisadhorayho.",
  "atk-s0517a14:20_0": "Atha tejādikaṁ anantañāṇato laddhaṁ guṇavisesaṁ dassetukāmo tesaṁ tejādīnaṁ anantañāṇamūlakabhāvaṁ dassento anantañāṇoti vatvā anantatejotiādimāha.",
  "atk-s0517a14:20_1": "Tattha anantañāṇoti gaṇanavasena ca pabhāvavasena ca antavirahitañāṇo.",
  "atk-s0517a14:20_2": "Anantatejoti veneyyasantāne mohatamavidhamanena anantañāṇatejo.",
  "atk-s0517a14:20_3": "Anantayasoti paññāguṇeheva lokattayavitthatānantakittighoso.",
  "atk-s0517a14:20_4": "Aḍḍhoti paññādhanasamiddhiyā samiddho.",
  "atk-s0517a14:20_5": "Mahaddhanoti paññādhanavaḍḍhattepi pabhāvamahattena mahantaṁ paññādhanamassāti mahaddhano.",
  "atk-s0517a14:20_6": "Mahādhanotipi pāṭho.",
  "atk-s0517a14:20_7": "Dhanavāti pasaṁsitabbapaññādhanavattā niccayuttapaññādhanavattā atisayabhūtapaññādhanavattā dhanavā.",
  "atk-s0517a14:20_8": "Etesupi hi tīsu atthesu idaṁ vacanaṁ saddavidū icchanti.",
  "atk-s0517a14:21_0": "Evaṁ paññāguṇena bhagavato attasampattisiddhiṁ dassetvā puna paññāguṇeneva lokahitasampattisiddhiṁ dassento netātiādimāha.",
  "atk-s0517a14:21_1": "Tattha veneyye saṁsārasaṅkhātabhayaṭṭhānato nibbānasaṅkhātakhemaṭṭhānaṁ netā.",
  "atk-s0517a14:21_2": "Tattha nayanakāle eva saṁvaravinayapahānavinayavasena veneyye vinetā.",
  "atk-s0517a14:21_3": "Dhammadesanākāle eva saṁsayacchedanena anunetā.",
  "atk-s0517a14:21_4": "Saṁsayaṁ chinditvā paññāpetabbaṁ atthaṁ paññāpetā.",
  "atk-s0517a14:21_5": "Tathā paññāpitānaṁ nicchayakaraṇena nijjhāpetā.",
  "atk-s0517a14:21_6": "Tathā nijjhāyitassa atthassa paṭipattipayojanavasena pekkhetā.",
  "atk-s0517a14:21_7": "Tathāpaṭipanne paṭipattiphalena pasādetā.",
  "atk-s0517a14:21_8": "So hi bhagavāti ettha hi-kāro anantaraṁ vuttassa atthassa kāraṇopadese nipāto.",
  "atk-s0517a14:21_9": "Anuppannassa maggassa uppādetāti sakasantāne na uppannapubbassa chaasādhāraṇañāṇahetubhūtassa ariyamaggassa",
  "atk-s0517a14:21_10": "bodhimūle lokahitatthaṁ sakasantāne uppādetā.",
  "atk-s0517a14:21_11": "Asañjātassa maggassa sañjanetāti veneyyasantāne asañjātapubbassa sāvakapāramiñāṇahetubhūtassa ariyamaggassa",
  "atk-s0517a14:21_12": "dhammacakkappavattanato pabhuti yāvajjakālā veneyyasantāne sañjanetā.",
  "atk-s0517a14:21_13": "Sāvakaveneyyānampi hi santāne bhagavato vuttavacaneneva ariyamaggassa sañjananato bhagavā sañjanetā nāma hoti.",
  "atk-s0517a14:21_14": "Anakkhātassa maggassa akkhātāti aṭṭhadhammasamannāgatānaṁ buddhabhāvāya katābhinīhārānaṁ bodhisattānaṁ",
  "atk-s0517a14:21_15": "buddhabhāvāya byākaraṇaṁ datvā anakkhātapubbassa pāramitāmaggassa,",
  "atk-s0517a14:21_16": "“buddho bhavissatī”ti byākaraṇamatteneva vā bodhimūle uppajjitabbassa ariyamaggassa akkhātā.",
  "atk-s0517a14:21_17": "Ayaṁ nayo paccekabodhisattabyākaraṇepi labbhatiyeva.",
  "atk-s0517a14:22_0": "Maggaññūti paccavekkhaṇāvasena attanā uppāditaariyamaggassa ñātā.",
  "atk-s0517a14:22_1": "Maggavidūti veneyyasantāne janetabbassa ariyamaggassa kusalo.",
  "atk-s0517a14:22_2": "Maggakovidoti bodhisattānaṁ akkhātabbamagge vicakkhaṇo.",
  "atk-s0517a14:22_3": "Atha vā abhisambodhipaṭipattimaggaññū,",
  "atk-s0517a14:22_4": "paccekabodhipaṭipattimaggavidū,",
  "atk-s0517a14:22_5": "sāvakabodhipaṭipattimaggakovido.",
  "atk-s0517a14:22_6": "Atha vā “etena maggena ataṁsu pubbe,",
  "atk-s0517a14:22_7": "tarissantiyeva taranti ogha”nti vacanato yathāyogaṁ atītānāgatapaccuppannabuddhapaccekabuddhasāvakānaṁ",
  "atk-s0517a14:22_8": "maggavasena ca suññatānimittaappaṇihitamaggavasena ca ugghaṭitaññūvipañcitaññūneyyapuggalānaṁ maggavasena",
  "atk-s0517a14:22_9": "ca yathākkamenatthayojanaṁ karonti.",
  "atk-s0517a14:22_10": "Maggānugāmī ca panāti bhagavatā gatamaggānugāmino hutvā.",
  "atk-s0517a14:22_11": "Ettha ca-saddo hetuatthe nipāto.",
  "atk-s0517a14:22_12": "Etena ca bhagavato magguppādanādiguṇādhigamāya hetu vutto hoti.",
  "atk-s0517a14:22_13": "Pana-saddo katatthe nipāto.",
  "atk-s0517a14:22_14": "Tena bhagavatā katamaggakaraṇaṁ vuttaṁ hoti.",
  "atk-s0517a14:22_15": "Pacchā samannāgatāti paṭhamaṁ gatassa bhagavato pacchāgatasīlādiguṇena samannāgatā.",
  "atk-s0517a14:22_16": "Iti thero “anuppannassa maggassa uppādetā”tiādīhi yasmā sabbepi bhagavato sīlādayo guṇā arahattamaggameva nissāya āgatā,",
  "atk-s0517a14:22_17": "tasmā arahattamaggameva nissāya guṇaṁ kathesi.",
  "atk-s0517a14:23_0": "Jānaṁ jānātīti jānitabbaṁ jānāti,",
  "atk-s0517a14:23_1": "sabbaññutāya yaṁkiñci paññāya jānitabbaṁ nāma atthi,",
  "atk-s0517a14:23_2": "taṁ sabbaṁ pañcaneyyapathabhūtaṁ paññāya jānātīti attho.",
  "atk-s0517a14:23_3": "Passaṁ passatīti passitabbaṁ passati,",
  "atk-s0517a14:23_4": "sabbadassāvitāya taṁyeva neyyapathaṁ cakkhunā diṭṭhaṁ viya karonto paññācakkhunā passatīti attho.",
  "atk-s0517a14:23_5": "Yathā vā ekacco viparītaṁ gaṇhanto jānantopi na jānāti,",
  "atk-s0517a14:23_6": "passantopi na passati,",
  "atk-s0517a14:23_7": "na evaṁ bhagavā.",
  "atk-s0517a14:23_8": "Bhagavā pana yathāsabhāvaṁ gaṇhanto jānanto jānātiyeva,",
  "atk-s0517a14:23_9": "passanto passatiyeva.",
  "atk-s0517a14:23_10": "Svāyaṁ dassanapariṇāyakaṭṭhena cakkhubhūto.",
  "atk-s0517a14:23_11": "Viditatādiatthena ñāṇabhūto.",
  "atk-s0517a14:23_12": "Aviparītasabhāvaṭṭhena vā pariyattidhammapavattanato hadayena cintetvā vācāya nicchāritadhammamayoti vā dhammabhūto.",
  "atk-s0517a14:23_13": "Seṭṭhaṭṭhena brahmabhūto.",
  "atk-s0517a14:23_14": "Atha vā cakkhu viya bhūtoti cakkhubhūto.",
  "atk-s0517a14:23_15": "Ñāṇaṁ viya bhūtoti ñāṇabhūto.",
  "atk-s0517a14:23_16": "Dhammo viya bhūtoti dhammabhūto.",
  "atk-s0517a14:23_17": "Brahmā viya bhūtoti brahmabhūto.",
  "atk-s0517a14:23_18": "Svāyaṁ dhammassa vacanato,",
  "atk-s0517a14:23_19": "vattanato vā vattā.",
  "atk-s0517a14:23_20": "Nānappakārehi vacanato,",
  "atk-s0517a14:23_21": "vattanato vā pavattā.",
  "atk-s0517a14:23_22": "Atthaṁ nīharitvā nīharitvā nayanato atthassa ninnetā.",
  "atk-s0517a14:23_23": "Amatādhigamāya paṭipattidesanato,",
  "atk-s0517a14:23_24": "amatappakāsanāya vā dhammadesanāya amatassa adhigamāpanato amatassa dātā.",
  "atk-s0517a14:23_25": "Lokuttaradhammassa uppāditattā veneyyānurūpena yathāsukhaṁ lokuttaradhammassa dānena ca,",
  "atk-s0517a14:23_26": "dhammesu ca issaroti dhammassāmī.",
  "atk-s0517a14:23_27": "Tathāgatapadaṁ heṭṭhā vuttatthaṁ.",
  "atk-s0517a14:24_0": "Idāni “jānaṁ jānātī”tiādīhi vuttaṁ guṇaṁ sabbaññutāya visesetvā dassetukāmo sabbaññutaṁ sādhento natthītiādimāha.",
  "atk-s0517a14:24_1": "Evaṁbhūtassa hi tassa bhagavato pāramitāpuññabalappabhāvanipphannena arahattamaggañāṇena sabbadhammesu",
  "atk-s0517a14:24_2": "savāsanassa sammohassa vihatattā asacchikataṁ nāma natthi.",
  "atk-s0517a14:24_3": "Asammohato sabbadhammānaṁ ñātattā aññātaṁ nāma natthi.",
  "atk-s0517a14:24_4": "Tatheva ca sabbadhammānaṁ cakkhunā viya ñāṇacakkhunā diṭṭhattā adiṭṭhaṁ nāma natthi.",
  "atk-s0517a14:24_5": "Ñāṇena pana pattattā aviditaṁ nāma natthi.",
  "atk-s0517a14:24_6": "Asammohasacchikiriyāya sacchikatattā asacchikataṁ nāma natthi.",
  "atk-s0517a14:24_7": "Asammohapaññāya phuṭṭhattā paññāya aphassitaṁ nāma natthi.",
  "atk-s0517a14:24_8": "Paccuppannanti paccuppannaṁ kālaṁ vā dhammaṁ vā.",
  "atk-s0517a14:24_9": "Upādāyāti ādāya,",
  "atk-s0517a14:24_10": "antokatvāti attho.",
  "atk-s0517a14:24_11": "“Upādāyā”ti vacaneneva kālavinimuttaṁ nibbānampi gahitameva hoti.",
  "atk-s0517a14:24_12": "“Atītā”divacanāni ca “natthī”tiādivacaneneva ghaṭīyanti,",
  "atk-s0517a14:24_13": "“sabbe”tiādivacanena vā.",
  "atk-s0517a14:24_14": "Sabbe dhammāti sabbasaṅkhatāsaṅkhatadhammapariyādānaṁ.",
  "atk-s0517a14:24_15": "Sabbākārenāti sabbadhammesu ekekasseva dhammassa aniccākārādisabbākārapariyādānaṁ.",
  "atk-s0517a14:24_16": "Ñāṇamukheti ñāṇābhimukhe.",
  "atk-s0517a14:24_17": "Āpāthaṁ āgacchantīti osaraṇaṁ upenti.",
  "atk-s0517a14:24_18": "“Jānitabba”ntipadaṁ “neyya”ntipadassa atthavivaraṇatthaṁ vuttaṁ.",
  "atk-s0517a14:25_0": "Attattho vātiādīsu vā-saddo samuccayattho.",
  "atk-s0517a14:25_1": "Attatthoti attano attho.",
  "atk-s0517a14:25_2": "Paratthoti paresaṁ tiṇṇaṁ lokānaṁ attho.",
  "atk-s0517a14:25_3": "Ubhayatthoti attano ca paresañcāti sakiṁyeva ubhinnaṁ attho.",
  "atk-s0517a14:25_4": "Diṭṭhadhammikoti diṭṭhadhamme niyutto,",
  "atk-s0517a14:25_5": "diṭṭhadhammappayojano vā attho.",
  "atk-s0517a14:25_6": "Samparāye niyutto,",
  "atk-s0517a14:25_7": "samparāyappayojano vā samparāyiko.",
  "atk-s0517a14:25_8": "Uttānotiādīsu vohāravasena vattabbo sukhapatiṭṭhattā uttāno.",
  "atk-s0517a14:25_9": "Vohāraṁ atikkamitvā vattabbo suññatāpaṭisaṁyutto dukkhapatiṭṭhattā gambhīro.",
  "atk-s0517a14:25_10": "Lokuttaro accantatirokkhattā gūḷho.",
  "atk-s0517a14:25_11": "Aniccatādiko ghanādīhi paṭicchannattā paṭicchanno.",
  "atk-s0517a14:25_12": "Appacuravohārena vattabbo yathārutaṁ aggahetvā adhippāyassa netabbattā neyyo.",
  "atk-s0517a14:25_13": "Pacuravohārena vattabbo vacanamattena adhippāyassa nītattā nīto.",
  "atk-s0517a14:25_14": "Suparisuddhasīlasamādhivipassanattho tadaṅgavikkhambhanavasena vajjavirahitattā anavajjo.",
  "atk-s0517a14:25_15": "Kilesasamucchedanato ariyamaggattho nikkileso.",
  "atk-s0517a14:25_16": "Kilesapaṭippassaddhattā ariyaphalattho vodāno.",
  "atk-s0517a14:25_17": "Saṅkhatāsaṅkhatesu aggadhammattā nibbānaṁ paramattho.",
  "atk-s0517a14:25_18": "Parivattatīti buddhañāṇassa visayabhāvato abahibhūtattā antobuddhañāṇe byāpitvā vā samantā vā āliṅgitvā vā visesena vā vattati.",
  "atk-s0517a14:26_0": "Sabbaṁ kāyakammantiādīhi bhagavato ñāṇamayataṁ dasseti.",
  "atk-s0517a14:26_1": "Ñāṇānuparivattatīti ñāṇaṁ anuparivattati,",
  "atk-s0517a14:26_2": "ñāṇavirahitaṁ na hotīti attho.",
  "atk-s0517a14:26_3": "Appaṭihatanti nirāvaraṇataṁ dasseti.",
  "atk-s0517a14:26_4": "Puna sabbaññutaṁ upamāya sādhetukāmo yāvatakantiādimāha.",
  "atk-s0517a14:26_5": "Tattha jānitabbanti neyyaṁ,",
  "atk-s0517a14:26_6": "neyyapariyanto neyyāvasānamassa atthīti neyyapariyantikaṁ.",
  "atk-s0517a14:26_7": "Asabbaññūnaṁ pana neyyāvasānameva natthi.",
  "atk-s0517a14:26_8": "Ñāṇapariyantikepi eseva nayo.",
  "atk-s0517a14:26_9": "Purimayamake vuttatthameva iminā yamakena visesetvā dasseti,",
  "atk-s0517a14:26_10": "tatiyayamakena paṭisedhavasena niyamitvā dasseti.",
  "atk-s0517a14:26_11": "Ettha ca neyyaṁ ñāṇassa pathattā neyyapatho.",
  "atk-s0517a14:26_12": "Aññamaññapariyantaṭṭhāyinoti neyyañca ñāṇañca khepetvā ṭhānato aññamaññassa pariyante ṭhānasīlā.",
  "atk-s0517a14:26_13": "Āvajjanappaṭibaddhāti manodvārāvajjanāyattā,",
  "atk-s0517a14:26_14": "āvajjitānantarameva jānātīti attho.",
  "atk-s0517a14:26_15": "Ākaṅkhappaṭibaddhāti ruciāyattā,",
  "atk-s0517a14:26_16": "āvajjanānantaraṁ javanañāṇena jānātīti attho.",
  "atk-s0517a14:26_17": "Itarāni dve padāni imesaṁ dvinnaṁ padānaṁ yathākkamena atthappakāsanatthaṁ vuttāni.",
  "atk-s0517a14:26_18": "Buddho āsayaṁ jānātītiādīni ñāṇakathāyaṁ vaṇṇitāni.",
  "atk-s0517a14:26_19": "Mahāniddese pana “bhagavā āsayaṁ jānātī”ti āgataṁ.",
  "atk-s0517a14:26_20": "Tattha “buddhassa bhagavato”ti āgataṭṭhāne ca idha katthaci “buddhassā”ti āgataṁ.",
  "atk-s0517a14:27_0": "Antamasoti uparimantena.",
  "atk-s0517a14:27_1": "Timitimiṅgalanti ettha timi nāma ekā macchajāti,",
  "atk-s0517a14:27_2": "timiṁ gilituṁ samatthā tato mahantasarīrā timiṅgalā nāma ekā macchajāti,",
  "atk-s0517a14:27_3": "timiṅgalampi gilituṁ samatthā pañcayojanasatikasarīrā timitimiṅgalā nāma ekā macchajāti.",
  "atk-s0517a14:27_4": "Idha jātiggahaṇena ekavacanaṁ katanti veditabbaṁ.",
  "atk-s0517a14:27_5": "Garuḷaṁ venateyyanti ettha garuḷoti jātivasena nāmaṁ,",
  "atk-s0517a14:27_6": "venateyyoti gottavasena.",
  "atk-s0517a14:27_7": "Padeseti ekadese.",
  "atk-s0517a14:27_8": "Sāriputtasamāti sabbabuddhānaṁ dhammasenāpatitthere gahetvā vuttanti veditabbaṁ.",
  "atk-s0517a14:27_9": "Sesasāvakā hi paññāya dhammasenāpatittherena samā nāma natthi. Yathāha –",
  "atk-s0517a14:27_10": "“etadaggaṁ,",
  "atk-s0517a14:27_11": "bhikkhave,",
  "atk-s0517a14:27_12": "mama sāvakānaṁ bhikkhūnaṁ mahāpaññānaṁ yadidaṁ sāriputto”ti.",
  "atk-s0517a14:27_13": "Aṭṭhakathāyañca vuttaṁ –",
  "atk-s0517a14:28_0": "“Lokanāthaṁ ṭhapetvāna, ye caññe santi pāṇino;",
  "atk-s0517a14:29_0": "Paññāya sāriputtassa, kalaṁ nāgghanti soḷasi”nti. ;",
  "atk-s0517a14:30_0": "Pharitvāti buddhañāṇaṁ sabbadevamanussānampi paññaṁ pāpuṇitvā ṭhānato tesaṁ paññaṁ pharitvā byāpitvā tiṭṭhati.",
  "atk-s0517a14:30_1": "Atighaṁsitvāti buddhañāṇaṁ sabbadevamanussānampi paññaṁ atikkamitvā tesaṁ avisayabhūtampi sabbaṁ neyyaṁ ghaṁsitvā bhañjitvā tiṭṭhati.",
  "atk-s0517a14:30_2": "Mahāniddese pana “abhibhavitvā”ti pāṭho,",
  "atk-s0517a14:30_3": "madditvātipi attho.",
  "atk-s0517a14:30_4": "Yepi tetiādīhi evaṁ pharitvā atighaṁsitvā ṭhānassa paccakkhakāraṇaṁ dasseti.",
  "atk-s0517a14:30_5": "Tattha paṇḍitāti paṇḍiccena samannāgatā.",
  "atk-s0517a14:30_6": "Nipuṇāti saṇhasukhumabuddhino sukhume atthantare paṭivijjhanasamatthā.",
  "atk-s0517a14:30_7": "Kataparappavādāti ñātaparappavādā ceva parehi saddhiṁ katavādaparicayā ca.",
  "atk-s0517a14:30_8": "Vālavedhirūpāti vālavedhidhanuggahasadisā.",
  "atk-s0517a14:30_9": "Vobhindantā maññe caranti paññāgatena diṭṭhigatānīti vālavedhī viya vālaṁ sukhumānipi paresaṁ diṭṭhigamanāni",
  "atk-s0517a14:30_10": "attano paññāgamanena bhindantā viya carantīti attho.",
  "atk-s0517a14:30_11": "Atha vā “gūthagataṁ muttagata”ntiādīsu viya paññā eva paññāgatāni,",
  "atk-s0517a14:30_12": "diṭṭhiyo eva diṭṭhigatāni.",
  "atk-s0517a14:31_0": "Pañhaṁ abhisaṅkharitvāti dvipadampi tipadampi catuppadampi pucchaṁ racayitvā.",
  "atk-s0517a14:31_1": "Tesaṁ pañhānaṁ atibahukattā sabbasaṅgahatthaṁ dvikkhattuṁ vuttaṁ.",
  "atk-s0517a14:31_2": "Gūḷhāni ca paṭicchannāni atthajātānīti pāṭhaseso.",
  "atk-s0517a14:31_3": "Tesaṁ tathā vinayaṁ disvā “attanā abhisaṅkhatapañhaṁ pucchatū”ti evaṁ bhagavatā adhippetattā pañhaṁ pucchanti.",
  "atk-s0517a14:31_4": "Aññesaṁ pana pucchāya okāsameva adatvā bhagavā upasaṅkamantānaṁ dhammaṁ deseti. Yathāha –",
  "atk-s0517a14:32_0": "“Te pañhaṁ abhisaṅkharonti ‘imaṁ mayaṁ pañhaṁ samaṇaṁ gotamaṁ upasaṅkamitvā pucchissāma,",
  "atk-s0517a14:32_1": "sace no samaṇo gotamo evaṁ puṭṭho evaṁ byākarissati,",
  "atk-s0517a14:32_2": "evamassa mayaṁ vādaṁ āropessāma.",
  "atk-s0517a14:32_3": "Evaṁ cepi no puṭṭho evaṁ byākarissati,",
  "atk-s0517a14:32_4": "evaṁpissa mayaṁ vādaṁ āropessāmā’ti.",
  "atk-s0517a14:32_5": "Te yena samaṇo gotamo,",
  "atk-s0517a14:32_6": "tenupasaṅkamanti,",
  "atk-s0517a14:32_7": "te samaṇo gotamo dhammiyā kathāya sandasseti samādapeti samuttejeti sampahaṁseti.",
  "atk-s0517a14:32_8": "Te samaṇena gotamena dhammiyā kathāya sandassitā samādapitā samuttejitā sampahaṁsitā na ceva samaṇaṁ gotamaṁ pañhaṁ pucchanti,",
  "atk-s0517a14:32_9": "kutossa vādaṁ āropessanti?",
  "atk-s0517a14:32_10": "Aññadatthu samaṇasseva gotamassa sāvakā sampajjantī”ti.",
  "atk-s0517a14:33_0": "Kasmā pañhaṁ na pucchantīti ce?",
  "atk-s0517a14:33_1": "Bhagavā kira parisamajjhe dhammaṁ desento parisāya ajjhāsayaṁ oloketi.",
  "atk-s0517a14:33_2": "Tato passati “ime paṇḍitā gūḷhaṁ rahassaṁ pañhaṁ ovaṭṭikasāraṁ katvā āgatā”ti.",
  "atk-s0517a14:33_3": "So tehi apuṭṭhoyeva “pañhapucchāya ettakā dosā,",
  "atk-s0517a14:33_4": "vissajjane ettakā,",
  "atk-s0517a14:33_5": "atthe pade akkhare ettakāti ime pañhe pucchanto evaṁ puccheyya,",
  "atk-s0517a14:33_6": "vissajjento evaṁ vissajjeyyā”ti iti ovaṭṭikasāraṁ katvā ānīte pañhe dhammakathāya antare pakkhipitvā vidaṁseti.",
  "atk-s0517a14:33_7": "Te paṇḍitā “seyyā vata no,",
  "atk-s0517a14:33_8": "ye mayaṁ ime pañhe na pucchimha.",
  "atk-s0517a14:33_9": "Sacepi mayaṁ puccheyyāma,",
  "atk-s0517a14:33_10": "appatiṭṭhite no katvā samaṇo gotamo khipeyyā”ti attamanā bhavanti.",
  "atk-s0517a14:33_11": "Apica buddhā nāma dhammaṁ desentā parisaṁ mettāya pharanti.",
  "atk-s0517a14:33_12": "Mettāya ca pharaṇena dasabalesu mahājanassa cittaṁ pasīdati.",
  "atk-s0517a14:33_13": "Buddhā nāma rūpaggappattā honti dassanasampannā madhurassarā mudujivhā suphusitadantāvaraṇā amatena hadayaṁ siñcantā viya dhammaṁ kathenti.",
  "atk-s0517a14:33_14": "Tatra nesaṁ mettāpharaṇena pasannacittānaṁ evaṁ hoti –",
  "atk-s0517a14:33_15": "evarūpaṁ advejjhakathaṁ amoghakathaṁ niyyānikakathaṁ kathentena bhagavatā saddhiṁ na sakkhissāma paccanīkaggāhaṁ",
  "atk-s0517a14:33_16": "gaṇhitunti attano pasannabhāveneva pañhaṁ na pucchantīti.",
  "atk-s0517a14:34_0": "Kathitā visajjitā cāti evaṁ tumhe pucchathāti pucchitapañhānaṁ uccāraṇena te pañhā bhagavatā kathitā eva honti.",
  "atk-s0517a14:34_1": "Yathā ca te visajjetabbā,",
  "atk-s0517a14:34_2": "tathā visajjitā eva honti.",
  "atk-s0517a14:34_3": "Niddiṭṭhakāraṇāti iminā kāraṇena iminā hetunā evaṁ hotīti evaṁ sahetukaṁ katvā visajjanena bhagavatā niddiṭṭhakāraṇā eva honti te pañhā.",
  "atk-s0517a14:34_4": "Upakkhittakā ca te bhagavato sampajjantīti te khattiyapaṇḍitādayo bhagavato pañhavisajjaneneva bhagavato samīpe khittakā pādakhittakā sampajjanti,",
  "atk-s0517a14:34_5": "sāvakā vā sampajjanti upāsakā vāti attho,",
  "atk-s0517a14:34_6": "sāvakasampattiṁ vā pāpuṇanti upāsakasampattiṁ vāti vuttaṁ hoti.",
  "atk-s0517a14:34_7": "Athāti anantaratthe,",
  "atk-s0517a14:34_8": "tesaṁ upakkhittakasampattisamanantaramevāti attho.",
  "atk-s0517a14:34_9": "Tatthāti tasmiṁ ṭhāne,",
  "atk-s0517a14:34_10": "tasmiṁ adhikāre vā.",
  "atk-s0517a14:34_11": "Atirocatīti ativiya joteti pakāsati.",
  "atk-s0517a14:34_12": "Yadidaṁ paññāyāti yāyaṁ bhagavato paññā,",
  "atk-s0517a14:34_13": "tāya paññāya bhagavāva atirocatīti attho.",
  "atk-s0517a14:34_14": "Itisaddo kāraṇatthe,",
  "atk-s0517a14:34_15": "iminā kāraṇena aggo asāmantapaññoti attho.",
  "atk-s0517a14:35_0": "6.Rāgaṁ abhibhuyyatīti bhūripaññāti sā sā maggapaññā attanā vajjhaṁ rāgaṁ abhibhuyyati abhibhavati maddatīti bhūripaññā.",
  "atk-s0517a14:35_1": "Bhūrīti hi phuṭaṭṭho visadattho.",
  "atk-s0517a14:35_2": "Yā ca phuṭā,",
  "atk-s0517a14:35_3": "sā paṭipakkhaṁ abhibhavati na aphuṭā,",
  "atk-s0517a14:35_4": "tasmā bhūripaññāya abhibhavanattho vutto.",
  "atk-s0517a14:35_5": "Abhibhavitāti sā sā phalapaññā taṁ taṁ rāgaṁ abhibhavitavatī madditavatīti bhūripaññā.",
  "atk-s0517a14:35_6": "Abhibhavatāti vā pāṭho.",
  "atk-s0517a14:35_7": "Sesesupi eseva nayo.",
  "atk-s0517a14:35_8": "Rāgādīsu pana rajjanalakkhaṇo rāgo.",
  "atk-s0517a14:35_9": "Dussanalakkhaṇo doso.",
  "atk-s0517a14:35_10": "Muyhanalakkhaṇo moho.",
  "atk-s0517a14:35_11": "Kujjhanalakkhaṇo kodho.",
  "atk-s0517a14:35_12": "Upanandhanalakkhaṇo upanāho.",
  "atk-s0517a14:35_13": "Pubbakālaṁ kodho,",
  "atk-s0517a14:35_14": "aparakālaṁ upanāho.",
  "atk-s0517a14:35_15": "Paraguṇamakkhanalakkhaṇo makkho.",
  "atk-s0517a14:35_16": "Yugaggāhalakkhaṇo paḷāso.",
  "atk-s0517a14:35_17": "Parasampattikhīyanalakkhaṇā issā.",
  "atk-s0517a14:35_18": "Attano sampattinigūhaṇalakkhaṇaṁ macchariyaṁ.",
  "atk-s0517a14:35_19": "Attanā katapāpapaṭicchādanalakkhaṇā māyā.",
  "atk-s0517a14:35_20": "Attano avijjamānaguṇappakāsanalakkhaṇaṁ sāṭheyyaṁ.",
  "atk-s0517a14:35_21": "Cittassa uddhumātabhāvalakkhaṇo thambho.",
  "atk-s0517a14:35_22": "Karaṇuttariyalakkhaṇo sārambho.",
  "atk-s0517a14:35_23": "Unnatilakkhaṇo māno.",
  "atk-s0517a14:35_24": "Abbhunnatilakkhaṇo atimāno.",
  "atk-s0517a14:35_25": "Mattabhāvalakkhaṇo mado.",
  "atk-s0517a14:35_26": "Pañcasu kāmaguṇesu cittavosaggalakkhaṇo pamādo.",
  "atk-s0517a14:36_0": "Rāgo ari,",
  "atk-s0517a14:36_1": "taṁ ariṁ maddanipaññātiādīhi kiṁ vuttaṁ hoti?",
  "atk-s0517a14:36_2": "Rāgādiko kileso cittasantāne bhūto arīti bhū-ari,",
  "atk-s0517a14:36_3": "padasandhivasena a-kāra lopaṁ katvā bhūrīti vutto.",
  "atk-s0517a14:36_4": "Tassa bhūrissa maddanī paññā bhūrimaddanipaññāti vattabbe maddani sadda lopaṁ katvā “bhūripaññā”ti vuttanti veditabbaṁ.",
  "atk-s0517a14:36_5": "Taṁ ariṁ maddanīti ca tesaṁ arīnaṁ maddanīti padacchedo kātabbo.",
  "atk-s0517a14:36_6": "Pathavīsamāyāti vitthatavipulaṭṭheneva pathavīsamāya.",
  "atk-s0517a14:36_7": "Vitthatāyāti pajānitabbe visaye patthaṭāya,",
  "atk-s0517a14:36_8": "na ekadese vattamānāya.",
  "atk-s0517a14:36_9": "Vipulāyāti oḷārikabhūtāya.",
  "atk-s0517a14:36_10": "Mahāniddese pana “vipulāya vitthatāyā”ti āgataṁ.",
  "atk-s0517a14:36_11": "Samannāgatoti puggalo.",
  "atk-s0517a14:36_12": "Itisaddo kāraṇatthe,",
  "atk-s0517a14:36_13": "iminā kāraṇena puggalassa bhūripaññāya samannāgatattā tassa paññā bhūripaññā nāmāti bhūte atthe ramatīti attho.",
  "atk-s0517a14:36_14": "Bhūripaññassa paññā bhūripaññapaññāti vattabbe ekassa paññāsaddassa lopaṁ katvā “bhūripaññā”ti vuttaṁ.",
  "atk-s0517a14:36_15": "Bhūrisamā paññāti vā bhūripaññā.",
  "atk-s0517a14:36_16": "Apicāti aññapariyāyadassanatthaṁ vuttaṁ.",
  "atk-s0517a14:36_17": "Paññāyametanti paññāya etaṁ.",
  "atk-s0517a14:36_18": "Adhivacananti adhikavacanaṁ.",
  "atk-s0517a14:36_19": "Bhūrīti bhūte atthe ramatīti bhūri.",
  "atk-s0517a14:36_20": "Medhāti asani viya siluccaye kilese medhati hiṁsatīti medhā,",
  "atk-s0517a14:36_21": "khippaṁ gahaṇadhāraṇaṭṭhena vā medhā.",
  "atk-s0517a14:36_22": "Pariṇāyikāti yassuppajjati,",
  "atk-s0517a14:36_23": "taṁ sattaṁ hitapaṭipattiyaṁ sampayuttadhamme ca yāthāvalakkhaṇapaṭivedhe ca parinetīti pariṇāyikā.",
  "atk-s0517a14:36_24": "Imeheva aññānipi paññāpariyāyavacanāni vuttāni honti.",
  "atk-s0517a14:37_0": "Paññābāhullanti paññā bahulā assāti paññābahulo,",
  "atk-s0517a14:37_1": "tassa bhāvo paññābāhullaṁ.",
  "atk-s0517a14:37_2": "Tañca bahulaṁ pavattamānā paññā eva.",
  "atk-s0517a14:37_3": "Idhekaccotiādīsu puthujjanakalyāṇako vā ariyo vā.",
  "atk-s0517a14:37_4": "Paññā garukā assāti paññāgaruko.",
  "atk-s0517a14:37_5": "Paññā caritaṁ pavattaṁ assāti paññācarito.",
  "atk-s0517a14:37_6": "Paññā āsayo assāti paññāsayo.",
  "atk-s0517a14:37_7": "Paññāya adhimuttoti paññādhimutto.",
  "atk-s0517a14:37_8": "Paññā eva dhajabhūtā assāti paññādhajo.",
  "atk-s0517a14:37_9": "Paññā eva ketubhūtā assāti paññāketu.",
  "atk-s0517a14:37_10": "Paññā eva adhipati paññādhipati,",
  "atk-s0517a14:37_11": "paññādhipatito āgatattā paññādhipateyyo.",
  "atk-s0517a14:37_12": "Dhammasabhāvavicinanaṁ bahulamassāti vicayabahulo.",
  "atk-s0517a14:37_13": "Nānappakārena dhammasabhāvavicinanaṁ bahulamassāti pavicayabahulo.",
  "atk-s0517a14:37_14": "Paññāya ogāhetvā tassa tassa dhammassa khāyanaṁ pākaṭakaraṇaṁ okkhāyanaṁ,",
  "atk-s0517a14:37_15": "okkhāyanaṁ bahulamassāti okkhāyanabahulo.",
  "atk-s0517a14:37_16": "Paññāya tassa tassa dhammassa sammā pekkhaṇā sampekkhā,",
  "atk-s0517a14:37_17": "sampekkhāya ayanaṁ pavattanaṁ sampekkhāyanaṁ,",
  "atk-s0517a14:37_18": "sampekkhāyanaṁ dhammo pakati assāti sampekkhāyanadhammo.",
  "atk-s0517a14:37_19": "Taṁ taṁ dhammaṁ vibhūtaṁ pākaṭaṁ katvā viharatīti vibhūtavihārī,",
  "atk-s0517a14:37_20": "vibhūto vihāro vā assa atthīti vibhūtavihārī.",
  "atk-s0517a14:37_21": "Sā paññā caritaṁ, garukā,",
  "atk-s0517a14:37_22": "bahulā assāti taccarito taggaruko tabbahulo.",
  "atk-s0517a14:37_23": "Tassaṁ paññāyaṁ ninno, poṇo, pabbhāro,",
  "atk-s0517a14:37_24": "adhimuttoti tanninno tappoṇo tappabbhāro tadadhimutto.",
  "atk-s0517a14:37_25": "Sā paññā adhipati tadadhipati,",
  "atk-s0517a14:37_26": "tato āgato tadadhipateyyo.",
  "atk-s0517a14:37_27": "“Paññāgaruko”tiādīni “kāmaṁ sevantaṁyeva jānāti ayaṁ puggalo kāmagaruko”tiādīsu viya purimajātito pabhuti vuttāni.",
  "atk-s0517a14:37_28": "“Taccarito”tiādīni imissā jātiyā vuttāni.",
  "atk-s0517a14:38_0": "Sīghapaññā ca lahupaññā ca hāsapaññā ca javanapaññā ca lokiyalokuttaramissakā.",
  "atk-s0517a14:38_1": "Khippaṭṭhena sīghapaññā.",
  "atk-s0517a14:38_2": "Lahukaṭṭhena lahupaññā.",
  "atk-s0517a14:38_3": "Hāsabahulaṭṭhena hāsapaññā.",
  "atk-s0517a14:38_4": "Vipassanūpagasaṅkhāresu ca visaṅkhāre ca javanaṭṭhena javanapaññā.",
  "atk-s0517a14:38_5": "Sīghaṁ sīghanti bahunnaṁ sīlādīnaṁ saṅgahatthaṁ dvikkhattuṁ vuttaṁ.",
  "atk-s0517a14:38_6": "Sīlānīti cārittavārittavasena paññattāni pātimokkhasaṁvarasīlāni.",
  "atk-s0517a14:38_7": "Indriyasaṁvaranti cakkhādīnaṁ channaṁ indriyānaṁ rāgapaṭighappavesaṁ akatvā satikavāṭena vāraṇaṁ thakanaṁ.",
  "atk-s0517a14:38_8": "Bhojane mattaññutanti paccavekkhitaparibhogavasena bhojane pamāṇaññubhāvaṁ.",
  "atk-s0517a14:38_9": "Jāgariyānuyoganti divasassa tīsu koṭṭhāsesu,",
  "atk-s0517a14:38_10": "rattiyā paṭhamapacchimakoṭṭhāsesu ca jāgarati na niddāyati,",
  "atk-s0517a14:38_11": "samaṇadhammameva ca karotīti jāgaro,",
  "atk-s0517a14:38_12": "jāgarassa bhāvo,",
  "atk-s0517a14:38_13": "kammaṁ vā jāgariyaṁ,",
  "atk-s0517a14:38_14": "jāgariyassa anuyogo jāgariyānuyogo.",
  "atk-s0517a14:38_15": "Taṁ jāgariyānuyogaṁ.",
  "atk-s0517a14:38_16": "Sīlakkhandhanti sekkhaṁ asekkhaṁ vā sīlakkhandhaṁ.",
  "atk-s0517a14:38_17": "Evamitarepi khandhā veditabbā.",
  "atk-s0517a14:38_18": "Paññākkhandhanti maggapaññañca sekkhāsekkhānaṁ lokiyapaññañca.",
  "atk-s0517a14:38_19": "Vimuttikkhandhanti phalavimuttiṁ.",
  "atk-s0517a14:38_20": "Vimuttiñāṇadassanakkhandhanti paccavekkhaṇañāṇaṁ.",
  "atk-s0517a14:39_0": "Hāsabahuloti mūlapadaṁ.",
  "atk-s0517a14:39_1": "Vedabahuloti tassā eva pītiyā sampayuttasomanassavedanāvasena niddesapadaṁ.",
  "atk-s0517a14:39_2": "Tuṭṭhibahuloti nātibalavapītiyā tuṭṭhākāravasena.",
  "atk-s0517a14:39_3": "Pāmojjabahuloti balavapītiyā pamuditabhāvavasena.",
  "atk-s0517a14:40_0": "7.Yaṁ kiñci rūpantiādi sammasanañāṇaniddese vuttatthaṁ.",
  "atk-s0517a14:40_1": "Tulayitvāti kalāpasammasanavasena tuletvā.",
  "atk-s0517a14:40_2": "Tīrayitvāti udayabbayānupassanāvasena tīrayitvā.",
  "atk-s0517a14:40_3": "Vibhāvayitvāti bhaṅgānupassanādivasena pākaṭaṁ katvā.",
  "atk-s0517a14:40_4": "Vibhūtaṁ katvāti saṅkhārupekkhānulomavasena phuṭaṁ katvā.",
  "atk-s0517a14:40_5": "Tikkhapaññā lokuttarā eva.",
  "atk-s0517a14:40_6": "Uppannanti samathavipassanāvasena vikkhambhanatadaṅgavasena pahīnampi ariyamaggena asamūhatattā uppattidhammataṁ",
  "atk-s0517a14:40_7": "anatītatāya asamūhatuppannanti vuccati,",
  "atk-s0517a14:40_8": "taṁ idha adhippetaṁ.",
  "atk-s0517a14:40_9": "Nādhivāsetīti santānaṁ āropetvā na vāseti.",
  "atk-s0517a14:40_10": "Pajahatīti samucchedavasena pajahati.",
  "atk-s0517a14:40_11": "Vinodetīti khipati.",
  "atk-s0517a14:40_12": "Byantīkarotīti vigatantaṁ karoti.",
  "atk-s0517a14:40_13": "Anabhāvaṁ gametīti anu abhāvaṁ gameti,",
  "atk-s0517a14:40_14": "vipassanānukkamena ariyamaggaṁ patvā samucchedavaseneva abhāvaṁ gamayatīti attho.",
  "atk-s0517a14:40_15": "Ettha ca kāmapaṭisaṁyutto vitakko kāmavitakko.",
  "atk-s0517a14:40_16": "“Ime sattā marantū”ti paresaṁ maraṇapaṭisaṁyutto vitakko byāpādavitakko.",
  "atk-s0517a14:40_17": "“Ime sattā vihiṁsīyantū”ti paresaṁ vihiṁsāpaṭisaṁyutto vitakko vihiṁsāvitakko.",
  "atk-s0517a14:40_18": "Pāpaketi lāmake.",
  "atk-s0517a14:40_19": "Akusale dhammeti akosallasambhūte dhamme.",
  "atk-s0517a14:41_0": "Nibbedhikapaññāti nibbidābahulassa puggalassa uppannamaggapaññā eva.",
  "atk-s0517a14:41_1": "Ubbegabahuloti ñāṇabhayavasena bhayabahulo.",
  "atk-s0517a14:41_2": "Uttāsabahuloti balavabhayabahulo.",
  "atk-s0517a14:41_3": "Idaṁ purimasseva atthavivaraṇaṁ.",
  "atk-s0517a14:41_4": "Ukkaṇṭhanabahuloti saṅkhārato uddhaṁ visaṅkhārābhimukhatāya ukkaṇṭhanabahulo.",
  "atk-s0517a14:41_5": "Anabhiratibahuloti ukkaṇṭhanavaseneva abhiratiabhāvaṁ dīpeti.",
  "atk-s0517a14:41_6": "Idānipi tamatthaṁ dvīhi vacanehi vivarati.",
  "atk-s0517a14:41_7": "Tattha bahimukhoti saṅkhārato bahibhūtanibbānābhimukho.",
  "atk-s0517a14:41_8": "Na ramatīti nābhiramati.",
  "atk-s0517a14:41_9": "Anibbiddhapubbanti anamatagge saṁsāre antaṁ pāpetvā anibbiddhapubbaṁ.",
  "atk-s0517a14:41_10": "Appadālitapubbanti tasseva atthavacanaṁ,",
  "atk-s0517a14:41_11": "antakaraṇeneva apadālitapubbanti attho.",
  "atk-s0517a14:41_12": "Lobhakkhandhanti lobharāsiṁ,",
  "atk-s0517a14:41_13": "lobhakoṭṭhāsaṁ vā.",
  "atk-s0517a14:41_14": "Imāhi soḷasahi paññāhi samannāgatoti ukkaṭṭhaparicchedena arahāyeva vutto.",
  "atk-s0517a14:41_15": "Upari “eko sekkhapaṭisambhidappatto”ti vuttattā sotāpannasakadāgāmianāgāminopi labbhantiyeva.",
  "atk-s0517a14:42_0": "2. Puggalavisesaniddesavaṇṇanā",
  "atk-s0517a14:43_0": "8.Dvepuggalātiādīhi paṭisambhidappattapuggalavisesapaṭipāṭiṁ dasseti.",
  "atk-s0517a14:43_1": "Tattha pubbayogoti atītajātīsu paṭisambhidappattihetubhūto puññapayogo.",
  "atk-s0517a14:43_2": "Tenāti tena pubbayogakāraṇena.",
  "atk-s0517a14:43_3": "Evaṁ sesesupi.",
  "atk-s0517a14:43_4": "Atireko hotīti atiritto hoti,",
  "atk-s0517a14:43_5": "atirekayogato vā “atireko”ti vutto.",
  "atk-s0517a14:43_6": "Adhiko hotīti aggo hoti.",
  "atk-s0517a14:43_7": "Viseso hotīti visiṭṭho hoti,",
  "atk-s0517a14:43_8": "visesayogato vā viseso.",
  "atk-s0517a14:43_9": "Ñāṇaṁ pabhijjatīti paṭisambhidāñāṇappabhedaṁ pāpuṇāti.",
  "atk-s0517a14:44_0": "Bahussutoti buddhavacanavasena.",
  "atk-s0517a14:44_1": "Desanābahuloti dhammadesanāvasena.",
  "atk-s0517a14:44_2": "Garūpanissitoti paññāya adhikaṁ garuṁ upanissito.",
  "atk-s0517a14:44_3": "Vihārabahuloti vipassanāvihārabahulo,",
  "atk-s0517a14:44_4": "phalasamāpattivihārabahulo vā.",
  "atk-s0517a14:44_5": "Paccavekkhaṇābahuloti vipassanāvihāre sati vipassanāpaccavekkhaṇābahulo,",
  "atk-s0517a14:44_6": "phalasamāpattivihāre sati phalasamāpattipaccavekkhaṇābahulo.",
  "atk-s0517a14:44_7": "Sekhapaṭisambhidappattoti sekho hutvā paṭisambhidappatto.",
  "atk-s0517a14:44_8": "Evaṁ asekhapaṭisambhidappatto.",
  "atk-s0517a14:44_9": "Sāvakapāramippattoti ettha mahāpaññānaṁ aggassa mahāsāvakassa sattasaṭṭhiyā sāvakañāṇānaṁ pāragamanaṁ pāramī,",
  "atk-s0517a14:44_10": "sāvakassa pāramī sāvakapāramī,",
  "atk-s0517a14:44_11": "taṁ sāvakapāramiṁ pattoti sāvakapāramippatto.",
  "atk-s0517a14:44_12": "Sāvakapāramitāppattoti vā pāṭho.",
  "atk-s0517a14:44_13": "Sattasaṭṭhiyā sāvakañāṇānaṁ pālako pūrako ca so mahāsāvako paramo,",
  "atk-s0517a14:44_14": "tassa paramassa ayaṁ sattasaṭṭhibhedā ñāṇakiriyā paramassa bhāvo,",
  "atk-s0517a14:44_15": "kammaṁ vāti pāramī,",
  "atk-s0517a14:44_16": "tassa sāvakassa pāramī sāvakapāramī,",
  "atk-s0517a14:44_17": "taṁ pattoti sāvakapāramippatto.",
  "atk-s0517a14:44_18": "Sāvakapāramippattoti mahāmoggallānattherādiko yo koci sāvako.",
  "atk-s0517a14:44_19": "Sāvakapāramippattasāvakato atirekassa aññassa sāvakassa abhāvā eko paccekasambuddhoti āha.",
  "atk-s0517a14:44_20": "Puna paññāpabhedakusalotiādīhi vuttatthameva nigametvā dassesīti.",
  "atk-s0517a14:44_21": "Ñāṇakathāya yebhuyyena anekāni ñāṇāni niddiṭṭhāni.",
  "atk-s0517a14:44_22": "Paññākathāya yebhuyyena ekāpi paññā nānākāravasena nānākatvā vuttāti ayaṁ viseso.",
  "atk-s0517a14:45_0": "Mahāpaññākathāvaṇṇanā niṭṭhitā."
}