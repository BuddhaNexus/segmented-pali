{
  "atk-vin02a34:0_0": "5. Khuddakavatthukkhandhakaṁ",
  "atk-vin02a34:1_0": "Khuddakavatthukathā",
  "atk-vin02a34:2_0": "243.",
  "atk-vin02a34:2_1": "Khuddakavatthukkhandhake –",
  "atk-vin02a34:2_2": "mallamuṭṭhikāti muṭṭhikamallā.",
  "atk-vin02a34:2_3": "Gāmamuddavāti chavirāgamaṇḍanānuyuttā nāgarikamanussā.",
  "atk-vin02a34:2_4": "Gāmamoddavātipi pāṭho;",
  "atk-vin02a34:2_5": "esevattho.",
  "atk-vin02a34:2_6": "Thambheti nhānatitthe nikhaṇitvā ṭhapitatthambhe.",
  "atk-vin02a34:3_0": "Kuṭṭeti iṭṭhakāsilādārukuṭṭānaṁ aññatarasmiṁ.",
  "atk-vin02a34:3_1": "Aṭṭāne nhāyantīti ettha aṭṭānaṁ nāma rukkhaṁ phalakaṁ viya tacchetvā aṭṭhapadākārena rājiyo chinditvā nhānatitthe nikhaṇanti,",
  "atk-vin02a34:3_2": "tattha cuṇṇāni ākiritvā manussā kāyaṁ ghaṁsanti.",
  "atk-vin02a34:3_3": "Gandhabbahatthakenāti nhānatitthe ṭhapitena dārumayahatthena,",
  "atk-vin02a34:3_4": "tena kira cuṇṇāni gahetvā manussā sarīraṁ ghaṁsanti .",
  "atk-vin02a34:3_5": "Kuruvindakasuttiyāti kuruvindakapāsāṇacuṇṇāni lākhāya bandhitvā kataguḷikakalāpako vuccati,",
  "atk-vin02a34:3_6": "taṁ ubhosu antesu gahetvā sarīraṁ ghaṁsanti.",
  "atk-vin02a34:3_7": "Viggayha parikammaṁ kārāpentīti aññamaññaṁ sarīrena sarīraṁ ghaṁsanti.",
  "atk-vin02a34:3_8": "Mallakaṁ nāma makaradantake chinditvā mallakamūlasaṇṭhānena kataṁ mallakanti vuccati,",
  "atk-vin02a34:3_9": "idaṁ gilānassāpi na vaṭṭati.",
  "atk-vin02a34:4_0": "244.Akatamallakaṁ nāma dante acchinditvā kataṁ,",
  "atk-vin02a34:4_1": "idaṁ agilānasseva na vaṭṭati;",
  "atk-vin02a34:4_2": "iṭṭhakākhaṇḍaṁ pana kapālakhaṇḍaṁ vā vaṭṭati.",
  "atk-vin02a34:4_3": "Ukkāsikanti vatthavaṭṭiṁ;",
  "atk-vin02a34:4_4": "tasmā nhāyantassa yassa kassaci nhānasāṭakavaṭṭiyā piṭṭhiṁ ghaṁsituṁ vaṭṭati.",
  "atk-vin02a34:4_5": "Puthupāṇikanti hatthaparikammaṁ vuccati,",
  "atk-vin02a34:4_6": "tasmā sabbesaṁ hatthena piṭṭhiparikammaṁ kātuṁ vaṭṭati.",
  "atk-vin02a34:5_0": "245.Vallikāti kaṇṇato nikkhantamuttolambakādīnaṁ etaṁ adhivacanaṁ;",
  "atk-vin02a34:5_1": "na kevalañca vallikā eva,",
  "atk-vin02a34:5_2": "yaṁkiñci kaṇṇapiḷandhanaṁ antamaso tālapaṇṇampi na vaṭṭati.",
  "atk-vin02a34:5_3": "Pāmaṅganti yaṁkiñci palambakasuttaṁ.",
  "atk-vin02a34:5_4": "Kaṇṭhasuttakanti yaṁkiñci gīvūpagaābharaṇaṁ.",
  "atk-vin02a34:5_5": "Kaṭisuttakanti yaṁkiñci kaṭipiḷandhanaṁ antamaso suttatantumattampi.",
  "atk-vin02a34:5_6": "Ovaṭṭikanti valayaṁ.",
  "atk-vin02a34:5_7": "Kāyūrādīni pākaṭāneva,",
  "atk-vin02a34:5_8": "akkhakānaṁ heṭṭhā bāhābharaṇaṁ yaṁkiñci ābharaṇaṁ na vaṭṭati.",
  "atk-vin02a34:6_0": "246.Dumāsikaṁvā duvaṅgulaṁ vāti ettha sace kesā antodvemāse dvaṅgulaṁ pāpuṇanti,",
  "atk-vin02a34:6_1": "antodvemāseva chinditabbā.",
  "atk-vin02a34:6_2": "Dvaṅgulehi atikkāmetuṁ na vaṭṭati.",
  "atk-vin02a34:6_3": "Sacepi na dīghā,",
  "atk-vin02a34:6_4": "dvemāsato ekadivasampi atikkāmetuṁ na vaṭṭatiyeva;",
  "atk-vin02a34:6_5": "evamayaṁ ubhayenapi ukkaṭṭhaparicchedova vutto,",
  "atk-vin02a34:6_6": "tato oraṁ pana navaṭṭanabhāvo nāma natthi.",
  "atk-vin02a34:7_0": "Kocchena osaṇṭhentīti kocchena olikhitvā sannisīdāpenti.",
  "atk-vin02a34:7_1": "Phaṇakenāti dantamayādīsu yena kenaci.",
  "atk-vin02a34:7_2": "Hatthaphaṇakenāti hattheneva phaṇakiccaṁ karontā aṅgulīhi osaṇṭhenti.",
  "atk-vin02a34:7_3": "Sitthatelakenāti madhusitthakaniyyāsādīsu yena kenaci cikkalena.",
  "atk-vin02a34:7_4": "Udakatelakenāti udakamissakena telena.",
  "atk-vin02a34:7_5": "Maṇḍanatthāya sabbattha dukkaṭaṁ,",
  "atk-vin02a34:7_6": "uddhalomena pana anulomanipātanatthaṁ hatthaṁ temetvā sīsaṁ puñchitabbaṁ.",
  "atk-vin02a34:7_7": "Uṇhābhitattarajasirānampi allahatthena puñchituṁ vaṭṭati.",
  "atk-vin02a34:8_0": "247.Na bhikkhave ādāse vā udakapatte vāti ettha kaṁsapattādīnipi yesu mukhanimittaṁ paññāyati,",
  "atk-vin02a34:8_1": "sabbāni ādāsasaṅkhameva gacchanti.",
  "atk-vin02a34:8_2": "Kañjiyādīnipi ca udakapattasaṅkhameva.",
  "atk-vin02a34:8_3": "Tasmā yattha katthaci olokentassa dukkaṭaṁ.",
  "atk-vin02a34:8_4": "Ābādhapaccayāti ‘‘sañchavi nu kho me vaṇo,",
  "atk-vin02a34:8_5": "udāhu na tāvā’’ti jānanatthaṁ;",
  "atk-vin02a34:8_6": "‘‘jiṇṇo nu khomhi no’’ti evaṁ āyusaṅkhāraṁ olokanatthampi vaṭṭatīti vuttaṁ.",
  "atk-vin02a34:9_0": "Mukhaṁ ālimpantīti vippasannachavirāgakarehi mukhālepanehi ālimpanti.",
  "atk-vin02a34:9_1": "Ummaddentīti nānāummaddanehi ummaddenti.",
  "atk-vin02a34:9_2": "Cuṇṇentīti mukhacuṇṇakena makkhenti.",
  "atk-vin02a34:9_3": "Manosilikāya mukhaṁ lañchentīti manosilāya tilakādīni lañchanāni karonti,",
  "atk-vin02a34:9_4": "tāni haritālādīhipi na vaṭṭantiyeva.",
  "atk-vin02a34:9_5": "Aṅgarāgādayo pākaṭāyeva.",
  "atk-vin02a34:9_6": "Sabbattha dukkaṭaṁ.",
  "atk-vin02a34:10_0": "248.Nabhikkhave naccaṁ vātiādīsu yaṁkiñci naccaṁ antamaso moranaccampi dassanāya gacchantassa dukkaṭaṁ.",
  "atk-vin02a34:10_1": "Sayampi naccantassa vā naccāpentassa vā dukkaṭameva.",
  "atk-vin02a34:10_2": "Gītampi yaṁkiñci naṭagītaṁ vā sādhugītaṁ vā antamaso dantagītampi ‘‘yaṁ gāyissāmā’’ti pubbabhāge okūjantā karonti,",
  "atk-vin02a34:10_3": "etampi na vaṭṭati.",
  "atk-vin02a34:10_4": "Sayaṁ gāyantassāpi gāyāpentassāpi dukkaṭameva.",
  "atk-vin02a34:10_5": "Vāditampi yaṁkiñci na vaṭṭati.",
  "atk-vin02a34:10_6": "Yaṁ pana niṭṭhubhanto vā sāsaṅke vā ṭhito accharikaṁ vā phoṭeti ,",
  "atk-vin02a34:10_7": "pāṇiṁ vā paharati,",
  "atk-vin02a34:10_8": "tattha anāpatti.",
  "atk-vin02a34:10_9": "Sabbaṁ antarārāme ṭhitassa passato anāpatti.",
  "atk-vin02a34:10_10": "‘‘Passissāmī’’ti vihārato vihāraṁ gacchantassa āpattiyeva.",
  "atk-vin02a34:10_11": "Āsanasālāya nisinno passati, anāpatti.",
  "atk-vin02a34:10_12": "‘‘Passissāmī’’ti uṭṭhahitvā gacchato āpatti.",
  "atk-vin02a34:10_13": "Vīthiyaṁ ṭhatvā gīvaṁ parivattetvā passatopi āpattiyeva.",
  "atk-vin02a34:11_0": "249.Sarakuttinti sarakiriyaṁ.",
  "atk-vin02a34:11_1": "Bhaṅgo hotīti aladdhaṁ uppādetuṁ na sakkoti;",
  "atk-vin02a34:11_2": "laddhaṁ samāpajjituṁ.",
  "atk-vin02a34:11_3": "Pacchimā janatāti amhākaṁ ācariyāpi upajjhāyāpi evaṁ gāyiṁsūti pacchimo jano diṭṭhānugatiṁ āpajjati;",
  "atk-vin02a34:11_4": "tatheva gāyati.",
  "atk-vin02a34:11_5": "Na bhikkhave āyatakenāti ettha āyatako nāma taṁ taṁ vattaṁ bhinditvā akkharāni vināsetvā pavatto.",
  "atk-vin02a34:11_6": "Dhamme pana suttantavattaṁ nāma atthi,",
  "atk-vin02a34:11_7": "jātakavattaṁ nāma atthi,",
  "atk-vin02a34:11_8": "gāthāvattaṁ nāma atthi,",
  "atk-vin02a34:11_9": "taṁ vināsetvā atidīghaṁ kātuṁ na vaṭṭati.",
  "atk-vin02a34:11_10": "Caturassena vattena parimaṇḍalāni padabyañjanāni dassetabbāni.",
  "atk-vin02a34:11_11": "Sarabhaññanti sarena bhaṇanaṁ.",
  "atk-vin02a34:11_12": "Sarabhaññe kira taraṅgavattadhotakavattagalitavattādīni dvattiṁsa vattāni atthi.",
  "atk-vin02a34:11_13": "Tesu yaṁ icchati,",
  "atk-vin02a34:11_14": "taṁ kātuṁ labhati.",
  "atk-vin02a34:11_15": "Sabbesaṁ padabyañjanaṁ avināsetvā vikāraṁ akatvā samaṇasāruppena caturassena nayena pavattanaṁyeva lakkhaṇaṁ.",
  "atk-vin02a34:12_0": "Bāhiralomiṁ uṇṇinti uṇṇalomāni bahi katvā uṇṇapāvāraṁ pārupanti;",
  "atk-vin02a34:12_1": "tathā dhārentassa dukkaṭaṁ.",
  "atk-vin02a34:12_2": "Lomāni anto katvā pārupituṁ vaṭṭati.",
  "atk-vin02a34:12_3": "Samaṇakappakathā bhūtagāmasikkhāpadavaṇṇanāyaṁ vuttā.",
  "atk-vin02a34:13_0": "251.Na bhikkhave attano aṅgajātanti aṅgajātaṁ chindantasseva thullaccayaṁ.",
  "atk-vin02a34:13_1": "Aññaṁ pana kaṇṇanāsāaṅguliādiṁ yaṁkiñci chindantassa tādisaṁ vā dukkhaṁ uppādentassa dukkaṭaṁ.",
  "atk-vin02a34:13_2": "Ahikīṭadaṭṭhādīsu pana aññaābādhapaccayā vā lohitaṁ vā mocentassa chindantassa vā anāpatti.",
  "atk-vin02a34:14_0": "252.Candanagaṇṭhi uppannāhotīti candanaghaṭikā uppannā hoti.",
  "atk-vin02a34:14_1": "So kira uddhañca adho ca jālāni parikkhipāpetvā gaṅgāya nadiyā kīḷati,",
  "atk-vin02a34:14_2": "tassa nadīsotena vuyhamānā candanagaṇṭhi āgantvā jāle laggā,",
  "atk-vin02a34:14_3": "tamassa purisā āharitvā adaṁsu;",
  "atk-vin02a34:14_4": "evaṁ sā uppannā hoti.",
  "atk-vin02a34:14_5": "Iddhipāṭihāriyanti ettha vikubbaniddhipāṭihāriyaṁ paṭikkhittaṁ,",
  "atk-vin02a34:14_6": "adhiṭṭhāniddhi pana appaṭikkhittāti veditabbā.",
  "atk-vin02a34:15_0": "Na bhikkhave sovaṇṇamayo pattotiādīsu sacepi gihī bhattagge suvaṇṇataṭṭikādīsu byañjanaṁ katvā upanāmenti,",
  "atk-vin02a34:15_1": "āmasitumpi na vaṭṭati.",
  "atk-vin02a34:15_2": "Phalikamayakācamayakaṁsamayāni pana taṭṭikādīni bhājanāni puggalikaparibhogeneva na vaṭṭanti,",
  "atk-vin02a34:15_3": "saṅghikaparibhogena vā gihivikaṭāni vā vaṭṭanti.",
  "atk-vin02a34:15_4": "‘‘Tambalohamayopi pattova na vaṭṭati,",
  "atk-vin02a34:15_5": "thālakaṁ pana vaṭṭatī’’ti idaṁ sabbaṁ kurundiyaṁ vuttaṁ.",
  "atk-vin02a34:15_6": "Maṇimayoti ettha pana indanīlādimaṇimayo vutto.",
  "atk-vin02a34:15_7": "Kaṁsamayoti ettha vaṭṭalohamayopi saṅgahito.",
  "atk-vin02a34:16_0": "253.Likhitunti tanukaraṇatthāyetaṁ vuttaṁ. Pakatimaṇḍalanti makaradantacchinnakamaṇḍalameva.",
  "atk-vin02a34:17_0": "254.Āvaṭṭitvāti aññamaññaṁ paharitvā.",
  "atk-vin02a34:17_1": "Pattādhārakanti ettha ‘‘dantavallivettādīhi kate bhūmiādhārake tayo,",
  "atk-vin02a34:17_2": "dāruādhārake dve patte uparūpari ṭhapetuṁ vaṭṭatī’’ti kurundiyaṁ vuttaṁ.",
  "atk-vin02a34:17_3": "Mahāaṭṭhakathāyaṁ pana vuttaṁ –",
  "atk-vin02a34:17_4": "‘‘bhūmiādhārake tiṇṇaṁ pattānaṁ anokāso,",
  "atk-vin02a34:17_5": "dve ṭhapetuṁ vaṭṭati.",
  "atk-vin02a34:17_6": "Dāruādhārakadaṇḍādhārakesupi susajjitesu eseva nayo.",
  "atk-vin02a34:17_7": "Bhamakoṭisadiso pana dāruādhārako tīhi daṇḍakehi baddho daṇḍakādhāro ca ekassapi pattassa anokāso,",
  "atk-vin02a34:17_8": "tattha ṭhapetvāpi hatthena gahetvā eva nisīditabbaṁ.",
  "atk-vin02a34:17_9": "Bhūmiyaṁ pana nikkujjitvā ekameva ṭhapetabba’’nti.",
  "atk-vin02a34:18_0": "Miḍḍhanteti ālindakamiḍḍhikādīnaṁ ante.",
  "atk-vin02a34:18_1": "Sace pana parivattetvā tattheva patiṭṭhāti,",
  "atk-vin02a34:18_2": "evarūpāya vitthiṇṇāya miḍḍhiyā ṭhapetuṁ vaṭṭati.",
  "atk-vin02a34:18_3": "Paribhaṇḍanteti bāhirapasse katāya tanukamiḍḍhikāya ante.",
  "atk-vin02a34:18_4": "Miḍḍhiyaṁ vuttanayenevetthāpi vinicchayo veditabbo.",
  "atk-vin02a34:19_0": "Coḷakanti yaṁ pattharitvā patto ṭhapīyati;",
  "atk-vin02a34:19_1": "tasmiṁ pana asati kaṭasārake vā taṭṭikāya vā mattikāparibhaṇḍakatāya bhūmiyā vā yattha na dussati,",
  "atk-vin02a34:19_2": "tathārūpāya vālikāya vā ṭhapetuṁ vaṭṭati.",
  "atk-vin02a34:19_3": "Paṁsurajādīsu pana kharabhūmiyaṁ vā ṭhapentassa dukkaṭaṁ.",
  "atk-vin02a34:19_4": "Pattamāḷakaṁ iṭṭhakāhi vā dārūhi vā kātuṁ vaṭṭati .",
  "atk-vin02a34:19_5": "Pattakuṇḍolikāti mahāmukhakuṇḍasaṇṭhānā bhaṇḍakukkhalikā vuccati.",
  "atk-vin02a34:19_6": "Yo laggeyyāti yattha katthaci laggentassa dukkaṭameva.",
  "atk-vin02a34:19_7": "Cīvaravaṁsepi bandhitvā ṭhapetuṁ na vaṭṭati.",
  "atk-vin02a34:19_8": "Bhaṇḍakaṭṭhapanatthameva vā kataṁ hotu nisīdanasayanatthaṁ vā yattha katthaci mañce vā pīṭhe vā ṭhapentassa dukkaṭaṁ,",
  "atk-vin02a34:19_9": "aññena pana bhaṇḍakena saddhiṁ bandhitvā ṭhapetuṁ vaṭṭati.",
  "atk-vin02a34:19_10": "Aṭaniyaṁ bandhitvā olambetuṁ vā vaṭṭati,",
  "atk-vin02a34:19_11": "bandhitvāpi upari ṭhapetuṁ na vaṭṭatiyeva.",
  "atk-vin02a34:19_12": "Sace pana mañco vā pīṭhaṁ vā ukkhipitvā cīvaravaṁsādīsu aṭṭakachannena ṭhapitaṁ hoti,",
  "atk-vin02a34:19_13": "tattha ṭhapetuṁ vaṭṭati.",
  "atk-vin02a34:19_14": "Aṁsavaddhanakena aṁsakūṭe laggetvā aṅke ṭhapetuṁ vaṭṭati.",
  "atk-vin02a34:19_15": "Chatte bhattapūropi aṁsakūṭe laggitapattopi ṭhapetuṁ na vaṭṭati,",
  "atk-vin02a34:19_16": "bhaṇḍakena pana saddhiṁ bandhitvā vā aṭṭakaṁ katvā vā ṭhapite yo koci ṭhapetuṁ vaṭṭati.",
  "atk-vin02a34:20_0": "255.Pattahatthenāti ettha na kevalaṁ yassa patto hatthe,",
  "atk-vin02a34:20_1": "so eva pattahattho,",
  "atk-vin02a34:20_2": "na kevalañca kavāṭameva paṇāmetuṁ na labhati;",
  "atk-vin02a34:20_3": "apica kho pana hatthe vā piṭṭhipāde vā yattha katthaci sarīrāvayave pattasmiṁ sati hatthena vā pādena",
  "atk-vin02a34:20_4": "vā sīsena vā yena kenaci sarīrāvayavena kavāṭaṁ vā paṇāmetuṁ ghaṭikaṁ vā ukkhipituṁ sūciṁ vā kuñcikāya",
  "atk-vin02a34:20_5": "apāpurituṁ na labhati.",
  "atk-vin02a34:20_6": "Aṁsakūṭe pana pattaṁ laggetvā yathāsukhaṁ avāpurituṁ labhati.",
  "atk-vin02a34:21_0": "Tumbakaṭāhanti lābukaṭāhaṁ vuccati,",
  "atk-vin02a34:21_1": "taṁ pariharituṁ na vaṭṭati.",
  "atk-vin02a34:21_2": "Labhitvā pana tāvakālikaṁ paribhuñjituṁ vaṭṭati.",
  "atk-vin02a34:21_3": "Ghaṭikaṭāhepi eseva nayo.",
  "atk-vin02a34:21_4": "Ghaṭikaṭāhanti ghaṭikapālaṁ.",
  "atk-vin02a34:21_5": "Abhuṁ meti utrāsavacanametaṁ.",
  "atk-vin02a34:21_6": "Sabbapaṁsukūlikenāti ettha cīvarañca mañcapīṭhañca paṁsukūlaṁ vaṭṭati,",
  "atk-vin02a34:21_7": "ajjhoharaṇīyaṁ pana dinnakameva gahetabbaṁ.",
  "atk-vin02a34:22_0": "Calakānīti cabbetvā apaviddhāmisāni.",
  "atk-vin02a34:22_1": "Aṭṭhikānīti macchamaṁsaaṭṭhikāni.",
  "atk-vin02a34:22_2": "Ucchiṭṭhodakanti mukhavikkhālanodakaṁ.",
  "atk-vin02a34:22_3": "Etesu yaṁkiñci pattena nīharantassa dukkaṭaṁ.",
  "atk-vin02a34:22_4": "Pattaṁ paṭiggahaṁ katvā hatthaṁ dhovitumpi na labhati.",
  "atk-vin02a34:22_5": "Hatthadhotapādadhotaudakampi patte ākiritvā nīharituṁ na vaṭṭati.",
  "atk-vin02a34:22_6": "Anucchiṭṭhaṁ suddhapattaṁ ucchiṭṭhahatthena gaṇhituṁ na vaṭṭati,",
  "atk-vin02a34:22_7": "vāmahatthena panettha udakaṁ āsiñcitvā ekaṁ udakagaṇḍusaṁ gahetvā ucchiṭṭhahatthena gaṇhituṁ vaṭṭati.",
  "atk-vin02a34:22_8": "Ettāvatāpi hi so ucchiṭṭhapatto hoti,",
  "atk-vin02a34:22_9": "hatthaṁ pana bahi udakena vikkhāletvā gahetuṁ vaṭṭati.",
  "atk-vin02a34:22_10": "Macchamaṁsaphalāphalādīni khādanto yaṁ tattha aṭṭhiṁ vā calakaṁ vā chaḍḍetukāmo hoti,",
  "atk-vin02a34:22_11": "taṁ patte ṭhapetuṁ na labhati.",
  "atk-vin02a34:22_12": "Yaṁ pana paṭikhāditukāmo hoti,",
  "atk-vin02a34:22_13": "taṁ patte ṭhapetuṁ labhati.",
  "atk-vin02a34:22_14": "Aṭṭhikakaṇṭakādīni tattheva katvā hatthena luñcitvā khādituṁ vaṭṭati.",
  "atk-vin02a34:22_15": "Mukhato nīhaṭaṁ pana yaṁkiñci puna khāditukāmo hoti,",
  "atk-vin02a34:22_16": "taṁ patte ṭhapetuṁ na labhati.",
  "atk-vin02a34:22_17": "Siṅgiveranāḷikerakhaṇḍāni ḍaṁsitvā puna ṭhapetuṁ labhati.",
  "atk-vin02a34:23_0": "256.Namatakanti satthakaveṭhanakaṁ pilotikakhaṇḍaṁ.",
  "atk-vin02a34:23_1": "Daṇḍasatthakanti pipphalakaṁ vā aññampi vā yaṁkiñci daṇḍaṁ yojetvā katasatthakaṁ.",
  "atk-vin02a34:24_0": "Kaṇṇakitā hontīti malaggahitā honti.",
  "atk-vin02a34:24_1": "Kiṇṇena pūretunti kiṇṇacuṇṇena pūretuṁ.",
  "atk-vin02a34:24_2": "Sattuyāti haliddimissakena piṭṭhacuṇṇena.",
  "atk-vin02a34:24_3": "Saritakanti pāsāṇacuṇṇaṁ vuccati;",
  "atk-vin02a34:24_4": "tena pūretuṁ anujānāmīti attho.",
  "atk-vin02a34:24_5": "Madhusitthakena sāretunti madhusitthakena makkhetuṁ.",
  "atk-vin02a34:24_6": "Saritakaṁ paribhijjatīti taṁ makkhitamadhusitthakaṁ bhijjati.",
  "atk-vin02a34:24_7": "Saritasipāṭikanti madhusitthakapilotikaṁ;",
  "atk-vin02a34:24_8": "satthakosakasipāṭiyā pana saritasipāṭikāya anulomāti kurundiyaṁ vuttaṁ.",
  "atk-vin02a34:24_9": "Kathinanti nisseṇimpi tattha attharitabbakaṭasārakakilañjānaṁ aññatarampi.",
  "atk-vin02a34:24_10": "Kathinarajjunti yāya dupaṭṭacīvaraṁ sibbantā kathine cīvarampi bandhanti.",
  "atk-vin02a34:24_11": "Kathinaṁ nappahotīti dīghassa bhikkhuno pamāṇena kataṁ kathinaṁ;",
  "atk-vin02a34:24_12": "tattha rassassa bhikkhuno cīvaraṁ patthariyamānaṁ nappahoti,",
  "atk-vin02a34:24_13": "antoyeva hoti;",
  "atk-vin02a34:24_14": "daṇḍake na pāpuṇātīti attho.",
  "atk-vin02a34:24_15": "Daṇḍakathinanti tassa majjhe itarassa bhikkhuno pamāṇena aññaṁ nisseṇiṁ bandhituṁ anujānāmīti attho.",
  "atk-vin02a34:25_0": "Bidalakanti daṇḍakathinappamāṇena kaṭasārakassa pariyante paṭisaṁharitvā duguṇakaraṇaṁ.",
  "atk-vin02a34:25_1": "Salākanti dupaṭṭacīvarassa antare pavesanasalākaṁ.",
  "atk-vin02a34:25_2": "Vinandhanarajjunti mahānisseṇiyā saddhiṁ khuddakaṁ nisseṇiṁ vinandhituṁ rajjuṁ.",
  "atk-vin02a34:25_3": "Vinandhanasuttanti khuddakanisseṇiyā cīvaraṁ vinandhituṁ suttakaṁ.",
  "atk-vin02a34:25_4": "Vinandhitvā cīvaraṁ sibbetunti tena suttakena tattha cīvaraṁ vinandhitvā sibbituṁ.",
  "atk-vin02a34:25_5": "Visamā hontīti kāci khuddakā honti,",
  "atk-vin02a34:25_6": "kāci mahantā.",
  "atk-vin02a34:25_7": "Kaḷimbhakanti pamāṇasaññākaraṇaṁ yaṁkiñci tālapaṇṇādiṁ.",
  "atk-vin02a34:25_8": "Moghasuttakanti vaḍḍhakīnaṁ dārūsu kāḷasuttena viya haliddisuttena saññākaraṇaṁ .",
  "atk-vin02a34:25_9": "Aṅguliyā paṭiggaṇhantīti sūcimukhaṁ aṅguliyā paṭicchanti.",
  "atk-vin02a34:25_10": "Paṭiggahanti aṅgulikosakaṁ.",
  "atk-vin02a34:26_0": "257.Āvesanavitthakaṁ nāma yaṁkiñci pāticaṅkoṭakādi.",
  "atk-vin02a34:26_1": "Uccavatthukanti paṁsuṁ ākiritvā uccavatthukaṁ kātuṁ anujānāmīti attho.",
  "atk-vin02a34:26_2": "Ogumphetvā ullittāvalittaṁ kātunti chadanaṁ odhunitvā ghanadaṇḍakaṁ katvā anto ceva bahi ca mattikāya limpitunti attho.",
  "atk-vin02a34:26_3": "Goghaṁsikāyāti veḷuṁ vā rukkhadaṇḍaṁ vā antokatvā tena saddhiṁ saṅgharitunti attho.",
  "atk-vin02a34:26_4": "Bandhanarajjunti tathā saṅgharitassa bandhanarajjuṁ.",
  "atk-vin02a34:27_0": "258.Kaṭacchuparissāvanaṁ nāma tīsu daṇḍakesu vinandhitvā kataṁ.",
  "atk-vin02a34:28_0": "259.Yo na dadeyyāti aparissāvanakasseva yo na dadāti,",
  "atk-vin02a34:28_1": "tassa āpatti.",
  "atk-vin02a34:28_2": "Yo pana attano hatthe parissāvane vijjamānepi yācati,",
  "atk-vin02a34:28_3": "tassa na akāmā dātabbaṁ.",
  "atk-vin02a34:28_4": "Daṇḍaparissāvananti rajakānaṁ khāraparissāvanaṁ viya catūsu pādesu baddhanisseṇikāya sāṭakaṁ bandhitvā majjhedaṇḍake udakaṁ āsiñcitabbaṁ,",
  "atk-vin02a34:28_5": "taṁ ubhopi koṭṭhāse pūretvā parissavati.",
  "atk-vin02a34:28_6": "Ottharakaṁ nāma yaṁ udake ottharitvā ghaṭakena udakaṁ gaṇhanti,",
  "atk-vin02a34:28_7": "tañhi catūsu daṇḍakesu vatthaṁ bandhitvā udake cattāro khāṇuke nikhaṇitvā tesu bandhitvā sabbapariyante",
  "atk-vin02a34:28_8": "udakato mocetvā majjhe ottharitvā ghaṭena udakaṁ gaṇhanti.",
  "atk-vin02a34:28_9": "Makasakuṭikāti cīvarakuṭikā vuccati.",
  "atk-vin02a34:29_0": "260.Abhisannakāyāti semhādidosussannakāyā.",
  "atk-vin02a34:29_1": "Aggaḷavaṭṭi nāma dvārabāhāya samappamāṇoyeva aggaḷatthambho vuccati,",
  "atk-vin02a34:29_2": "yattha tīṇi cattāri chiddāni katvā sūciyo denti.",
  "atk-vin02a34:29_3": "Kapisīsakaṁ nāma dvārabāhaṁ vijjhitvā tattha pavesito aggaḷapāsako vuccati.",
  "atk-vin02a34:29_4": "Sūcikāti tattha majjhe chiddaṁ katvā pavesitā.",
  "atk-vin02a34:29_5": "Ghaṭikāti upari yojitā.",
  "atk-vin02a34:29_6": "Maṇḍalikaṁ kātunti nīcavatthukaṁ cinituṁ.",
  "atk-vin02a34:29_7": "Dhūmanettanti dhūmanikkhamanachiddaṁ.",
  "atk-vin02a34:29_8": "Vāsetunti gandhena vāsetuṁ.",
  "atk-vin02a34:29_9": "Udakaṭṭhānanti udakatthapanaṭṭhānaṁ.",
  "atk-vin02a34:29_10": "Tattha ghaṭena udakaṁ ṭhapetvā sarāvakena vaḷañjetabbaṁ.",
  "atk-vin02a34:29_11": "Koṭṭhakoti dvārakoṭṭhako.",
  "atk-vin02a34:30_0": "261.Tissopaṭicchādiyoti ettha jantāgharapaṭicchādi ca udakapaṭicchādi ca parikammaṁ karontasseva vaṭṭati,",
  "atk-vin02a34:30_1": "sesesu abhivādanādīsu na vaṭṭati.",
  "atk-vin02a34:30_2": "Vatthapaṭicchādi sabbakammesu vaṭṭati.",
  "atk-vin02a34:30_3": "Udakaṁ na hotīti nhānodakaṁ na hoti.",
  "atk-vin02a34:31_0": "262.Tulanti paṇṇikānaṁ viya udakaubbāhanakatulaṁ.",
  "atk-vin02a34:31_1": "Karakaṭako vuccati goṇe vā yojetvā hatthehi vā gahetvā dīghavarattādīhi ākaḍḍhanayantaṁ.",
  "atk-vin02a34:31_2": "Cakkavaṭṭakanti arahaṭaghaṭiyantaṁ.",
  "atk-vin02a34:31_3": "Cammakhaṇḍaṁ nāma tulāya vā karakaṭake vā yojetabbakaṁ cammabhājanaṁ.",
  "atk-vin02a34:31_4": "Pākaṭā hotīti aparikkhittā hoti.",
  "atk-vin02a34:31_5": "Udakapuñchanīti daṇḍamayāpi visāṇamayāpi dārumayāpi vaṭṭati,",
  "atk-vin02a34:31_6": "tassā asati coḷakenāpi udakaṁ paccuddharituṁ vaṭṭati.",
  "atk-vin02a34:32_0": "263.Udakamātikanti udakassa āgamanamātikaṁ.",
  "atk-vin02a34:32_1": "Nillekhajantāgharaṁ nāma āviddhapakkhapāsakaṁ vuccati,",
  "atk-vin02a34:32_2": "gopānasīnaṁ upari maṇḍale pakkhapāsake ṭhapetvā katakūṭacchadanassetaṁ nāmaṁ.",
  "atk-vin02a34:32_3": "Cātumāsaṁ nisīdanenāti nisīdanena cattāro māse na vippavasitabbanti attho.",
  "atk-vin02a34:33_0": "264.Pupphābhikiṇṇesūti pupphehi santhatesu.",
  "atk-vin02a34:33_1": "Namatakaṁ nāma eḷakalomehi kataṁ avāyimaṁ cammakhaṇḍaparihārena paribhuñjitabbaṁ.",
  "atk-vin02a34:33_2": "Āsittakūpadhānaṁ nāma tambalohena vā rajatena vā katāya peḷāya etaṁ adhivacanaṁ,",
  "atk-vin02a34:33_3": "paṭikkhittattā pana dārumayāpi na vaṭṭati.",
  "atk-vin02a34:33_4": "Maḷorikāti daṇḍadhārako vuccati.",
  "atk-vin02a34:33_5": "Yaṭṭhiādhārakapaṇṇādhārakapacchikapiṭṭhānipi ettheva paviṭṭhāni.",
  "atk-vin02a34:33_6": "Ādhārakasaṅkhepagamanato hi paṭṭhāya chiddaṁ viddhampi aviddhampi vaṭṭatiyeva.",
  "atk-vin02a34:33_7": "Ekabhājaneti ettha sace eko bhikkhu bhājanato phalaṁ vā pūvaṁ vā gahetvā gacchati,",
  "atk-vin02a34:33_8": "tasmiṁ apagate itarassa sesakaṁ bhuñjituṁ vaṭṭati.",
  "atk-vin02a34:33_9": "Itarassāpi tasmiṁ khīṇe puna gahetuṁ vaṭṭati.",
  "atk-vin02a34:34_0": "265.Aṭṭhahaṅgehīti ettha ekekenapi aṅgena samannāgatassa antosīmāya vā nissīmaṁ gantvā nadīādīsu vā nikkujjituṁ vaṭṭatiyeva.",
  "atk-vin02a34:34_1": "Evaṁ nikkujjite pana patte tassa gehe koci deyyadhammo na gahetabbo –",
  "atk-vin02a34:34_2": "‘‘asukassa gehe bhikkhaṁ mā gaṇhitthā’’ti aññesu vihāresupi pesetabbaṁ.",
  "atk-vin02a34:34_3": "Ukkujjanakāle pana yāvatatiyaṁ yācāpetvā hatthapāsaṁ vijahāpetvā ñattidutiyakammena ukkujjitabbo.",
  "atk-vin02a34:35_0": "268.Purakkhatvāti aggato katvā.",
  "atk-vin02a34:35_1": "Saṁharantūti saṁhariyantu.",
  "atk-vin02a34:35_2": "Celapaṭikanti celasantharaṁ.",
  "atk-vin02a34:35_3": "So kira ‘‘sace ahaṁ puttaṁ lacchāmi,",
  "atk-vin02a34:35_4": "akkamissati me bhagavā celapaṭika’’nti iminā ajjhāsayena santhari,",
  "atk-vin02a34:35_5": "abhabbo cesa puttalābhāya;",
  "atk-vin02a34:35_6": "tasmā bhagavā na akkami.",
  "atk-vin02a34:35_7": "Yadi akkameyya,",
  "atk-vin02a34:35_8": "pacchā puttaṁ alabhanto ‘‘nāyaṁ sabbaññū’’ti diṭṭhiṁ gaṇheyya.",
  "atk-vin02a34:35_9": "Idaṁ tāva bhagavato anakkamane kāraṇaṁ.",
  "atk-vin02a34:35_10": "Yasmā pana bhikkhūpi ye ajānantā akkameyyuṁ,",
  "atk-vin02a34:35_11": "te gihīnaṁ paribhūtā bhaveyyuṁ;",
  "atk-vin02a34:35_12": "tasmā bhikkhū paribhavato mocetuṁ sikkhāpadaṁ paññapesi.",
  "atk-vin02a34:35_13": "Idaṁ sikkhāpadapaññāpane kāraṇaṁ.",
  "atk-vin02a34:36_0": "Maṅgalatthāya yāciyamānenāti apagatagabbhā vā hotu garugabbhā vā,",
  "atk-vin02a34:36_1": "evarūpesu ṭhānesu maṅgalatthāya yāciyamānena akkamituṁ vaṭṭati.",
  "atk-vin02a34:36_2": "Dhotapādakaṁ nāma pādadhovanaṭṭhāne dhotehi pādehi akkamanatthāya paccattharaṇaṁ atthataṁ hoti,",
  "atk-vin02a34:36_3": "taṁ akkamituṁ vaṭṭati.",
  "atk-vin02a34:37_0": "269.Katakaṁ nāma padumakaṇṇikākāraṁ pādaghaṁsanatthaṁ kaṇṭake uṭṭhāpetvā kataṁ.",
  "atk-vin02a34:37_1": "Taṁ vaṭṭaṁ vā hotu caturassādibhedaṁ vā,",
  "atk-vin02a34:37_2": "bāhulikānuyogattā paṭikkhittameva,",
  "atk-vin02a34:37_3": "neva paṭiggahetuṁ na paribhuñjituṁ vaṭṭati.",
  "atk-vin02a34:37_4": "Sakkharāti pāsāṇo vuccati;",
  "atk-vin02a34:37_5": "pāsāṇapheṇakopi vaṭṭati.",
  "atk-vin02a34:37_6": "Vidhūpananti vījanī vuccati .",
  "atk-vin02a34:37_7": "Tālavaṇṭaṁ pana tālapaṇṇehi vā kataṁ hotu veḷudantavilīvehi vā morapiñchehi vā cammavikatīhi vā sabbaṁ vaṭṭati.",
  "atk-vin02a34:37_8": "Makasabījanī dantamayavisāṇamayadaṇḍakāpi vaṭṭati,",
  "atk-vin02a34:37_9": "vākamayabījaniyā ketakapārohakuntālapaṇṇādimayāpi saṅgahitā.",
  "atk-vin02a34:38_0": "270.Gilānassa chattanti ettha yassa kāyaḍāho vā pittakopo vā hoti,",
  "atk-vin02a34:38_1": "cakkhu vā dubbalaṁ,",
  "atk-vin02a34:38_2": "añño vā koci ābādho vinā chattena uppajjati,",
  "atk-vin02a34:38_3": "tassa gāme vā araññe vā chattaṁ vaṭṭati.",
  "atk-vin02a34:38_4": "Vasse pana cīvaraguttatthaṁ vāḷamigacorabhayesu ca attaguttatthampi vaṭṭati.",
  "atk-vin02a34:38_5": "Ekapaṇṇacchattaṁ pana sabbattheva vaṭṭati.",
  "atk-vin02a34:39_0": "Asissāti asi assa.",
  "atk-vin02a34:39_1": "Vijjotalatīti vijjotati.",
  "atk-vin02a34:39_2": "Daṇḍasammutinti ettha pamāṇayutto catuhatthoyeva daṇḍo sammannitvā dātabbo.",
  "atk-vin02a34:39_3": "Tato ūnātiritto vināpi sammutiyā sabbesaṁ vaṭṭati.",
  "atk-vin02a34:39_4": "Sikkā pana agilānassa na vaṭṭati,",
  "atk-vin02a34:39_5": "gilānassāpi sammannitvāva dātabbā.",
  "atk-vin02a34:40_0": "273.Romanthakassāti ettha ṭhapetvā romanthakaṁ sesānaṁ āgataṁ uggāraṁ mukhe sandhāretvā gilantānaṁ āpatti.",
  "atk-vin02a34:40_1": "Sace pana asandhāritameva paragalaṁ gacchati, vaṭṭati.",
  "atk-vin02a34:41_0": "Yaṁ diyyamānanti yaṁ dāyakehi diyyamānaṁ paṭiggahitabhājanato bahi patitaṁ,",
  "atk-vin02a34:41_1": "taṁ bhikkhunā sāmaṁ gahetvā paribhuñjituṁ anujānāmīti attho.",
  "atk-vin02a34:41_2": "Idaṁ bhojanavagge vaṇṇitameva.",
  "atk-vin02a34:42_0": "274.Kuppaṁ karissāmīti saddaṁ karissāmi.",
  "atk-vin02a34:42_1": "Nakhādīhi nakhacchedane āpatti natthi,",
  "atk-vin02a34:42_2": "anurakkhaṇatthaṁ pana nakhacchedanaṁ anuññātaṁ.",
  "atk-vin02a34:42_3": "Vīsatimaṭṭhanti vīsatipi nakhe likhitamaṭṭhe kārāpenti.",
  "atk-vin02a34:42_4": "Malamattanti nakhato malamattaṁ apakaḍḍhituṁ anujānāmīti attho.",
  "atk-vin02a34:43_0": "275.Khurasipāṭikanti khurakosakaṁ .",
  "atk-vin02a34:43_1": "Massuṁ kappāpentīti kattariyā massuṁ chedāpenti.",
  "atk-vin02a34:43_2": "Massuṁ vaḍḍhāpentīti massuṁ dīghaṁ kārenti.",
  "atk-vin02a34:43_3": "Golomikanti hanukamhi dīghaṁ katvā ṭhapitaṁ eḷakamassu vuccati.",
  "atk-vin02a34:43_4": "Caturassakanti catukoṇaṁ.",
  "atk-vin02a34:43_5": "Parimukhanti ure lomasaṁharaṇaṁ.",
  "atk-vin02a34:43_6": "Aḍḍhadukanti udare lomarājiṭṭhapanaṁ.",
  "atk-vin02a34:43_7": "Āpatti dukkaṭassāti massukappāpanādīsu sabbattha āpatti dukkaṭassa.",
  "atk-vin02a34:43_8": "Ābādhappaccayā sambādhe lomanti gaṇḍavaṇarudhiādiābādhappaccayā.",
  "atk-vin02a34:43_9": "Kattarikāyāti gaṇḍavaṇarudhisīsarogābādhappaccayā.",
  "atk-vin02a34:43_10": "Sakkharādīhi nāsikālomaggāhāpane āpatti natthi.",
  "atk-vin02a34:43_11": "Anurakkhaṇatthaṁ pana saṇḍāso anuññāto.",
  "atk-vin02a34:43_12": "Na bhikkhave palitaṁ gāhāpetabbanti ettha yaṁ bhamukāya vā nalāṭe vā dāṭhikāya vā uggantvā bībhacchaṁ ṭhitaṁ,",
  "atk-vin02a34:43_13": "tādisaṁ lomaṁ palitaṁ vā apalitaṁ vā gāhāpetuṁ vaṭṭati.",
  "atk-vin02a34:44_0": "277.Kaṁsapattharikāti kaṁsabhaṇḍavāṇijā. Bandhanamattanti vāsikattarayaṭṭhiādīnaṁ bandhanamattaṁ.",
  "atk-vin02a34:45_0": "278.Nabhikkhave akāyabandhanenāti ettha abandhitvā nikkhamantena yattha sarati,",
  "atk-vin02a34:45_1": "tattha bandhitabbaṁ.",
  "atk-vin02a34:45_2": "Āsanasālāya bandhissāmīti gantuṁ vaṭṭati.",
  "atk-vin02a34:45_3": "Saritvā yāva na bandhati,",
  "atk-vin02a34:45_4": "na tāva piṇḍāya caritabbaṁ.",
  "atk-vin02a34:45_5": "Kalābukaṁ nāma bahurajjukaṁ.",
  "atk-vin02a34:45_6": "Deḍḍubhakaṁ nāma udakasappasīsasadisaṁ.",
  "atk-vin02a34:45_7": "Murajaṁ nāma murajavaṭṭisaṇṭhānaṁ veṭhetvā kataṁ.",
  "atk-vin02a34:45_8": "Maddavīṇaṁ nāma pāmaṅgasaṇṭhānaṁ.",
  "atk-vin02a34:45_9": "Īdisañhi ekampi na vaṭṭati,",
  "atk-vin02a34:45_10": "pageva bahūni.",
  "atk-vin02a34:45_11": "Paṭṭikaṁ sūkarantakanti ettha pakativītā vā macchakaṇṭakavāyimā vā paṭṭikā vaṭṭati,",
  "atk-vin02a34:45_12": "sesā kuñjaracchikādibhedā na vaṭṭanti.",
  "atk-vin02a34:45_13": "Sūkarantakaṁ nāma kuñjikākosakasaṇṭhānaṁ hoti.",
  "atk-vin02a34:45_14": "Ekarajjukaṁ pana muddikakāyabandhanañca sūkarantakaṁ anulometi.",
  "atk-vin02a34:45_15": "Anujānāmi bhikkhave murajaṁ maddavīṇanti idaṁ dasāsuyeva anuññātaṁ .",
  "atk-vin02a34:45_16": "Pāmaṅgadasā cettha catunnaṁ upari na vaṭṭati.",
  "atk-vin02a34:45_17": "Sobhaṇaṁ nāma veṭhetvā mukhavaṭṭisibbanaṁ.",
  "atk-vin02a34:45_18": "Guṇakaṁ nāma mudiṅgasaṇṭhānena sibbanaṁ;",
  "atk-vin02a34:45_19": "evaṁ sibbitā hi antā thirā honti.",
  "atk-vin02a34:45_20": "Pavanantoti pāsanto vuccati.",
  "atk-vin02a34:46_0": "280.Hatthisoṇḍakaṁ nāma nābhimūlato hatthisoṇḍasaṇṭhānaṁ olambakaṁ katvā nivatthaṁ coḷikaitthīnaṁ nivāsanaṁ viya.",
  "atk-vin02a34:46_1": "Macchavāḷakaṁ nāma ekato dasantaṁ ekato pāsantaṁ olambetvā nivatthaṁ.",
  "atk-vin02a34:46_2": "Catukaṇṇakaṁ nāma upari dve,",
  "atk-vin02a34:46_3": "heṭṭhato dveti evaṁ cattāro kaṇṇe dassetvā nivatthaṁ.",
  "atk-vin02a34:46_4": "Tālavaṇṭakaṁ nāma tālavaṇṭākārena sāṭakaṁ olambetvā nivāsanaṁ.",
  "atk-vin02a34:46_5": "Satavalikaṁ nāma dīghasāṭakaṁ anekakkhattuṁ obhañjitvā ovaṭṭikaṁ karontena nivatthaṁ,",
  "atk-vin02a34:46_6": "vāmadakkhiṇapassesu vā nirantaraṁ valiyo dassetvā nivatthaṁ.",
  "atk-vin02a34:46_7": "Sace pana jāṇuto paṭṭhāya ekā vā dve vā valiyo paññāyanti, vaṭṭati.",
  "atk-vin02a34:47_0": "Saṁvelliyaṁ nivāsentīti mallakammakārādayo viya kacchaṁ bandhitvā nivāsenti;",
  "atk-vin02a34:47_1": "evaṁ nivāsetuṁ gilānassapi maggappaṭipannassapi na vaṭṭati.",
  "atk-vin02a34:47_2": "Yampi maggaṁ gacchantā ekaṁ vā dve vā koṇe ukkhipitvā antaravāsakassa upari laggenti,",
  "atk-vin02a34:47_3": "anto vā ekaṁ kāsāvaṁ tathā nivāsetvā bahi aparaṁ nivāsenti,",
  "atk-vin02a34:47_4": "sabbaṁ na vaṭṭati.",
  "atk-vin02a34:47_5": "Gilāno pana anto kāsāvassa ovaṭṭikaṁ dassetvā aparaṁ upari nivāsetuṁ labhati.",
  "atk-vin02a34:47_6": "Agilānena dve nivāsentena saguṇaṁ katvā nivāsetabbāni.",
  "atk-vin02a34:47_7": "Iti yañca idha paṭikkhittaṁ,",
  "atk-vin02a34:47_8": "yañca sekhiyavaṇṇanāyaṁ;",
  "atk-vin02a34:47_9": "taṁ sabbaṁ vajjetvā nibbikāraṁ timaṇḍalaṁ paṭicchādentena parimaṇḍalaṁ nivāsetabbaṁ.",
  "atk-vin02a34:47_10": "Yaṁkiñci vikāraṁ karonto dukkaṭā na muccati.",
  "atk-vin02a34:47_11": "Na bhikkhave gihipārutaṁ pārupitabbanti evaṁ paṭikkhittaṁ gihipārutaṁ apārupitvā,",
  "atk-vin02a34:47_12": "ubho kaṇṇe samaṁ katvā pārupanaṁ parimaṇḍalapārupanaṁ nāma,",
  "atk-vin02a34:47_13": "taṁ pārupitabbaṁ.",
  "atk-vin02a34:48_0": "Tattha yaṁkiñci setapaṭapārutaṁ paribbājakapārutaṁ ekasāṭakapārutaṁ soṇḍapārutaṁ antepurikapārutaṁ mahājeṭṭhakapārutaṁ",
  "atk-vin02a34:48_1": "kuṭipavesakapārutaṁ brāhmaṇapārutaṁ pāḷikārakapārutanti evamādi parimaṇḍalalakkhaṇato aññathā pārutaṁ,",
  "atk-vin02a34:48_2": "sabbametaṁ gihipārutaṁ nāma.",
  "atk-vin02a34:48_3": "Tasmā yathā setapaṭā aḍḍhapālakanigaṇṭhā pārupanti,",
  "atk-vin02a34:48_4": "yathā ca ekacce paribbājakā uraṁ vivaritvā dvīsu aṁsakūṭesu pāvuraṇaṁ ṭhapenti,",
  "atk-vin02a34:48_5": "yathā ca ekasāṭakā manussā nivatthasāṭakassa ekenantena piṭṭhiṁ pārupitvā ubho kaṇṇe ubhosu aṁsakūṭesu ṭhapenti,",
  "atk-vin02a34:48_6": "yathā ca surāsoṇḍādayo sāṭakena gīvaṁ parikkhipantā ubho ante udare vā olambenti;",
  "atk-vin02a34:48_7": "piṭṭhiyaṁ vā khipanti,",
  "atk-vin02a34:48_8": "yathā ca antepurikāyo akkhitārakamattaṁ dassetvā oguṇṭhikaṁ pārupanti,",
  "atk-vin02a34:48_9": "yathā ca mahājeṭṭhā dīghasāṭakaṁ nivāsetvā tasseva ekenantena sakalasarīraṁ pārupanti,",
  "atk-vin02a34:48_10": "yathā ca kassakā khettakuṭiṁ pavisantā sāṭakaṁ paliveṭhetvā upakacchake pakkhipitvā tasseva ekenantena sarīraṁ pārupanti,",
  "atk-vin02a34:48_11": "yathā ca brāhmaṇā ubhinnaṁ upakacchakānaṁ antarena sāṭakaṁ pavesetvā aṁsakūṭesu pakkhipanti,",
  "atk-vin02a34:48_12": "yathā ca pāḷikārako bhikkhu ekaṁsapārupanena pārutaṁ vāmabāhuṁ vivaritvā cīvaraṁ aṁsakūṭaṁ āropeti;",
  "atk-vin02a34:48_13": "evaṁ apārupitvā sabbepi ete aññe ca evarūpe pārupanadose vajjetvā nibbikāraṁ parimaṇḍalaṁ pārupitabbaṁ.",
  "atk-vin02a34:48_14": "Tathā apārupitvā ārāme vā antaraghare vā anādarena yaṁkiñci vikāraṁ karontassa dukkaṭaṁ.",
  "atk-vin02a34:49_0": "281.Muṇḍavaṭṭīti yathā rañño kuhiñci gacchato parikkhārabhaṇḍavahanamanussāti adhippāyo.",
  "atk-vin02a34:49_1": "Antarākājanti majjhe laggetvā dvīhi vahitabbabhāraṁ.",
  "atk-vin02a34:50_0": "282.Acakkhussanti cakkhūnaṁ hitaṁ na hoti;",
  "atk-vin02a34:50_1": "parihāniṁ janeti.",
  "atk-vin02a34:50_2": "Nacchādetīti na ruccati.",
  "atk-vin02a34:50_3": "Aṭṭhaṅgulaparamanti manussānaṁ pamāṇaṅgulena aṭṭhaṅgulaparamaṁ.",
  "atk-vin02a34:50_4": "Atimaṭāhakanti atikhuddakaṁ.",
  "atk-vin02a34:51_0": "283.Dāyaṁ ālimpentīti tiṇavanādīsu aggiṁ denti.",
  "atk-vin02a34:51_1": "Paṭagginti paṭiaggiṁ.",
  "atk-vin02a34:51_2": "Parittanti appaharitakaraṇena vā parikhākhaṇanena vā parittāṇaṁ.",
  "atk-vin02a34:51_3": "Ettha pana anupasampanne sati sayaṁ aggiṁ dātuṁ na labhati,",
  "atk-vin02a34:51_4": "asati aggimpi dātuṁ labhati,",
  "atk-vin02a34:51_5": "bhūmiṁ tacchetvā tiṇānipi harituṁ,",
  "atk-vin02a34:51_6": "parikhampi khaṇituṁ,",
  "atk-vin02a34:51_7": "allasākhaṁ bhañjitvāpi aggiṁ nibbāpetuṁ labhati,",
  "atk-vin02a34:51_8": "senāsanaṁ pattaṁ vā appattaṁ vā tathā nibbāpetuṁ labhatiyeva.",
  "atk-vin02a34:51_9": "Udakena pana kappiyeneva labhati,",
  "atk-vin02a34:51_10": "na itarena.",
  "atk-vin02a34:52_0": "284.Sati karaṇīyeti sukkhakaṭṭhādiggahaṇakicce sati.",
  "atk-vin02a34:52_1": "Porisiyanti purisappamāṇaṁ.",
  "atk-vin02a34:52_2": "Āpadāsūti vāḷamigādayo vā disvā maggamūḷho vā disā oloketukāmo hutvā davaḍāhaṁ vā udakoghaṁ vā āgacchantaṁ",
  "atk-vin02a34:52_3": "disvā evarūpāsu āpadāsu atiuccampi rukkhaṁ ārohituṁ vaṭṭati.",
  "atk-vin02a34:53_0": "285.Kalyāṇavākkaraṇāti madhurasaddā.",
  "atk-vin02a34:53_1": "Chandaso āropemāti vedaṁ viya sakkatabhāsāya vācanāmaggaṁ āropema.",
  "atk-vin02a34:53_2": "Sakāya niruttiyāti ettha sakā nirutti nāma sammāsambuddhena vuttappakāro māgadhiko vohāro.",
  "atk-vin02a34:54_0": "286.Lokāyataṁ nāma sabbaṁ ucchiṭṭhaṁ,",
  "atk-vin02a34:54_1": "sabbaṁ anucchiṭṭhaṁ,",
  "atk-vin02a34:54_2": "seto kāko,",
  "atk-vin02a34:54_3": "kāḷo bako;",
  "atk-vin02a34:54_4": "iminā ca iminā ca kāraṇenāti evamādiniratthakakāraṇapaṭisaṁyuttaṁ titthiyasatthaṁ.",
  "atk-vin02a34:55_0": "288.Antarā ahosīti antaritā ahosi paṭicchannā.",
  "atk-vin02a34:56_0": "289.Ābādhappaccayāti yassa ābādhassa lasuṇaṁ bhesajjaṁ; tappaccayāti attho.",
  "atk-vin02a34:57_0": "290.Passāvapādukanti ettha pādukā iṭṭhakāhipi silāhipi dārūhipi kātuṁ vaṭṭati.",
  "atk-vin02a34:57_1": "Vaccapādukāyapi eseva nayo.",
  "atk-vin02a34:57_2": "Pariveṇanti vaccakuṭiparikkhepabbhantaraṁ.",
  "atk-vin02a34:58_0": "293.Yathādhammokāretabboti dukkaṭavatthumhi dukkaṭena pācittiyavatthumhi pācittiyena kāretabbo.",
  "atk-vin02a34:58_1": "Paharaṇatthaṁ kataṁ paharaṇīti vuccati,",
  "atk-vin02a34:58_2": "yassa kassaci āvudhasaṅkhātassetaṁ adhivacanaṁ,",
  "atk-vin02a34:58_3": "taṁ ṭhapetvā aññaṁ sabbaṁ lohabhaṇḍaṁ anujānāmīti attho.",
  "atk-vin02a34:58_4": "Katakañca kumbhakārikañcāti ettha katakaṁ vuttameva.",
  "atk-vin02a34:58_5": "Kumbhakārikañcāti dhaniyasseva sabbamattikāmayakuṭi vuccati.",
  "atk-vin02a34:58_6": "Sesaṁ sabbattha uttānamevāti.",
  "atk-vin02a34:59_0": "Khuddakavatthukathā niṭṭhitā.",
  "atk-vin02a34:60_0": "Khuddakavatthukkhandhakavaṇṇanā niṭṭhitā."
}