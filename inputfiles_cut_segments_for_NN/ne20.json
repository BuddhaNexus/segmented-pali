{
  "ne20:0.1_0": "Netti",
  "ne20:0.2_0": "Paṭiniddesavāra",
  "ne20:0.3_0": "Sampāta 1",
  "ne20:0.4_0": "Desanāhārasampāta",
  "ne20:1.1_0": "“Soḷasa hārā paṭhamaṁ,",
  "ne20:1.2_0": "Disalocanato disā viloketvā;",
  "ne20:1.3_0": "Saṅkhipiya aṅkusena hi,",
  "ne20:1.4_0": "Nayehi tīhi niddise suttan”ti.",
  "ne20:2.1_0": "Vuttā, tassā niddeso kuhiṁ daṭṭhabbo?",
  "ne20:2.2_0": "Hārasampāte.",
  "ne20:2.3_0": "Tattha katamo desanāhārasampāto?",
  "ne20:3.1_0": "“Arakkhitena cittena,",
  "ne20:3.2_0": "micchādiṭṭhihatena ca;",
  "ne20:3.3_0": "Thinamiddhābhibhūtena,",
  "ne20:3.4_0": "vasaṁ mārassa gacchatī”ti.",
  "ne20:4.1_0": "**Arakkhitena cittenā**ti kiṁ desayati, pamādaṁ taṁ maccuno padaṁ.",
  "ne20:4.2_0": "**Micchādiṭṭhihatena cā**ti micchādiṭṭhihataṁ nāma vuccati yadā “anicce niccan”ti passati,",
  "ne20:4.2_1": "so vipallāso.",
  "ne20:4.3_0": "So pana vipallāso kiṁlakkhaṇo?",
  "ne20:4.4_0": "Viparītaggāhalakkhaṇo vipallāso.",
  "ne20:4.5_0": "So kiṁ vipallāsayati?",
  "ne20:4.6_0": "Tayo dhamme saññaṁ cittaṁ diṭṭhimiti.",
  "ne20:4.7_0": "So kuhiṁ vipallāsayati?",
  "ne20:4.8_0": "Catūsu attabhāvavatthūsu,",
  "ne20:4.8_1": "rūpaṁ attato samanupassati,",
  "ne20:4.8_2": "rūpavantaṁ vā attānaṁ,",
  "ne20:4.8_3": "attani vā rūpaṁ,",
  "ne20:4.8_4": "rūpasmiṁ vā attānaṁ.",
  "ne20:4.9_0": "Evaṁ vedanaṁ …pe…",
  "ne20:4.10_0": "saññaṁ …pe…",
  "ne20:4.11_0": "saṅkhāre …pe…",
  "ne20:4.12_0": "viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ.",
  "ne20:5.1_0": "Tattha rūpaṁ paṭhamaṁ vipallāsavatthu “asubhe subhan”ti.",
  "ne20:5.2_0": "Vedanā dutiyaṁ vipallāsavatthu “dukkhe sukhan”ti.",
  "ne20:5.3_0": "Saññā saṅkhārā ca tatiyaṁ vipallāsavatthu “anattani attā”ti.",
  "ne20:5.4_0": "Viññāṇaṁ catutthaṁ vipallāsavatthu “anicce niccan”ti.",
  "ne20:5.5_0": "Dve dhammā cittassa saṅkilesā—",
  "ne20:5.6_0": "taṇhā ca avijjā ca.",
  "ne20:5.7_0": "Taṇhānivutaṁ cittaṁ dvīhi vipallāsehi vipallāsīyati “asubhe subhan”ti “dukkhe sukhan”ti.",
  "ne20:5.8_0": "Diṭṭhinivutaṁ cittaṁ dvīhi vipallāsehi vipallāsīyati “anicce niccan”ti “anattani attā”ti.",
  "ne20:6.1_0": "Tattha yo diṭṭhivipallāso, so atītaṁ rūpaṁ attato samanupassati,",
  "ne20:6.2_0": "atītaṁ vedanaṁ …pe…",
  "ne20:6.3_0": "atītaṁ saññaṁ,",
  "ne20:6.4_0": "atīte saṅkhāre …",
  "ne20:6.5_0": "atītaṁ viññāṇaṁ attato samanupassati.",
  "ne20:6.6_0": "Tattha yo taṇhāvipallāso, so anāgataṁ rūpaṁ abhinandati,",
  "ne20:6.7_0": "anāgataṁ vedanaṁ …pe…",
  "ne20:6.8_0": "anāgataṁ saññaṁ,",
  "ne20:6.9_0": "anāgate saṅkhāre,",
  "ne20:6.10_0": "anāgataṁ viññāṇaṁ abhinandati.",
  "ne20:6.11_0": "Dve dhammā cittassa upakkilesā—",
  "ne20:6.12_0": "taṇhā ca avijjā ca.",
  "ne20:6.13_0": "Tāhi visujjhantaṁ cittaṁ visujjhati.",
  "ne20:6.14_0": "Tesaṁ avijjānīvaraṇānaṁ taṇhāsaṁyojanānaṁ pubbā koṭi na paññāyati sandhāvantānaṁ saṁsarantānaṁ sakiṁ",
  "ne20:6.14_1": "nirayaṁ sakiṁ tiracchānayoniṁ sakiṁ pettivisayaṁ sakiṁ asurakāyaṁ sakiṁ deve sakiṁ manusse.",
  "ne20:7.1_0": "**Thinamiddhābhibhūtenā**ti.",
  "ne20:7.2_0": "Thinaṁ nāma yā cittassa akallatā akammaniyatā;",
  "ne20:7.3_0": "middhaṁ nāma yaṁ kāyassa līnattaṁ.",
  "ne20:7.4_0": "**Vasaṁ mārassa gacchatī**ti kilesamārassa ca sattamārassa ca vasaṁ gacchati,",
  "ne20:7.4_1": "so hi nivuto saṁsārābhimukho hoti.",
  "ne20:7.5_0": "Imāni bhagavatā dve saccāni desitāni dukkhaṁ samudayo ca.",
  "ne20:7.6_0": "Tesaṁ bhagavā pariññāya ca pahānāya ca dhammaṁ deseti dukkhassa pariññāya samudayassa pahānāya.",
  "ne20:7.7_0": "Yena ca parijānāti yena ca pajahati, ayaṁ maggo.",
  "ne20:7.8_0": "Yaṁ taṇhāya avijjāya ca pahānaṁ, ayaṁ nirodho.",
  "ne20:7.9_0": "Imāni cattāri saccāni.",
  "ne20:7.10_0": "Tenāha bhagavā “arakkhitena cittenā”ti.",
  "ne20:7.11_0": "Tenāhāyasmā mahākaccāyano “assādādīnavatā”ti.",
  "ne20:7.12_0": "Niyutto desanāhārasampāto."
}