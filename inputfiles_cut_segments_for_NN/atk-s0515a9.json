{
  "atk-s0515a9:0_0": "9. Māgaṇḍiyasuttaniddesavaṇṇanā",
  "atk-s0515a9:1_0": "70.",
  "atk-s0515a9:1_1": "Navame māgaṇḍiyasuttaniddese paṭhamagāthāya tāva ajapālanigrodhamūle nānārūpāni nimminitvā abhikāmaṁ",
  "atk-s0515a9:1_2": "āgataṁ māradhītaraṁ disvāna taṇhaṁ aratiṁ ragañca chandamattampi methunasmiṁ nāhosi,",
  "atk-s0515a9:1_3": "kimevidaṁ imissā dārikāya muttakarīsapuṇṇaṁ rūpaṁ disvā bhavissati,",
  "atk-s0515a9:1_4": "sabbathā pādāpi naṁ samphusituṁ na icche,",
  "atk-s0515a9:1_5": "kutonena saṁvasitunti.",
  "atk-s0515a9:2_0": "Muttapuṇṇanti āhārautuvasena vatthipuṭantaraṁ pūretvā ṭhitamuttena pūritaṁ.",
  "atk-s0515a9:2_1": "Karīsapuṇṇanti pakkāsayasaṅkhāte heṭṭhānābhipiṭṭhikaṇṭakamūlānaṁ antare ubbedhena aṭṭhaṅgulamatte antāvasāne ṭhitavaccena puṇṇaṁ.",
  "atk-s0515a9:2_2": "Semhapuṇṇanti udarapaṭale ṭhitaekapattappamāṇena semhena pūritaṁ.",
  "atk-s0515a9:2_3": "Ruhirapuṇṇanti yakanassa heṭṭhābhāgaṁ pūretvā hadayavakkapapphāsānaṁ upari thokaṁ thokaṁ paggharantena",
  "atk-s0515a9:2_4": "vakkahadayayakanapapphāse temayamānena ṭhitena ekapattassa pūraṇamattena sannicitalohitasaṅkhātena ca",
  "atk-s0515a9:2_5": "kesalomanakhadantānaṁ maṁsavinimuttaṭṭhānañceva thaddhasukkhacammañca ṭhapetvā dhamanījālānusārena sabbaṁ",
  "atk-s0515a9:2_6": "upādiṇṇakasarīraṁ pharitvā ṭhitasaṁsaraṇalohitasaṅkhātena ca duvidhena ruhirena puṇṇaṁ.",
  "atk-s0515a9:3_0": "Aṭṭhisaṅghātanti sakalasarīre heṭṭhā aṭṭhīnaṁ upariṭṭhitāni sādhikāni tīṇi aṭṭhisatāni,",
  "atk-s0515a9:3_1": "tehi aṭṭhīhi ghaṭitaṁ.",
  "atk-s0515a9:3_2": "Nhārusambandhanti sakalasarīre aṭṭhīni ābandhitvā ṭhitāni nava nhārusatāni,",
  "atk-s0515a9:3_3": "tehi nhārūhi sambandhaṁ ābandhaṁ.",
  "atk-s0515a9:3_4": "Rudhiramaṁsāvalepananti saṁsaraṇalohitena ca sādhikāni tīṇi aṭṭhisatāni anulimpetvā ṭhitena navamaṁsapesisatena ca anulittaṁ sarīraṁ.",
  "atk-s0515a9:3_5": "Cammavinaddhanti sakalasarīraṁ pariyonandhitvā pākaṭakilomakassa upari chaviyā heṭṭhā ṭhitaṁ cammaṁ,",
  "atk-s0515a9:3_6": "tena cammena vinaddhaṁ pariyonaddhaṁ.",
  "atk-s0515a9:3_7": "“Cammāvanaddha”ntipi pāḷi.",
  "atk-s0515a9:3_8": "Chaviyā paṭicchannanti atisukhumachaviyā paṭicchannaṁ chādetvā ṭhitaṁ.",
  "atk-s0515a9:3_9": "Chiddāvachiddanti anekachiddaṁ.",
  "atk-s0515a9:3_10": "Uggharantanti akkhimukhādīhi uggharantaṁ.",
  "atk-s0515a9:3_11": "Paggharantanti adhobhāgena paggharantaṁ.",
  "atk-s0515a9:3_12": "Kimisaṅghanisevitanti sūcimukhādīhi nānāpāṇakulasamūhehi āsevitaṁ.",
  "atk-s0515a9:3_13": "Nānākalimalaparipūranti anekavidhehi asucikoṭṭhāsehi pūritaṁ.",
  "atk-s0515a9:4_0": "71.",
  "atk-s0515a9:4_1": "Tato māgaṇḍiyo “pabbajitā nāma mānusake kāme pahāya dibbakāmatthāya pabbajanti,",
  "atk-s0515a9:4_2": "ayañca dibbepi kāme na icchati,",
  "atk-s0515a9:4_3": "idampi itthiratanaṁ,",
  "atk-s0515a9:4_4": "kā nu assa diṭṭhī”ti pucchituṁ dutiyaṁ gāthamāha.",
  "atk-s0515a9:4_5": "Tattha etādisaṁ ce ratananti dibbitthiratanaṁ sandhāya bhaṇati.",
  "atk-s0515a9:4_6": "Nārinti attano dhītaraṁ sandhāya.",
  "atk-s0515a9:4_7": "Diṭṭhigataṁ sīlavataṁ nu jīvitanti diṭṭhiñca sīlañca vatañca jīvitañca.",
  "atk-s0515a9:4_8": "Bhavūpapattiñca vadesi kīdisanti attano bhavūpapattiṁ vā tuvaṁ kīdisaṁ vadesi.",
  "atk-s0515a9:5_0": "72.",
  "atk-s0515a9:5_1": "Ito parā dve gāthā vissajjanapucchānayena pavattattā pākaṭasambandhāyeva.",
  "atk-s0515a9:5_2": "Tāsu paṭhamagāthāya saṅkhepattho –",
  "atk-s0515a9:5_3": "tassa mayhaṁ māgaṇḍiya dvāsaṭṭhidiṭṭhigatadhammesu nicchinitvā “idameva saccaṁ,",
  "atk-s0515a9:5_4": "moghamañña”nti evaṁ idaṁ vadāmīti samuggahītaṁ na hoti natthi na vijjati,",
  "atk-s0515a9:5_5": "kiṁ kāraṇā?",
  "atk-s0515a9:5_6": "Ahañhi passanto diṭṭhīsu ādīnavaṁ kañci diṭṭhiṁ aggahetvā saccāni pavicinanto ajjhattaṁ rāgādīnaṁ santibhāvena",
  "atk-s0515a9:5_7": "ajjhattasantisaṅkhātaṁ nibbānameva addasanti.",
  "atk-s0515a9:6_0": "Ādīnavanti upaddavaṁ.",
  "atk-s0515a9:6_1": "Sadukkhanti kāyikadukkhena sadukkhaṁ.",
  "atk-s0515a9:6_2": "Savighātanti cetasikadukkhena sahitaṁ.",
  "atk-s0515a9:6_3": "Saupāyāsanti upāyāsasahitaṁ.",
  "atk-s0515a9:6_4": "Sapariḷāhanti sadarathaṁ.",
  "atk-s0515a9:6_5": "Na nibbidāyāti na vaṭṭe nibbindanatthāya.",
  "atk-s0515a9:6_6": "Na virāgāyāti na vaṭṭe virāgatthāya.",
  "atk-s0515a9:6_7": "Na nirodhāyāti na vaṭṭassa nirodhatthāya.",
  "atk-s0515a9:6_8": "Na upasamāyāti na vaṭṭassa upasamatthāya.",
  "atk-s0515a9:6_9": "Na abhiññāyāti na vaṭṭassa abhijānanatthāya.",
  "atk-s0515a9:6_10": "Na sambodhāyāti na kilesaniddāvigamena vaṭṭato sambujjhanatthāya.",
  "atk-s0515a9:6_11": "Na nibbānāyāti na amatanibbānatthāya.",
  "atk-s0515a9:6_12": "Ettha pana “nibbidāyā”ti vipassanā.",
  "atk-s0515a9:6_13": "“Virāgāyā”ti maggo.",
  "atk-s0515a9:6_14": "“Nirodhāya upasamāyā”ti nibbānaṁ.",
  "atk-s0515a9:6_15": "“Abhiññāya sambodhāyā”ti maggo.",
  "atk-s0515a9:6_16": "“Nibbānāyā”ti nibbānameva.",
  "atk-s0515a9:6_17": "Evaṁ ekasmiṁ ṭhāne vipassanā,",
  "atk-s0515a9:6_18": "tīsu maggo,",
  "atk-s0515a9:6_19": "tīsu nibbānaṁ vuttanti evaṁ vavatthānakathā veditabbā.",
  "atk-s0515a9:6_20": "Pariyāyena pana sabbānipetāni maggavevacanānipi nibbānavevacanānipi hontiyeva.",
  "atk-s0515a9:7_0": "Ajjhattaṁ rāgassa santinti ajjhattarāgassa santabhāvena nibbutabhāvena ajjhattasantisaṅkhātaṁ nibbānaṁ olokesiṁ.",
  "atk-s0515a9:7_1": "Dosassa santintiādīsupi eseva nayo.",
  "atk-s0515a9:7_2": "Pacinanti niddesassa uddesapadaṁ.",
  "atk-s0515a9:7_3": "Vicinantoti saccāni vaḍḍhento vibhāvento.",
  "atk-s0515a9:7_4": "Pavicinantoti tāneva paccekaṁ vibhāvento.",
  "atk-s0515a9:7_5": "Keci “gavesanto”ti vaṇṇayanti.",
  "atk-s0515a9:7_6": "Adassanti olokesiṁ.",
  "atk-s0515a9:7_7": "Adakkhinti vinivijjhiṁ.",
  "atk-s0515a9:7_8": "Aphassinti paññāya phusiṁ.",
  "atk-s0515a9:7_9": "Paṭivijjhinti ñāṇena paccakkhaṁ akāsiṁ.",
  "atk-s0515a9:8_0": "73.",
  "atk-s0515a9:8_1": "Dutiyagāthāya saṅkhepattho –",
  "atk-s0515a9:8_2": "yānimāni diṭṭhigatāni tehi tehi sattehi vinicchinitvā gahitattā “vinicchayā”ti ca attano paccayehi abhisaṅkhatabhāvādinā",
  "atk-s0515a9:8_3": "nayena “pakappitānī”ti ca vuccanti,",
  "atk-s0515a9:8_4": "te ve munī diṭṭhigatadhamme aggahetvā ajjhattasantīti yametamatthaṁ brūsi,",
  "atk-s0515a9:8_5": "ācikkha me,",
  "atk-s0515a9:8_6": "kathaṁ nu dhīrehi paveditaṁ taṁ kathaṁ pakāsitaṁ dhīrehīti vadati.",
  "atk-s0515a9:9_0": "Imissā gāthāya niddeso uttānattho ṭhapetvā paramatthapadaṁ.",
  "atk-s0515a9:9_1": "Tattha yaṁ paramatthanti yaṁ uttamaṁ nibbānaṁ.",
  "atk-s0515a9:10_0": "74.",
  "atk-s0515a9:10_1": "Athassa bhagavā yathā yena upāyena taṁ padaṁ dhīrehi pakāsitaṁ,",
  "atk-s0515a9:10_2": "taṁ upāyaṁ sapaṭipakkhaṁ dassento “na diṭṭhiyā”ti gāthamāha.",
  "atk-s0515a9:10_3": "Tattha na diṭṭhiyātiādīhi diṭṭhisutiaṭṭhasamāpattiñāṇabāhirasīlabbatāni paṭikkhipati.",
  "atk-s0515a9:10_4": "“Suddhimāhā”ti ettha vuttaṁ āha-saddaṁ sabbattha nakārena saddhiṁ yojetvā purimapadattayaṁ netvā “diṭṭhiyā",
  "atk-s0515a9:10_5": "suddhiṁ nāha na kathemī”ti evamattho veditabbo.",
  "atk-s0515a9:10_6": "Yathā cettha,",
  "atk-s0515a9:10_7": "evaṁ uttarapadesupi.",
  "atk-s0515a9:10_8": "Tattha ca adiṭṭhiyā nāhāti dasavatthukaṁ sammādiṭṭhiṁ vinā na kathemi.",
  "atk-s0515a9:10_9": "Tathā assutiyāti navaṅgaṁ savanaṁ vinā.",
  "atk-s0515a9:10_10": "Añāṇāti kammassakatasaccānulomikañāṇaṁ vinā.",
  "atk-s0515a9:10_11": "Asīlatāti pātimokkhasaṁvaraṁ vinā.",
  "atk-s0515a9:10_12": "Abbatāti dhutaṅgavataṁ vinā.",
  "atk-s0515a9:10_13": "Nopi tenāti tesu ekamekena diṭṭhiādimattenāpi na kathemīti evamattho veditabbo.",
  "atk-s0515a9:10_14": "Ete ca nissajja anuggahāyāti ete ca purimadiṭṭhiādibhede kaṇhapakkhike dhamme samugghātakaraṇena nissajja,",
  "atk-s0515a9:10_15": "pacchime adiṭṭhiādibhede sukkapakkhikepi atammayatāpajjanena anuggahāya.",
  "atk-s0515a9:10_16": "Santo anissāya bhavaṁ na jappeti imāya paṭipattiyā rāgādivūpasamena santo cakkhādīsu kañci dhammaṁ anissāya ekampi bhavaṁ na jappe,",
  "atk-s0515a9:10_17": "apihetuṁ apatthetuṁ samattho siyā,",
  "atk-s0515a9:10_18": "ayamassa ajjhattasantīti adhippāyo.",
  "atk-s0515a9:11_0": "Savanampi icchitabbanti suttādivasena suṇanampi ākaṅkhitabbaṁ.",
  "atk-s0515a9:11_1": "Sambhārā ime dhammāti sammādiṭṭhiādikā ime dhammā upakāraṭṭhena sambhārā honti.",
  "atk-s0515a9:11_2": "Kaṇhapakkhikānanti akusalapakkhe bhavānaṁ.",
  "atk-s0515a9:11_3": "Samugghātato pahānaṁ icchitabbanti sammā hananato samucchedato pahānaṁ ākaṅkhitabbaṁ.",
  "atk-s0515a9:11_4": "Tedhātukesu kusalesu dhammesūti kāmarūpārūpasaṅkhātesu tebhūmakesu kosallasambhūtesu.",
  "atk-s0515a9:11_5": "Atammayatāti nittaṇhabhāvo.",
  "atk-s0515a9:12_0": "75.",
  "atk-s0515a9:12_1": "Evaṁ vutte vacanatthaṁ asallakkhento māgaṇḍiyo “no ce kirā”ti gāthamāha.",
  "atk-s0515a9:12_2": "Tattha diṭṭhādīni vuttanayāneva.",
  "atk-s0515a9:12_3": "Kaṇhapakkhikāniyeva pana sandhāya ubhayatrāpi āha.",
  "atk-s0515a9:12_4": "Āha-saddaṁ pana “no ce”ti saddena yojetvā no ce kira āha no ce kira kathesīti evaṁ attho daṭṭhabbo.",
  "atk-s0515a9:12_5": "Momūhanti atimūḷhaṁ,",
  "atk-s0515a9:12_6": "mohanaṁ vā.",
  "atk-s0515a9:12_7": "Paccentīti jānanti.",
  "atk-s0515a9:12_8": "Imissāpi gāthāya niddeso uttāno.",
  "atk-s0515a9:13_0": "76.",
  "atk-s0515a9:13_1": "Athassa bhagavā taṁ diṭṭhiṁ nissāya pucchaṁ paṭikkhipanto “diṭṭhiñca nissāyā”ti gāthamāha.",
  "atk-s0515a9:13_2": "Tassattho –",
  "atk-s0515a9:13_3": "tvaṁ māgaṇḍiya diṭṭhiṁ nissāya punappunaṁ pucchamāno yāni te diṭṭhigatāni samuggahitāni,",
  "atk-s0515a9:13_4": "tesveva samuggahītesu pamohaṁ āgato tvaṁ ito ca mayā vuttaajjhattasantito paṭipattito dhammadesanato vā aṇumpi yuttasaññaṁ na passasi,",
  "atk-s0515a9:13_5": "tena kāraṇena tvaṁ imaṁ dhammaṁ momūhato passasīti.",
  "atk-s0515a9:14_0": "Lagganaṁ nissāya laggananti diṭṭhilagganaṁ allīyitvā diṭṭhilagganaṁ.",
  "atk-s0515a9:14_1": "Bandhananti diṭṭhibandhanaṁ.",
  "atk-s0515a9:14_2": "Palibodhanti diṭṭhipalibodhaṁ.",
  "atk-s0515a9:15_0": "Andhakāraṁ pakkhandosīti bahalandhakāraṁ paviṭṭhosi.",
  "atk-s0515a9:15_1": "Yuttasaññanti samaṇadhamme yuttasaññaṁ.",
  "atk-s0515a9:15_2": "Pattasaññanti samaṇadhamme paṭiladdhasaññaṁ.",
  "atk-s0515a9:15_3": "Lagganasaññanti sañjānitasaññaṁ.",
  "atk-s0515a9:15_4": "Kāraṇasaññanti hetusaññaṁ.",
  "atk-s0515a9:15_5": "Ṭhānasaññanti kāraṇasaññaṁ.",
  "atk-s0515a9:15_6": "Na paṭilabhasīti na vindasi.",
  "atk-s0515a9:15_7": "Kuto ñāṇanti maggañāṇaṁ pana kena kāraṇena labhissasi.",
  "atk-s0515a9:15_8": "Aniccaṁ vāti hutvā abhāvaṭṭhena pañcakkhandhā aniccaṁ.",
  "atk-s0515a9:15_9": "Aniccasaññānulomaṁ vāti “pañcakkhandhā aniccā”ti uppannā saññā aniccasaññā,",
  "atk-s0515a9:15_10": "tāya saññāya anulomaṁ appaṭikkūlaṁ aniccasaññānulomaṁ. Kiṁ taṁ?",
  "atk-s0515a9:15_11": "Vipassanāñāṇaṁ.",
  "atk-s0515a9:15_12": "Dvinnaṁ vipassanāñāṇānaṁ dukkhānattasaññānulomānampi eseva nayo.",
  "atk-s0515a9:16_0": "77.",
  "atk-s0515a9:16_1": "Evaṁ samuggahitesu pamohena māgaṇḍiyassa vivādāpattiṁ dassetvā idāni tesu aññesu ca dhammesu vigatappamohassa",
  "atk-s0515a9:16_2": "attano nibbivādataṁ dassento “samo visesī”ti gāthamāha.",
  "atk-s0515a9:16_3": "Tassattho –",
  "atk-s0515a9:16_4": "yo evaṁ tidhā mānena vā diṭṭhiyā vā puggalena vā maññati,",
  "atk-s0515a9:16_5": "so tena mānena tāya vā diṭṭhiyā tena vā puggalena vivadeyya.",
  "atk-s0515a9:16_6": "Yo pana amhādiso imāsu tīsu vidhāsu avikampamāno,",
  "atk-s0515a9:16_7": "samo visesīti na tassa hoti,",
  "atk-s0515a9:16_8": "na ca hīnoti pāṭhaseso.",
  "atk-s0515a9:16_9": "Imissāpi gāthāya niddeso uttānova.",
  "atk-s0515a9:17_0": "78.",
  "atk-s0515a9:17_1": "Kiñca bhiyyo –",
  "atk-s0515a9:17_2": "“saccanti so”ti gāthā.",
  "atk-s0515a9:17_3": "Tassattho –",
  "atk-s0515a9:17_4": "so evarūpo pahīnamānadiṭṭhiko “mādiso ‘bāhitapāpattā’dinā nayena brāhmaṇo,",
  "atk-s0515a9:17_5": "idameva sacca”nti kiṁ vadeyya kiṁ vatthuṁ bhaṇeyya,",
  "atk-s0515a9:17_6": "kena vā kāraṇena bhaṇeyya,",
  "atk-s0515a9:17_7": "“mayhaṁ saccaṁ,",
  "atk-s0515a9:17_8": "tuyhaṁ musā”ti vā kena mānena diṭṭhiyā puggalena vā vivadeyya.",
  "atk-s0515a9:17_9": "Yasmiṁ mādise khīṇāsave “sadisohamasmī”ti pavattiyā samaṁ vā,",
  "atk-s0515a9:17_10": "itaradvayabhāvena pavattiyā visamaṁ vā maññitaṁ natthi,",
  "atk-s0515a9:17_11": "samānādīsu kena vādaṁ paṭisaṁyujeyya paṭipphareyyāti.",
  "atk-s0515a9:17_12": "Imissāpi gāthāya niddeso uttāno.",
  "atk-s0515a9:18_0": "79.",
  "atk-s0515a9:18_1": "Nanu ekaṁseneva evarūpo puggalo?",
  "atk-s0515a9:18_2": "“Okaṁ pahāyā”ti gāthā.",
  "atk-s0515a9:18_3": "Tattha okaṁ pahāyāti rūpadhātvādiviññāṇassokāsaṁ tatra chandarāgappahānena chaḍḍetvā.",
  "atk-s0515a9:18_4": "Aniketasārīti rūpanimittaniketādīni taṇhāvasena asaranto.",
  "atk-s0515a9:18_5": "Gāme akubbaṁ muni santhavānīti gāme gihisanthavāni akaronto.",
  "atk-s0515a9:18_6": "Kāmehi rittoti kāmesu chandarāgābhāvena sabbakāmehi puthubhūto.",
  "atk-s0515a9:18_7": "Apurakkharānoti āyatiṁ attabhāvaṁ anabhinibbattento.",
  "atk-s0515a9:18_8": "Kathaṁ na viggayha janena kayirāti janena saddhiṁ viggāhikakathaṁ na katheyya.",
  "atk-s0515a9:19_0": "Hāliddakānīti evaṁnāmako gahapati.",
  "atk-s0515a9:19_1": "Yenāyasmā mahākaccāno tenupasaṅkamīti yenāti bhummatthe karaṇavacanaṁ.",
  "atk-s0515a9:19_2": "Tasmā yattha mahākaccāno,",
  "atk-s0515a9:19_3": "tattha upasaṅkamīti evamettha attho daṭṭhabbo.",
  "atk-s0515a9:19_4": "Yena vā kāraṇena mahākaccāno devamanussehi upasaṅkamitabbo,",
  "atk-s0515a9:19_5": "tena kāraṇena upasaṅkamīti evamettha attho daṭṭhabbo.",
  "atk-s0515a9:19_6": "Kena ca kāraṇena mahākaccāno upasaṅkamitabbo?",
  "atk-s0515a9:19_7": "Nānappakāraguṇavisesādhigamādhippāyena,",
  "atk-s0515a9:19_8": "sāduphalūpabhogādhippāyena dijagaṇehi niccaphalitamahārukkho viya.",
  "atk-s0515a9:19_9": "Upasaṅkamīti ca gatoti vuttaṁ hoti.",
  "atk-s0515a9:19_10": "Upasaṅkamitvāti upasaṅkamanapariyosānadīpanaṁ.",
  "atk-s0515a9:19_11": "Atha vā evaṁ gato tato āsannataraṁ ṭhānaṁ mahākaccānassa samīpasaṅkhātaṁ gantvātipi vuttaṁ hoti.",
  "atk-s0515a9:20_0": "Abhivādetvāti pañcapatiṭṭhitena vanditvā.",
  "atk-s0515a9:20_1": "Idāni yenatthena mahākaccānassa upaṭṭhānaṁ āgato,",
  "atk-s0515a9:20_2": "taṁ pucchitukāmo dasanakhasamodhānasamujjalaṁ añjaliṁ sirasi patiṭṭhāpetvā ekamantaṁ nisīdi.",
  "atk-s0515a9:20_3": "Ekamantanti bhāvanapuṁsakaniddeso “visamaṁ candimasūriyā parivattantī”tiādīsu viya.",
  "atk-s0515a9:20_4": "Tasmā yathā nisinno ekamantaṁ nisinno hoti,",
  "atk-s0515a9:20_5": "evaṁ nisīdīti evamettha attho daṭṭhabbo.",
  "atk-s0515a9:20_6": "Bhummatthe vā etaṁ upayogavacanaṁ.",
  "atk-s0515a9:20_7": "Nisīdīti nisajjaṁ kappesi.",
  "atk-s0515a9:20_8": "Paṇḍitā hi devamanussā garuṭṭhāniyaṁ upasaṅkamitvā āsanakusalatāya ekamantaṁ nisīdanti.",
  "atk-s0515a9:20_9": "Ayañca gahapati tesaṁ aññataro,",
  "atk-s0515a9:20_10": "tasmā ekamantaṁ nisīdi.",
  "atk-s0515a9:21_0": "Kathaṁ nisinno ca pana ekamantaṁ nisinno hotīti?",
  "atk-s0515a9:21_1": "Cha nisajjadose vajjetvā.",
  "atk-s0515a9:21_2": "Seyyathidaṁ?",
  "atk-s0515a9:21_3": "Atidūraṁ accāsannaṁ uparivātaṁ unnatappadesaṁ atisammukhaṁ atipacchāti.",
  "atk-s0515a9:21_4": "Atidūre nisinno hi sace kathetukāmo hoti,",
  "atk-s0515a9:21_5": "uccāsaddena kathetabbaṁ hoti.",
  "atk-s0515a9:21_6": "Accāsanne nisinno saṅghaṭṭanaṁ karoti.",
  "atk-s0515a9:21_7": "Uparivāte nisinno sarīragandhena bādhati.",
  "atk-s0515a9:21_8": "Unnatappadese nisinno agāravaṁ pakāseti.",
  "atk-s0515a9:21_9": "Atisammukhā nisinno sace daṭṭhukāmo hoti,",
  "atk-s0515a9:21_10": "cakkhunā cakkhuṁ āhacca daṭṭhabbaṁ hoti.",
  "atk-s0515a9:21_11": "Atipacchā nisinno sace daṭṭhukāmo hoti,",
  "atk-s0515a9:21_12": "gīvaṁ pasāretvā daṭṭhabbaṁ hoti.",
  "atk-s0515a9:21_13": "Tasmā ayampi ete cha nisajjadose vajjetvā nisīdi.",
  "atk-s0515a9:21_14": "Tena vuttaṁ –",
  "atk-s0515a9:21_15": "“ekamantaṁ nisīdī”ti.",
  "atk-s0515a9:22_0": "Etadavocāti etaṁ avoca.",
  "atk-s0515a9:22_1": "Vuttamidaṁ bhante kaccāna bhagavatā aṭṭhakavaggiye māgaṇḍiyapañheti aṭṭhakavaggiyamhi māgaṇḍiyapañho nāma atthi,",
  "atk-s0515a9:22_2": "tasmiṁ pañhe.",
  "atk-s0515a9:23_0": "Rūpadhātūti rūpakkhandho adhippeto.",
  "atk-s0515a9:23_1": "Rūpadhāturāgavinibandhanti rūpadhātumhi rāgena vinibaddhaṁ.",
  "atk-s0515a9:23_2": "Viññāṇanti kammaviññāṇaṁ.",
  "atk-s0515a9:23_3": "Okasārīti gehasārī ālayasārī.",
  "atk-s0515a9:23_4": "Kasmā panettha “viññāṇadhātu kho gahapatī”ti na vuttanti?",
  "atk-s0515a9:23_5": "Sammohavighātatthaṁ.",
  "atk-s0515a9:23_6": "“Oko”ti hi atthato paccayo vuccati,",
  "atk-s0515a9:23_7": "purejātañca kammaviññāṇaṁ pacchājātassa kammaviññāṇassapi vipākaviññāṇassapi,",
  "atk-s0515a9:23_8": "vipākaviññāṇañca vipākaviññāṇassapi kammaviññāṇassapi paccayo hoti,",
  "atk-s0515a9:23_9": "tasmā “kataraṁ nu kho idha viññāṇa”nti sammoho bhaveyya.",
  "atk-s0515a9:23_10": "Tassa vighātatthaṁ taṁ aggahetvā asambhinnāva desanā katāti.",
  "atk-s0515a9:23_11": "Apica vipākaārammaṇavasena catasso abhisaṅkhāraviññāṇaṭṭhitiyoti vuttāti tā dassetumpi idha viññāṇaṁ na gahitaṁ.",
  "atk-s0515a9:24_0": "Upayupādānāti taṇhūpayadiṭṭhūpayavasena dve upayā,",
  "atk-s0515a9:24_1": "kāmupādānādīni cattāri upādānāni ca.",
  "atk-s0515a9:24_2": "Cetaso adhiṭṭhānābhinivesānusayāti akusalacittassa adhiṭṭhānabhūtā ceva abhinivesabhūtā ca anusayabhūtā ca.",
  "atk-s0515a9:24_3": "Tathāgatassāti sammāsambuddhassa.",
  "atk-s0515a9:24_4": "Sabbesampi hi khīṇāsavānaṁ ete pahīnāva,",
  "atk-s0515a9:24_5": "satthu pana khīṇāsavabhāvo loke atipākaṭoti uparimakoṭiyā evaṁ vuttaṁ.",
  "atk-s0515a9:24_6": "Viññāṇadhātuyāti idha viññāṇaṁ kasmā gahitaṁ?",
  "atk-s0515a9:24_7": "Kilesappahānadassanatthaṁ.",
  "atk-s0515a9:24_8": "Kilesā hi na kevalaṁ catūsuyeva khandhesu pahīnā pahīyanti,",
  "atk-s0515a9:24_9": "pañcasupi pahīyantiyevāti kilesappahānadassanatthaṁ gahitaṁ.",
  "atk-s0515a9:24_10": "Evaṁ kho gahapati anokasārī hotīti evaṁ kammaviññāṇena okaṁ asarantena anokasārī nāma hoti.",
  "atk-s0515a9:25_0": "Rūpanimittaniketavisāravinibandhāti rūpameva kilesānaṁ paccayaṭṭhena nimittaṁ,",
  "atk-s0515a9:25_1": "ārammaṇakiriyasaṅkhātena nivāsaṭṭhena niketanti rūpanimittaniketaṁ.",
  "atk-s0515a9:25_2": "Visāro ca vinibandho ca visāravinibandhā.",
  "atk-s0515a9:25_3": "Ubhayenapi hi kilesānaṁ patthaṭabhāvo ca vinibandhanabhāvo ca vutto,",
  "atk-s0515a9:25_4": "rūpanimittanikete visāravinibandhāti rūpanimittaniketavisāravinibandhā,",
  "atk-s0515a9:25_5": "tasmā rūpanimittaniketamhi uppannena kilesavisārena ceva kilesavinibandhanena cāti attho.",
  "atk-s0515a9:25_6": "Niketasārīti vuccatīti ārammaṇakaraṇavasena nivāsaṭṭhānaṭṭhena niketasārīti vuccati.",
  "atk-s0515a9:25_7": "Pahīnāti te rūpanimittanikete kilesavisāravinibandhā pahīnā.",
  "atk-s0515a9:26_0": "Kasmā panettha pañcakkhandhā ca “okā”ti vuttā,",
  "atk-s0515a9:26_1": "cha ārammaṇāni “niketa”nti?",
  "atk-s0515a9:26_2": "Chandarāgassa balavadubbalatāya.",
  "atk-s0515a9:26_3": "Samānepi hi etesaṁ ālayaṭṭhena visayabhāve okoti nippariyāyena suddhaṁ gehameva vuccati,",
  "atk-s0515a9:26_4": "niketanti “ajja asukaṭṭhāne kīḷissāmā”ti katasaṅketānaṁ nivāsanaṭṭhānaṁ uyyānādi.",
  "atk-s0515a9:26_5": "Tattha yathā puttadāradhanadhaññapuṇṇagehe chandarāgo balavā hoti,",
  "atk-s0515a9:26_6": "evaṁ ajjhattikesu khandhesu.",
  "atk-s0515a9:26_7": "Yathā pana uyyānaṭṭhānādīsu tato dubbalataro hoti,",
  "atk-s0515a9:26_8": "evaṁ bāhiresu chasu ārammaṇesūti chandarāgassa balavadubbalatāya evaṁ desanā katāti veditabbā.",
  "atk-s0515a9:27_0": "Sukhitesu sukhitoti upaṭṭhākesu dhanadhaññalābhādivasena sukhitesu “idānāhaṁ manāpaṁ cīvaraṁ manāpaṁ",
  "atk-s0515a9:27_1": "bhojanaṁ labhissāmī”ti gehassitasukhena sukhito hoti,",
  "atk-s0515a9:27_2": "tehi pattasampattiṁ attanā anubhavamāno viya carati.",
  "atk-s0515a9:27_3": "Dukkhitesu dukkhitoti tesaṁ kenacideva kāraṇena dukkhe uppanne sayaṁ dviguṇena dukkhena dukkhito hoti.",
  "atk-s0515a9:27_4": "Kiccakaraṇīyesūti kiccasaṅkhātesu karaṇīyesu.",
  "atk-s0515a9:27_5": "Voyogaṁ āpajjatīti upayogaṁ sayaṁ tesaṁ kiccānaṁ kattabbataṁ āpajjati.",
  "atk-s0515a9:28_0": "Kāmesūti vatthukāmesu. Evaṁ kho gahapati kāmehi aritto hotīti evaṁ kilesakāmehi aritto hoti.",
  "atk-s0515a9:29_0": "Anto kāmānaṁ bhāvena atuccho. Sukkapakkho tesaṁ abhāvena ritto tucchoti veditabbo.",
  "atk-s0515a9:30_0": "Purakkharānoti vaṭṭaṁ purato kurumāno.",
  "atk-s0515a9:30_1": "Evaṁrūpo siyantiādīsu dīgharassakāḷodātādīsu rūpesu evaṁrūpo nāma bhaveyyanti pattheti.",
  "atk-s0515a9:30_2": "Sukhādīsu vedanāsu evaṁvedano nāma.",
  "atk-s0515a9:30_3": "Nīlasaññādīsu saññāsu evaṁsañño nāma.",
  "atk-s0515a9:30_4": "Puññābhisaṅkhārādīsu saṅkhāresu evaṁsaṅkhāro nāma.",
  "atk-s0515a9:30_5": "Cakkhuviññāṇādīsu viññāṇesu evaṁviññāṇo nāma bhaveyyanti pattheti.",
  "atk-s0515a9:31_0": "Apurakkharānoti vaṭṭaṁ purato akurumāno.",
  "atk-s0515a9:31_1": "Sahitaṁ me,",
  "atk-s0515a9:31_2": "asahitaṁ teti tuyhaṁ vacanaṁ asahitaṁ asiliṭṭhaṁ,",
  "atk-s0515a9:31_3": "mayhaṁ sahitaṁ siliṭṭhaṁ madhuraṁ madhurapānasadisaṁ.",
  "atk-s0515a9:31_4": "Adhiciṇṇaṁ te viparāvattanti yaṁ tuyhaṁ dīghena kālena paricitaṁ suppaguṇaṁ,",
  "atk-s0515a9:31_5": "taṁ mama vādaṁ āgamma sabbaṁ khaṇena viparāvattaṁ nivattaṁ.",
  "atk-s0515a9:31_6": "Āropito te vādoti tuyhaṁ doso mayā āropito.",
  "atk-s0515a9:31_7": "Cara vādappamokkhāyāti taṁ taṁ ācariyaṁ upasaṅkamitvā uttaraṁ pariyesanto imassa vādassa mokkhāya cara āhiṇḍa.",
  "atk-s0515a9:31_8": "Nibbeṭhehi vā sace pahosīti atha sayameva pahosi,",
  "atk-s0515a9:31_9": "idheva nibbeṭhehīti.",
  "atk-s0515a9:32_0": "80.",
  "atk-s0515a9:32_1": "So evarūpo “yehi vivitto”ti gāthā.",
  "atk-s0515a9:32_2": "Tattha yehīti yehi diṭṭhigatādīhi.",
  "atk-s0515a9:32_3": "Vivitto vicareyyāti ritto careyya.",
  "atk-s0515a9:32_4": "Na tāniuggayha vadeyya nāgoti “āguṁ na karotī”tiādinā nayena nāgo tāni diṭṭhigatāni uggahetvā na careyya.",
  "atk-s0515a9:32_5": "Elambujanti elasaññite ambumhi jātaṁ kaṇṭakanāḷaṁ vārijaṁ,",
  "atk-s0515a9:32_6": "padumanti vuttaṁ hoti.",
  "atk-s0515a9:32_7": "Yathā jalena paṅkena canūpalittanti taṁ padumaṁ yathā jalena ca paṅkena ca anupalittaṁ hoti.",
  "atk-s0515a9:32_8": "Evaṁ muni santivādo agiddhoti evaṁ ajjhattasantivādo muni gedhābhāvena agiddho.",
  "atk-s0515a9:32_9": "Kāme ca loke ca anūpalittoti duvidhepi kāme apāyādike ca loke dvīhi silesehi anupalitto hoti.",
  "atk-s0515a9:33_0": "Āguṁ na karotīti akusalādidosaṁ na karoti.",
  "atk-s0515a9:33_1": "Na gacchatīti agativasena na gacchati.",
  "atk-s0515a9:33_2": "Nāgacchatīti pahīnakilese na upeti.",
  "atk-s0515a9:33_3": "Pāpakāti lāmakā.",
  "atk-s0515a9:33_4": "Akusalāti akosallasambhūtā.",
  "atk-s0515a9:33_5": "Te kilese na punetīti ye kilesā pahīnā,",
  "atk-s0515a9:33_6": "te kilese puna na eti.",
  "atk-s0515a9:33_7": "Na paccetīti paṭi na upeti.",
  "atk-s0515a9:33_8": "Na paccāgacchatīti puna na nivattati.",
  "atk-s0515a9:34_0": "Kharadaṇḍoti kharapattadaṇḍo pharusadaṇḍo.",
  "atk-s0515a9:34_1": "Cattagedhoti vissaṭṭhagedho.",
  "atk-s0515a9:34_2": "Vantagedhoti vamitagedho.",
  "atk-s0515a9:34_3": "Muttagedhoti chinnabandhanagedho.",
  "atk-s0515a9:34_4": "Pahīnagedhoti pajahitagedho.",
  "atk-s0515a9:34_5": "Paṭinissaṭṭhagedhoti yathā na puna cittaṁ āruhati,",
  "atk-s0515a9:34_6": "evaṁ paṭivissajjitagedho.",
  "atk-s0515a9:34_7": "Upari vītarāgādīsupi eseva nayo.",
  "atk-s0515a9:34_8": "Sabbāneva tāni gahitaggahaṇassa vissaṭṭhabhāvavevacanāni.",
  "atk-s0515a9:35_0": "81.",
  "atk-s0515a9:35_1": "Kiñca bhiyyo –",
  "atk-s0515a9:35_2": "“na vedagū”ti gāthā.",
  "atk-s0515a9:35_3": "Tattha na vedagū diṭṭhiyāyakoti catumaggavedagū mādiso diṭṭhiyāyako na hoti,",
  "atk-s0515a9:35_4": "diṭṭhiyā gacchanto vā,",
  "atk-s0515a9:35_5": "taṁ sārato paccento vā na hoti.",
  "atk-s0515a9:35_6": "Tattha vacanattho –",
  "atk-s0515a9:35_7": "yāyatīti yāyako.",
  "atk-s0515a9:35_8": "Karaṇavacanena diṭṭhiyā yāyatīti diṭṭhiyāyako.",
  "atk-s0515a9:35_9": "Upayogatthe sāmivacanenapi diṭṭhiyā yātītipi diṭṭhiyāyako.",
  "atk-s0515a9:35_10": "Na mutiyā sa mānametīti mutarūpādibhedāya mutiyāpi so mānaṁ na eti.",
  "atk-s0515a9:35_11": "Na hi tammayo soti taṇhādiṭṭhivasena tammayo hoti tapparāyaṇo,",
  "atk-s0515a9:35_12": "ayaṁ pana na tādiso.",
  "atk-s0515a9:35_13": "Na kammunā nopisutena neyyoti puññābhisaṅkhārādinā kammunā vā,",
  "atk-s0515a9:35_14": "sutasuddhiādinā sutena vā so netabbo na hoti.",
  "atk-s0515a9:35_15": "Anūpanīto sa nivesanesūti so dvinnampi upayānaṁ pahīnattā sabbesu taṇhādiṭṭhinivesanesu anupanīto.",
  "atk-s0515a9:36_0": "Mutarūpena vāti ettha mutarūpaṁ nāma gandharasaphoṭṭhabbāni.",
  "atk-s0515a9:36_1": "Mānaṁ netīti asmimānaṁ na eti.",
  "atk-s0515a9:36_2": "Na upetīti samīpaṁ na eti.",
  "atk-s0515a9:36_3": "Na upagacchatīti upagantvā na tiṭṭhati.",
  "atk-s0515a9:36_4": "Tammayoti tappakato.",
  "atk-s0515a9:37_0": "82.",
  "atk-s0515a9:37_1": "Tassa ca evaṁvidhassa “saññāvirattassā”ti gāthā.",
  "atk-s0515a9:37_2": "Tattha saññāvirattassāti nekkhammasaññāpubbaṅgamāya bhāvanāya pahīnakāmādisaññassa.",
  "atk-s0515a9:37_3": "Iminā padena ubhatobhāgavimutto samathayāniko adhippeto.",
  "atk-s0515a9:37_4": "Paññāvimuttassāti vipassanāpubbaṅgamāya bhāvanāya sabbakilesehi vimuttassa.",
  "atk-s0515a9:37_5": "Iminā sukkhavipassako adhippeto.",
  "atk-s0515a9:37_6": "Saññañca diṭṭhiñca ye aggahesuṁ,",
  "atk-s0515a9:37_7": "te ghaṭṭamānā vicaranti loketi ye pana kāmasaññādikaṁ saññaṁ aggahesuṁ,",
  "atk-s0515a9:37_8": "te visesato gahaṭṭhā kāmādhikaraṇaṁ,",
  "atk-s0515a9:37_9": "ye ca diṭṭhiṁ aggahesuṁ,",
  "atk-s0515a9:37_10": "te visesato pabbajitā dhammādhikaraṇaṁ aññamaññaṁ ghaṭṭentā vicarantīti.",
  "atk-s0515a9:38_0": "Yo samathapubbaṅgamaṁ ariyamaggaṁ bhāvetīti yo puggalo samathapubbaṅgamaṁ purecārikaṁ katvā sahavipassanaṁ ariyamaggaṁ bhāveti,",
  "atk-s0515a9:38_1": "paṭhamaṁ samādhiṁ uppādetvā pacchā sahavipassanaṁ ariyamaggaṁ uppādetīti attho.",
  "atk-s0515a9:38_2": "Tassa āditoti tassa puggalassa paṭhamajjhānādito.",
  "atk-s0515a9:38_3": "Upādāyāti paṭicca āgamma.",
  "atk-s0515a9:38_4": "Ganthā vikkhambhītā hontīti ganthā dūrīkatā bhavanti.",
  "atk-s0515a9:38_5": "Arahatte patteti arahattaphalaṁ patte.",
  "atk-s0515a9:38_6": "Arahatoti arahattaphale ṭhitassa.",
  "atk-s0515a9:38_7": "Ganthā ca mohā cātiādayo sabbe kilesā pahīnā honti.",
  "atk-s0515a9:39_0": "Yo vipassanāpubbaṅgamaṁ ariyamaggaṁ bhāvetīti yo puggalo vipassanaṁ pubbaṅgamaṁ purecārikaṁ katvā ariyamaggaṁ bhāveti,",
  "atk-s0515a9:39_1": "paṭhamaṁ vipassanaṁ uppādetvā pacchā ariyamaggasampayuttaṁ samādhiṁ bhāvetīti attho.",
  "atk-s0515a9:39_2": "Tassa ādito upādāyāti tassa puggalassa vipassanato paṭṭhāya vipassanaṁ paṭicca.",
  "atk-s0515a9:39_3": "Mohā vikkhambhitā hontīti ettha vikkhambhitāti dūraṁ pāpitā saññāvasena.",
  "atk-s0515a9:39_4": "Ghaṭṭentīti ye kāmasaññādiṁ gaṇhanti,",
  "atk-s0515a9:39_5": "te saññāvasena pīḷenti.",
  "atk-s0515a9:39_6": "Saṅghaṭṭentīti tato tato pīḷenti.",
  "atk-s0515a9:39_7": "Idāni ghaṭṭente dassetuṁ “rājānopirājūhi vivadantī”tiādinā nayena vitthāro vutto.",
  "atk-s0515a9:39_8": "Aññamaññaṁ pāṇīhipi upakkamantīti ettha aññamaññaṁ hatthehi paharanti.",
  "atk-s0515a9:39_9": "Leḍḍūhīti kapālakhaṇḍehi.",
  "atk-s0515a9:39_10": "Daṇḍehīti aḍḍhadaṇḍakehi.",
  "atk-s0515a9:39_11": "Satthehīti ubhatodhārehi satthehi.",
  "atk-s0515a9:40_0": "Abhisaṅkhārānaṁ appahīnattāti puññādiabhisaṅkhārānaṁ appahīnabhāvena.",
  "atk-s0515a9:40_1": "Gatiyā ghaṭṭentīti gantabbāya patiṭṭhābhūtāya gatiyā pīḷenti ghaṭṭanaṁ āpajjanti.",
  "atk-s0515a9:40_2": "Nirayādīsupi eseva nayo.",
  "atk-s0515a9:40_3": "Sesamettha vuttanayattā uttānameva.",
  "atk-s0515a9:41_0": "Saddhammappajjotikāya mahāniddesaṭṭhakathāya",
  "atk-s0515a9:42_0": "Māgaṇḍiyasuttaniddesavaṇṇanā niṭṭhitā."
}