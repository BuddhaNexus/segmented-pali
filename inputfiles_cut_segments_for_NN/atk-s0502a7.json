{
  "atk-s0502a7:0_0": "7. Arahantavaggo",
  "atk-s0502a7:1_0": "1. Jīvakapañhavatthu",
  "atk-s0502a7:2_0": "Gataddhinoti imaṁ dhammadesanaṁ satthā jīvakambavane viharanto jīvakena puṭṭhapañhaṁ ārabbha kathesi.",
  "atk-s0502a7:2_1": "Jīvakavatthu khandhake (mahāva. 326 ādayo) vitthāritameva.",
  "atk-s0502a7:3_0": "Ekasmiṁ pana samaye devadatto ajātasattunā saddhiṁ ekato hutvā gijjhakūṭaṁ abhiruhitvā paduṭṭhacitto ‘‘satthāraṁ vadhissāmī’’ti silaṁ pavijjhi.",
  "atk-s0502a7:3_1": "Taṁ dve pabbatakūṭāni sampaṭicchiṁsu.",
  "atk-s0502a7:3_2": "Tato bhijjitvā gatā papaṭikā bhagavato pādaṁ paharitvā lohitaṁ uppādesi, bhusā vedanā pavattiṁsu.",
  "atk-s0502a7:3_3": "Bhikkhū satthāraṁ maddakucchiṁ nayiṁsu.",
  "atk-s0502a7:3_4": "Satthā tatopi jīvakambavanaṁ gantukāmo ‘‘tattha maṁ nethā’’ti āha.",
  "atk-s0502a7:3_5": "Bhikkhū bhagavantaṁ ādāya jīvakambavanaṁ agamaṁsu.",
  "atk-s0502a7:3_6": "Jīvako taṁ pavattiṁ sutvā satthu santikaṁ gantvā vaṇapaṭikammatthāya tikhiṇabhesajjaṁ datvā vaṇaṁ bandhitvā satthāraṁ etadavoca – ‘‘bhante,",
  "atk-s0502a7:3_7": "mayā antonagare ekassa manussassa bhesajjaṁ kataṁ,",
  "atk-s0502a7:3_8": "tassa santikaṁ gantvā puna āgamissāmi,",
  "atk-s0502a7:3_9": "idaṁ bhesajjaṁ yāva mamāgamanā baddhaniyāmeneva tiṭṭhatū’’ti.",
  "atk-s0502a7:3_10": "So gantvā tassa purisassa kattabbakiccaṁ katvā dvārapidahanavelāya āgacchanto dvāraṁ na sampāpuṇi.",
  "atk-s0502a7:3_11": "Athassa etadahosi – ‘‘aho mayā bhāriyaṁ kammaṁ kataṁ,",
  "atk-s0502a7:3_12": "yvāhaṁ aññatarassa purisassa viya tathāgatassa pāde tikhiṇabhesajjaṁ datvā vaṇaṁ bandhiṁ, ayaṁ tassa mocanavelā,",
  "atk-s0502a7:3_13": "tasmiṁ amuccamāne sabbarattiṁ bhagavato sarīre pariḷāho uppajjissatī’’ti.",
  "atk-s0502a7:3_14": "Tasmiṁ khaṇe satthā ānandattheraṁ āmantesi – ‘‘ānanda,",
  "atk-s0502a7:3_15": "jīvako sāyaṁ āgacchanto dvāraṁ na sampāpuṇi,",
  "atk-s0502a7:3_16": "‘ayaṁ vaṇassa mocanavelā’ti pana cintesi, mocesi na’’nti. Thero mocesi,",
  "atk-s0502a7:3_17": "vaṇo rukkhato challi viya apagato.",
  "atk-s0502a7:3_18": "Jīvako antoaruṇeyeva satthu santikaṁ vegena āgantvā ‘‘kiṁ nu kho, bhante,",
  "atk-s0502a7:3_19": "sarīre vo pariḷāho uppanno’’ti pucchi. Satthā ‘‘tathāgatassa kho, jīvaka,",
  "atk-s0502a7:3_20": "bodhimaṇḍeyeva sabbapariḷāho vūpasanto’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:4_0": "90.",
  "atk-s0502a7:5_0": " ‘‘Gataddhino visokassa, vippamuttassa sabbadhi;",
  "atk-s0502a7:6_0": "Sabbaganthappahīnassa, pariḷāho na vijjatī’’ti.",
  "atk-s0502a7:7_0": "Tattha gataddhinoti gatamaggassa kantāraddhā vaṭṭaddhāti dve addhā nāma.",
  "atk-s0502a7:7_1": "Tesu kantārapaṭipanno yāva icchitaṭṭhānaṁ na pāpuṇāti, tāva addhikoyeva,",
  "atk-s0502a7:7_2": "etasmiṁ pana patte gataddhi nāma hoti.",
  "atk-s0502a7:7_3": "Vaṭṭasannissitāpi sattā yāva vaṭṭe vasanti, tāva addhikā eva. Kasmā? Vaṭṭassa akhepitattā. Sotāpannādayopi addhikā eva,",
  "atk-s0502a7:7_4": "vaṭṭaṁ pana khepetvā ṭhito khīṇāsavo gataddhi nāma hoti. Tassa gataddhino.",
  "atk-s0502a7:7_5": "Visokassāti vaṭṭamūlakassa sokassa vigatattā visokassa.",
  "atk-s0502a7:7_6": "Vippamuttassa sabbadhīti sabbesu khandhādidhammesu vippamuttassa,",
  "atk-s0502a7:7_7": "sabbaganthappahīnassāti catunnampi ganthānaṁ pahīnattā sabbāganthappahīnassa.",
  "atk-s0502a7:7_8": "Pariḷāho na vijjatīti duvidho pariḷāho kāyiko cetasiko cāti.",
  "atk-s0502a7:7_9": "Tesu khīṇāsavassa sītuṇhādivasena uppannattā kāyikapariḷāho anibbutova, taṁ sandhāya jīvako pucchati.",
  "atk-s0502a7:7_10": "Satthā pana dhammarājatāya desanāvidhikusalatāya cetasikapariḷāhavasena desanaṁ vinivattento, ‘‘jīvaka,",
  "atk-s0502a7:7_11": "paramatthena evarūpassa khīṇāsavassa pariḷāho na vijjatī’’ti āha.",
  "atk-s0502a7:8_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:9_0": "Jīvakapañhavatthu paṭhamaṁ.",
  "atk-s0502a7:10_0": "2. Mahākassapattheravatthu",
  "atk-s0502a7:11_0": "Uyyuñjantīti imaṁ dhammadesanaṁ satthā veḷuvane viharanto mahākassapattheraṁ ārabbha kathesi.",
  "atk-s0502a7:12_0": "Ekasmiñhi samaye satthā rājagahe vuṭṭhavasso ‘‘addhamāsaccayena cārikaṁ pakkamissāmī’’ti bhikkhūnaṁ ārocāpesi.",
  "atk-s0502a7:12_1": "Vattaṁ kiretaṁ buddhānaṁ bhikkhūhi saddhiṁ cārikaṁ caritukāmānaṁ ‘‘evaṁ bhikkhū attano pattapacanacīvararajanādīni katvā sukhaṁ gamissantī’’ti ‘‘idāni addhamāsaccayena cārikaṁ pakkamissāmī’’ti bhikkhūnaṁ ārocāpanaṁ.",
  "atk-s0502a7:12_2": "Bhikkhūsu pana attano pattacīvarādīni karontesu mahākassapattheropi cīvarāni dhovi.",
  "atk-s0502a7:12_3": "Bhikkhū ujjhāyiṁsu ‘‘thero kasmā cīvarāni dhovati,",
  "atk-s0502a7:12_4": "imasmiṁ nagare anto ca bahi ca aṭṭhārasa manussakoṭiyo vasanti .",
  "atk-s0502a7:12_5": "Tattha ye therassa na ñātakā, te upaṭṭhākā, ye na upaṭṭhākā, te ñātakā.",
  "atk-s0502a7:12_6": "Te therassa catūhi paccayehi sammānasakkāraṁ karonti.",
  "atk-s0502a7:12_7": "Ettakaṁ upakāraṁ pahāya esa kahaṁ gamissati? Sacepi gaccheyya,",
  "atk-s0502a7:12_8": "māpamādakandarato paraṁ na gamissatī’’ti.",
  "atk-s0502a7:12_9": "Satthā kira yaṁ kandaraṁ patvā nivattetabbayuttake bhikkhū ‘‘tumhe ito nivattatha, mā pamajjitthā’’ti vadati.",
  "atk-s0502a7:12_10": "Taṁ ‘‘māpamādakandara’’nti vuccati, taṁ sandhāyetaṁ vuttaṁ.",
  "atk-s0502a7:13_0": "Satthāpi cārikaṁ pakkamanto cintesi – ‘‘imasmiṁ nagare anto ca bahi ca aṭṭhārasa manussakoṭiyo vasanti.",
  "atk-s0502a7:13_1": "Manussānaṁ maṅgalāmaṅgalaṭṭhānesu bhikkhūhi gantabbaṁ hoti,",
  "atk-s0502a7:13_2": "na sakkā vihāraṁ tucchaṁ kātuṁ, kaṁ nu kho nivattessāmī’’ti?",
  "atk-s0502a7:13_3": "Athassa etadahosi –‘‘kassapassa hete manussā ñātakā ca upaṭṭhākā ca,",
  "atk-s0502a7:13_4": "kassapaṁ nivattetuṁ vaṭṭatī’’ti. So theraṁ āha – ‘‘kassapa,",
  "atk-s0502a7:13_5": "na sakkā vihāraṁ tucchaṁ kātuṁ,",
  "atk-s0502a7:13_6": "manussānaṁ maṅgalāmaṅgalaṭṭhānesu bhikkhūhi attho hoti,",
  "atk-s0502a7:13_7": "tvaṁ attano parisāya saddhiṁ nivattassū’’ti. ‘‘Sādhu,",
  "atk-s0502a7:13_8": "bhante’’ti thero parisaṁ ādāya nivatti.",
  "atk-s0502a7:13_9": "Bhikkhū upajjhāyiṁsu ‘‘diṭṭhaṁ vo, āvuso,",
  "atk-s0502a7:13_10": "nanu idāneva amhehi vuttaṁ ‘mahākassapo kasmā cīvarāni dhovati,",
  "atk-s0502a7:13_11": "na eso satthārā saddhiṁ gamissatī’ti, yaṁ amhehi vuttaṁ, tadeva jāta’’nti.",
  "atk-s0502a7:13_12": "Satthā bhikkhūnaṁ kathaṁ sutvā nivattitvā ṭhito āha – ‘‘bhikkhave, kiṁ nāmetaṁ kathethā’’ti?",
  "atk-s0502a7:13_13": "‘‘Mahākassapattheraṁ ārabbha kathema,",
  "atk-s0502a7:13_14": "bhante’’ti attanā kathitaniyāmeneva sabbaṁ ārocesuṁ. Taṁ sutvā satthā ‘‘na, bhikkhave,",
  "atk-s0502a7:13_15": "tumhe kassapaṁ ‘kulesu ca paccayesu ca laggo’ti vadetha,",
  "atk-s0502a7:13_16": "so ‘mama vacanaṁ karissāmī’ti nivatto.",
  "atk-s0502a7:13_17": "Eso hi pubbe patthanaṁ karontoyeva ‘catūsu paccayesu alaggo candūpamo hutvā kulāni upasaṅkamituṁ samattho bhaveyya’nti patthanaṁ akāsi.",
  "atk-s0502a7:13_18": "Natthetassa kule vā paccaye vā laggo,",
  "atk-s0502a7:13_19": "ahaṁ candopamappaṭipadañceva (saṁ. ni.",
  "atk-s0502a7:13_20": "2.146) ariyavaṁsappaṭipadañca kathento mama puttaṁ kassapaṁ ādiṁ katvā kathesi’’nti āha.",
  "atk-s0502a7:14_0": "Bhikkhū satthāraṁ pucchiṁsu – ‘‘bhante,",
  "atk-s0502a7:14_1": "kadā pana therena patthanā ṭhapitā’’ti? ‘‘Sotukāmāttha, bhikkhave’’ti? ‘‘Āma, bhante’’ti. Satthā tesaṁ, ‘‘bhikkhave,",
  "atk-s0502a7:14_2": "ito kappasatasahassamatthake padumuttaro nāma buddho loke udapādī’’ti vatvā padumuttarapādamūle tena ṭhapitapatthanaṁ ādiṁ katvā sabbaṁ therassa pubbacaritaṁ kathesi. Taṁ therapāḷiyaṁ (theragā. 1054 ādayo) vitthāritameva.",
  "atk-s0502a7:14_3": "Satthā pana imaṁ therassa pubbacaritaṁ vitthāretvā ‘‘iti kho, bhikkhave,",
  "atk-s0502a7:14_4": "ahaṁ candopamappaṭipadañceva ariyavaṁsappaṭipadañca mama puttaṁ kassapaṁ ādiṁ katvā kathesiṁ,",
  "atk-s0502a7:14_5": "mama puttassa kassapassa paccayesu vā kulesu vā vihāresu vā pariveṇesu vā laggo nāma natthi ,",
  "atk-s0502a7:14_6": "pallale otaritvā tattha caritvā gacchanto rājahaṁso viya katthaci alaggoyeva mama putto’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:15_0": "91.",
  "atk-s0502a7:16_0": " ‘‘Uyyuñjanti satīmanto, na nikete ramanti te;",
  "atk-s0502a7:17_0": "Haṁsāva pallalaṁ hitvā, okamokaṁ jahanti te’’ti.",
  "atk-s0502a7:18_0": "Tattha uyyuñjanti satīmantoti sativepullappattā khīṇāsavā attanā paṭividdhaguṇesu jhānavipassanādīsu āvajjanasamāpajjanavuṭṭhānādhiṭṭhānapaccavekkhaṇāhi yuñjanti ghaṭenti.",
  "atk-s0502a7:18_1": "Na nikete ramanti teti tesaṁ ālaye rati nāma natthi. Haṁsāvāti desanāsīsametaṁ,",
  "atk-s0502a7:18_2": "ayaṁ panettha attho – yathā gocarasampanne pallale sakuṇā attano gocaraṁ gahetvā gamanakāle ‘‘mama udakaṁ, mama padumaṁ, mama uppalaṁ,",
  "atk-s0502a7:18_3": "mama kaṇṇikā’’ti tasmiṁ ṭhāne kañci ālayaṁ akatvā anapekkhāva taṁ ṭhānaṁ pahāya uppatitvā ākāse kīḷamānā gacchanti;",
  "atk-s0502a7:18_4": "evamevaṁ khīṇāsavā yattha katthaci viharantāpi kulādīsu alaggā eva viharitvā gamanasamayepi taṁ ṭhānaṁ pahāya gacchantā ‘‘mama vihāro, mama pariveṇaṁ,",
  "atk-s0502a7:18_5": "mamūpaṭṭhākā’’ti anālayā anupekkhāva gacchanti. Okamokanti ālayālayaṁ,",
  "atk-s0502a7:18_6": "sabbālaye pariccajantīti attho.",
  "atk-s0502a7:19_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:20_0": "Mahākassapattheravatthu dutiyaṁ.",
  "atk-s0502a7:21_0": "3. Belaṭṭhasīsattheravatthu",
  "atk-s0502a7:22_0": "Yesaṁsannicayo natthīti imaṁ dhammadesanaṁ satthā jetavane viharanto āyasmantaṁ belaṭṭhasīsaṁ ārabbha kathesi.",
  "atk-s0502a7:23_0": "So kirāyasmā antogāme ekaṁ vīthiṁ piṇḍāya caritvā bhattakiccaṁ katvā puna aparaṁ vīthiṁ caritvā sukkhaṁ kūraṁ ādāya vihāraṁ haritvā paṭisāmetvā ‘‘nibaddhaṁ piṇḍapātapariyesanaṁ nāma dukkha’’nti katipāhaṁ jhānasukhena vītināmetvā āhārena atthe sati taṁ paribhuñjati.",
  "atk-s0502a7:23_1": "Bhikkhū ñatvā ujjhāyitvā tamatthaṁ bhagavato ārocesuṁ.",
  "atk-s0502a7:23_2": "Satthā etasmiṁ nidāne āyatiṁ sannidhikāraparivajjanatthāya bhikkhūnaṁ sikkhāpadaṁ paññapetvāpi therena pana apaññatte sikkhāpade appicchataṁ nissāya katattā tassa dosābhāvaṁ pakāsento anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:24_0": "92.",
  "atk-s0502a7:25_0": " ‘‘Yesaṁ sannicayo natthi, ye pariññātabhojanā;",
  "atk-s0502a7:26_0": "Suññato animitto ca, vimokkho yesaṁ gocaro;",
  "atk-s0502a7:27_0": "Ākāseva sakuntānaṁ, gati tesaṁ durannayā’’ti.",
  "atk-s0502a7:28_0": "Tattha sannicayoti dve sannicayā – kammasannicayo ca, paccayasannicayo ca.",
  "atk-s0502a7:28_1": "Tesu kusalākusalakammaṁ kammasannicayo nāma,",
  "atk-s0502a7:28_2": "cattāro paccayā paccayasannicayo nāma.",
  "atk-s0502a7:28_3": "Tattha vihāre vasantassa bhikkhuno ekaṁ guḷapiṇḍaṁ, catubhāgamattaṁ sappiṁ,",
  "atk-s0502a7:28_4": "ekañca taṇḍulanāḷiṁ ṭhapentassa paccayasannicayo natthi, tato uttari hoti.",
  "atk-s0502a7:28_5": "Yesaṁ ayaṁ duvidhopi sannicayo natthi.",
  "atk-s0502a7:28_6": "Pariññātabhojanāti tīhi pariññāhi pariññātabhojanā.",
  "atk-s0502a7:28_7": "Yāguādīnañhi yāgubhāvādijānanaṁ ñātapariññā,",
  "atk-s0502a7:28_8": "āhāre paṭikūlasaññāvasena pana bhojanassa parijānanaṁ tīraṇapariññā,",
  "atk-s0502a7:28_9": "kabaḷīkārāhāre chandarāgaapakaḍḍhanañāṇaṁ pahānapariññā.",
  "atk-s0502a7:28_10": "Imāhi tīhi pariññāhi ye pariññātabhojanā.",
  "atk-s0502a7:28_11": "Suññato animitto cāti ettha appaṇihitavimokkhopi gahitoyeva.",
  "atk-s0502a7:28_12": "Tīṇipi cetāni nibbānasseva nāmāni.",
  "atk-s0502a7:28_13": "Nibbānañhi rāgadosamohānaṁ abhāvena suññato,",
  "atk-s0502a7:28_14": "tehi ca vimuttanti suññato vimokkho,",
  "atk-s0502a7:28_15": "tathā rāgādinimittānaṁ abhāvena animittaṁ,",
  "atk-s0502a7:28_16": "tehi ca vimuttanti animitto vimokkho,",
  "atk-s0502a7:28_17": "rāgādipaṇidhīnaṁ pana abhāvena appaṇihitaṁ ,",
  "atk-s0502a7:28_18": "tehi ca vimuttanti appaṇihito vimokkhoti vuccati.",
  "atk-s0502a7:28_19": "Phalasamāpattivasena taṁ ārammaṇaṁ katvā viharantānaṁ ayaṁ tividho vimokkho yesaṁ gocaro.",
  "atk-s0502a7:28_20": "Gati tesaṁ durannayāti yathā nāma ākāsena gatānaṁ sakuṇānaṁ padanikkhepassa adassanena gati durannayā na sakkā jānituṁ,",
  "atk-s0502a7:28_21": "evameva yesaṁ ayaṁ duvidho sannicayo natthi,",
  "atk-s0502a7:28_22": "imāhi ca tīhi pariññāhi pariññātabhojanā,",
  "atk-s0502a7:28_23": "yesañca ayaṁ vuttappakāro vimokkho gocaro, tesaṁ tayo bhavā, catasso yoniyo, pañca gatiyo, satta viññāṇaṭṭhitiyo,",
  "atk-s0502a7:28_24": "nava sattāvāsāti imesu pañcasu koṭṭhāsesu iminā nāma gatāti gamanassa apaññāyanato gati durannayā na sakkā paññāpetunti.",
  "atk-s0502a7:29_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:30_0": "Belaṭṭhasīsattheravatthu tatiyaṁ.",
  "atk-s0502a7:31_0": "4. Anuruddhattheravatthu",
  "atk-s0502a7:32_0": "Yassāsavāti imaṁ dhammadesanaṁ satthā veḷuvane viharanto anuruddhattheraṁ ārabbha kathesi.",
  "atk-s0502a7:33_0": "Ekasmiñhi divase thero jiṇṇacīvaro saṅkārakūṭādīsu cīvaraṁ pariyesati.",
  "atk-s0502a7:33_1": "Tassa ito tatiye attabhāve purāṇadutiyikā tāvatiṁsabhavane nibbattitvā jālinī nāma devadhītā ahosi.",
  "atk-s0502a7:33_2": "Sā theraṁ coḷakāni pariyesamānaṁ disvā therassa atthāya terasahatthāyatāni catuhatthavitthatāni tīṇi dibbadussāni gahetvā ‘‘sacāhaṁ imāni iminā nīhārena dassāmi,",
  "atk-s0502a7:33_3": "thero na gaṇhissatī’’ti cintetvā tassa coḷakāni pariyesamānassa purato ekasmiṁ saṅkārakūṭe yathā nesaṁ dasantamattameva paññāyati, tathā ṭhapesi.",
  "atk-s0502a7:33_4": "Thero tena maggena coḷakapariyesamānaṁ caranto nesaṁ dasantaṁ disvā tattheva gahetvā ākaḍḍhamāno vuttappamāṇāni dibbadussāni disvā ‘‘ukkaṭṭhapaṁsukūlaṁ vata ida’’nti ādāya pakkāmi.",
  "atk-s0502a7:33_5": "Athassa cīvarakaraṇadivase satthā pañcasatabhikkhuparivāro vihāraṁ gantvā nisīdi,",
  "atk-s0502a7:33_6": "asītimahātherāpi tattheva nisīdiṁsu,",
  "atk-s0502a7:33_7": "cīvaraṁ sibbetuṁ mahākassapatthero mūle nisīdi, sāriputtatthero majjhe, ānandatthero agge,",
  "atk-s0502a7:33_8": "bhikkhusaṅgho suttaṁ vaṭṭesi, satthā sūcipāsake āvuṇi,",
  "atk-s0502a7:33_9": "mahāmoggallānatthero yena yena attho, taṁ taṁ upanento vicari.",
  "atk-s0502a7:34_0": "Devadhītāpi antogāmaṁ pavisitvā ‘‘bhontā ayyassa no anuruddhattherassa cīvaraṁ karonto satthā asītimahāsāvakaparivuto pañcahi bhikkhusatehi saddhiṁ vihāre nisīdi,",
  "atk-s0502a7:34_1": "yāguādīni ādāya vihāraṁ gacchathā’’ti bhikkhaṁ samādapesi.",
  "atk-s0502a7:34_2": "Mahāmoggallānattheropi antarābhatte mahājambupesiṁ āhari,",
  "atk-s0502a7:34_3": "pañcasatā bhikkhū parikkhīṇaṁ khādituṁ nāsakkhiṁsu.",
  "atk-s0502a7:34_4": "Sakko cīvarakaraṇaṭṭhāne bhūmiparibhaṇḍamakāsi,",
  "atk-s0502a7:34_5": "bhūmi alattakarasarañjitā viya ahosi.",
  "atk-s0502a7:34_6": "Bhikkhūhi paribhuttāvasesānaṁ yāgukhajjakabhattānaṁ mahārāsi ahosi.",
  "atk-s0502a7:34_7": "Bhikkhū ujjhāyiṁsu ‘‘ettakānaṁ bhikkhūnaṁ kiṁ evaṁbahukehi yāguādīhi,",
  "atk-s0502a7:34_8": "nanu nāma pamāṇaṁ sallakkhetvā ettakaṁ nāma āharathā’’ti ñātakā ca upaṭṭhākā ca vattabbā siyuṁ,",
  "atk-s0502a7:34_9": "anuruddhatthero attano ñātiupaṭṭhākānaṁ bahubhāvaṁ ñāpetukāmo maññe’’ti, atha ne satthā ‘‘kiṁ, bhikkhave, kathethā’’ti pucchitvā, ‘‘bhante,",
  "atk-s0502a7:34_10": "idaṁ nāmā’’ti vutte ‘‘kiṁ pana tumhe, bhikkhave,",
  "atk-s0502a7:34_11": "‘idaṁ anuruddhena āharāpita’nti maññathā’’ti? ‘‘Āma, bhante’’ti. ‘‘Na, bhikkhave,",
  "atk-s0502a7:34_12": "mama putto anuruddho evarūpaṁ vadeti.",
  "atk-s0502a7:34_13": "Na hi khīṇāsavā paccayapaṭisaṁyuttaṁ kathaṁ kathenti,",
  "atk-s0502a7:34_14": "ayaṁ pana piṇḍapāto devatānubhāvena nibbatto’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:35_0": "93.",
  "atk-s0502a7:36_0": " ‘‘Yassāsavā parikkhīṇā, āhāre ca anissito;",
  "atk-s0502a7:37_0": "Suññato animitto ca, vimokkho yassa gocaro;",
  "atk-s0502a7:38_0": "Ākāseva sakuntānaṁ, padaṁ tassa durannaya’’nti.",
  "atk-s0502a7:39_0": "Tattha yassāsavāti yassa cattāro āsavā parikkhīṇā.",
  "atk-s0502a7:39_1": "Āhāre ca anissitoti āhārasmiñca taṇhādiṭṭhinissayehi anissito.",
  "atk-s0502a7:39_2": "Padaṁ tassa durannayanti yathā ākāse gacchantānaṁ sakuṇānaṁ ‘‘imasmiṁ ṭhāne pādehi akkamitvā gatā,",
  "atk-s0502a7:39_3": "idaṁ ṭhānaṁ urena paharitvā gatā, idaṁ sīsena,",
  "atk-s0502a7:39_4": "idaṁ pakkhehī’’ti na sakkā ñātuṁ,",
  "atk-s0502a7:39_5": "evameva evarūpassa bhikkhuno ‘‘nirayapadena vā gato,",
  "atk-s0502a7:39_6": "tiracchānayonipadena vā’’tiādinā nayena padaṁ paññāpetuṁ nāma na sakkoti.",
  "atk-s0502a7:40_0": "Desanāvasāne bahū sotāpatti phalādīni pāpuṇiṁsūti.",
  "atk-s0502a7:41_0": "Anuruddhattheravatthu catutthaṁ.",
  "atk-s0502a7:42_0": "5. Mahākaccāyanattheravatthu",
  "atk-s0502a7:43_0": "Yassindriyānīti imaṁ dhammadesanaṁ satthā pubbārāme viharanto mahākaccāyanattheraṁ ārabbha kathesi.",
  "atk-s0502a7:44_0": "Ekasmiñhi samaye bhagavā mahāpavāraṇāya migāramātuyā pāsādassa heṭṭhā mahāsāvakaparivuto nisīdi.",
  "atk-s0502a7:44_1": "Tasmiṁ samaye mahākaccāyanatthero avantīsu viharati.",
  "atk-s0502a7:44_2": "So panāyasmā dūratopi āgantvā dhammassavanaṁ paggaṇhātiyeva.",
  "atk-s0502a7:44_3": "Tasmā mahātherā nisīdantā mahākaccāyanattherassa āsanaṁ ṭhapetvā nisīdiṁsu.",
  "atk-s0502a7:44_4": "Sakko devarājā dvīhi devalokehi devaparisāya saddhiṁ āgantvā dibbagandhamālādīhi satthāraṁ pūjetvā ṭhito mahākaccāyanattheraṁ adisvā kiṁ nu kho mama, ayyo, na dissati,",
  "atk-s0502a7:44_5": "sādhu kho panassa sace āgaccheyyāti.",
  "atk-s0502a7:44_6": "Theropi taṁ khaṇaññeva āgantvā attano āsane nisinnameva attānaṁ dassesi.",
  "atk-s0502a7:44_7": "Sakko theraṁ disvā gopphakesu daḷhaṁ gahetvā ‘‘sādhu vata me, ayyo, āgato,",
  "atk-s0502a7:44_8": "ahaṁ ayyassa āgamanameva paccāsīsāmī’’ti vatvā ubhohi hatthehi pāde sambāhitvā gandhamālādīhi pūjetvā vanditvā ekamantaṁ aṭṭhāsi. Bhikkhū ujjhāyiṁsu.",
  "atk-s0502a7:44_9": "‘‘Sakko mukhaṁ oloketvā sakkāraṁ karoti,",
  "atk-s0502a7:44_10": "avasesamahāsāvakānaṁ evarūpaṁ sakkāraṁ akaritvā mahākaccāyanaṁ disvā vegena gopphakesu gahetvā ‘sādhu vata me, ayyo, āgato,",
  "atk-s0502a7:44_11": "ahaṁ ayyassa āgamanameva paccāsīsāmī’ti vatvā ubhohi hatthehi pāde sambāhitvā pūjetvā vanditvā ekamantaṁ ṭhito’’ti.",
  "atk-s0502a7:44_12": "Satthā tesaṁ taṁ kathaṁ sutvā, ‘‘bhikkhave,",
  "atk-s0502a7:44_13": "mama puttena mahākaccāyanena sadisā indriyesu guttadvārā bhikkhū devānampi manussānampi piyāyevā’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:45_0": "94.",
  "atk-s0502a7:46_0": " ‘‘Yassindriyāni samathaṅgatāni,",
  "atk-s0502a7:47_0": "Assā yathā sārathinā sudantā;",
  "atk-s0502a7:48_0": "Pahīnamānassa anāsavassa,",
  "atk-s0502a7:49_0": "Devāpi tassa pihayanti tādino’’ti.",
  "atk-s0502a7:50_0": "Tassattho – yassa bhikkhuno chekena sārathinā sudantā assā viya cha indriyāni samathaṁ dantabhāvaṁ nibbisevanabhāvaṁ gatāni,",
  "atk-s0502a7:50_1": "tassa navavidhaṁ mānaṁ pahāya ṭhitattā pahīnamānassa catunnaṁ āsavānaṁ abhāvena anāsavassa.",
  "atk-s0502a7:50_2": "Tādinoti tādibhāvasaṇṭhitassa tathārūpassa devāpi pihayanti,",
  "atk-s0502a7:50_3": "manussāpi dassanañca āgamanañca patthentiyevāti.",
  "atk-s0502a7:51_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:52_0": "Mahākaccāyanattheravatthu pañcamaṁ.",
  "atk-s0502a7:53_0": "6. Sāriputtattheravatthu",
  "atk-s0502a7:54_0": "Pathavisamoti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a7:55_0": "Ekasmiñhi samaye āyasmā sāriputto vuṭṭhavasso cārikaṁ pakkamitukāmo bhagavantaṁ āpucchitvā vanditvā attano parivārena saddhiṁ nikkhami.",
  "atk-s0502a7:55_1": "Aññepi bahū bhikkhū theraṁ anugacchiṁsu.",
  "atk-s0502a7:55_2": "Thero ca nāmagottavasena paññāyamāne bhikkhū nāmagottavasena kathetvā nivattāpesi.",
  "atk-s0502a7:55_3": "Aññataro nāmagottavasena apākaṭo bhikkhu cintesi – ‘‘aho vata mampi nāmagottavasena paggaṇhanto kathetvā nivattāpeyyā’’ti thero mahābhikkhusaṅghassa antare taṁ na sallakkhesi.",
  "atk-s0502a7:55_4": "So ‘‘aññe viya bhikkhū na maṁ paggaṇhātī’’ti there āghātaṁ bandhi.",
  "atk-s0502a7:55_5": "Therassapi saṅghāṭikaṇṇo tassa bhikkhuno sarīraṁ phusi, tenāpi āghātaṁ bandhiyeva.",
  "atk-s0502a7:55_6": "So ‘‘dāni thero vihārūpacāraṁ atikkanto bhavissatī’’ti ñatvā satthāraṁ upasaṅkamitvā ‘‘āyasmā maṁ, bhante,",
  "atk-s0502a7:55_7": "sāriputto tumhākaṁ aggasāvakomhīti kaṇṇasakkhaliṁ bhindanto viya paharitvā akhamāpetvāva cārikaṁ pakkanto’’ti āha. Satthā theraṁ pakkosāpesi.",
  "atk-s0502a7:56_0": "Tasmiṁ khaṇe mahāmoggallānatthero ca ānandatthero ca cintesuṁ – ‘‘amhākaṁ aggajeṭṭhabhātarā imassa bhikkhuno apahaṭabhāvaṁ satthā no na jānāti,",
  "atk-s0502a7:56_1": "sīhanādaṁ pana nadāpetukāmo bhavissatīti parisaṁ sannipātāpessāmā’’ti.",
  "atk-s0502a7:56_2": "Te kuñcikahatthā pariveṇadvārāni vivaritvā ‘‘abhikkamathāyasmanto , abhikkamathāyasmanto,",
  "atk-s0502a7:56_3": "idānāyasmā sāriputto bhagavato sammukhā sīhanādaṁ nadissatī’’ti (a. ni.",
  "atk-s0502a7:56_4": "9.11) mahābhikkhusaṅghaṁ sannipātesuṁ.",
  "atk-s0502a7:56_5": "Theropi āgantvā satthāraṁ vanditvā nisīdi.",
  "atk-s0502a7:56_6": "Atha naṁ satthā tamatthaṁ pucchi.",
  "atk-s0502a7:56_7": "Thero ‘‘nāyaṁ bhikkhu mayā pahaṭo’’ti avatvāva attano guṇakathaṁ kathento ‘‘yassa nūna, bhante,",
  "atk-s0502a7:56_8": "kāye kāyagatāsati anupaṭṭhitā assa,",
  "atk-s0502a7:56_9": "so idha aññataraṁ sabrahmacāriṁ āsajja appaṭinissajja cārikaṁ pakkameyyā’’ti vatvā ‘‘seyyathāpi, bhante,",
  "atk-s0502a7:56_10": "pathaviyaṁ sucimpi nikkhipanti,",
  "atk-s0502a7:56_11": "asucimpi nikkhipantī’’tiādinā nayena attano pathavīsamacittatañca āpotejovāyo rajoharaṇacaṇḍālakumārakausabhachinnavisāṇasamacittatañca ahikuṇapādīhi viya attano kāyena aṭṭiyanañca medakathālikā viya attano kāyapariharaṇañca pakāsesi.",
  "atk-s0502a7:56_12": "Imāhi ca pana navahi upamāhi there attano guṇe kathente navasupi ṭhānesu udakapariyantaṁ katvā mahāpathavī kampi.",
  "atk-s0502a7:56_13": "Rajoharaṇacaṇḍālakumārakamedakathāliko pamānaṁ pana āharaṇakāle puthujjanā bhikkhū assūni sandhāretuṁ nāsakkhiṁsu,",
  "atk-s0502a7:56_14": "khīṇāsavānaṁ dhammasaṁvego udapādi.",
  "atk-s0502a7:57_0": "There attano guṇaṁ kathenteyeva abbhācikkhanakassa bhikkhuno sakalasarīre ḍāho uppajji,",
  "atk-s0502a7:57_1": "so tāvadeva bhagavato pādesu patitvā attano abbhācikkhanadosaṁ pakāsetvā accayaṁ desesi. Satthā theraṁ āmantetvā, ‘‘sāriputta, khama imassa moghapurisassa,",
  "atk-s0502a7:57_2": "yāvassa sattadhā muddhā na phalatī’’ti āha.",
  "atk-s0502a7:57_3": "Thero ukkuṭikaṁ nisīditvā añjaliṁ paggayha ‘‘khamāmahaṁ, bhante, tassa āyasmato, khamatu ca me so āyasmā,",
  "atk-s0502a7:57_4": "sace mayhaṁ doso atthī’’ti āha.",
  "atk-s0502a7:57_5": "Bhikkhū kathayiṁsu ‘‘passatha dānāvuso, therassa anopamaguṇaṁ,",
  "atk-s0502a7:57_6": "evarūpassa nāma musāvādena abbhācikkhanakassa bhikkhuno upari appamattakampi kopaṁ vā dosaṁ vā akatvā sayameva ukkuṭikaṁ nisīditvā añjaliṁ paggayha khamāpetī’’ti. ‘‘Satthā taṁ kathaṁ sutvā, bhikkhave,",
  "atk-s0502a7:57_7": "kiṁ kathethā’’ti pucchitvā ‘‘idaṁ nāma, bhante’’ti vutte, ‘‘na bhikkhave,",
  "atk-s0502a7:57_8": "sakkā sāriputtasadisānaṁ kopaṁ vā dosaṁ vā uppādetuṁ , mahāpathavīsadisaṁ, bhikkhave,",
  "atk-s0502a7:57_9": "indakhīlasadisaṁ pasannaudakarahadasadisañca sāriputtassa citta’’nti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:58_0": "95.",
  "atk-s0502a7:59_0": " ‘‘Pathavisamo no virujjhati,",
  "atk-s0502a7:60_0": "Indakhilupamo tādi subbato;",
  "atk-s0502a7:61_0": "Rahadova apetakaddamo,",
  "atk-s0502a7:62_0": "Saṁsārā na bhavanti tādino’’ti.",
  "atk-s0502a7:63_0": "Tassattho – bhikkhave,",
  "atk-s0502a7:63_1": "yathā nāma pathaviyaṁ sucīni gandhamālādīnipi nikkhipanti,",
  "atk-s0502a7:63_2": "asucīni muttakarīsādīnipi nikkhipanti,",
  "atk-s0502a7:63_3": "yathā nāma nagaradvāre nikhātaṁ indakhīlaṁ dārakādayo omuttentipi ūhadantipi,",
  "atk-s0502a7:63_4": "apare pana taṁ gandhamālādīhi sakkaronti.",
  "atk-s0502a7:63_5": "Tattha pathaviyā indakhīlassa ca neva anurodho uppajjati, na virodho;",
  "atk-s0502a7:63_6": "evameva yvāyaṁ khīṇāsavo bhikkhu aṭṭhahi lokadhammehi akampiyabhāvena tādi, vatānaṁ sundaratāya subbato.",
  "atk-s0502a7:63_7": "So ‘‘ime maṁ catūhi paccayehi sakkaronti,",
  "atk-s0502a7:63_8": "ime pana na sakkarontī’’ti sakkārañca asakkārañca karontesu neva anurujjhati, no virujjhati,",
  "atk-s0502a7:63_9": "atha kho pathavisamo ca indakhilupamo eva ca hoti.",
  "atk-s0502a7:63_10": "Yathā ca apagatakaddamo rahado pasannodako hoti,",
  "atk-s0502a7:63_11": "evaṁ apagatakilesatāya rāgakaddamādīhi akaddamo vippasannova hoti.",
  "atk-s0502a7:63_12": "Tādinoti tassa pana evarūpassa sugatiduggatīsu saṁsaraṇavasena saṁsārā nāma na hontīti.",
  "atk-s0502a7:64_0": "Desanāvasāne nava bhikkhusahassāni saha paṭisambhidāhi arahattaṁ pāpuṇiṁsūti.",
  "atk-s0502a7:65_0": "Sāriputtattheravatthu chaṭṭhaṁ.",
  "atk-s0502a7:66_0": "7. Kosambivāsītissattherasāmaṇeravatthu",
  "atk-s0502a7:67_0": "Santaṁ tassa manaṁ hotīti imaṁ dhammadesanaṁ satthā jetavane viharanto tissattherassa sāmaṇeraṁ ārabbha kathesi.",
  "atk-s0502a7:68_0": "Eko kira kosambivāsī kulaputto satthu sāsane pabbajitvā laddhupasampado ‘‘kosambivāsītissatthero’’ti paññāyi.",
  "atk-s0502a7:68_1": "Tassa kosambiyaṁ vuṭṭhavassassa upaṭṭhāko ticīvarañceva sappiphāṇitañca āharitvā pādamūle ṭhapesi.",
  "atk-s0502a7:68_2": "Atha naṁ thero āha – ‘‘kiṁ idaṁ upāsakā’’ti. ‘‘Nanu mayā, bhante, tumhe vassaṁ vāsitā,",
  "atk-s0502a7:68_3": "amhākañca vihāre vuṭṭhavassā imaṁ lābhaṁ labhanti, gaṇhatha, bhante’’ti. ‘‘Hotu, upāsaka, na mayhaṁ iminā attho’’ti. ‘‘Kiṁ kāraṇā, bhante’’ti?",
  "atk-s0502a7:68_4": "‘‘Mama santike kappiyakārako sāmaṇeropi natthi, āvuso’’ti. ‘‘Sace, bhante, kappiyakārako natthi,",
  "atk-s0502a7:68_5": "mama putto ayyassa santike sāmaṇero bhavissatī’’ti. Thero adhivāsesi.",
  "atk-s0502a7:68_6": "Upāsako sattavassikaṁ attano puttaṁ therassa santikaṁ netvā ‘‘imaṁ pabbājethā’’ti adāsi.",
  "atk-s0502a7:68_7": "Athassa thero kese temetvā tacapañcakakammaṭṭhānaṁ datvā pabbājesi .",
  "atk-s0502a7:68_8": "So khuraggeyeva saha paṭisambhidāhi arahattaṁ pāpuṇi.",
  "atk-s0502a7:69_0": "Thero taṁ pabbājetvā aḍḍhamāsaṁ tattha vasitvā ‘‘satthāraṁ passissāmī’’ti sāmaṇeraṁ bhaṇḍakaṁ gāhāpetvā gacchanto antarāmagge ekaṁ vihāraṁ pāvisi.",
  "atk-s0502a7:69_1": "Sāmaṇero upajjhāyassa senāsanaṁ gahetvā paṭijaggi.",
  "atk-s0502a7:69_2": "Tassa taṁ paṭijaggantasseva vikālo jāto,",
  "atk-s0502a7:69_3": "tena attano senāsanaṁ paṭijaggituṁ nāsakkhi.",
  "atk-s0502a7:69_4": "Atha naṁ upaṭṭhānavelāyaṁ āgantvā nisinnaṁ thero pucchi – ‘‘sāmaṇera,",
  "atk-s0502a7:69_5": "attano vasanaṭṭhānaṁ paṭijaggita’’nti? ‘‘Bhante,",
  "atk-s0502a7:69_6": "paṭijaggituṁ okāsaṁ nālattha’’nti.",
  "atk-s0502a7:69_7": "‘‘Tena hi mama vasanaṭṭhāneyeva vasa,",
  "atk-s0502a7:69_8": "dukkhaṁ te āgantukaṭṭhāne bahi vasitu’’nti taṁ gahetvāva senāsanaṁ pāvisi.",
  "atk-s0502a7:69_9": "Thero pana puthujjano nipannamattova niddaṁ okkami.",
  "atk-s0502a7:69_10": "Sāmaṇero cintesi – ‘‘ajja me upajjhāyena saddhiṁ tatiyo divaso ekasenāsane vasantassa,",
  "atk-s0502a7:69_11": "‘sace nipajjitvā niddāyissāmi,",
  "atk-s0502a7:69_12": "thero sahaseyyaṁ āpajjeyyā’ti nisinnakova vītināmessāmī’’ti upajjhāyassa mañcakasamīpe pallaṅkaṁ ābhujitvā nisinnakova rattiṁ vītināmesi.",
  "atk-s0502a7:69_13": "Thero paccūsakāle paccuṭṭhāya ‘‘sāmaṇeraṁ nikkhamāpetuṁ vaṭṭatī’’ti mañcakapasse ṭhapitabījaniṁ gahetvā bījanipattassa aggena sāmaṇerassa kaṭasārakaṁ paharitvā bījaniṁ uddhaṁ ukkhipanto ‘‘sāmaṇera, bahi nikkhamā’’ti āha,",
  "atk-s0502a7:69_14": "bījanipattadaṇḍako akkhimhi paṭihaññi, tāvadeva akkhi bhijji. So ‘‘kiṁ,",
  "atk-s0502a7:69_15": "bhante’’ti vatvā uṭṭhāya ‘‘bahi nikkhamā’’ti vutte ‘‘akkhi me, bhante,",
  "atk-s0502a7:69_16": "bhinna’’nti avatvā ekena hatthena paṭicchādetvā nikkhami.",
  "atk-s0502a7:69_17": "Vattakaraṇakāle ca pana ‘‘akkhi me bhinna’’nti tuṇhī anisīditvā ekena hatthena akkhiṁ gahetvā ekena hatthena muṭṭhisammuñjaniṁ ādāya vaccakuṭiñca mukhadhovanaṭṭhānañca sammajjitvā mukhadhovanodakañca ṭhapetvā pariveṇaṁ sammajji.",
  "atk-s0502a7:69_18": "So upajjhāyassa dantakaṭṭhaṁ dadamāno ekeneva hatthena adāsi.",
  "atk-s0502a7:70_0": "Atha naṁ upajjhāyo āha – ‘‘asikkhito vatāyaṁ sāmaṇero,",
  "atk-s0502a7:70_1": "ācariyupajjhāyānaṁ ekena hatthena dantakaṭṭhaṁ dātuṁ na vaṭṭatī’’ti. Jānāmahaṁ, bhante, ‘‘na evaṁ vaṭṭatī’’ti,",
  "atk-s0502a7:70_2": "eko pana me hattho na tucchoti. ‘‘Kiṁ sāmaṇerā’’ti?",
  "atk-s0502a7:70_3": "So ādito paṭṭhāya taṁ pavattiṁ ārocesi.",
  "atk-s0502a7:70_4": "Thero sutvāva saṁviggamānaso ‘‘aho vata mayā bhāriyaṁ kammaṁ kata’’nti vatvā ‘‘khamāhi me, sappurisa, nāhametaṁ jānāmi,",
  "atk-s0502a7:70_5": "avassayo me hohī’’ti añjaliṁ paggayha sattavassikadārakassa pādamūle ukkuṭikaṁ nisīdi.",
  "atk-s0502a7:70_6": "Atha naṁ sāmaṇero āha – ‘‘nāhaṁ, bhante, etadatthāya kathesiṁ,",
  "atk-s0502a7:70_7": "tumhākaṁ cittaṁ anurakkhantena mayā evaṁ vuttaṁ nevettha tumhākaṁ doso atthi, na mayhaṁ. Vaṭṭasseveso doso, mā cintayittha,",
  "atk-s0502a7:70_8": "mayā tumhākaṁ vippaṭisāraṁ rakkhanteneva nārocita’’nti.",
  "atk-s0502a7:70_9": "Thero sāmaṇerena assāsiyamānopi anassāsitvā uppannasaṁvego sāmaṇerassa bhaṇḍakaṁ gahetvā satthu santikaṁ pāyāsi.",
  "atk-s0502a7:70_10": "Satthāpissa āgamanaṁ olokentova nisīdi.",
  "atk-s0502a7:70_11": "So gantvā satthāraṁ vanditvā satthārā saddhiṁ paṭisammodanaṁ katvā ‘‘khamanīyaṁ te bhikkhu,",
  "atk-s0502a7:70_12": "kiñci atirekaṁ aphāsukaṁ atthī’’ti pucchito āha – ‘‘khamanīyaṁ, bhante,",
  "atk-s0502a7:70_13": "natthi me kiñci atirekaṁ aphāsukaṁ,",
  "atk-s0502a7:70_14": "apica kho pana me ayaṁ daharasāmaṇero viya añño atirekaguṇo na diṭṭhapubbo’’ti.",
  "atk-s0502a7:70_15": "‘‘Kiṁ pana iminā kataṁ bhikkhū’’ti.",
  "atk-s0502a7:70_16": "So ādito paṭṭhāya sabbaṁ taṁ pavattiṁ bhagavato ārocento āha – ‘‘evaṁ, bhante,",
  "atk-s0502a7:70_17": "mayā khamāpiyamāno maṁ evaṁ vadesi ‘nevettha tumhākaṁ doso atthi, na mayhaṁ. Vaṭṭasseveso doso, tumhe mā cintayitthā’ti, iti maṁ assāsesiyeva, mayi neva kopaṁ, na dosamakāsi, na me, bhante,",
  "atk-s0502a7:70_18": "evarūpo guṇasampanno diṭṭhapubbo’’ti.",
  "atk-s0502a7:70_19": "Atha naṁ satthā ‘‘bhikkhu khīṇāsavā nāma na kassaci kuppanti, na dussanti,",
  "atk-s0502a7:70_20": "santindriyā santamānasāva hontī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:71_0": "96.",
  "atk-s0502a7:72_0": " ‘‘Santaṁ tassa manaṁ hoti, santā vācā ca kamma ca;",
  "atk-s0502a7:73_0": "Sammadaññā vimuttassa, upasantassa tādino’’ti.",
  "atk-s0502a7:74_0": "Tattha santaṁ tassāti tassa khīṇāsavasāmaṇerassa abhijjhādīnaṁ abhāvena manaṁ santameva hoti upasantaṁ nibbutaṁ .",
  "atk-s0502a7:74_1": "Tathā musāvādādīnaṁ abhāvena vācā ca pāṇātipātādīnaṁ abhāvena kāyakammañca santameva hoti.",
  "atk-s0502a7:74_2": "Sammadaññā vimuttassāti nayena hetunā jānitvā pañcahi vimuttīhi vimuttassa.",
  "atk-s0502a7:74_3": "Upasantassāti abbhantare rāgādīnaṁ upasamena upasantassa.",
  "atk-s0502a7:74_4": "Tādinoti tathārūpassa guṇasampannassāti.",
  "atk-s0502a7:75_0": "Desanāvasāne kosambivāsītissatthero saha paṭisambhidāhi arahattaṁ pāpuṇi.",
  "atk-s0502a7:75_1": "Sesamahājanassāpi sātthikā dhammadesanā ahosīti.",
  "atk-s0502a7:76_0": "Kosambivāsītissattherasāmaṇeravatthu sattamaṁ.",
  "atk-s0502a7:77_0": "8. Sāriputtattheravatthu",
  "atk-s0502a7:78_0": "Assaddhoti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a7:79_0": "Ekasmiñhi samaye tiṁsamattā āraññakā bhikkhū satthu santikaṁ āgantvā vanditvā nisīdiṁsu.",
  "atk-s0502a7:79_1": "Satthā tesaṁ saha paṭisambhidāhi arahattassūpanissayaṁ disvā sāriputtattheraṁ āmantetvā ‘‘saddahasi tvaṁ, sāriputta,",
  "atk-s0502a7:79_2": "saddhindriyaṁ bhāvitaṁ bahulīkataṁ amatogadhaṁ hoti amatapariyosāna’’nti (saṁ. ni.",
  "atk-s0502a7:79_3": "5.514) evaṁ pañcindriyāni ārabbha pañhaṁ pucchi. Thero ‘‘na khvāhaṁ, bhante,",
  "atk-s0502a7:79_4": "ettha bhagavato saddhāya gacchāmi,",
  "atk-s0502a7:79_5": "saddhindriyaṁ…pe… amatapariyosānaṁ. Yesañhetaṁ, bhante,",
  "atk-s0502a7:79_6": "aññātaṁ assa adiṭṭhaṁ aviditaṁ asacchikataṁ aphassitaṁ paññāya,",
  "atk-s0502a7:79_7": "te tattha paresaṁ saddhāya gaccheyyuṁ.",
  "atk-s0502a7:79_8": "Saddhindriyaṁ…pe… amatapariyosāna’’nti (saṁ. ni.",
  "atk-s0502a7:79_9": "5.514) evaṁ taṁ pañhaṁ byākāsi.",
  "atk-s0502a7:79_10": "Taṁ sutvā bhikkhū kathaṁ samuṭṭhāpesuṁ ‘‘sāriputtatthero micchāgahaṇaṁ neva vissajjesi,",
  "atk-s0502a7:79_11": "ajjāpi sammāsambuddhassa na saddahatiyevā’’ti.",
  "atk-s0502a7:79_12": "Taṁ sutvā satthā ‘‘kiṁ nāmetaṁ, bhikkhave, vadetha.",
  "atk-s0502a7:79_13": "Ahañhi ‘pañcindriyāni abhāvetvā samathavipassanaṁ avaḍḍhetvā maggaphalāni sacchikātuṁ samattho nāma atthīti saddahasi tvaṁ sāriputto’ti pucchiṁ.",
  "atk-s0502a7:79_14": "So ‘evaṁ sacchikaronto atthi nāmāti na saddahāmi, bhante’ti kathesi.",
  "atk-s0502a7:79_15": "Na dinnassa vā katassa vā phalaṁ vipākaṁ na saddahati,",
  "atk-s0502a7:79_16": "nāpi buddhādīnaṁ guṇaṁ na saddahati.",
  "atk-s0502a7:79_17": "Eso pana attanā paṭividdhesu jhānavipassanāmaggaphaladhammesu paresaṁ saddhāya na gacchati.",
  "atk-s0502a7:79_18": "Tasmā anupavajjo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:80_0": "97.",
  "atk-s0502a7:81_0": " ‘‘Assaddho akataññū ca, sandhicchedo ca yo naro,",
  "atk-s0502a7:82_0": "Hatāvakāso vantāso, sa ve uttamaporiso’’ti.",
  "atk-s0502a7:83_0": "Tassatho – attano paṭividdhaguṇaṁ paresaṁ kathāya na saddahatīti assaddho.",
  "atk-s0502a7:83_1": "Akataṁ nibbānaṁ jānātīti akataññū, sacchikatanibbānoti attho. Vaṭṭasandhiṁ,",
  "atk-s0502a7:83_2": "saṁsārasandhiṁ chinditvā ṭhitoti sandhicchedo.",
  "atk-s0502a7:83_3": "Kusalākusalakammabījassa khīṇattā nibbattanāvakāso hato assāti hatāvakāso.",
  "atk-s0502a7:83_4": "Catūhi maggehi kattabbakiccassa katattā,sabbā āsā iminā vantāti vantāso. So evarūpo naro.",
  "atk-s0502a7:83_5": "Paṭividdhalokuttaradhammatāya purisesu uttamabhāvaṁ pattoti purisuttamoti.",
  "atk-s0502a7:84_0": "Gāthāvasāne te āraññakā tiṁsamattā bhikkhū saha paṭisambhidāhi arahattaṁ pāpuṇiṁsu.",
  "atk-s0502a7:84_1": "Sesajanassāpi satthikā dhammadesanā ahosīti.",
  "atk-s0502a7:85_0": "Sāriputtattheravatthu aṭṭhamaṁ.",
  "atk-s0502a7:86_0": "9. Khadiravaniyarevatattheravatthu",
  "atk-s0502a7:87_0": "Gāme vāti imaṁ dhammadesanaṁ satthā jetavane viharanto khadiravaniyarevatattheraṁ ārabbha kathesi.",
  "atk-s0502a7:88_0": "Āyasmā hi sāriputto sattāsītikoṭidhanaṁ pahāya pabbajitvā cālā, upacālā,",
  "atk-s0502a7:88_1": "sīsūpacālāti tisso bhaginiyo,",
  "atk-s0502a7:88_2": "cundo upasenoti ime dve ca bhātaro pabbājesi.",
  "atk-s0502a7:88_3": "Revatakumāro ekova gehe avasiṭṭho.",
  "atk-s0502a7:88_4": "Athassa mātā cintesi – ‘‘mama putto upatisso ettakaṁ dhanaṁ pahāya pabbajitvā tisso ca bhaginiyo dve ca bhātaro pabbājesi, revato ekova avaseso. Sace imampi pabbājessati,",
  "atk-s0502a7:88_5": "ettakaṁ no dhanaṁ nassissati, kulavaṁso pacchijjissati,",
  "atk-s0502a7:88_6": "daharakāleyeva naṁ gharāvāsena bandhissāmī’’ti.",
  "atk-s0502a7:88_7": "Sāriputtattheropi paṭikacceva bhikkhū āṇāpesi ‘‘sace, āvuso,",
  "atk-s0502a7:88_8": "revato pabbajitukāmo āgacchati,",
  "atk-s0502a7:88_9": "āgatamattameva naṁ pabbājeyyātha,",
  "atk-s0502a7:88_10": "mama mātāpitaro micchādiṭṭhikā, kiṁ tehi āpucchitehi,",
  "atk-s0502a7:88_11": "ahameva tassa mātā ca pitā cā’’ti.",
  "atk-s0502a7:88_12": "Mātāpissa revatakumāraṁ sattavassikameva gharabandhanena bandhitukāmā samānajātike kule dārikaṁ vāretvā divasaṁ vavatthapetvā kumāraṁ maṇḍetvā pasādhetvā mahatā parivārena saddhiṁ ādāya kumārikāya ñātigharaṁ agamāsi.",
  "atk-s0502a7:88_13": "Atha nesaṁ katamaṅgalānaṁ dvinnampi ñātakesu sannipatitesu udakapātiyaṁ hatthe otāretvā maṅgalāni vatvā kumārikāya vuḍḍhiṁ ākaṅkhamānā ñātakā ‘‘tava ayyikāya diṭṭhadhammaṁ passa, ayyikā viya ciraṁ jīva, ammā’’ti āhaṁsu.",
  "atk-s0502a7:88_14": "Revatakumāro ‘‘ko nu kho imissā ayyikāya diṭṭhadhammo’’ti cintetvā ‘‘katarā imissā ayyikā’’ti pucchi. Atha naṁ āhaṁsu, ‘‘tāta,",
  "atk-s0502a7:88_15": "kiṁ na passasi imaṁ vīsavassasatikaṁ khaṇḍadantaṁ palitakesaṁ valittacaṁ tilakāhatagattaṁ gopānasivaṅkaṁ, esā etissā ayyikā’’ti.",
  "atk-s0502a7:88_16": "‘‘Kiṁ pana ayampi evarūpā bhavissatī’’ti? ‘‘Sace jīvissati, bhavissati, tātā’’ti.",
  "atk-s0502a7:88_17": "So cintesi – ‘‘evarūpampi nāma sarīraṁ jarāya imaṁ vippakāraṁ pāpuṇissati,",
  "atk-s0502a7:88_18": "imaṁ me bhātarā upatissena diṭṭhaṁ bhavissati,",
  "atk-s0502a7:88_19": "ajjeva mayā palāyitvā pabbajituṁ vaṭṭatī’’ti.",
  "atk-s0502a7:88_20": "Atha naṁ ñātakā kumārikāya saddhiṁ ekayānaṁ āropetvā ādāya pakkamiṁsu.",
  "atk-s0502a7:89_0": "So thokaṁ gantvā sarīrakiccaṁ apadisitvā ‘‘ṭhapetha tāva yānaṁ,",
  "atk-s0502a7:89_1": "otaritvā āgamissāmī’’ti yānā otaritvā ekasmiṁ gumbe thokaṁ papañcaṁ katvā agamāsi.",
  "atk-s0502a7:89_2": "Punapi thokaṁ gantvā teneva apadesena otaritvā abhiruhi, punapi tatheva akāsi.",
  "atk-s0502a7:89_3": "Athassa ñātakā ‘‘addhā imassa uṭṭhānāni vattantī’’ti sallakkhetvā nātidaḷhaṁ ārakkhaṁ kariṁsu.",
  "atk-s0502a7:89_4": "So punapi thokaṁ gantvā teneva apadesena otaritvā ‘‘tumhe pājento purato gacchatha,",
  "atk-s0502a7:89_5": "mayaṁ pacchato saṇikaṁ āgamissāmā’’ti vatvā otaritvā gumbābhimukho ahosi.",
  "atk-s0502a7:89_6": "Ñātakāpissa ‘‘pacchato āgamissatī’’ti saññāya yānaṁ pājentā gamiṁsu.",
  "atk-s0502a7:89_7": "Sopi tato palāyitvā ekasmiṁ padese tiṁsamattā bhikkhū vasanti,",
  "atk-s0502a7:89_8": "tesaṁ santikaṁ gantvā vanditvā āha – ‘‘pabbājetha maṁ, bhante’’ti. ‘‘Āvuso,",
  "atk-s0502a7:89_9": "tvaṁ sabbālaṅkārapaṭimaṇḍito,",
  "atk-s0502a7:89_10": "mayaṁ te rājaputtabhāvaṁ vā amaccaputtabhāvaṁ vā na jānāma, kathaṁ pabbājessāmā’’ti? ‘‘Tumhe maṁ, bhante, na jānāthā’’ti? ‘‘Na jānāmāvuso’’ti.",
  "atk-s0502a7:89_11": "‘‘Ahaṁ upatissassa kaniṭṭhabhātiko’’ti. ‘‘Ko esa upatisso nāmā’’ti? ‘‘Bhante,",
  "atk-s0502a7:89_12": "bhaddantā mama bhātaraṁ ‘sāriputto’ti vadanti,",
  "atk-s0502a7:89_13": "tasmā mayā ‘upatisso’ti vutte na jānantī’’ti.",
  "atk-s0502a7:89_14": "‘‘Kiṁ pana tvaṁ sāriputtattherassa kaniṭṭhabhātiko’’ti? ‘‘Āma, bhante’’ti. ‘‘Tena hi ehi,",
  "atk-s0502a7:89_15": "bhātarā te anuññātamevā’’ti vatvā bhikkhū tassa ābharaṇāni omuñcāpetvā ekamantaṁ ṭhapetvā taṁ pabbājetvā therassa sāsanaṁ pahiṇiṁsu.",
  "atk-s0502a7:89_16": "Thero taṁ sutvā bhagavato ārocesi – ‘‘bhante,",
  "atk-s0502a7:89_17": "‘āraññikabhikkhūhi kira revato pabbājito’ti sāsanaṁ pahiṇiṁsu,",
  "atk-s0502a7:89_18": "gantvā taṁ passitvā āgamissāmī’’ti. Satthā ‘‘adhivāsehi tāva,",
  "atk-s0502a7:89_19": "sāriputtā’’ti gantuṁ na adāsi.",
  "atk-s0502a7:89_20": "Thero puna katipāhaccayena satthāraṁ āpucchi. Satthā ‘‘adhivāsehi tāva, sāriputta,",
  "atk-s0502a7:89_21": "mayampi āgamissāmā’’ti neva gantuṁ adāsi.",
  "atk-s0502a7:90_0": "Sāmaṇeropi ‘‘sacāhaṁ idha vasissāmi ,",
  "atk-s0502a7:90_1": "ñātakā maṁ anubandhitvā pakkosissantī’’ti tesaṁ bhikkhūnaṁ santike yāva arahattā kammaṭṭhānaṁ uggaṇhitvā pattacīvaramādāya cārikaṁ caramāno tato tiṁsayojanike ṭhāne khadiravanaṁ gantvā antovasseyeva temāsabbhantare saha paṭisambhidāhi arahattaṁ pāpuṇi.",
  "atk-s0502a7:90_2": "Theropi pavāretvā satthāraṁ puna tattha gamanatthāya āpucchi. Satthā ‘‘mayampi gamissāma,",
  "atk-s0502a7:90_3": "sāriputtā’’ti pañcahi bhikkhusatehi saddhiṁ nikkhami.",
  "atk-s0502a7:90_4": "Thokaṁ gatakāle ānandatthero dvedhāpathe ṭhatvā satthāraṁ āha – ‘‘bhante,",
  "atk-s0502a7:90_5": "revatassa santikaṁ gamanamaggesu ayaṁ parihārapatho saṭṭhiyojaniko manussāvāso,",
  "atk-s0502a7:90_6": "ayaṁ ujumaggo tiṁsayojaniko amanussapariggahito, katarena gacchāmā’’ti. ‘‘Sīvali, pana, ānanda, amhehi saddhiṁ āgato’’ti? ‘‘Āma, bhante’’ti. ‘‘Sace, sīvali, āgato, ujumaggameva gaṇhāhī’’ti.",
  "atk-s0502a7:90_7": "Satthā kira ‘‘ahaṁ tumhākaṁ yāgubhattaṁ uppādessāmi,",
  "atk-s0502a7:90_8": "ujumaggaṁ gaṇhāhī’’ti avatvā ‘‘tesaṁ tesaṁ janānaṁ puññassa vipākadānaṭṭhānaṁ eta’’nti ñatvā ‘‘sace, sīvali, āgato, ujumaggaṁ gaṇhāhī’’ti āha.",
  "atk-s0502a7:90_9": "Satthari pana taṁ maggaṁ paṭipanne devatā ‘‘amhākaṁ ayyassa sīvalittherassa sakkāraṁ karissāmā’’ti cintetvā ekekayojane vihāre kāretvā ekayojanato uddhaṁ gantuṁ adatvā pāto vuṭṭhāya dibbayāguādīni gahetvā, ‘‘ayyo,",
  "atk-s0502a7:90_10": "no sīvalitthero kahaṁ nisinno’’ti vicaranti.",
  "atk-s0502a7:90_11": "Thero attano abhihaṭaṁ buddhappamukhassa bhikkhusaṅghassa dāpesi.",
  "atk-s0502a7:90_12": "Evaṁ satthā saparivāro tiṁsayojanikaṁ kantāraṁ sīvalittherassa puññaṁ anubhavamānova āgamāsi.",
  "atk-s0502a7:90_13": "Revatattheropi satthu āgamanaṁ ñatvā bhagavato gandhakuṭiṁ māpetvā pañca kūṭāgārasatāni, pañca caṅkamanasatāni,",
  "atk-s0502a7:90_14": "pañcarattiṭṭhānadivāṭṭhānasatāni ca māpesi.",
  "atk-s0502a7:90_15": "Satthā tassa santike māsamattameva vasi.",
  "atk-s0502a7:90_16": "Tasmiṁ vasamānopi sīvalittherasseva puññaṁ anubhavi.",
  "atk-s0502a7:91_0": "Tattha pana dve mahallakabhikkhū satthu khadiravanaṁ pavisanakāle evaṁ cintayiṁsu – ‘‘ayaṁ bhikkhu ettakaṁ navakammaṁ karonto kiṁ sakkhissati samaṇadhammaṁ kātuṁ,",
  "atk-s0502a7:91_1": "satthā ‘sāriputtassa kaniṭṭho’ti mukholokanakiccaṁ karonto evarūpassa navakammikassa bhikkhussa santikaṁ āgato’’ti.",
  "atk-s0502a7:91_2": "Satthāpi taṁ divasaṁ paccūsakāle lokaṁ voloketvā te bhikkhū disvā tesaṁ cittācāraṁ aññāsi.",
  "atk-s0502a7:91_3": "Tasmā tattha māsamattaṁ vasitvā nikkhamanadivase yathā te bhikkhū attano telanāḷiñca udakatumbañca upāhanāni ca pamussanti,",
  "atk-s0502a7:91_4": "tathā adhiṭṭhahitvā nikkhamanto vihārūpacārato bahi nikkhantakāle iddhiṁ vissajjesi.",
  "atk-s0502a7:91_5": "Atha te bhikkhū ‘‘mayā idañcidañca pamuṭṭhaṁ ,",
  "atk-s0502a7:91_6": "mayāpi pamuṭṭha’’nti ubhopi nivattitvā taṁ ṭhānaṁ asallakkhetvā khadirarukkhakaṇṭakehi vijjhamānā vicaritvā ekasmiṁ khadirarukkhe olambantaṁ attano bhaṇḍakaṁ disvā ādāya pakkamiṁsu.",
  "atk-s0502a7:91_7": "Satthāpi bhikkhusaṅghaṁ ādāya puna māsamatteneva sīvalittherassa puññaṁ anubhavamāno paṭigantvā pubbārāmaṁ pāvisi.",
  "atk-s0502a7:92_0": "Atha te mahallakabhikkhū pātova mukhaṁ dhovitvā ‘‘āgantukabhattadāyikāya visākhāya gharaṁ yāguṁ pivissāmā’’ti gantvā yāguṁ pivitvā khajjakaṁ khāditvā nisīdiṁsu.",
  "atk-s0502a7:92_1": "Atha ne visākhā pucchi – ‘‘tumhepi, bhante,",
  "atk-s0502a7:92_2": "satthārā saddhiṁ revatattherassa vasanaṭṭhānaṁ agamitthā’’ti. ‘‘Āma, upāsiketi, ramaṇīyaṁ, bhante, therassa vasanaṭṭhāna’’nti.",
  "atk-s0502a7:92_3": "‘‘Kuto tassa ramaṇīyatā setakaṇṭakakhadirarukkhagahanaṁ petānaṁ nivāsanaṭṭhānasadisaṁ upāsike’’ti.",
  "atk-s0502a7:92_4": "Athaññe dve daharabhikkhū āgamiṁsu.",
  "atk-s0502a7:92_5": "Upāsikā tesampi yāgukhajjakaṁ datvā tatheva paṭipucchi .",
  "atk-s0502a7:92_6": "Te āhaṁsu – ‘‘na sakkā upāsike vaṇṇetuṁ,",
  "atk-s0502a7:92_7": "sudhammadevasabhāsadisaṁ iddhiyā abhisaṅkhataṁ viya therassa vasanaṭṭhāna’’nti.",
  "atk-s0502a7:92_8": "Upāsikā cintesi – ‘‘paṭhamaṁ āgatā bhikkhū aññathā vadiṁsu, ime aññathā vadanti,",
  "atk-s0502a7:92_9": "paṭhamaṁ āgatā bhikkhū kiñcideva pamussitvā iddhiyā vissaṭṭhakāle paṭinivattitvā gatā bhavissanti,",
  "atk-s0502a7:92_10": "ime pana iddhiyā abhisaṅkharitvā nimmitakāle gatā bhavissantī’’ti attano paṇḍitabhāvena etamatthaṁ ñatvā ‘‘satthāraṁ āgatakāle pucchissāmī’’ti aṭṭhāsi.",
  "atk-s0502a7:92_11": "Tato muhuttaṁyeva satthā bhikkhusaṅghaparivuto visākhāya gehaṁ gantvā paññattāsane nisīdi.",
  "atk-s0502a7:92_12": "Sā buddhappamukhaṁ bhikkhusaṅghaṁ sakkaccaṁ parivisitvā bhattakiccāvasāne satthāraṁ vanditvā paṭipucchi – ‘‘bhante,",
  "atk-s0502a7:92_13": "tumhehi saddhiṁ gatabhikkhūsu ekacce revatattherassa vasanaṭṭhānaṁ ‘khadiragahanaṁ arañña’nti vadanti, ekacce ‘ramaṇīya’nti, kiṁ nu kho eta’’nti?",
  "atk-s0502a7:92_14": "Taṁ sutvā satthā ‘‘upāsike gāmo vā hotu araññaṁ vā,",
  "atk-s0502a7:92_15": "yasmiṁ ṭhāne arahanto viharanti,",
  "atk-s0502a7:92_16": "taṁ ramaṇīyamevā’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:93_0": "98.",
  "atk-s0502a7:94_0": " ‘‘Gāme vā yadi vāraññe, ninne vā yadi vā thale;",
  "atk-s0502a7:95_0": "Yattha arahanto viharanti, taṁ bhūmirāmaṇeyyaka’’nti.",
  "atk-s0502a7:96_0": "Tattha kiñcāpi arahanto gāmante kāyavivekaṁ na labhanti, cittavivekaṁ pana labhanteva.",
  "atk-s0502a7:96_1": "Tesañhi dibbapaṭibhāgānipi ārammaṇāni cittaṁ cāletuṁ na sakkonti.",
  "atk-s0502a7:96_2": "Tasmā gāmo vā hotu araññādīnaṁ vā aññataraṁ, yattha arahanto viharanti,",
  "atk-s0502a7:96_3": "taṁ bhūmirāmaṇeyyakanti so bhūmipadeso ramaṇīyo evāti attho.",
  "atk-s0502a7:97_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:98_0": "Aparena samayena bhikkhū kathaṁ samuṭṭhāpesuṁ – ‘‘āvuso,",
  "atk-s0502a7:98_1": "kena nu kho kāraṇena āyasmā sīvalitthero sattadivasasattamāsādhikāni satta vassāni mātu kucchiyaṁ vasi, kena niraye pacci,",
  "atk-s0502a7:98_2": "kena nissandena lābhaggayasaggappatto jāto’’ti? Satthā taṁ kathaṁ sutvā, ‘‘bhikkhave, kiṁ kathethā’’ti pucchitvā, ‘‘bhante,",
  "atk-s0502a7:98_3": "idaṁ nāmā’’ti vutte tassāyasmato pubbakammaṁ kathento āha –",
  "atk-s0502a7:99_0": "Bhikkhave ,",
  "atk-s0502a7:99_1": "ito ekanavutikappe vipassī bhagavā loke uppajjitvā ekasmiṁ samaye janapadacārikaṁ caritvā pitu nagaraṁ paccāgamāsi.",
  "atk-s0502a7:99_2": "Rājā buddhappamukhassa bhikkhusaṅghassa āgantukadānaṁ sajjetvā nāgarānaṁ sāsanaṁ pesesi ‘‘āgantvā mayhaṁ dāne sahāyakā hontū’’ti.",
  "atk-s0502a7:99_3": "Te tathā katvā ‘‘raññā dinnadānato atirekataraṁ dassāmā’’ti satthāraṁ nimantetvā punadivase dānaṁ paṭiyādetvā rañño sāsanaṁ pahiṇiṁsu.",
  "atk-s0502a7:99_4": "Rājā āgantvā tesaṁ dānaṁ disvā ‘‘ito adhikataraṁ dassāmī’’ti punadivasatthāya satthāraṁ nimantesi,",
  "atk-s0502a7:99_5": "neva rājā nāgare parājetuṁ sakkhi, na nāgarā rājānaṁ.",
  "atk-s0502a7:99_6": "Nāgarā chaṭṭhe vāre ‘‘sve dāni yathā ‘imasmiṁ dāne idaṁ nāma natthī’ti na sakkā hoti vattuṁ,",
  "atk-s0502a7:99_7": "evaṁ dānaṁ dassāmā’’ti cintetvā punadivase dānaṁ paṭiyādetvā ‘‘kiṁ nu kho ettha natthī’’ti olokentā allamadhumeva na addasaṁsu. Pakkamadhu pana bahuṁ atthi.",
  "atk-s0502a7:99_8": "Te allamadhussatthāya catūsu nagaradvāresu cattāri kahāpaṇasahassāni gāhāpetvā pahiṇiṁsu.",
  "atk-s0502a7:99_9": "Atheko janapadamanusso gāmabhojakaṁ passituṁ āgacchanto antarāmagge madhupaṭalaṁ disvā makkhikā palāpetvā sākhaṁ chinditvā sākhādaṇḍakeneva saddhiṁ madhupaṭalaṁ ādāya ‘‘gāmabhojakassa dassāmī’’ti nagaraṁ pāvisi. Madhuatthāya gato taṁ disvā, ‘‘ambho, vikkiṇiyaṁ madhu’’nti pucchi. ‘‘Na vikkiṇiyaṁ, sāmī’’ti. ‘‘Handa,",
  "atk-s0502a7:99_10": "imaṁ kahāpaṇaṁ gahetvā dehī’’ti.",
  "atk-s0502a7:99_11": "So cintesi – ‘‘imaṁ madhupaṭalaṁ pādamattampi na agghati, ayaṁ pana kahāpaṇaṁ deti. Bahukahāpaṇako maññe, mayā vaḍḍhetuṁ vaṭṭatī’’ti. Atha naṁ ‘‘na demī’’ti āha,",
  "atk-s0502a7:99_12": "‘‘tena hi dve kahāpaṇe gaṇhāhī’’ti. ‘‘Dvīhipi na demī’’ti. Evaṁ tāva vaḍḍhesi,",
  "atk-s0502a7:99_13": "yāva so ‘‘tena hi idaṁ sahassaṁ gaṇhāhī’’ti bhaṇḍikaṁ upanesi.",
  "atk-s0502a7:100_0": "Atha naṁ so āha – ‘‘kiṁ nu kho tvaṁ ummattako ,",
  "atk-s0502a7:100_1": "udāhu kahāpaṇānaṁ ṭhapanokāsaṁ na labhasi,",
  "atk-s0502a7:100_2": "pādampi na agghanakaṁ madhuṁ ‘sahassaṁ gahetvā dehī’ti vadasi, ‘kiṁ nāmeta’’’nti? ‘Jānāmahaṁ, bho, iminā pana me kammaṁ atthi, tenevaṁ vadāmī’ti. ‘‘Kiṁ kammaṁ, sāmī’’ti?",
  "atk-s0502a7:100_3": "‘‘Amhehi vipassībuddhassa aṭṭhasaṭṭhisamaṇasahassaparivārassa mahādānaṁ sajjitaṁ,",
  "atk-s0502a7:100_4": "tatrekaṁ allamadhumeva natthi, tasmā evaṁ gaṇhāmī’’ti. Evaṁ, sante, nāhaṁ mūlena dassāmi,",
  "atk-s0502a7:100_5": "sace ‘‘ahampi dāne pattiṁ labhissāmi, dassāmī’’ti.",
  "atk-s0502a7:100_6": "So gantvā nāgarānaṁ tamatthaṁ ārocesi.",
  "atk-s0502a7:100_7": "Nāgarā tassa saddhāya balavabhāvaṁ ñatvā, ‘‘sādhu,",
  "atk-s0502a7:100_8": "pattiko hotū’’ti paṭijāniṁsu,",
  "atk-s0502a7:100_9": "te buddhappamukhaṁ bhikkhusaṅghaṁ nisīdāpetvā yāgukhajjakaṁ datvā mahatiṁ suvaṇṇapātiṁ āharāpetvā madhupaṭalaṁ pīḷāpesuṁ.",
  "atk-s0502a7:100_10": "Teneva manussena paṇṇākāratthāya dadhivārakopi āhaṭo atthi,",
  "atk-s0502a7:100_11": "so tampi dadhiṁ pātiyaṁ ākiritvā tena madhunā saṁsanditvā buddhappamukhassa bhikkhusaṅghassa ādito paṭṭhāya adāsi.",
  "atk-s0502a7:100_12": "Taṁ yāvadatthaṁ gaṇhantānaṁ sabbesaṁ pāpuṇi uttarimpi avasiṭṭhaṁ ahosiyeva.",
  "atk-s0502a7:100_13": "‘‘Evaṁ thokaṁ madhu kathaṁ tāva bahūnaṁ pāpuṇī’’ti na cintetabbaṁ. Tañhi buddhānubhāvena pāpuṇi. Buddhavisayo na cintetabbo.",
  "atk-s0502a7:100_14": "Cattāri hi ‘‘acinteyyānī’’ti (a. ni. 4.77) vuttāni.",
  "atk-s0502a7:100_15": "Tāni cintento ummādasseva bhāgī hotīti.",
  "atk-s0502a7:100_16": "So puriso ettakaṁ kammaṁ katvā āyupariyosāne devaloke nibbattitvā ettakaṁ kālaṁ saṁsaranto ekasmiṁ samaye devalokā cavitvā bārāṇasiyaṁ rājakule nibbatto pitu accayena rajjaṁ pāpuṇi.",
  "atk-s0502a7:100_17": "So ‘‘ekaṁ nagaraṁ gaṇhissāmī’’ti gantvā parivāresi,",
  "atk-s0502a7:100_18": "nāgarānañca sāsanaṁ pahiṇi ‘‘rajjaṁ vā me dentu yuddhaṁ vā’’ti. Te ‘‘neva rajjaṁ dassāma,",
  "atk-s0502a7:100_19": "na yuddha’’nti vatvā cūḷadvārehi nikkhamitvā dārūdakādīni āharanti, sabbakiccāni karonti.",
  "atk-s0502a7:101_0": "Itaropi cattāri mahādvārāni rakkhanto sattamāsādhikāni satta vassāni nagaraṁ uparundhi.",
  "atk-s0502a7:101_1": "Athassa mātā ‘‘kiṁ me putto karotī’’ti pucchitvā ‘‘idaṁ nāma devī’’ti taṁ pavattiṁ sutvā ‘‘bālo mama putto, gacchatha,",
  "atk-s0502a7:101_2": "tassa ‘cūḷadvārānipi pidhāya nagaraṁ uparundhatū’ti vadethā’’ti.",
  "atk-s0502a7:101_3": "So mātu sāsanaṁ sutvā tathā akāsi.",
  "atk-s0502a7:101_4": "Nāgarāpi bahi nikkhamituṁ alabhantā sattame divase attano rājānaṁ māretvā tassa rajjaṁ adaṁsu.",
  "atk-s0502a7:101_5": "So imaṁ kammaṁ katvā āyupariyosāne avīcimhi nibbattitvā yāvāyaṁ pathavī yojanamattaṁ ussannā,",
  "atk-s0502a7:101_6": "tāva niraye paccitvā catunnaṁ cūḷadvārānaṁ pidahitattā tato cuto tassā eva mātu kucchismiṁ paṭisandhiṁ gahetvā sattamāsādhikāni satta vassāni antokucchismiṁ vasitvā satta divasāni yonimukhe tiriyaṁ nipajji. Evaṁ, bhikkhave, sīvali,",
  "atk-s0502a7:101_7": "tadā nagaraṁ uparundhitvā gahitakammena ettakaṁ kālaṁ niraye paccitvā catunnaṁ cūḷadvārānaṁ pidahitattā tato cuto tassā eva mātu kucchiyaṁ paṭisandhiṁ gahetvā ettakaṁ kālaṁ kucchiyaṁ vasi.",
  "atk-s0502a7:101_8": "Navamadhuno dinnattā lābhaggayasaggappatto jātoti.",
  "atk-s0502a7:102_0": "Punekadivasaṁ bhikkhū kathaṁ samuṭṭhāpesuṁ – ‘‘aho sāmaṇerassa lābho, aho puññaṁ,",
  "atk-s0502a7:102_1": "yena ekakena pañcannaṁ bhikkhusatānaṁ pañcakūṭāgārasatādīni katānī’’ti.",
  "atk-s0502a7:102_2": "Satthā āgantvā ‘‘kāya nuttha, bhikkhave,",
  "atk-s0502a7:102_3": "etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave,",
  "atk-s0502a7:102_4": "mayhaṁ puttassa neva puññaṁ atthi, na pāpaṁ,",
  "atk-s0502a7:102_5": "ubhayamassa pahīna’’nti vatvā brāhmaṇavagge imaṁ gāthamāha –",
  "atk-s0502a7:103_0": "‘‘Yodha puññañca pāpañca, ubho saṅgamupaccagā;",
  "atk-s0502a7:104_0": "Asokaṁ virajaṁ suddhaṁ, tamahaṁ brūmi brāhmaṇa’’nti. (dha. pa. 412);",
  "atk-s0502a7:105_0": "Khadiravaniyarevatattheravatthu navamaṁ.",
  "atk-s0502a7:106_0": "10. Aññataraitthivatthu",
  "atk-s0502a7:107_0": "Ramaṇīyānīti imaṁ dhammadesanaṁ satthā jetavane viharanto aññataraṁ itthiṁ ārabbha kathesi.",
  "atk-s0502a7:108_0": "Eko kira piṇḍapātiko bhikkhu satthu santike kammaṭṭhānaṁ gahetvā ekaṁ jiṇṇauyyānaṁ pavisitvā samaṇadhammaṁ karoti.",
  "atk-s0502a7:108_1": "Ekā nagarasobhinī itthī purisena saddhiṁ ‘‘ahaṁ asukaṭṭhānaṁ nāma gamissāmi,",
  "atk-s0502a7:108_2": "tvaṁ tattha āgaccheyyāsī’’ti saṅketaṁ katvā agamāsi. So puriso nāgacchi.",
  "atk-s0502a7:108_3": "Sā tassa āgamanamaggaṁ olokentī taṁ adisvā ukkaṇṭhitvā ito cito ca vicaramānā taṁ uyyānaṁ pavisitvā theraṁ pallaṅkaṁ ābhujitvā nisinnaṁ disvā ito cito ca olokayamānā aññaṁ kañci adisvā ‘‘ayañca puriso eva,",
  "atk-s0502a7:108_4": "imassa cittaṁ pamohessāmī’’ti tassa purato ṭhatvā punappunaṁ nivatthasāṭakaṁ mocetvā nivāseti, kese muñcitvā bandhati, pāṇiṁ paharitvā hasati.",
  "atk-s0502a7:108_5": "Therassa saṁvego uppajjitvā sakalasarīraṁ phari.",
  "atk-s0502a7:108_6": "So ‘‘kiṁ nu kho ida’’nti cintesi.",
  "atk-s0502a7:108_7": "Satthāpi ‘‘mama santike kammaṭṭhānaṁ gahetvā ‘samaṇadhammaṁ karissāmī’ti gatassa bhikkhuno kā nu kho pavattī’’ti upadhārento taṁ itthiṁ disvā tassā anācārakiriyaṁ,",
  "atk-s0502a7:108_8": "therassa ca saṁveguppattiṁ ñatvā gandhakuṭiyaṁ nisinnova tena saddhiṁ kathesi – ‘‘bhikkhu,",
  "atk-s0502a7:108_9": "kāmagavesakānaṁ aramaṇaṭṭhānameva vītarāgānaṁ ramaṇaṭṭhānaṁ hotī’’ti .",
  "atk-s0502a7:108_10": "Evañca pana vatvā obhāsaṁ pharitvā tassa dhammaṁ desento imaṁ gāthamāha –",
  "atk-s0502a7:109_0": "99.",
  "atk-s0502a7:110_0": " ‘‘Ramaṇīyāni araññāni, yattha na ramatī jano;",
  "atk-s0502a7:111_0": "Vītarāgā ramissanti, na te kāmagavesino’’ti.",
  "atk-s0502a7:112_0": "Tattha araññānīti supupphitataruvanasaṇḍapaṭimaṇḍitāni vimalasalilasampannāni araññāni nāma ramaṇīyāni.",
  "atk-s0502a7:112_1": "Yatthāti yesu araññesu vikasitesu padumavanesu gāmamakkhikā viya kāmagavesako jano na ramati.",
  "atk-s0502a7:112_2": "Vītarāgāti vigatarāgā pana khīṇāsavā nāma bhamaramadhukarā viya padumavanesu tathārūpesu araññesu ramissanti. Kiṁ kāraṇā? Na te kāmapavesino,",
  "atk-s0502a7:112_3": "yasmā te kāmagavesino na hontīti attho.",
  "atk-s0502a7:113_0": "Desanāvasāne so thero yathānisinnova saha paṭisambhidāhi arahattaṁ pāpuṇitvā ākāsenāgantvā thutiṁ karonto tathāgatassa pāde vanditvā agamāsīti.",
  "atk-s0502a7:114_0": "Aññataraitthivatthu dasamaṁ.",
  "atk-s0502a7:115_0": "Arahantavaggavaṇṇanā niṭṭhitā.",
  "atk-s0502a7:116_0": "Sattamo vaggo."
}