{
  "atk-s0510a4:0_0": "4. Kuṇḍadhānavaggo",
  "atk-s0510a4:1_0": "1. Kuṇḍadhānattheraapadānavaṇṇanā",
  "atk-s0510a4:2_0": "Sattāhaṁpaṭisallīnantiādikaṁ āyasmato kuṇḍadhānattherassa apadānaṁ.",
  "atk-s0510a4:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:2_2": "bhagavato kāle haṁsavatīnagare kulagehe nibbatto vuttanayena bhagavantaṁ upasaṅkamitvā dhammaṁ suṇanto",
  "atk-s0510a4:2_3": "satthāraṁ ekaṁ bhikkhuṁ paṭhamaṁ salākaṁ gaṇhantānaṁ aggaṭṭhāne ṭhapentaṁ disvā taṁ ṭhānantaraṁ patthetvā",
  "atk-s0510a4:2_4": "tadanurūpaṁ puññaṁ karonto vicari.",
  "atk-s0510a4:2_5": "So ekadivasaṁ padumuttarassa bhagavato nirodhasamāpattito vuṭṭhāya nisinnassa manosilācuṇṇapiñjaraṁ mahantaṁ kadaliphalakaṇṇikaṁ upanesi,",
  "atk-s0510a4:2_6": "taṁ bhagavā paṭiggahetvā paribhuñji.",
  "atk-s0510a4:2_7": "So tena puññakammena ekādasakkhattuṁ devesu devarajjaṁ kāresi.",
  "atk-s0510a4:2_8": "Catuvīsativāre ca rājā ahosi cakkavattī.",
  "atk-s0510a4:3_0": "So evaṁ aparāparaṁ puññāni katvā devamanussesu saṁsaranto kassapabuddhakāle bhummadevatā hutvā nibbatti.",
  "atk-s0510a4:3_1": "Dīghāyukabuddhānañca nāma na anvaddhamāsiko uposatho hoti.",
  "atk-s0510a4:3_2": "Tathā hi vipassissa bhagavato chabbassantare chabbassantare uposatho ahosi,",
  "atk-s0510a4:3_3": "kassapadasabalo pana chaṭṭhe chaṭṭhe māse pātimokkhaṁ osāresi,",
  "atk-s0510a4:3_4": "tassa pātimokkhassa osāraṇakāle disāvāsikā dve sahāyakā bhikkhū “uposathaṁ karissāmā”ti gacchanti.",
  "atk-s0510a4:3_5": "Ayaṁ bhummadevatā cintesi –",
  "atk-s0510a4:3_6": "“imesaṁ dvinnaṁ bhikkhūnaṁ metti ativiya daḷhā,",
  "atk-s0510a4:3_7": "kiṁ nu kho bhedake sati bhijjeyya,",
  "atk-s0510a4:3_8": "na bhijjeyyā”ti.",
  "atk-s0510a4:3_9": "Tesaṁ okāsaṁ olokayamānā tesaṁ avidūre gacchati.",
  "atk-s0510a4:4_0": "Atheko thero ekassa hatthe pattacīvaraṁ datvā sarīravaḷañjanatthaṁ udakaphāsukaṭṭhānaṁ gantvā dhotahatthapādo hutvā gumbasamīpato nikkhamati.",
  "atk-s0510a4:4_1": "Bhummadevatā tassa therassa pacchato pacchato uttamarūpā itthī hutvā kese vidhunitvā saṁvidhāya bandhantī",
  "atk-s0510a4:4_2": "viya piṭṭhiyaṁ paṁsuṁ puñchamānā viya sāṭakaṁ saṁvidhāya nivāsayamānā viya ca hutvā therassa padānupadikā",
  "atk-s0510a4:4_3": "hutvā gumbato nikkhantā.",
  "atk-s0510a4:4_4": "Ekamante ṭhito sahāyakatthero taṁ kāraṇaṁ disvāva domanassajāto “naṭṭho dāni me iminā bhikkhunā saddhiṁ dīgharattānugato sineho,",
  "atk-s0510a4:4_5": "sacāhaṁ evaṁvidhabhāvaṁ jāneyyaṁ,",
  "atk-s0510a4:4_6": "ettakaṁ kālaṁ iminā saddhiṁ vissāsaṁ na kareyya”nti cintetvā āgacchantaṁyeva naṁ “gaṇhāhāvuso,",
  "atk-s0510a4:4_7": "tuyhaṁ pattacīvaraṁ,",
  "atk-s0510a4:4_8": "tādisena pāpena saddhiṁ ekamaggena na gacchāmī”ti āha.",
  "atk-s0510a4:4_9": "Taṁ kathaṁ sutvā tassa lajjibhikkhuno hadayaṁ tikhiṇasattiṁ gahetvā viddhaṁ viya ahosi.",
  "atk-s0510a4:4_10": "Tato naṁ āha – “āvuso,",
  "atk-s0510a4:4_11": "kinnāmetaṁ vadasi,",
  "atk-s0510a4:4_12": "ahaṁ ettakaṁ kālaṁ dukkaṭamattampi āpattiṁ na jānāmi,",
  "atk-s0510a4:4_13": "tvaṁ pana maṁ ajja ‘pāpo’ti vadasi,",
  "atk-s0510a4:4_14": "kiṁ te diṭṭhanti,",
  "atk-s0510a4:4_15": "kiṁ aññena diṭṭhena,",
  "atk-s0510a4:4_16": "kiṁ tvaṁ evaṁvidhena alaṅkatapaṭiyattena mātugāmena saddhiṁ ekaṭṭhāne hutvā nikkhanto”ti?",
  "atk-s0510a4:4_17": "“Natthetaṁ, āvuso, mayhaṁ,",
  "atk-s0510a4:4_18": "nāhaṁ evarūpaṁ mātugāmaṁ passāmī”ti tassa yāvatatiyaṁ kathentassāpi itaro thero kathaṁ asaddahitvā attanā",
  "atk-s0510a4:4_19": "diṭṭhakāraṇaṁyeva bhūtattaṁ katvā gaṇhanto tena saddhiṁ ekamaggena agantvā aññena maggena satthu santikaṁ gato.",
  "atk-s0510a4:4_20": "Itaropi bhikkhu aññena maggena satthu santikaṁyeva gato.",
  "atk-s0510a4:5_0": "Tato bhikkhusaṅghassa uposathāgāraṁ pavisanavelāya so bhikkhu taṁ bhikkhuṁ uposathagge disvā sañjānitvā",
  "atk-s0510a4:5_1": "“imasmiṁ uposathagge evarūpo nāma pāpabhikkhu atthi,",
  "atk-s0510a4:5_2": "nāhaṁ tena saddhiṁ uposathaṁ karissāmī”ti nikkhamitvā bahi aṭṭhāsi.",
  "atk-s0510a4:5_3": "Atha bhummadevatā “bhāriyaṁ mayā kammaṁ kata”nti mahallakaupāsakavaṇṇena tassa santikaṁ gantvā – “kasmā, bhante,",
  "atk-s0510a4:5_4": "ayyo imasmiṁ ṭhāne ṭhito”ti āha. “Upāsaka,",
  "atk-s0510a4:5_5": "imaṁ uposathaggaṁ eko pāpabhikkhu paviṭṭho,",
  "atk-s0510a4:5_6": "‘ahaṁ tena saddhiṁ uposathaṁ na karomī’ti bahi ṭhitomhī”ti. “Bhante,",
  "atk-s0510a4:5_7": "mā evaṁ gaṇhatha,",
  "atk-s0510a4:5_8": "parisuddhasīlo esa bhikkhu,",
  "atk-s0510a4:5_9": "tumhehi diṭṭhamātugāmo nāma ahaṁ.",
  "atk-s0510a4:5_10": "Mayā tumhākaṁ vīmaṁsanatthāya ‘daḷhā nu kho imesaṁ therānaṁ metti,",
  "atk-s0510a4:5_11": "no daḷhā’ti bhijjanābhijjanabhāvaṁ olokentena taṁ kammaṁ kata”nti.",
  "atk-s0510a4:5_12": "“Ko pana tvaṁ,",
  "atk-s0510a4:5_13": "sappurisā”ti?",
  "atk-s0510a4:5_14": "“Ahaṁ ekā bhummadevatā,",
  "atk-s0510a4:5_15": "bhante”ti.",
  "atk-s0510a4:5_16": "Devaputto kathentoyeva dibbānubhāvena ṭhatvā therassa pādamūle patitvā “mayhaṁ, bhante, khamatha,",
  "atk-s0510a4:5_17": "therassa eso doso natthi,",
  "atk-s0510a4:5_18": "uposathaṁ karothā”ti theraṁ yācitvā uposathaggaṁ pavesesi.",
  "atk-s0510a4:5_19": "So thero uposathaṁ tāva ekaṭṭhāne akāsi.",
  "atk-s0510a4:5_20": "Mittasanthavavasena pana puna tena saddhiṁ na ekaṭṭhāne vasi.",
  "atk-s0510a4:5_21": "Imassa therassa dosaṁ na kathesi.",
  "atk-s0510a4:5_22": "Aparabhāge cuditakatthero pana vipassanāya kammaṁ karonto arahattaṁ pāpuṇi.",
  "atk-s0510a4:6_0": "Bhummadevatā tassa kammassa nissandena ekaṁ buddhantaraṁ apāyato na muccittha.",
  "atk-s0510a4:6_1": "Sace pana kālena kālaṁ manussattaṁ āgacchati,",
  "atk-s0510a4:6_2": "aññena yena kenaci kato doso tasseva upari patati.",
  "atk-s0510a4:6_3": "So amhākaṁ bhagavato uppannakāle sāvatthiyaṁ brāhmaṇakule nibbatti,",
  "atk-s0510a4:6_4": "dhānamāṇavotissa nāmaṁ akaṁsu.",
  "atk-s0510a4:6_5": "So vayappatto tayo vede uggaṇhitvā mahallakakāle satthu dhammadesanaṁ sutvā paṭiladdhasaddho sāsane pabbaji.",
  "atk-s0510a4:6_6": "Tassa upasampannadivasato paṭṭhāya ekā alaṅkatapaṭiyattā itthī tasmiṁ gāmaṁ pavisante saddhiṁyeva pavisati,",
  "atk-s0510a4:6_7": "nikkhamante nikkhamati,",
  "atk-s0510a4:6_8": "vihāraṁ pavisantepi saddhiṁ pavisati,",
  "atk-s0510a4:6_9": "tiṭṭhantepi tiṭṭhatīti evaṁ niccānubandhā paññāyati.",
  "atk-s0510a4:6_10": "Thero taṁ na passati.",
  "atk-s0510a4:6_11": "Tassa pana purimakammassa nissandena sā aññesaṁ upaṭṭhāsi.",
  "atk-s0510a4:7_0": "Gāme yāgubhikkhaṁ dadamānā itthiyo, “bhante,",
  "atk-s0510a4:7_1": "ayaṁ eko yāguuḷuṅko tumhākaṁ,",
  "atk-s0510a4:7_2": "eko imissā amhākaṁ sahāyikāyā”ti parihāsaṁ karonti.",
  "atk-s0510a4:7_3": "Therassa mahatī vihesā hoti.",
  "atk-s0510a4:7_4": "Vihāragatampi naṁ sāmaṇerā ceva daharabhikkhū ca parivāretvā “dhāno koṇḍo jāto”ti parihāsaṁ karonti.",
  "atk-s0510a4:7_5": "Athassa teneva kāraṇena kuṇḍadhāno theroti nāmaṁ jātaṁ.",
  "atk-s0510a4:7_6": "So uṭṭhāya samuṭṭhāya tehi kariyamānaṁ keḷiṁ sahituṁ asakkonto ummādaṁ gahetvā “tumhe koṇḍā,",
  "atk-s0510a4:7_7": "tumhākaṁ upajjhāyo koṇḍo,",
  "atk-s0510a4:7_8": "ācariyo koṇḍo”ti vadati.",
  "atk-s0510a4:7_9": "Atha naṁ satthu ārocesuṁ –",
  "atk-s0510a4:7_10": "“kuṇḍadhāno, bhante,",
  "atk-s0510a4:7_11": "daharasāmaṇerehi saddhiṁ evaṁ pharusavācaṁ vadatī”ti.",
  "atk-s0510a4:7_12": "Satthā taṁ pakkosāpetvā “saccaṁ kira tvaṁ, dhāna,",
  "atk-s0510a4:7_13": "daharasāmaṇerehi saddhiṁ pharusavācaṁ vadasī”ti pucchi.",
  "atk-s0510a4:7_14": "Tena “saccaṁ bhagavā”ti vutte –",
  "atk-s0510a4:7_15": "“kasmā evaṁ vadasī”ti āha. “Bhante,",
  "atk-s0510a4:7_16": "nibaddhaṁ vihesaṁ sahituṁ asakkonto evaṁ kathemī”ti.",
  "atk-s0510a4:7_17": "“Tvaṁ pubbe katakammaṁ yāvajjadivasā jīrāpetuṁ na sakkosi,",
  "atk-s0510a4:7_18": "puna evaṁ pharusavācaṁ mā vada bhikkhū”ti vatvā āha –",
  "atk-s0510a4:8_0": "“Māvoca pharusaṁ kañci, vuttā paṭivadeyyu taṁ;",
  "atk-s0510a4:9_0": "Dukkhā hi sārambhakathā, paṭidaṇḍā phuseyyu taṁ.",
  "atk-s0510a4:10_0": "“Sace neresi attānaṁ, kaṁso upahato yathā;",
  "atk-s0510a4:11_0": "Esa pattosi nibbānaṁ, sārambho te na vijjatī”ti. –",
  "atk-s0510a4:12_0": "Imañca pana tassa therassa mātugāmena saddhiṁ vicaraṇabhāvaṁ kosalaraññopi kathayiṁsu.",
  "atk-s0510a4:12_1": "Rājā “gacchatha, bhaṇe,",
  "atk-s0510a4:12_2": "naṁ vīmaṁsathā”ti pesetvā sayampi mandeneva parivārena saddhiṁ therassa santikaṁ gantvā ekamante olokento aṭṭhāsi.",
  "atk-s0510a4:12_3": "Tasmiṁ khaṇe thero sūcikammaṁ karonto nisinno hoti.",
  "atk-s0510a4:12_4": "Sāpi itthī avidūre ṭhāne ṭhitā viya paññāyati.",
  "atk-s0510a4:13_0": "Rājā taṁ disvā “atthi taṁ kāraṇa”nti tassā ṭhitaṭṭhānaṁ agamāsi.",
  "atk-s0510a4:13_1": "Sā tasmiṁ āgacchante therassa vasanapaṇṇasālaṁ paviṭṭhā viya ahosi.",
  "atk-s0510a4:13_2": "Rājāpi tāya saddhiṁ eva paṇṇasālāyaṁ pavisitvā sabbattha olokento adisvā “nāyaṁ mātugāmo,",
  "atk-s0510a4:13_3": "therassa eko kammavipāko”ti saññaṁ katvā paṭhamaṁ therassa samīpena gacchantopi theraṁ avanditvā tassa",
  "atk-s0510a4:13_4": "kāraṇassa abhūtabhāvaṁ ñatvā paṇṇasālato nikkhamitvā theraṁ vanditvā ekamante nisinno “kacci, bhante,",
  "atk-s0510a4:13_5": "piṇḍakena na kilamathā”ti pucchi.",
  "atk-s0510a4:13_6": "Thero “vaṭṭati,",
  "atk-s0510a4:13_7": "mahārājā”ti āha.",
  "atk-s0510a4:13_8": "“Jānāmahaṁ, bhante,",
  "atk-s0510a4:13_9": "ayyassa kathaṁ,",
  "atk-s0510a4:13_10": "evarūpenupakkilesena saddhiṁ carantānaṁ tumhākaṁ ke nāma pasīdissanti,",
  "atk-s0510a4:13_11": "ito paṭṭhāya vo katthaci gamanakiccaṁ natthi.",
  "atk-s0510a4:13_12": "Ahaṁ catūhi paccayehi upaṭṭhahissāmi,",
  "atk-s0510a4:13_13": "tumhe yonisomanasikāre mā pamajjitthā”ti vatvā nibaddhabhikkhaṁ paṭṭhapesi.",
  "atk-s0510a4:13_14": "Thero rājānaṁ upatthambhakaṁ labhitvā bhojanasappāyena ekaggacitto hutvā vipassanaṁ vaḍḍhetvā arahattaṁ pāpuṇi.",
  "atk-s0510a4:13_15": "Tato paṭṭhāya sā itthī antaradhāyi.",
  "atk-s0510a4:14_0": "Tadā mahāsubhaddā ugganagare micchādiṭṭhikule vasamānā “satthā maṁ anukampatū”ti uposathaṅgaṁ adhiṭṭhāya",
  "atk-s0510a4:14_1": "nirāmagandhā hutvā uparipāsādatale ṭhitā “imāni pupphāni antare aṭṭhatvā dasabalassa matthake vitānaṁ",
  "atk-s0510a4:14_2": "hutvā tiṭṭhantu,",
  "atk-s0510a4:14_3": "dasabalo imāya saññāya sve pañcahi bhikkhusatehi saddhiṁ mayhaṁ bhikkhaṁ gaṇhatū”ti saccakiriyaṁ katvā aṭṭha sumanapupphamuṭṭhiyo vissajjesi.",
  "atk-s0510a4:14_4": "Pupphāni gantvā dhammadesanāvelāya satthu matthake vitānaṁ hutvā aṭṭhaṁsu.",
  "atk-s0510a4:14_5": "Satthā taṁ sumanapupphavitānaṁ disvā citteneva subhaddāya bhikkhaṁ adhivāsetvā punadivase aruṇe uṭṭhite ānandattheraṁ āha – “ānanda,",
  "atk-s0510a4:14_6": "mayaṁ ajja dūraṁ bhikkhācāraṁ gamissāma,",
  "atk-s0510a4:14_7": "puthujjanānaṁ adatvā ariyānaṁyeva salākaṁ dehī”ti.",
  "atk-s0510a4:14_8": "Thero bhikkhūnaṁ ārocesi – “āvuso,",
  "atk-s0510a4:14_9": "satthā ajja dūraṁ bhikkhācāraṁ gamissati.",
  "atk-s0510a4:14_10": "Puthujjanā mā gaṇhantu,",
  "atk-s0510a4:14_11": "ariyāva salākaṁ gaṇhantū”ti.",
  "atk-s0510a4:14_12": "Kuṇḍadhānatthero –",
  "atk-s0510a4:14_13": "“āharāvuso,",
  "atk-s0510a4:14_14": "salāka”nti paṭhamaṁyeva hatthaṁ pasāresi.",
  "atk-s0510a4:14_15": "Ānando “satthā tādisānaṁ bhikkhūnaṁ salākaṁ na dāpeti,",
  "atk-s0510a4:14_16": "ariyānaṁyeva dāpetī”ti vitakkaṁ uppādetvā gantvā satthu ārocesi.",
  "atk-s0510a4:14_17": "Satthā “āharāpentassa salākaṁ dehī”ti āha.",
  "atk-s0510a4:14_18": "Thero cintesi –",
  "atk-s0510a4:14_19": "“sace kuṇḍadhānassa salākā dātuṁ na yuttā,",
  "atk-s0510a4:14_20": "atha satthā paṭibāheyya,",
  "atk-s0510a4:14_21": "bhavissati ettha kāraṇa”nti “kuṇḍadhānassa salākaṁ dassāmī”ti gamanaṁ abhinīhari.",
  "atk-s0510a4:14_22": "Kuṇḍadhāno tassa purāgamanā eva abhiññāpādakaṁ catutthajjhānaṁ samāpajjitvā iddhiyā ākāse ṭhatvā “āharāvuso ānanda,",
  "atk-s0510a4:14_23": "satthā maṁ jānāti,",
  "atk-s0510a4:14_24": "mādisaṁ bhikkhuṁ paṭhamaṁ salākaṁ gaṇhantaṁ na satthā vāretī”ti hatthaṁ pasāretvā salākaṁ gaṇhi.",
  "atk-s0510a4:14_25": "Satthā taṁ aṭṭhuppattiṁ katvā theraṁ imasmiṁ sāsane paṭhamaṁ salākaṁ gaṇhantānaṁ aggaṭṭhāne ṭhapesi.",
  "atk-s0510a4:14_26": "Yasmā ayaṁ thero rājānaṁ upatthambhaṁ labhitvā sappāyāhārapaṭilābhena samāhitacitto vipassanāya kammaṁ",
  "atk-s0510a4:14_27": "karonto upanissayasampannatāya chaḷabhiñño ahosi.",
  "atk-s0510a4:14_28": "Evaṁbhūtassāpi imassa therassa guṇe ajānantā ye puthujjanā bhikkhū “ayaṁ paṭhamaṁ salākaṁ gaṇhati,",
  "atk-s0510a4:14_29": "kiṁ nu kho eta”nti vimatiṁ uppādenti.",
  "atk-s0510a4:14_30": "Tesaṁ taṁ vimatividhamanatthaṁ thero ākāsaṁ abbhuggantvā iddhipāṭihāriyaṁ dassetvā aññāpadesena aññaṁ byākaronto “pañca chinde”ti gāthaṁ abhāsi.",
  "atk-s0510a4:15_0": "1.",
  "atk-s0510a4:15_1": "Evaṁ so pūritapuññasambhārānurūpena arahā hutvā pattaetadaggaṭṭhāno attano pubbakammaṁ saritvā somanassavasena",
  "atk-s0510a4:15_2": "pubbacaritāpadānaṁ pakāsento sattāhaṁ paṭisallīnantiādimāha.",
  "atk-s0510a4:15_3": "Tattha satthāhaṁ sattadivasaṁ nirodhasamāpattivihārena paṭisallīnaṁ vivekabhūtanti attho.",
  "atk-s0510a4:15_4": "Sesaṁ uttānatthamevāti.",
  "atk-s0510a4:16_0": "Kuṇḍadhānattheraapadānavaṇṇanā samattā.",
  "atk-s0510a4:17_0": "2. Sāgatattheraapadānavaṇṇanā",
  "atk-s0510a4:18_0": "Sobhito nāma nāmenātiādikaṁ āyasmato sāgatattherassa apadānaṁ.",
  "atk-s0510a4:18_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:18_2": "bhagavato kāle ekasmiṁ brāhmaṇakule nibbatto sabbasippesu nipphattiṁ patto nāmena sobhito nāma hutvā",
  "atk-s0510a4:18_3": "tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo.",
  "atk-s0510a4:18_4": "So ekadivasaṁ padumuttaraṁ bhagavantaṁ dvattiṁsamahāpurisalakkhaṇasiriyā sobhamānaṁ uyyānadvārena gacchantaṁ",
  "atk-s0510a4:18_5": "disvā atīva pasannamānaso anekehi upāyehi anekehi guṇavaṇṇehi thomanaṁ akāsi.",
  "atk-s0510a4:18_6": "Bhagavā tassa thomanaṁ sutvā “anāgate gotamassa bhagavato sāsane sāgato nāma sāvako bhavissatī”ti byākaraṇaṁ adāsi.",
  "atk-s0510a4:18_7": "So tato paṭṭhāya puññāni karonto yāvatāyukaṁ ṭhatvā tato cuto devaloke nibbatto.",
  "atk-s0510a4:18_8": "Kappasatasahassadevamanussesu ubhayasampattiyo anubhavitvā imasmiṁ buddhuppāde ekasmiṁ kulagehe nibbatto.",
  "atk-s0510a4:18_9": "Tassa mātāpitaro somanassaṁ vaḍḍhento sujāto āgatoti sāgatoti nāmaṁ kariṁsu.",
  "atk-s0510a4:18_10": "So sāsane pasīditvā pabbajitvā vipassanaṁ vaḍḍhetvā arahattaṁ patto.",
  "atk-s0510a4:19_0": "17.",
  "atk-s0510a4:19_1": "Evaṁ so puññasambhārānurūpena pattaarahattaphalo attano pubbakammaṁ saritvā somanassajāto pubbacaritāpadānaṁ pakāsento sobhito nāma nāmenātiādimāha.",
  "atk-s0510a4:19_2": "Tattha tadā puññasambhārassa paripūraṇasamaye nāmena sobhito nāma brāhmaṇo ahosinti sambandho.",
  "atk-s0510a4:20_0": "21.Vipathā uddharitvānāti viruddhapathā kumaggā,",
  "atk-s0510a4:20_1": "uppathā vā uddharitvā apanetvā.",
  "atk-s0510a4:20_2": "Pathaṁ ācikkhaseti, bhante,",
  "atk-s0510a4:20_3": "sabbaññu tuvaṁ pathaṁ sappurisamaggaṁ nibbānādhigamanupāyaṁ ācikkhase kathesi desesi vibhaji uttāniṁ akāsīti attho.",
  "atk-s0510a4:20_4": "Sesaṁ uttānatthamevāti.",
  "atk-s0510a4:21_0": "Sāgatattheraapadānavaṇṇanā samattā.",
  "atk-s0510a4:22_0": "3. Mahākaccānattheraapadānavaṇṇanā",
  "atk-s0510a4:23_0": "Padumuttaranāthassātiādikaṁ āyasmato kaccānattherassa apadānaṁ.",
  "atk-s0510a4:23_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:23_2": "bhagavato kāle gahapatimahāsālakulagehe nibbattetvā vuddhippatto ekadivasaṁ satthu santike dhammaṁ suṇanto",
  "atk-s0510a4:23_3": "satthāraṁ ekaṁ bhikkhuṁ saṁkhittena bhāsitassa vitthārena atthaṁ vibhajantānaṁ aggaṭṭhāne ṭhapentaṁ disvā",
  "atk-s0510a4:23_4": "sayampi taṁ ṭhānantaraṁ patthento dānādīni puññāni katvā devamanussesu saṁsaranto sumedhassa bhagavato",
  "atk-s0510a4:23_5": "kāle vijjādharo hutvā ākāsena gacchanto satthāraṁ ekasmiṁ vanasaṇḍe nisinnaṁ disvā pasannamānaso kaṇikārapupphehi",
  "atk-s0510a4:23_6": "pūjaṁ akāsi.",
  "atk-s0510a4:24_0": "So tena puññakammena aparāparaṁ sugatīsuyeva parivattetvā kassapadasabalassa kāle bārāṇasiyaṁ kulaghare",
  "atk-s0510a4:24_1": "nibbattitvā parinibbute bhagavati suvaṇṇacetiyakaraṇaṭṭhānaṁ dasasahassagghanikāya suvaṇṇiṭṭhakāya pūjaṁ",
  "atk-s0510a4:24_2": "katvā “bhagavā mayhaṁ nibbattanibbattaṭṭhāne sarīraṁ suvaṇṇavaṇṇaṁ hotū”ti pattharaṁ akāsi.",
  "atk-s0510a4:24_3": "Tato yāvajīvaṁ kusalaṁ katvā ekaṁ buddhantaraṁ devamanussesu saṁsaritvā imasmiṁ buddhuppāde ujjeniyaṁ",
  "atk-s0510a4:24_4": "rañño caṇḍapajjotassa purohitassa gehe nibbatti,",
  "atk-s0510a4:24_5": "tassa nāmaggahaṇadivase mātāpitaro “amhākaṁ putto suvaṇṇavaṇṇo attano nāmaṁ gahetvā āgato”ti kañcanamāṇavotveva nāmaṁ kariṁsu.",
  "atk-s0510a4:24_6": "So vuddhimanvāya tayo vede uggaṇhitvā pitu accayena purohitaṭṭhānaṁ labhi.",
  "atk-s0510a4:24_7": "So gottavasena kaccānoti paññāyittha.",
  "atk-s0510a4:25_0": "Rājā caṇḍapajjoto buddhuppādaṁ sutvā, “ācariya,",
  "atk-s0510a4:25_1": "tvaṁ tattha gantvā satthāraṁ idhānehī”ti pesesi.",
  "atk-s0510a4:25_2": "So attaṭṭhamo satthu santikaṁ upagato.",
  "atk-s0510a4:25_3": "Tassa satthā dhammaṁ desesi.",
  "atk-s0510a4:25_4": "Desanāpariyosāne so sattahi janehi saddhiṁ sahapaṭisambhidāhi arahatte patiṭṭhāsi.",
  "atk-s0510a4:25_5": "Atha satthā “etha,",
  "atk-s0510a4:25_6": "bhikkhavo”ti hatthaṁ pasāresi.",
  "atk-s0510a4:25_7": "Te tāvadeva dvaṅgulamattakesamassukā iddhimayapattacīvaradharā vassasaṭṭhikattherā viya ahesuṁ.",
  "atk-s0510a4:25_8": "Evaṁ thero sadatthaṁ nipphādetvā, “bhante,",
  "atk-s0510a4:25_9": "rājā pajjoto tumhākaṁ pāde vandituṁ dhammañca sotuṁ icchatī”ti satthu ārocesi.",
  "atk-s0510a4:25_10": "Satthā “tvaṁyeva bhikkhu tattha gaccha,",
  "atk-s0510a4:25_11": "tayi gatepi rājā pasīdissatī”ti āha.",
  "atk-s0510a4:25_12": "Thero attaṭṭhamo tattha gantvā rājānaṁ pasādetvā avantīsu sāsanaṁ patiṭṭhāpetvā puna satthu santikameva gato.",
  "atk-s0510a4:26_0": "31.",
  "atk-s0510a4:26_1": "Evaṁ so pattaarahattaphalo “etadaggaṁ,",
  "atk-s0510a4:26_2": "bhikkhave,",
  "atk-s0510a4:26_3": "mama sāvakānaṁ saṁkhittena bhāsitassa vitthārena atthaṁ vibhajantānaṁ yadidaṁ mahākaccāno”ti etadaggaṭṭhānaṁ",
  "atk-s0510a4:26_4": "patvā attano pubbakammaṁ saritvā pubbacaritāpadānaṁ pakāsento padumuttaranāthassātiādimāha.",
  "atk-s0510a4:26_5": "Tattha padumaṁ nāma cetiyanti padumehi chāditattā vā padumākārehi katattā vā bhagavato vasanagandhakuṭivihārova pūjanīyabhāvena cetiyaṁ,",
  "atk-s0510a4:26_6": "yathā “gotamakacetiyaṁ,",
  "atk-s0510a4:26_7": "āḷavakacetiya”nti vutte tesaṁ yakkhānaṁ nivasanaṭṭhānaṁ pūjanīyaṭṭhānattā cetiyanti vuccati,",
  "atk-s0510a4:26_8": "evamidaṁ bhagavato vasanaṭṭhānaṁ cetiyanti vuccati,",
  "atk-s0510a4:26_9": "na dhātunidhāyakacetiyanti veditabbaṁ.",
  "atk-s0510a4:26_10": "Na hi aparinibbutassa bhagavato sarīradhātūnaṁ abhāvā dhātucetiyaṁ akari.",
  "atk-s0510a4:26_11": "Silāsanaṁ kārayitvāti tassā padumanāmikāya gandhakuṭiyā pupphādhāratthāya heṭṭhā phalikamayaṁ silāsanaṁ kāretvā.",
  "atk-s0510a4:26_12": "Suvaṇṇenābhilepayinti taṁ silāsanaṁ jambonadasuvaṇṇena abhivisesena lepayiṁ chādesinti attho.",
  "atk-s0510a4:27_0": "32.Ratanāmayaṁ sattahi ratanehi kataṁ chattaṁ paggayha muddhani dhāretvā vāḷabījaniñca setapavaracāmariñca paggayha buddhassa abhiropayiṁ.",
  "atk-s0510a4:27_1": "Lokabandhussa tādinoti sakalalokabandhusadisassa tādiguṇasamaṅgissa buddhassa dhāresinti attho.",
  "atk-s0510a4:27_2": "Sesaṁ uttānatthamevāti.",
  "atk-s0510a4:28_0": "Mahākaccānattheraapadānavaṇṇanā samattā.",
  "atk-s0510a4:29_0": "4. Kāḷudāyittheraapadānavaṇṇanā",
  "atk-s0510a4:30_0": "Padumuttarabuddhassātiādikaṁ āyasmato kāḷudāyittherassa apadānaṁ.",
  "atk-s0510a4:30_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:30_2": "bhagavato kāle haṁsavatīnagare kulagehe nibbatto satthu dhammadesanaṁ suṇanto satthāraṁ ekaṁ bhikkhuṁ",
  "atk-s0510a4:30_3": "kulappasādakānaṁ bhikkhūnaṁ aggaṭṭhāne ṭhapentaṁ disvā tajjaṁ abhinīhāraṁ katvā taṁ ṭhānantaraṁ patthesi.",
  "atk-s0510a4:31_0": "So yāvajīvaṁ kusalaṁ katvā devamanussesu saṁsaranto amhākaṁ bodhisattassa mātukucchiyaṁ paṭisandhiggahaṇadivase",
  "atk-s0510a4:31_1": "kapilavatthusmiṁyeva amaccagehe paṭisandhiṁ gaṇhi,",
  "atk-s0510a4:31_2": "bodhisattena saddhiṁ ekadivasaṁyeva jātoti taṁ divasaṁyeva naṁ dukūlacumbaṭake nipajjāpetvā bodhisattassa upaṭṭhānatthāya nayiṁsu.",
  "atk-s0510a4:31_3": "Bodhisattena hi saddhiṁ bodhirukkho,",
  "atk-s0510a4:31_4": "rāhulamātā,",
  "atk-s0510a4:31_5": "cattāro nidhī,",
  "atk-s0510a4:31_6": "ārohanahatthī,",
  "atk-s0510a4:31_7": "assakaṇḍako, ānando, channo,",
  "atk-s0510a4:31_8": "kāḷudāyīti ime satta ekadivase jātattā sahajātā nāma ahesuṁ.",
  "atk-s0510a4:31_9": "Athassa nāmaggahaṇadivase sakalanagarassa udaggacittadivase jātattā udāyitveva nāmaṁ akaṁsu.",
  "atk-s0510a4:31_10": "Thokaṁ kāḷadhātukattā pana kāḷudāyīti paññāyittha.",
  "atk-s0510a4:31_11": "So bodhisattena saddhiṁ kumārakīḷaṁ kīḷanto vuddhiṁ agamāsi.",
  "atk-s0510a4:32_0": "Aparabhāge lokanāthe mahābhinikkhamanaṁ nikkhamitvā anukkamena sabbaññutaṁ patvā pavattitavaradhammacakke",
  "atk-s0510a4:32_1": "rājagahaṁ upanissāya veḷuvane viharante suddhodanamahārājā taṁ pavattiṁ sutvā purisasahassaparivāraṁ",
  "atk-s0510a4:32_2": "ekaṁ amaccaṁ “puttaṁ me idhānehī”ti pesesi.",
  "atk-s0510a4:32_3": "So dhammadesanāvelāyaṁ satthu santikaṁ gantvā parisapariyante ṭhito dhammaṁ sutvā saparivāro arahattaṁ pāpuṇi.",
  "atk-s0510a4:32_4": "Atha ne satthā “etha,",
  "atk-s0510a4:32_5": "bhikkhavo”ti hatthaṁ pasāresi.",
  "atk-s0510a4:32_6": "Sabbe taṅkhaṇaññeva iddhimayapattacīvaradharā vassasaṭṭhikattherā viya ahesuṁ.",
  "atk-s0510a4:32_7": "Arahattappattito paṭṭhāya pana ariyā majjhattāva honti.",
  "atk-s0510a4:32_8": "Tasmā raññā pahitasāsanaṁ dasabalassa na kathesi.",
  "atk-s0510a4:32_9": "Rājā “neva gato āgacchati,",
  "atk-s0510a4:32_10": "na sāsanaṁ suyyatī”ti aparaṁ amaccaṁ purisasahassehi pesesi.",
  "atk-s0510a4:32_11": "Tasmimpi tathā paṭipanne aparampi pesesīti evaṁ navahi purisasahassehi saddhiṁ nava amacce pesesi.",
  "atk-s0510a4:32_12": "Sabbe arahattaṁ patvā tuṇhī ahesuṁ.",
  "atk-s0510a4:33_0": "Atha rājā cintesi –",
  "atk-s0510a4:33_1": "“ettakā janā mayi sinehābhāvena dasabalassa idhāgamanatthāya na kiñci kathayiṁsu,",
  "atk-s0510a4:33_2": "ayaṁ kho udāyi dasabalena samavayo,",
  "atk-s0510a4:33_3": "sahapaṁsukīḷiko,",
  "atk-s0510a4:33_4": "mayi ca sineho atthi,",
  "atk-s0510a4:33_5": "imaṁ pesessāmī”ti taṁ pakkosāpetvā, “tāta,",
  "atk-s0510a4:33_6": "tvaṁ purisasahassaparivāro rājagahaṁ gantvā dasabalaṁ idhānehī”ti vatvā pesesi.",
  "atk-s0510a4:33_7": "So pana gacchanto “sacāhaṁ, deva,",
  "atk-s0510a4:33_8": "pabbajituṁ labhissāmi,",
  "atk-s0510a4:33_9": "evāhaṁ bhagavantaṁ idhānessāmī”ti vatvā “yaṁ kiñci katvā mama puttaṁ dassehī”ti vutto rājagahaṁ gantvā",
  "atk-s0510a4:33_10": "satthu dhammadesanavelāyaṁ parisapariyante ṭhito dhammaṁ sutvā saparivāro arahattaṁ patvā ehibhikkhubhāve",
  "atk-s0510a4:33_11": "patiṭṭhāsi.",
  "atk-s0510a4:33_12": "Arahattaṁ pana patvā “na tāvāyaṁ dasabalassa kulanagaraṁ gantuṁ kālo,",
  "atk-s0510a4:33_13": "vasante pana upagate pupphite vanasaṇḍe haritatiṇasañchannāya bhūmiyā gamanakālo bhavissatī”ti kālaṁ",
  "atk-s0510a4:33_14": "paṭimānento vasante sampatte satthu kulanagaraṁ gantuṁ gamanamaggavaṇṇaṁ saṁvaṇṇento –",
  "atk-s0510a4:34_0": "“Aṅgārino dāni dumā bhadante, phalesino chadanaṁ vippahāya;",
  "atk-s0510a4:35_0": "Te accimantova pabhāsayanti, samayo mahāvīra bhāgī rathānaṁ.",
  "atk-s0510a4:36_0": "“Dumāni phullāni manoramāni, samantato sabbadisā pavanti;",
  "atk-s0510a4:37_0": "Pattaṁ pahāya phalamāsasānā, kālo ito pakkamanāya vīra.",
  "atk-s0510a4:38_0": "“Nevātisītaṁ na panātiuṇhaṁ, sukhā utu addhaniyā bhadante;",
  "atk-s0510a4:39_0": "Passantu taṁ sākiyā koḷiyā ca, pacchāmukhaṁ rohiniyaṁ tarantaṁ.",
  "atk-s0510a4:40_0": "“Āsāya kasate khettaṁ, bījaṁ āsāya vappati;",
  "atk-s0510a4:41_0": "Āsāya vāṇijā yanti, samuddaṁ dhanahārakā;",
  "atk-s0510a4:42_0": "Yāya āsāya tiṭṭhāmi, sā me āsā samijjhatu. ;",
  "atk-s0510a4:43_0": "“Nātisītaṁ nātiuṇhaṁ, nātidubbhikkhachātakaṁ;",
  "atk-s0510a4:44_0": "Saddalā haritā bhūmi, esa kālo mahāmuni. ;",
  "atk-s0510a4:45_0": "“Punappunañceva vapanti bījaṁ, punappunaṁ vassati devarājā;",
  "atk-s0510a4:46_0": "Punappunaṁ khettaṁ kasanti kassakā, punappunaṁ dhaññamupeti raṭṭhaṁ.",
  "atk-s0510a4:47_0": "“Punappunaṁ yācanakā caranti, punappunaṁ dānappatī dadanti;",
  "atk-s0510a4:48_0": "Punappunaṁ dānappatī daditvā, punappunaṁ saggamupenti ṭhānaṁ.",
  "atk-s0510a4:49_0": "“Vīro have sattayugaṁ puneti, yasmiṁ kule jāyati bhūripañño;",
  "atk-s0510a4:50_0": "Maññāmahaṁ sakkati devadevo, tayā hi jāto muni saccanāmo.",
  "atk-s0510a4:51_0": "“Suddhodano nāma pitā mahesino, buddhassa mātā pana māyanāmā;",
  "atk-s0510a4:52_0": "Yā bodhisattaṁ parihariya kucchinā, kāyassa bhedā tidivamhi modati.",
  "atk-s0510a4:53_0": "“Sā gotamī kālakatā ito cutā, dibbehi kāmehi samaṅgibhūtā;",
  "atk-s0510a4:54_0": "Sā modati kāmaguṇehi pañcahi, parivāritā devagaṇehi tehī”ti. ;",
  "atk-s0510a4:55_0": "Imā gāthā abhāsi.",
  "atk-s0510a4:55_1": "Tattha aṅgārinoti aṅgārāni viyāti aṅgārāni.",
  "atk-s0510a4:55_2": "Aṅgārāni rattapavāḷavaṇṇāni rukkhānaṁ pupphaphalāni,",
  "atk-s0510a4:55_3": "tāni etesaṁ santīti aṅgārino,",
  "atk-s0510a4:55_4": "abhilohitakusumakisalayehi aṅgāravuṭṭhisamparikiṇṇā viyāti attho.",
  "atk-s0510a4:55_5": "Dānīti imasmiṁ kāle.",
  "atk-s0510a4:55_6": "Dumāti rukkhā.",
  "atk-s0510a4:55_7": "Bhadanteti bhaddaṁ ante etassāti,",
  "atk-s0510a4:55_8": "“bhadante”ti ekassa da-kārassa lopaṁ katvā vuccati.",
  "atk-s0510a4:55_9": "Guṇavisesayutto,",
  "atk-s0510a4:55_10": "guṇavisesayuttānañca aggabhūto satthā. Tasmā,",
  "atk-s0510a4:55_11": "bhadanteti satthu ālapanameva,",
  "atk-s0510a4:55_12": "paccattavacanañcetaṁ ekārantaṁ “sugate paṭikamme sukhe dukkhe jīve”tiādīsu viya.",
  "atk-s0510a4:55_13": "Idha pana sambodhanaṭṭhe daṭṭhabbaṁ.",
  "atk-s0510a4:55_14": "Tena vuttaṁ,",
  "atk-s0510a4:55_15": "“bhadanteti ālapana”nti.",
  "atk-s0510a4:55_16": "“Bhaddasaddena samānatthaṁ padantarameka”nti keci.",
  "atk-s0510a4:55_17": "Phalāni esantīti phalesino.",
  "atk-s0510a4:55_18": "Acetanepi hi sacetanakiriyaṁ āha.",
  "atk-s0510a4:55_19": "Evaṁ therena yācito bhagavā tattha gamane bahūnaṁ visesādhigamanaṁ disvā vīsatisahassakhīṇāsavaparivuto",
  "atk-s0510a4:55_20": "rājagahato aturitacārikāvasena kapilavatthugāmimaggaṁ paṭipajji.",
  "atk-s0510a4:55_21": "Thero iddhiyā kapilavatthuṁ gantvā rañño purato ākāse ṭhitova adiṭṭhapubbavesaṁ disvā raññā “kosi tva”nti",
  "atk-s0510a4:55_22": "pucchito “amaccaputtaṁ tayā bhagavato santikaṁ pesitaṁ maṁ na jānāsi,",
  "atk-s0510a4:55_23": "tvaṁ evaṁ pana jānāhī”ti dassento –",
  "atk-s0510a4:56_0": "“Buddhassa puttomhi asayhasāhino, aṅgīrasassappaṭimassa tādino;",
  "atk-s0510a4:57_0": "Pitupitā mayhaṁ tuvaṁsi sakka, dhammena me gotama ayyakosī”ti. –",
  "atk-s0510a4:58_0": "Gāthamāha.",
  "atk-s0510a4:59_0": "Tattha buddhassa puttomhīti sabbaññubuddhassa orassa putto amhi.",
  "atk-s0510a4:59_1": "Asayhasāhinoti abhisambodhito pubbe ṭhapetvā mahābodhisattaṁ aññehi sahituṁ vahituṁ asakkuṇeyyattā asayhassa",
  "atk-s0510a4:59_2": "sakalassa bodhisambhārassa mahākāruṇikādhikārassa ca sahanato vahanato,",
  "atk-s0510a4:59_3": "tato parampi aññehi sahituṁ abhibhavituṁ asakkuṇeyyattā asayhānaṁ pañcannaṁ mārānaṁ sahanato abhibhavanato,",
  "atk-s0510a4:59_4": "āsayānusayacaritādhimuttiādivibhāgāvabodhanena yathārahaṁ veneyyānaṁ diṭṭhadhammikasamparāyikaparamatthehi",
  "atk-s0510a4:59_5": "anusāsanīsaṅkhātassa aññehi asayhassa buddhakiccassa sahanato,",
  "atk-s0510a4:59_6": "tattha vā sādhukāribhāvato asayhasāhino.",
  "atk-s0510a4:59_7": "Aṅgīrasassāti aṅgīkatasīlādisampattikassa.",
  "atk-s0510a4:59_8": "Aṅgamaṅgehi niccharaṇakaobhāsassāti apare.",
  "atk-s0510a4:59_9": "Keci pana “aṅgīraso,",
  "atk-s0510a4:59_10": "siddhatthoti dve nāmāni pitarāyeva gahitānī”ti vadanti.",
  "atk-s0510a4:59_11": "Appaṭimassāti anūpamassa.",
  "atk-s0510a4:59_12": "Iṭṭhāniṭṭhesu tādilakkhaṇappattiyā tādino.",
  "atk-s0510a4:59_13": "Pitupitā mayhaṁ tuvaṁsīti ariyajātivasena mayhaṁ pitu sammāsambuddhassa lokavohārena tvaṁ pitā asi.",
  "atk-s0510a4:59_14": "Sakkāti jātivasena rājānaṁ ālapati.",
  "atk-s0510a4:59_15": "Dhammenāti sabhāvena ariyajāti lokiyajātīti dvinnaṁ jātīnaṁ sabhāvasamodhānena.",
  "atk-s0510a4:59_16": "Gotamāti rājānaṁ gottena ālapati.",
  "atk-s0510a4:59_17": "Ayyakosīti pitāmaho asi.",
  "atk-s0510a4:59_18": "Ettha ca “buddhassa puttomhī”tiādiṁ vadanto thero aññaṁ byākāsi.",
  "atk-s0510a4:60_0": "Evaṁ pana attānaṁ jānāpetvā haṭṭhatuṭṭhena raññā mahārahe pallaṅke nisīdāpetvā attano paṭiyāditassa nānaggarasabhojanassa",
  "atk-s0510a4:60_1": "pattaṁ pūretvā dinne gamanākāraṁ dassesi. “Kasmā, bhante,",
  "atk-s0510a4:60_2": "gantukāmattha,",
  "atk-s0510a4:60_3": "bhuñjathā”ti ca vutte,",
  "atk-s0510a4:60_4": "“satthu santikaṁ gantvā bhuñjissāmī”ti.",
  "atk-s0510a4:60_5": "“Kahaṁ pana satthā”ti?",
  "atk-s0510a4:60_6": "“Vīsatisahassabhikkhuparivāro tumhākaṁ dassanatthāya maggaṁ paṭipanno”ti.",
  "atk-s0510a4:60_7": "“Tumhe imaṁ piṇḍapātaṁ bhuñjatha,",
  "atk-s0510a4:60_8": "aññaṁ bhagavato harissatha.",
  "atk-s0510a4:60_9": "Yāva ca mama putto imaṁ nagaraṁ sampāpuṇāti,",
  "atk-s0510a4:60_10": "tāvassa ito piṇḍapātaṁ harathā”ti vutte thero bhattakiccaṁ katvā rañño parisāya ca dhammaṁ kathetvā satthu",
  "atk-s0510a4:60_11": "āgamanato puretarameva sakalarājanivesanaṁ ratanattaye abhippasannaṁ karonto sabbesaṁ passantānaṁyeva",
  "atk-s0510a4:60_12": "satthu āharitabbabhattapuṇṇaṁ pattaṁ ākāse vissajjetvā sayampi vehāsaṁ abbhuggantvā piṇḍapātaṁ upanāmetvā",
  "atk-s0510a4:60_13": "satthu hatthe ṭhapesi.",
  "atk-s0510a4:60_14": "Satthā taṁ piṇḍapātaṁ paribhuñji.",
  "atk-s0510a4:60_15": "Evaṁ saṭṭhiyojanamagge divase divase yojanaṁ gacchantassa bhagavato rājagehatoyeva piṇḍapātaṁ āharitvā adāsi.",
  "atk-s0510a4:60_16": "Atha naṁ bhagavā “ayaṁ mayhaṁ pituno sakalanivesanaṁ pasādetī”ti “etadaggaṁ,",
  "atk-s0510a4:60_17": "bhikkhave,",
  "atk-s0510a4:60_18": "mama sāvakānaṁ kulappasādakānaṁ bhikkhūnaṁ yadidaṁ kāḷudāyī”ti kulappasādakānaṁ aggaṭṭhāne ṭhapesi.",
  "atk-s0510a4:61_0": "48-9.",
  "atk-s0510a4:61_1": "Evaṁ so katapuññasambhārānurūpena arahattaṁ patvā pattaetadaggaṭṭhāno attano pubbakammaṁ saritvā somanassavasena",
  "atk-s0510a4:61_2": "pubbacaritāpadānaṁ pakāsento padumuttarassa buddhassātiādimāha.",
  "atk-s0510a4:61_3": "Addhānaṁ paṭipannassāti apararaṭṭhaṁ gamanatthāya dūramaggaṁ paṭipajjantassa.",
  "atk-s0510a4:61_4": "Carato cārikaṁ tadāti antomaṇḍalaṁ majjhemaṇḍalaṁ bahimaṇḍalanti tīṇi maṇḍalāni tadā cārikaṁ carato carantassa",
  "atk-s0510a4:61_5": "padumuttarabuddhassa bhagavato suphullaṁ suṭṭhu phullaṁ pabodhitaṁ gayha gahetvā na kevalameva padumaṁ,",
  "atk-s0510a4:61_6": "uppalañca mallikaṁ vikasitaṁ ahaṁ gayha ubhohi hatthehi gahetvā pūresinti sambandho.",
  "atk-s0510a4:61_7": "Paramannaṁ gahetvānāti paramaṁ uttamaṁ seṭṭhaṁ madhuraṁ sabbasupakkaṁ sāliodanaṁ gahetvā satthuno adāsiṁ bhojesinti attho.",
  "atk-s0510a4:62_0": "97.Sakyānaṁnandijananoti sakyarājakulānaṁ bhagavato ñātīnaṁ ārohapariṇāharūpayobbanavacanālapanasampattiyā nandaṁ tuṭṭhiṁ janento uppādento.",
  "atk-s0510a4:62_1": "Ñātibandhu bhavissatīti ñāto pākaṭo bandhu bhavissati.",
  "atk-s0510a4:62_2": "Sesaṁ suviññeyyamevāti.",
  "atk-s0510a4:63_0": "Kāḷudāyittheraapadānavaṇṇanā samattā.",
  "atk-s0510a4:64_0": "5. Mogharājattheraapadānavaṇṇanā",
  "atk-s0510a4:65_0": "Atthadassī tu bhagavātiādikaṁ āyasmato mogharājattherassa apadānaṁ.",
  "atk-s0510a4:65_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a4:65_2": "bhagavato kāle kulagehe nibbattitvā viññutaṁ patto ekadivasaṁ satthu santike dhammaṁ suṇanto satthāraṁ",
  "atk-s0510a4:65_3": "ekaṁ bhikkhuṁ lūkhacīvaradharānaṁ aggaṭṭhāne ṭhapentaṁ disvā taṁ ṭhānantaraṁ ākaṅkhanto paṇidhānaṁ katvā",
  "atk-s0510a4:65_4": "tattha tattha bhave puññāni karonto atthadassissa bhagavato kāle puna brāhmaṇakule nibbattitvā brāhmaṇānaṁ",
  "atk-s0510a4:65_5": "vijjāsippesu nipphattiṁ gato ekadivasaṁ atthadassiṁ bhagavantaṁ bhikkhusaṅghaparivutaṁ rathiyaṁ gacchantaṁ",
  "atk-s0510a4:65_6": "disvā pasannamānaso pañcapatiṭṭhitena vanditvā sirasi añjaliṁ katvā “yāvatā rūpino satthā”tiādīhi chahi",
  "atk-s0510a4:65_7": "gāthāhi abhitthavitvā bhājanaṁ pūretvā madhuṁ upanesi.",
  "atk-s0510a4:65_8": "Satthā taṁ paṭiggahetvā anumodanaṁ akāsi.",
  "atk-s0510a4:65_9": "So tena puññakammena devamanussesu saṁsaranto kassapabhagavato kāle kaṭṭhavāhanassa nāma rañño amacco",
  "atk-s0510a4:65_10": "hutvā nibbatto tena satthu ānayanatthāya pesito satthu santikaṁ gantvā dhammaṁ sutvā paṭiladdhasaddho",
  "atk-s0510a4:65_11": "pabbajitvā vīsativassasahassāni samaṇadhammaṁ katvā tato cuto ekaṁ buddhantaraṁ sugatīsuyeva parivattento",
  "atk-s0510a4:65_12": "imasmiṁ buddhuppāde brāhmaṇakule nibbattitvā mogharājāti laddhanāmo bāvarīyabrāhmaṇassa santike uggahitasippo",
  "atk-s0510a4:65_13": "saṁvegajāto tāpasapabbajjaṁ pabbajitvā tāpasasahassaparivāro ajitādīhi saddhiṁ satthu santikaṁ pesito",
  "atk-s0510a4:65_14": "tesaṁ pannarasamo hutvā pañhaṁ pucchitvā vissajjanapariyosāne arahattaṁ pāpuṇi.",
  "atk-s0510a4:65_15": "Arahattaṁ pana patvā satthalūkhaṁ suttalūkhaṁ rajanalūkhanti visesena tividhenapi lūkhena samannāgataṁ paṁsukūlaṁ dhāresi.",
  "atk-s0510a4:65_16": "Tena naṁ satthā lūkhacīvaradharānaṁ aggaṭṭhāne ṭhapesi.",
  "atk-s0510a4:66_0": "64.",
  "atk-s0510a4:66_1": "Evaṁ so paṇidhānānurūpena arahattaphalaṁ patvā attano pubbasambhāraṁ disvā pubbakammāpadānaṁ pakāsento atthadassī tu bhagavātiādimāha.",
  "atk-s0510a4:66_2": "Taṁ sabbaṁ uttānatthameva.",
  "atk-s0510a4:67_0": "73.Puṭakaṁ pūrayitvānāti puṭakaṁ vuccati vārakaṁ,",
  "atk-s0510a4:67_1": "ghaṭaṁ vā.",
  "atk-s0510a4:67_2": "Aneḷakaṁ niddosaṁ makkhikaṇḍavirahitaṁ khuddamadhunā ghaṭaṁ pūretvā taṁ ubhohi hatthehi paggayha pakārena",
  "atk-s0510a4:67_3": "ādarena gahetvā mahesino bhagavato upanesinti sambandho.",
  "atk-s0510a4:67_4": "Sesaṁ suviññeyyamevāti.",
  "atk-s0510a4:68_0": "Mogharājattheraapadānavaṇṇanā samattā.",
  "atk-s0510a4:69_0": "6. Adhimuttattheraapadānavaṇṇanā",
  "atk-s0510a4:70_0": "Nibbute lokanāthamhītiādikaṁ āyasmato adhimuttattherassa apadānaṁ.",
  "atk-s0510a4:70_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassimhi",
  "atk-s0510a4:70_2": "lokanāthe parinibbute ekasmiṁ kulagehe nibbatto ratanattaye pasanno bhikkhusaṅghaṁ nimantetvā ucchūhi",
  "atk-s0510a4:70_3": "maṇḍapaṁ kāretvā mahādānaṁ pavattetvā pariyosāne santipadaṁ paṇidhesi.",
  "atk-s0510a4:70_4": "So tato cuto devesu ca manussesu ca ubhayasampattiyo anubhavitvā imasmiṁ buddhuppāde ekasmiṁ kulagehe",
  "atk-s0510a4:70_5": "nibbatto sāsane pasīditvā saddhāya patiṭṭhitattā adhimuttattheroti pākaṭo.",
  "atk-s0510a4:71_0": "84.",
  "atk-s0510a4:71_1": "Evaṁ katasambhāravasena arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento nibbute lokanāthamhītiādimāha.",
  "atk-s0510a4:71_2": "Taṁ sabbaṁ uttānatthamevāti.",
  "atk-s0510a4:72_0": "Adhimuttattheraapadānavaṇṇanā samattā.",
  "atk-s0510a4:73_0": "7. Lasuṇadāyakattheraapadānavaṇṇanā",
  "atk-s0510a4:74_0": "Himavantassāvidūretiādikaṁ āyasmato lasuṇadāyakattherassa apadānaṁ.",
  "atk-s0510a4:74_1": "Esopāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a4:74_2": "bhagavato kāle ekasmiṁ kulagehe nibbattitvā viññutaṁ patto gharāvāse ādīnavaṁ disvā gehaṁ pahāya tāpasapabbajjaṁ",
  "atk-s0510a4:74_3": "pabbajitvā himavantaṁ nissāya vane vasanto bahūni lasuṇāni ropetvā tadeva vanamūlaphalañca khādanto vihāsi.",
  "atk-s0510a4:74_4": "So bahūni lasuṇāni kājenādāya manussapathaṁ āharitvā pasanno dānaṁ datvā buddhappamukhassa bhikkhusaṅghassa bhesajjatthāya datvā gacchati.",
  "atk-s0510a4:74_5": "Evaṁ so yāvajīvaṁ puññāni katvā teneva puññabalena devamanussesu saṁsaranto ubhayasampattiṁ anubhavitvā",
  "atk-s0510a4:74_6": "kamena imasmiṁ buddhuppāde uppanno paṭiladdhasaddho pabbajitvā vipassanaṁ vaḍḍhetvā nacirasseva arahattaṁ",
  "atk-s0510a4:74_7": "patto pubbakammavasena lasuṇadāyakattheroti pākaṭo.",
  "atk-s0510a4:75_0": "89.",
  "atk-s0510a4:75_1": "Attano pubbakammaṁ saritvā somanassajāto pubbacaritāpadānaṁ pakāsento himavantassāvidūretiādimāha.",
  "atk-s0510a4:75_2": "Tattha himālayapabbatassa pariyosāne manussānaṁ sañcaraṇaṭṭhāne yadā vipassī bhagavā udapādi,",
  "atk-s0510a4:75_3": "tadā ahaṁ tāpaso ahosinti sambandho.",
  "atk-s0510a4:75_4": "Lasuṇaṁ upajīvāmīti rattalasuṇaṁ ropetvā tadeva gocaraṁ katvā jīvikaṁ kappemīti attho.",
  "atk-s0510a4:75_5": "Tena vuttaṁ “lasuṇaṁ mayhabhojana”nti.",
  "atk-s0510a4:76_0": "90.Khāriyo pūrayitvānāti tāpasabhājanāni lasuṇena pūrayitvā kājenādāya saṅghārāmaṁ saṅghassa vasanaṭṭhānaṁ",
  "atk-s0510a4:76_1": "hemantādīsu tīsu kālesu saṅghassa catūhi iriyāpathehi vasanavihāraṁ agacchiṁ agamāsinti attho.",
  "atk-s0510a4:76_2": "Haṭṭho haṭṭhena cittenāti ahaṁ santuṭṭho somanassayuttacittena saṅghassa lasuṇaṁ adāsinti attho.",
  "atk-s0510a4:77_0": "91.Vipassissa…pe…niratassahanti narānaṁ aggassa seṭṭhassa assa vipassissa bhagavato sāsane nirato nissesena rato ahanti sambandho.",
  "atk-s0510a4:77_1": "Saṅghassa…pe…",
  "atk-s0510a4:77_2": "modahanti ahaṁ saṅghassa lasuṇadānaṁ datvā saggamhi suṭṭhu aggasmiṁ devaloke āyukappaṁ dibbasampattiṁ anubhavamāno modiṁ,",
  "atk-s0510a4:77_3": "santuṭṭho bhavāmīti attho.",
  "atk-s0510a4:77_4": "Sesaṁ suviññeyyamevāti.",
  "atk-s0510a4:78_0": "Lasuṇadāyakattheraapadānavaṇṇanā samattā.",
  "atk-s0510a4:79_0": "8. Āyāgadāyakattheraapadānavaṇṇanā",
  "atk-s0510a4:80_0": "Nibbutelokanāthamhītiādikaṁ āyasmato āyāgadāyakattherassa apadānaṁ.",
  "atk-s0510a4:80_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa",
  "atk-s0510a4:80_2": "bhagavato parinibbutakāle ekasmiṁ kulagehe nibbatto sāsane pasanno vaḍḍhakīnaṁ mūlaṁ datvā atimanoharaṁ",
  "atk-s0510a4:80_3": "dīghaṁ bhojanasālaṁ kārāpetvā bhikkhusaṅghaṁ nimantetvā paṇītenāhārena bhojetvā mahādānaṁ datvā cittaṁ pasādesi.",
  "atk-s0510a4:80_4": "So yāvatāyukaṁ puññāni katvā devamanussesuyeva saṁsaranto ubhayasampattiṁ anubhavitvā imasmiṁ buddhuppāde",
  "atk-s0510a4:80_5": "kulagehe nibbatto paṭiladdhasaddho pabbajitvā ghaṭento vāyamanto vipassanaṁ vaḍḍhetvā na cirasseva arahattaṁ pāpuṇi.",
  "atk-s0510a4:80_6": "Pubbe katapuññavasena āyāgattheroti pākaṭo.",
  "atk-s0510a4:81_0": "94.",
  "atk-s0510a4:81_1": "Evaṁ so katapuññasambhāravasena arahattaṁ patvā attanā pubbe katakusalakammaṁ saritvā somanassajāto pubbacaritāpadānaṁ",
  "atk-s0510a4:81_2": "pakāsento nibbute lokanāthamhītiādimāha.",
  "atk-s0510a4:81_3": "Tattha nibbuteti vadataṁ “mayaṁ buddhā”ti vadantānaṁ antare vare uttame sikhimhi bhagavati parinibbuteti attho.",
  "atk-s0510a4:81_4": "Haṭṭho haṭṭhena cittenāti saddhatāya haṭṭhapahaṭṭho somanassayuttacittatāya pahaṭṭhena cittena uttamaṁ",
  "atk-s0510a4:81_5": "thūpaṁ seṭṭhaṁ cetiyaṁ avandiṁ paṇāmayinti attho.",
  "atk-s0510a4:82_0": "95.Vaḍḍhakīhi kathāpetvāti “bhojanasālāya pamāṇaṁ kittaka”nti pamāṇaṁ kathāpetvāti attho.",
  "atk-s0510a4:82_1": "Mūlaṁ datvānahaṁ tadāti tadā tasmiṁ kāle ahaṁ kammakaraṇatthāya tesaṁ vaḍḍhakīnaṁ mūlaṁ datvā āyāgaṁ",
  "atk-s0510a4:82_2": "āyataṁ dīghaṁ bhojanasālaṁ ahaṁ santuṭṭho somanassacittena kārapesahaṁ kārāpesiṁ ahanti attho.",
  "atk-s0510a4:82_3": "Sesaṁ suviññeyyamevāti.",
  "atk-s0510a4:83_0": "97.Āyāgassa idaṁ phalanti bhojanasāladānassa idaṁ vipākanti attho.",
  "atk-s0510a4:84_0": "Āyāgadāyakattheraapadānavaṇṇanā samattā.",
  "atk-s0510a4:85_0": "9. Dhammacakkikattheraapadānavaṇṇanā",
  "atk-s0510a4:86_0": "Siddhatthassa bhagavatotiādikaṁ āyasmato dhammacakkikattherassa apadānaṁ.",
  "atk-s0510a4:86_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a4:86_2": "bhagavato kāle ekasmiṁ kulagehe nibbatto vuddhippatto puttadārehi vaḍḍhito vibhavasampanno mahābhogo,",
  "atk-s0510a4:86_3": "so ratanattaye pasanno saddhājāto dhammasabhāyaṁ dhammāsanassa piṭṭhito ratanamayaṁ dhammacakkaṁ kāretvā pūjesi.",
  "atk-s0510a4:86_4": "So tena puññakammena devamanussesu nibbattaṭṭhānesu sakkasampattiṁ cakkavattisampattiñca anubhavitvā",
  "atk-s0510a4:86_5": "kamena imasmiṁ buddhuppāde ekasmiṁ kulagehe uppanno vibhavasampanno sañjātasaddho pabbajitvā vipassanaṁ",
  "atk-s0510a4:86_6": "vaḍḍhetvā nacirasseva arahattaṁ patvā pubbe katakusalanāmasadisanāmena dhammacakkikattheroti pākaṭo jāto ahosi.",
  "atk-s0510a4:87_0": "102.",
  "atk-s0510a4:87_1": "So puññasambhārānurūpena pattaarahattaphalo attano pubbakammaṁ saritvā jātasomanasso pubbacaritāpadānaṁ pakāsento siddhatthassa bhagavatotiādimāha.",
  "atk-s0510a4:87_2": "Sīhāsanassa sammukhāti sīhassa bhagavato nisinnassa sammukhā buddhāsanassa abhimukhaṭṭhāneti attho,",
  "atk-s0510a4:87_3": "dhammacakkaṁ me ṭhapitanti mayā dhammacakkākārena ubhato sīharūpaṁ dassetvā majjhe ādāsasadisaṁ kāretvā kataṁ dhammacakkaṁ ṭhapitaṁ pūjitaṁ.",
  "atk-s0510a4:87_4": "Kiṁ bhūtaṁ?",
  "atk-s0510a4:87_5": "Viññūhi medhāvīhi “atīva sundara”nti vaṇṇitaṁ thomitaṁ sukataṁ dhammacakkanti sambandho.",
  "atk-s0510a4:88_0": "103.Cāruvaṇṇovasobhāmīti suvaṇṇavaṇṇo iva sobhāmi virocāmīti attho.",
  "atk-s0510a4:88_1": "“Catuvaṇṇehi sobhāmī”tipi pāṭho,",
  "atk-s0510a4:88_2": "tassa khattiyabrāhmaṇavessasuddajātisaṅkhātehi catūhi vaṇṇehi sobhāmi virocāmīti attho.",
  "atk-s0510a4:88_3": "Sayoggabalavāhanoti suvaṇṇasivikādīhi yoggehi ca senāpatimahāmattādīhi sevakehi balehi ca hatthiassarathasaṅkhātehi vāhanehi ca sahitoti attho.",
  "atk-s0510a4:88_4": "Bahujjanā bahavo manussā anuyantā mamānuvattantā niccaṁ niccakālaṁ parivārentīti sambandho.",
  "atk-s0510a4:88_5": "Sesaṁ suviññeyyamevāti.",
  "atk-s0510a4:89_0": "Dhammacakkikattheraapadānavaṇṇanā samattā.",
  "atk-s0510a4:90_0": "10. Kapparukkhiyattheraapadānavaṇṇanā",
  "atk-s0510a4:91_0": "Siddhatthassa bhagavatotiādikaṁ āyasmato kapparukkhiyattherassa apadānaṁ.",
  "atk-s0510a4:91_1": "Ayampi purimabuddhesu katādhikāro tesu tesu bhavesu nibbānādhigamūpāyabhūtāni puññāni upacinanto siddhatthassa",
  "atk-s0510a4:91_2": "bhagavato kāle vibhavasampanne ekasmiṁ kule nibbatto mahaddhano mahābhogo satthari pasanno sattahi ratanehi",
  "atk-s0510a4:91_3": "vicittaṁ suvaṇṇamayaṁ kapparukkhaṁ kāretvā siddhatthassa bhagavato cetiyassa sammukhe ṭhapetvā pūjesi.",
  "atk-s0510a4:91_4": "So evarūpaṁ puññaṁ katvā yāvatāyukaṁ ṭhatvā tato cuto sugatīsuyeva saṁsaranto kamena imasmiṁ buddhuppāde",
  "atk-s0510a4:91_5": "ekasmiṁ kulagehe nibbatto viññutaṁ patto gharāvāsaṁ saṇṭhapetvā ratanattaye pasanno dhammaṁ sutvā paṭiladdhasaddho",
  "atk-s0510a4:91_6": "satthu ārādhetvā pabbajito nacirasseva arahattaṁ patvā pubbe katakusalanāmena kapparukkhiyattheroti pākaṭo ahosi.",
  "atk-s0510a4:92_0": "108.",
  "atk-s0510a4:92_1": "So evaṁ pattaarahattaphalo attano pubbakammaṁ saritvā somanassavasena pubbacaritāpadānaṁ pakāsento siddhatthassa bhagavatotiādimāha.",
  "atk-s0510a4:92_2": "Thūpaseṭṭhassa sammukhāti seṭṭhassa uttamassa dhātunihitathūpassa cetiyassa sammukhaṭṭhāne vicittadusse",
  "atk-s0510a4:92_3": "anekavaṇṇehi visamena visadisena cittena manohare cinapaṭṭasomārapaṭṭādike dusse.",
  "atk-s0510a4:92_4": "Lagetvā olaggetvā kapparukkhaṁ ṭhapesiṁ ahaṁ patiṭṭhapesinti attho.",
  "atk-s0510a4:92_5": "Sesaṁ uttānatthamevāti.",
  "atk-s0510a4:93_0": "Kapparukkhiyattheraapadānavaṇṇanā samattā.",
  "atk-s0510a4:94_0": "Catutthavaggavaṇṇanā samattā."
}