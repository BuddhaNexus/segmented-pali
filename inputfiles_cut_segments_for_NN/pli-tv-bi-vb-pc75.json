{
  "pli-tv-bi-vb-pc75:0.1_0": "Theravāda Vinaya",
  "pli-tv-bi-vb-pc75:0.2_0": "Bhikkhunivibhaṅga",
  "pli-tv-bi-vb-pc75:0.3_0": "Pācittiyakaṇḍa",
  "pli-tv-bi-vb-pc75:0.4_0": "Kumāribhūtavagga",
  "pli-tv-bi-vb-pc75:0.5_0": "75. Paripuṇṇadvādasavassasikkhāpada",
  "pli-tv-bi-vb-pc75:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc75:1.2_0": "Tena kho pana samayena bhikkhuniyo paripuṇṇadvādasavassā saṅghena asammatā vuṭṭhāpenti.",
  "pli-tv-bi-vb-pc75:1.3_0": "Tā bālā honti abyattā;",
  "pli-tv-bi-vb-pc75:1.4_0": "na jānanti kappiyaṁ vā akappiyaṁ vā.",
  "pli-tv-bi-vb-pc75:1.5_0": "Saddhivihāriniyopi bālā honti abyattā;",
  "pli-tv-bi-vb-pc75:1.6_0": "na jānanti kappiyaṁ vā akappiyaṁ vā.",
  "pli-tv-bi-vb-pc75:1.7_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc75:1.8_0": "“kathañhi nāma bhikkhuniyo paripuṇṇadvādasavassā saṅghena asammatā vuṭṭhāpessantī”ti …pe…",
  "pli-tv-bi-vb-pc75:1.9_0": "“saccaṁ kira, bhikkhave, bhikkhuniyo paripuṇṇadvādasavassā saṅghena asammatā vuṭṭhāpentī”ti?",
  "pli-tv-bi-vb-pc75:1.10_0": "“Saccaṁ, bhagavā”ti.",
  "pli-tv-bi-vb-pc75:1.11_0": "Vigarahi buddho bhagavā …pe…",
  "pli-tv-bi-vb-pc75:1.12_0": "kathañhi nāma, bhikkhave, bhikkhuniyo paripuṇṇadvādasavassā saṅghena asammatā vuṭṭhāpessanti.",
  "pli-tv-bi-vb-pc75:1.13_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc75:1.14_0": "vigarahitvā …pe…",
  "pli-tv-bi-vb-pc75:1.15_0": "dhammiṁ kathaṁ katvā bhikkhū āmantesi—",
  "pli-tv-bi-vb-pc75:1.16_0": "“anujānāmi, bhikkhave, paripuṇṇadvādasavassāya bhikkhuniyā vuṭṭhāpanasammutiṁ dātuṁ.",
  "pli-tv-bi-vb-pc75:1.17_0": "Evañca pana, bhikkhave, dātabbā.",
  "pli-tv-bi-vb-pc75:1.18_0": "Tāya paripuṇṇadvādasavassāya bhikkhuniyā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ",
  "pli-tv-bi-vb-pc75:1.18_1": "bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bi-vb-pc75:1.19_0": "‘ahaṁ, ayye, itthannāmā paripuṇṇadvādasavassā bhikkhunī saṅghaṁ vuṭṭhāpanasammutiṁ yācāmī’ti.",
  "pli-tv-bi-vb-pc75:1.20_0": "Dutiyampi yācitabbā.",
  "pli-tv-bi-vb-pc75:1.21_0": "Tatiyampi yācitabbā.",
  "pli-tv-bi-vb-pc75:1.22_0": "Sā bhikkhunī saṅghena paricchinditabbā— ‘byattāyaṁ bhikkhunī lajjinī’ti.",
  "pli-tv-bi-vb-pc75:1.23_0": "Sace bālā ca hoti alajjinī ca, na dātabbā.",
  "pli-tv-bi-vb-pc75:1.24_0": "Sace bālā hoti lajjinī, na dātabbā.",
  "pli-tv-bi-vb-pc75:1.25_0": "Sace byattā hoti alajjinī, na dātabbā.",
  "pli-tv-bi-vb-pc75:1.26_0": "Sace byattā ca hoti lajjinī ca, dātabbā.",
  "pli-tv-bi-vb-pc75:1.27_0": "Evañca pana, bhikkhave, dātabbā.",
  "pli-tv-bi-vb-pc75:1.28_0": "Byattāya bhikkhuniyā paṭibalāya saṅgho ñāpetabbo—",
  "pli-tv-bi-vb-pc75:1.29_0": "‘Suṇātu me, ayye, saṅgho.",
  "pli-tv-bi-vb-pc75:1.30_0": "Ayaṁ itthannāmā paripuṇṇadvādasavassā bhikkhunī saṅghaṁ vuṭṭhāpanasammutiṁ yācati.",
  "pli-tv-bi-vb-pc75:1.31_0": "Yadi saṅghassa pattakallaṁ,",
  "pli-tv-bi-vb-pc75:1.31_1": "saṅgho itthannāmāya paripuṇṇadvādasavassāya bhikkhuniyā vuṭṭhāpanasammutiṁ dadeyya.",
  "pli-tv-bi-vb-pc75:1.32_0": "Esā ñatti.",
  "pli-tv-bi-vb-pc75:1.33_0": "Suṇātu me, ayye, saṅgho.",
  "pli-tv-bi-vb-pc75:1.34_0": "Ayaṁ itthannāmā paripuṇṇadvādasavassā bhikkhunī saṅghaṁ vuṭṭhāpanasammutiṁ yācati.",
  "pli-tv-bi-vb-pc75:1.35_0": "Saṅgho itthannāmāya paripuṇṇadvādasavassāya bhikkhuniyā vuṭṭhāpanasammutiṁ deti.",
  "pli-tv-bi-vb-pc75:1.36_0": "Yassā ayyāya khamati itthannāmāya paripuṇṇadvādasavassāya bhikkhuniyā vuṭṭhāpanasammutiyā dānaṁ,",
  "pli-tv-bi-vb-pc75:1.36_1": "sā tuṇhassa;",
  "pli-tv-bi-vb-pc75:1.37_0": "yassā nakkhamati, sā bhāseyya.",
  "pli-tv-bi-vb-pc75:1.38_0": "Dinnā saṅghena itthannāmāya paripuṇṇadvādasavassāya bhikkhuniyā vuṭṭhāpanasammuti.",
  "pli-tv-bi-vb-pc75:1.39_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bi-vb-pc75:1.40_0": "Atha kho bhagavā tā bhikkhuniyo anekapariyāyena vigarahitvā dubbharatāya …pe…",
  "pli-tv-bi-vb-pc75:1.41_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc75:1.42.1_0": "“Yā pana bhikkhunī paripuṇṇadvādasavassā saṅghena asammatā vuṭṭhāpeyya, pācittiyan”ti.",
  "pli-tv-bi-vb-pc75:2.1_0": "Yā panāti",
  "pli-tv-bi-vb-pc75:2.2_0": "yā yādisā …pe…",
  "pli-tv-bi-vb-pc75:2.3_0": "bhikkhunīti",
  "pli-tv-bi-vb-pc75:2.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc75:2.5_0": "Paripuṇṇadvādasavassā nāma",
  "pli-tv-bi-vb-pc75:2.6_0": "pattadvādasavassā.",
  "pli-tv-bi-vb-pc75:2.7_0": "Asammatā nāma",
  "pli-tv-bi-vb-pc75:2.8_0": "ñattidutiyena kammena vuṭṭhāpanasammuti na dinnā hoti.",
  "pli-tv-bi-vb-pc75:2.9_0": "Vuṭṭhāpeyyāti",
  "pli-tv-bi-vb-pc75:2.10_0": "upasampādeyya.",
  "pli-tv-bi-vb-pc75:2.11_0": "“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati,",
  "pli-tv-bi-vb-pc75:2.11_1": "sīmaṁ vā sammannati,",
  "pli-tv-bi-vb-pc75:2.11_2": "āpatti dukkaṭassa.",
  "pli-tv-bi-vb-pc75:2.12_0": "Ñattiyā dukkaṭaṁ.",
  "pli-tv-bi-vb-pc75:2.13_0": "Dvīhi kammavācāhi dukkaṭā.",
  "pli-tv-bi-vb-pc75:2.14_0": "Kammavācāpariyosāne upajjhāyāya āpatti pācittiyassa.",
  "pli-tv-bi-vb-pc75:2.15_0": "Gaṇassa ca ācariniyā ca āpatti dukkaṭassa.",
  "pli-tv-bi-vb-pc75:2.16.1_0": "Dhammakamme dhammakammasaññā vuṭṭhāpeti, āpatti pācittiyassa.",
  "pli-tv-bi-vb-pc75:2.17_0": "Dhammakamme vematikā vuṭṭhāpeti, āpatti pācittiyassa.",
  "pli-tv-bi-vb-pc75:2.18_0": "Dhammakamme adhammakammasaññā vuṭṭhāpeti, āpatti pācittiyassa.",
  "pli-tv-bi-vb-pc75:2.19_0": "Adhammakamme dhammakammasaññā, āpatti dukkaṭassa.",
  "pli-tv-bi-vb-pc75:2.20_0": "Adhammakamme vematikā, āpatti dukkaṭassa.",
  "pli-tv-bi-vb-pc75:2.21_0": "Adhammakamme adhammakammasaññā, āpatti dukkaṭassa.",
  "pli-tv-bi-vb-pc75:2.22.1_0": "Anāpatti—",
  "pli-tv-bi-vb-pc75:2.23_0": "paripuṇṇadvādasavassā saṅghena sammatā vuṭṭhāpeti,",
  "pli-tv-bi-vb-pc75:2.24_0": "ummattikāya,",
  "pli-tv-bi-vb-pc75:2.25_0": "ādikammikāyāti.",
  "pli-tv-bi-vb-pc75:2.26_0": "Pañcamasikkhāpadaṁ niṭṭhitaṁ."
}