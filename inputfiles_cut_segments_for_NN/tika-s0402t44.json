{
  "tika-s0402t44:0_0": "(11) 1. Valāhakavaggo",
  "tika-s0402t44:1_0": "1-2. Valāhakasuttadvayavaṇṇanā",
  "tika-s0402t44:2_0": "101-2.",
  "tika-s0402t44:2_1": "Tatiyapaṇṇāsakassa paṭhame gajjitāti thanitā.",
  "tika-s0402t44:2_2": "Tattha gajjitvā novassanabhāvo nāma pāpako.",
  "tika-s0402t44:2_3": "Manussā hi yadā devo gajjati,",
  "tika-s0402t44:2_4": "tadā “suvuṭṭhitā bhavissatī”ti bījāni nīharitvā vapanti.",
  "tika-s0402t44:2_5": "Atha deve avassante khette bījāni khetteyeva nassanti,",
  "tika-s0402t44:2_6": "gehe bījāni geheyeva nassantīti dubbhikkhaṁ hoti.",
  "tika-s0402t44:2_7": "Nogajjitvā vassanabhāvopi pāpako.",
  "tika-s0402t44:2_8": "Manussā hi imasmiṁ kāle “dubbuṭṭhikā bhavissatī”ti ninnaṭṭhānesuyeva vappaṁ karonti.",
  "tika-s0402t44:2_9": "Atha devo vassitvā sabbabījāni mahāsamuddaṁ pāpeti,",
  "tika-s0402t44:2_10": "dubbhikkhameva hoti.",
  "tika-s0402t44:2_11": "Gajjitvā vassanabhāvo pana bhaddako.",
  "tika-s0402t44:2_12": "Tadā hi subhikkhaṁ hoti.",
  "tika-s0402t44:2_13": "Nogajjitvā novassanabhāvo ekantapāpakova.",
  "tika-s0402t44:2_14": "Bhāsitā hoti no kattāti “idāni ganthadhuraṁ pūressāmi,",
  "tika-s0402t44:2_15": "vāsadhuraṁ pūressāmī”ti kathetiyeva,",
  "tika-s0402t44:2_16": "na uddesaṁ gaṇhāti,",
  "tika-s0402t44:2_17": "na kammaṭṭhānaṁ bhāveti.",
  "tika-s0402t44:3_0": "Kattā hoti no bhāsitāti “ganthadhuraṁ pūressāmi,",
  "tika-s0402t44:3_1": "vāsadhuraṁ vā”ti na bhāsati,",
  "tika-s0402t44:3_2": "sampatte pana kāle samattaṁ sampādeti.",
  "tika-s0402t44:3_3": "Iminā nayena itarepi veditabbā.",
  "tika-s0402t44:3_4": "Atha vā sabbaṁ panetaṁ paccayadāyakeheva kathitaṁ.",
  "tika-s0402t44:3_5": "Eko hi “asukadivase nāma dānaṁ dassāmī”ti saṅghaṁ nimanteti,",
  "tika-s0402t44:3_6": "sampatte kāle no karoti.",
  "tika-s0402t44:3_7": "Ayaṁ puggalo puññena parihāyati,",
  "tika-s0402t44:3_8": "bhikkhusaṅgho pana lābhena parihāyati.",
  "tika-s0402t44:3_9": "Aparo saṅghaṁ animantetvā sakkāraṁ katvā “bhikkhū ānessāmī”ti na labhi,",
  "tika-s0402t44:3_10": "sabbe aññattha nimantitā honti.",
  "tika-s0402t44:3_11": "Ayampi puññena parihāyati,",
  "tika-s0402t44:3_12": "saṅghopi lābhena parihāyati.",
  "tika-s0402t44:3_13": "Aparo paṭhamaṁ saṅghaṁ nimantetvā pacchā sakkāraṁ katvā dānaṁ deti,",
  "tika-s0402t44:3_14": "ayaṁ kiccakārī hoti.",
  "tika-s0402t44:3_15": "Aparo neva saṅghaṁ nimanteti,",
  "tika-s0402t44:3_16": "na dānaṁ deti,",
  "tika-s0402t44:3_17": "ayaṁ pāpapuggaloti veditabbo.",
  "tika-s0402t44:3_18": "Dutiyaṁ uttānameva.",
  "tika-s0402t44:4_0": "Valāhakasuttadvayavaṇṇanā niṭṭhitā.",
  "tika-s0402t44:5_0": "3. Kumbhasuttavaṇṇanā",
  "tika-s0402t44:6_0": "103.",
  "tika-s0402t44:6_1": "Tatiye rittakoti anto ritto.",
  "tika-s0402t44:6_2": "Pihitamukhoti pidahitvā ṭhapito.",
  "tika-s0402t44:6_3": "Apārutamukhoti vivaritvā ṭhapito,",
  "tika-s0402t44:6_4": "upamitapuggalesu panettha antoguṇasāravirahito ca tuccho,",
  "tika-s0402t44:6_5": "bāhirasobhanatāya pihito puggaloti veditabbo.",
  "tika-s0402t44:6_6": "Sesesupi eseva nayo.",
  "tika-s0402t44:7_0": "Kumbhasuttavaṇṇanā niṭṭhitā.",
  "tika-s0402t44:8_0": "4. Udakarahadasuttavaṇṇanā",
  "tika-s0402t44:9_0": "104.",
  "tika-s0402t44:9_1": "Catutthe udakarahado jaṇṇukamattepi udake sati paṇṇarasasambhinnavaṇṇattā vā bahalattā vā udakassa apaññāyamānatalo",
  "tika-s0402t44:9_2": "uttāno gambhīrobhāso nāma hotīti āha “purāṇapaṇṇarasa…pe…",
  "tika-s0402t44:9_3": "gambhīrobhāso nāmā”ti.",
  "tika-s0402t44:9_4": "Tiporisacatuporise pana udake sati acchattā udakassa paññāyamānatalo gambhīro uttānobhāso nāma hotīti",
  "tika-s0402t44:9_5": "āha “acchavippasannamaṇivaṇṇaudako uttānobhāso nāmā”ti.",
  "tika-s0402t44:9_6": "Ubhayakāraṇasambhavato pana itare dve veditabbā.",
  "tika-s0402t44:9_7": "Puggalepi kilesussadabhāvato guṇagambhīratāya ca abhāvato guṇagambhīrānaṁ sadisehi abhikkamanādīhi yutto uttāno gambhīrobhāso nāma.",
  "tika-s0402t44:9_8": "Iminā nayena sesā veditabbā.",
  "tika-s0402t44:10_0": "Udakarahadasuttavaṇṇanā niṭṭhitā.",
  "tika-s0402t44:11_0": "5-6. Ambasuttādivaṇṇanā",
  "tika-s0402t44:12_0": "105-6.",
  "tika-s0402t44:12_1": "Pañcame āmakaṁ hutvāti anto āmaṁ hutvā.",
  "tika-s0402t44:12_2": "Pakkaṁ āmavaṇṇīti anto pakkaṁ bahi āmasadisaṁ.",
  "tika-s0402t44:12_3": "Tattha yathā ambe apakkabhāvo āmatā hoti,",
  "tika-s0402t44:12_4": "evaṁ puggalepi puthujjanatā.",
  "tika-s0402t44:12_5": "Yathā ca tattha pakkasadisatā pakkavaṇṇitā,",
  "tika-s0402t44:12_6": "evaṁ puggalepi ariyānaṁ abhikkamanādisadisatā pakkavaṇṇitāti iminā nayena sesā veditabbā.",
  "tika-s0402t44:12_7": "Chaṭṭhaṁ uttānameva.",
  "tika-s0402t44:13_0": "Ambasuttādivaṇṇanā niṭṭhitā.",
  "tika-s0402t44:14_0": "7. Mūsikasuttavaṇṇanā",
  "tika-s0402t44:15_0": "107.",
  "tika-s0402t44:15_1": "Sattame āvāṭaṁ khanatīti attano āsayaṁ bilakūpaṁ khanati.",
  "tika-s0402t44:15_2": "Na ca tattha vasatīti tattha avasitvā kismiñcideva ṭhāne vasati,",
  "tika-s0402t44:15_3": "evaṁ biḷārādiamittavasaṁ gacchati.",
  "tika-s0402t44:15_4": "Vasitā no gādhaṁ kattāti sayaṁ na khanati,",
  "tika-s0402t44:15_5": "parena kate bile vasati,",
  "tika-s0402t44:15_6": "evaṁ jīvitaṁ rakkhati.",
  "tika-s0402t44:15_7": "Tatiyā dvepi karontī jīvitaṁ rakkhati.",
  "tika-s0402t44:15_8": "Catutthī dvepi akarontī amittavasaṁ gacchati.",
  "tika-s0402t44:15_9": "Imāya pana upamāya upamitesu puggalesu paṭhamo yathā sā mūsikā gādhaṁ khanati,",
  "tika-s0402t44:15_10": "evaṁ navaṅgaṁ satthusāsanaṁ uggaṇhāti.",
  "tika-s0402t44:15_11": "Yathā pana sā tattha na vasati,",
  "tika-s0402t44:15_12": "kismiñcideva ṭhāne vasantī amittavasaṁ gacchati,",
  "tika-s0402t44:15_13": "tathā ayampi pariyattivasena ñāṇaṁ pesetvā catusaccadhammaṁ na paṭivijjhati,",
  "tika-s0402t44:15_14": "lokāmisaṭṭhānesu vicaranto maccumārakilesamāradevaputtamārasaṅkhātānaṁ vasaṁ gacchati.",
  "tika-s0402t44:15_15": "Dutiyo yathā mūsikā gādhaṁ na khanati,",
  "tika-s0402t44:15_16": "evaṁ navaṅgaṁ satthusāsanaṁ na uggaṇhāti.",
  "tika-s0402t44:15_17": "Yathā pana parena khanite bile vasantī jīvitaṁ rakkhati,",
  "tika-s0402t44:15_18": "evaṁ parassa kathaṁ sutvā catusaccadhammaṁ paṭivijjhitvā tiṇṇaṁ mārānaṁ vasaṁ atikkamati.",
  "tika-s0402t44:15_19": "Iminā nayena tatiyacatutthesupi opammasaṁsandanaṁ veditabbaṁ.",
  "tika-s0402t44:16_0": "Mūsikasuttavaṇṇanā niṭṭhitā.",
  "tika-s0402t44:17_0": "8. Balībaddasuttavaṇṇanā",
  "tika-s0402t44:18_0": "108.",
  "tika-s0402t44:18_1": "Aṭṭhame balībaddo tāva yo attano gogaṇaṁ ghaṭṭeti ubbejeti,",
  "tika-s0402t44:18_2": "paragoṇe pana sūrato sukhasīlo hoti,",
  "tika-s0402t44:18_3": "ayaṁ sagavacaṇḍo no paragavacaṇḍo nāma.",
  "tika-s0402t44:18_4": "Puggalopi attano parisaṁ ghaṭṭento vijjhanto pharuse samudācaranto,",
  "tika-s0402t44:18_5": "paraparisāya pana soraccaṁ nivātavuttitaṁ āpajjanto sagavacaṇḍo nāmāti iminā nayena sesāpi veditabbā.",
  "tika-s0402t44:19_0": "Balībaddasuttavaṇṇanā niṭṭhitā.",
  "tika-s0402t44:20_0": "9. Rukkhasuttavaṇṇanā",
  "tika-s0402t44:21_0": "109.Navame rukkho tāva pheggu sāraparivāroti vanajeṭṭhakarukkho sayaṁ pheggu hoti,",
  "tika-s0402t44:21_1": "parivārarukkhā panassa sārā honti.",
  "tika-s0402t44:21_2": "Iminā nayena sesā veditabbā.",
  "tika-s0402t44:21_3": "Puggalesu pana sīlasāravirahitato pheggutā,",
  "tika-s0402t44:21_4": "sīlācārasamannāgamena ca sāratā veditabbā.",
  "tika-s0402t44:22_0": "Rukkhasuttavaṇṇanā niṭṭhitā.",
  "tika-s0402t44:23_0": "10. Āsīvisasuttavaṇṇanā",
  "tika-s0402t44:24_0": "110.",
  "tika-s0402t44:24_1": "Dasame yassa visaṁ pajjalitatiṇukkāya aggi viya sīghaṁ abhiruhitvā akkhīni gahetvā khandhaṁ gahetvā sīsaṁ",
  "tika-s0402t44:24_2": "gahetvā ṭhitanti vattabbataṁ āpajjati maṇisappādīnaṁ visaṁ viya,",
  "tika-s0402t44:24_3": "mantaṁ pana parivattetvā kaṇṇavātaṁ datvā daṇḍakena pahaṭamatte otaritvā daṭṭhaṭṭhāneyeva tiṭṭhati,",
  "tika-s0402t44:24_4": "ayaṁ āgataviso na ghoraviso nāma.",
  "tika-s0402t44:24_5": "Yassa pana visaṁ saṇikaṁ abhiruhati,",
  "tika-s0402t44:24_6": "āruḷhāruḷhaṭṭhāne pana āsittaudakaṁ viya hoti udakasappādīnaṁ viya,",
  "tika-s0402t44:24_7": "dvādasavassaccayenapi kaṇṇaviddhakhandhapiṭṭhikādīsu paññāyati,",
  "tika-s0402t44:24_8": "mantaparivattanādīsu ca kariyamānesu sīghaṁ na otarati,",
  "tika-s0402t44:24_9": "ayaṁ ghoraviso na āgataviso nāma.",
  "tika-s0402t44:24_10": "Yassa pana visaṁ sīghaṁ abhiruhati,",
  "tika-s0402t44:24_11": "na sīghaṁ otarati aneḷakasappādīnaṁ visaṁ viya,",
  "tika-s0402t44:24_12": "ayaṁ āgataviso ca ghoraviso ca.",
  "tika-s0402t44:24_13": "Aneḷakasappo nāma mahāāsīviso.",
  "tika-s0402t44:24_14": "Yassa visaṁ mandaṁ hoti,",
  "tika-s0402t44:24_15": "ohāriyamānampi sukheneva otarati nīlasappadhamanisappādīnaṁ visaṁ viya,",
  "tika-s0402t44:24_16": "ayaṁ neva āgataviso na ghoraviso.",
  "tika-s0402t44:24_17": "Nīlasappo nāma sākhavaṇṇo rukkhaggādīsu vicaraṇasappo.",
  "tika-s0402t44:25_0": "Āsīvisasuttavaṇṇanā niṭṭhitā.",
  "tika-s0402t44:26_0": "Valāhakavaggavaṇṇanā niṭṭhitā."
}