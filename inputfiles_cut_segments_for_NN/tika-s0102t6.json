{
  "tika-s0102t6:0_0": "7. Mahāsamayasuttavaṇṇanā",
  "tika-s0102t6:1_0": "Nidānavaṇṇanā",
  "tika-s0102t6:2_0": "331.Udānanti raññā okkākena jātisambhedaparihāranimittaṁ pavattitaṁ udānaṁ paṭicca.",
  "tika-s0102t6:2_1": "Ekopi janapado ruḷhisaddena “sakkā”ti vuccatīti ettha yaṁ vattabbaṁ,",
  "tika-s0102t6:2_2": "taṁ mahānidānavaṇṇanāyaṁ vuttanayena veditabbaṁ.",
  "tika-s0102t6:2_3": "Aropiteti kenaci aropite.",
  "tika-s0102t6:3_0": "Āvaraṇenāti setunā. Bandhāpetvāti paṁsupalāsapāsāṇamattikākhaṇḍādīhi āḷiṁ thiraṁ kārāpetvā.",
  "tika-s0102t6:4_0": "“Jātiṁ ghaṭṭetvā kalahaṁ vaḍḍhayiṁsū”ti saṅkhepena vuttamatthaṁ pākaṭataraṁ kātuṁ “koliyakammakarā vadantī”tiādi vuttaṁ.",
  "tika-s0102t6:5_0": "Tīṇi jātakānīti phandanajātakapathavīundriyajātakalaṭukikajātakāni dve jātakānīti rukkhadhamma vaṭṭakajātakāni.",
  "tika-s0102t6:6_0": "Tenāti bhagavatā. Kalahakāraṇabhāvoti kalahakāraṇassa atthibhāvo.",
  "tika-s0102t6:7_0": "Aṭṭhāneti akāraṇe.",
  "tika-s0102t6:7_1": "Veraṁ katvāti virodhaṁ uppādetvā.",
  "tika-s0102t6:7_2": "“Kuṭhārihattho puriso”tiādinā phandanajātakaṁ kathesi.",
  "tika-s0102t6:7_3": "“Duddubhāyati bhaddante”tiādinā pathavīundriyajātakaṁ kathesi.",
  "tika-s0102t6:7_4": "“Vandāmi taṁ kuñjarā”tiādinā laṭukikajātakaṁ kathesi.",
  "tika-s0102t6:8_0": "“Sādhū sambahulā ñātī; api rukkhā araññajā;",
  "tika-s0102t6:9_0": "Vāto vahati ekaṭṭhaṁ, brahantampi vanappati”nti. –",
  "tika-s0102t6:10_0": "Ādinā rukkhadhammajātakaṁ kathesi.",
  "tika-s0102t6:11_0": "“Sammodamānā gacchanti, jālaṁ ādāya pakkhino;",
  "tika-s0102t6:12_0": "Yadā te vivadissanti, tadā ehinti me vasa”nti. –",
  "tika-s0102t6:13_0": "Ādinā vaṭṭakajātakaṁ kathesi.",
  "tika-s0102t6:14_0": "“Attadaṇḍā bhayaṁ jātaṁ, janaṁ passatha medhagaṁ;",
  "tika-s0102t6:15_0": "Saṁvegaṁ kittayissāmi, yathā saṁvijitaṁ mayā”ti. ;",
  "tika-s0102t6:16_0": "Ādinā attadaṇḍasuttaṁ kathesi.",
  "tika-s0102t6:17_0": "Taṁtaṁpalobhanakiriyā kāyavācāhi parakkamantiyo “ukkaṇṭhantū”ti sāsanaṁ pesenti.",
  "tika-s0102t6:18_0": "Kuṇāladaheti kuṇāladahatīre patiṭṭhāya.",
  "tika-s0102t6:18_1": "Pucchitapucchitaṁ kathesi “anukkamena kuṇālasakuṇarājassa pucchanappasaṅgena kuṇālajātakaṁ kathessāmī”ti.",
  "tika-s0102t6:18_2": "Anabhiratiṁ vinodesi itthīnaṁ dosadassanamukhena kāmānaṁ ādīnavokārasaṁkilesavibhāvanena.",
  "tika-s0102t6:19_0": "Kosajjaṁ vidhamitvā purisathāmaparibrūhanena “uttamapurisasadisehi no bhavituṁ vaṭṭatī”ti uppannacittā.",
  "tika-s0102t6:20_0": "Avissaṭṭhakammantāti arativinodanato paṭṭhāya avissaṭṭhasamaṇakammantā,",
  "tika-s0102t6:20_1": "aparicattakammaṭṭhānāti attho.",
  "tika-s0102t6:20_2": "Nisīdituṁ vaṭṭatīti bhagavā cintesīti yojanā.",
  "tika-s0102t6:21_0": "Paduminiyanti padumassare.",
  "tika-s0102t6:21_1": "Vikasiṁsu guṇagaṇavibodhena.",
  "tika-s0102t6:21_2": "“Ayaṁ imassa…pe…",
  "tika-s0102t6:21_3": "na kathesī”ti iminā sabbepi te bhikkhū tāvadeva paṭipāṭiyā āgatattā aññamaññassa lajjamānā attanā paṭividdhavisesaṁ bhagavato nārocesunti dasseti.",
  "tika-s0102t6:21_4": "“Khīṇāsavāna”ntiādinā tattha kāraṇamāha.",
  "tika-s0102t6:22_0": "Osīdamatteti bhagavato santikaṁ upagatamatte.",
  "tika-s0102t6:22_1": "Ariyamaṇḍaleti ariyasamūhe.",
  "tika-s0102t6:22_2": "Pācīnayugandharaparikkhepatoti yugandharapabbatassa pācīnaparikkhepato,",
  "tika-s0102t6:22_3": "na bāhirakehi uccamānaudayapabbatato.",
  "tika-s0102t6:22_4": "Rāmaṇeyyakadassanatthanti buddhuppādapaṭimaṇḍitattā visesato ramaṇīyassa lokassa ramaṇīyabhāvadassanatthaṁ.",
  "tika-s0102t6:22_5": "Ullaṅghitvāti uṭṭhahitvā.",
  "tika-s0102t6:22_6": "Evarūpe khaṇe laye muhutteti yathāvutte candamaṇḍalassa uṭṭhitakkhaṇe uṭṭhitavelāyaṁ uṭṭhitamuhutteti",
  "tika-s0102t6:22_7": "uparūpari kālassa vaḍḍhitabhāvadassanatthaṁ vuttaṁ.",
  "tika-s0102t6:23_0": "Tathā tesaṁ bhikkhūnaṁ jātiādivasena bhagavato anurūpaparivāritaṁ dassento “tatthā”ti ādimāha.",
  "tika-s0102t6:24_0": "Samāpannadevatāti āsannaṭṭhāne jhānasamāpatti samāpannadevatā.",
  "tika-s0102t6:24_1": "Caliṁsūti uṭṭhahiṁsu.",
  "tika-s0102t6:24_2": "Kosamattaṁ ṭhānaṁ saddantaraṁ.",
  "tika-s0102t6:24_3": "Jambudīpe kira ādito tesaṭṭhimattāni nagarasahassāni uppannāni,",
  "tika-s0102t6:24_4": "tathā dutiyaṁ,",
  "tika-s0102t6:24_5": "tathā tatiyaṁ,",
  "tika-s0102t6:24_6": "taṁ sandhāyāha “tikkhattuṁ tesaṭṭhiyā nagarasahassesū”ti.",
  "tika-s0102t6:24_7": "Te pana sampiṇḍetvā satasahassato paraṁ asītisahassāni,",
  "tika-s0102t6:24_8": "navasahassāni ca honti.",
  "tika-s0102t6:24_9": "Navanavutiyā doṇamukhasatasahassesūti navasatasahassādhikesu navutisatasahassesu doṇamukhesu.",
  "tika-s0102t6:24_10": "Doṇamukhanti ca mahānagarassa āyuppattiṭṭhānabhūtaṁ pādanagaraṁ vuccati.",
  "tika-s0102t6:24_11": "Channavutiyā paṭṭanakoṭisatasahassesūti chakoṭiadhikanavutikoṭisatasahassapaṭṭanesu.",
  "tika-s0102t6:24_12": "Tambapaṇṇidīpādīsu chapaṇṇāsāya ratanākaresu.",
  "tika-s0102t6:24_13": "Evaṁ pana nagaradoṇimukhapaṭṭanaratanākarādivibhāgena kathanaṁ taṁtaṁadhivatthāya vasantīnaṁ devatānaṁ bahubhāvadassanatthaṁ.",
  "tika-s0102t6:24_14": "Yadi dasasahassacakkavāḷesu devatā sannipatitā,",
  "tika-s0102t6:24_15": "atha kasmā pāḷiyaṁ “dasahi ca lokadhātūhī”ti vuttanti āha “dasasahassa…pe…",
  "tika-s0102t6:24_16": "adhippetā”ti,",
  "tika-s0102t6:24_17": "tena sahassilokadhātu idha “ekā lokadhātū”ti vuttāti veditabbaṁ.",
  "tika-s0102t6:25_0": "Lohapāsādeti ādito kate lohapāsāde.",
  "tika-s0102t6:25_1": "Brahmaloketi heṭṭhime brahmaloke.",
  "tika-s0102t6:25_2": "Yadi tā devatā evaṁ nirantarā,",
  "tika-s0102t6:25_3": "pacchā āgatānaṁ okāso eva na bhaveyyāti codanaṁ sandhāyāha “yathā kho panā”tiādi.",
  "tika-s0102t6:25_4": "Suddhāvāsakāyaṁ upapannā suddhāvāsakāyikā,",
  "tika-s0102t6:25_5": "tāsaṁ pana yasmā suddhāvāsabhūmi nivāsaṭṭhānaṁ,",
  "tika-s0102t6:25_6": "tasmā vuttaṁ “suddhāvāsavāsīna”nti.",
  "tika-s0102t6:25_7": "Āvāsāti āvāsanaṭṭhānabhūtā,",
  "tika-s0102t6:25_8": "devatā pana orambhāgiyānaṁ,",
  "tika-s0102t6:25_9": "itaresañca saṁyojanānaṁ samucchindanena suddho āvāso etesanti suddhāvāsā.",
  "tika-s0102t6:26_0": "332.Puratthimacakkavāḷamukhavaṭṭiyaṁ otari aññattha okāsaṁ alabhamāno.",
  "tika-s0102t6:26_1": "Evaṁ sesāpi.",
  "tika-s0102t6:26_2": "Buddhānaṁ abhimukhamaggo buddhavīthi.",
  "tika-s0102t6:26_3": "Yāva cakkavāḷā ottharituṁ ovarituṁ na sakkā.",
  "tika-s0102t6:26_4": "Pahaṭabuddhavīthiyāvāti buddhānaṁ santikaṁ upasaṅkamantehi tehi devabrahmehi vaḷañjitavīthiyāva.",
  "tika-s0102t6:26_5": "Samiti saṅgati sannipāto samayo,",
  "tika-s0102t6:26_6": "mahanto samayo mahāsamayoti āha “mahāsamūho”ti.",
  "tika-s0102t6:26_7": "Pavaddhaṁ vanaṁ pavananti āha “vanasaṇḍo”ti.",
  "tika-s0102t6:26_8": "Devaghaṭāti devasamūhā.",
  "tika-s0102t6:27_0": "Samādahaṁsūti samādahitaṁ lokuttarasamādhinā suṭṭhu appitaṁ akaṁsu,",
  "tika-s0102t6:27_1": "yathāsamāhitaṁ pana samādhinā yojitaṁ nāma hotīti vuttaṁ “samādhinā yojesu”nti.",
  "tika-s0102t6:27_2": "Sabbesaṁ gomuttavaṅkādīnaṁ dūrasamūhanitattā sabbe…pe… akariṁsu.",
  "tika-s0102t6:27_3": "Nayati asse etehīti nettāni, yottāni.",
  "tika-s0102t6:27_4": "Avīthipaṭipannānaṁ assānaṁ vīthipaṭipādanaṁ rasmiggahaṇena pahotīti “sabbayottāni gahetvā acodento”ti",
  "tika-s0102t6:27_5": "vatvā taṁ pana acodanaṁ avāraṇaṁ evāti āha “acodento avārento”ti.",
  "tika-s0102t6:28_0": "Yathā khīlaṁ bhittiyaṁ vā bhūmiyaṁ vā ākoṭitaṁ dunnīharaṇaṁ,",
  "tika-s0102t6:28_1": "yathā ca palighaṁ nagarappavesanivāraṇaṁ,",
  "tika-s0102t6:28_2": "yathā ca indakhīlaṁ gambhīranemi sunikhātaṁ dunnīharaṇaṁ,",
  "tika-s0102t6:28_3": "evaṁ rāgādayo sattasantānato dunnīharaṇā,",
  "tika-s0102t6:28_4": "nibbānanagarappavesanivāraṇā cāti te “khīlaṁ, palighaṁ,",
  "tika-s0102t6:28_5": "indakhīla”nti ca vuttā.",
  "tika-s0102t6:28_6": "Taṇhāejāya abhāvena anejā paramasantuṭṭhabhāvena cātuddisattā appaṭihatacārikaṁ caranti.",
  "tika-s0102t6:29_0": "Gatāseti gatā eva,",
  "tika-s0102t6:29_1": "na pana gamissanti pariniṭṭhitasaraṇagamanattāti.",
  "tika-s0102t6:29_2": "Lokuttarasaraṇagamanaṁ adhippetanti āha “nibbematikasaraṇagamanena gatā”ti.",
  "tika-s0102t6:29_3": "Te hi niyamena apāyabhūmiṁ na gamissanti,",
  "tika-s0102t6:29_4": "devakāyañca paripūressanti.",
  "tika-s0102t6:29_5": "Ye pana lokiyena saraṇagamanena buddhaṁ saraṇaṁ gatāse,",
  "tika-s0102t6:29_6": "na te gamissanti apāyabhūmiṁ,",
  "tika-s0102t6:29_7": "sati ca paccayantarasamavāye pahāya mānusaṁ dehaṁ,",
  "tika-s0102t6:29_8": "devakāyaṁ paripūressantīti ayamettha attho.",
  "tika-s0102t6:30_0": "Devatāsannipātavaṇṇanā",
  "tika-s0102t6:31_0": "333.Etesanti devatāsannipātānaṁ.",
  "tika-s0102t6:31_1": "Idānīti imasmiṁ kāle.",
  "tika-s0102t6:31_2": "Buddhānanti aññesaṁ buddhānaṁ abhāvā.",
  "tika-s0102t6:31_3": "Cittakallatā cittamaddavaṁ.",
  "tika-s0102t6:32_0": "Kiṁ pana bhagavatāva mahante devatāsamāgame tesaṁ nāmagottaṁ kathetuṁ sakkāti?",
  "tika-s0102t6:32_1": "Āma sakkāti dassetuṁ “buddhā nāma mahantā”tiādi vuttaṁ.",
  "tika-s0102t6:32_2": "Tattha diṭṭhanti rūpāyatanamāha,",
  "tika-s0102t6:32_3": "sutanti saddāyatanaṁ,",
  "tika-s0102t6:32_4": "mutanti sampattaggāhiindriyavisayaṁ gandharasaphoṭṭhabbāyatanaṁ,",
  "tika-s0102t6:32_5": "viññātanti vuttāvasesaṁ sabbaṁ ñeyyaṁ,",
  "tika-s0102t6:32_6": "pattanti pariyesitvā,",
  "tika-s0102t6:32_7": "apariyesitvā vā sampattaṁ,",
  "tika-s0102t6:32_8": "pariyesitanti pattaṁ,",
  "tika-s0102t6:32_9": "appattaṁ vā pariyiṭṭhaṁ.",
  "tika-s0102t6:32_10": "Anuvicaritaṁ manasāti kevalaṁ manasā ālocitaṁ.",
  "tika-s0102t6:32_11": "Katthaci nīlādivasena vibhattarūpārammaṇeti abhidhamme “nīlaṁ pītaka”ntiādinā vibhatte yattha katthaci",
  "tika-s0102t6:32_12": "rūpārammaṇe kiñci rūpārammaṇaṁ vā na atthīti yojanā.",
  "tika-s0102t6:32_13": "Bherisaddādivasenāti etthāpi eseva nayo.",
  "tika-s0102t6:32_14": "Yanti yaṁ ārammaṇaṁ.",
  "tika-s0102t6:32_15": "Etesanti buddhānaṁ.",
  "tika-s0102t6:33_0": "Idāni yathāvuttamatthaṁ pāḷiyā samatthetuṁ “yathāhā”tiādi vuttaṁ.",
  "tika-s0102t6:33_1": "Tadā jānanakiriyāya apariyositabhāvadassanatthaṁ “jānāmī”ti vatvā yasmā yaṁ kiñci neyyaṁ nāma,",
  "tika-s0102t6:33_2": "sabbaṁ taṁ bhagavatā aññātaṁ nāma natthi,",
  "tika-s0102t6:33_3": "tasmā vuttaṁ “tamahaṁ abbhaññāsi”nti.",
  "tika-s0102t6:34_0": "Na olokenti payojanābhāvato.",
  "tika-s0102t6:34_1": "Viparītā “na kammāvaraṇena samannāgatā”tiādinā nayena vuttā.",
  "tika-s0102t6:34_2": "“Yassa maṅgalā samūhatā”ti ārabhitvā “rāgaṁ vinayetha mānusesu dibbesu kāmesu cā”tiādinā ca rāganiggahakathābāhullato",
  "tika-s0102t6:34_3": "sammāparibbājanīyasuttaṁ rāgacaritānaṁ sappāyaṁ,",
  "tika-s0102t6:34_4": "“piyamappiyabhūtā kalaha vivādā paridevasokā sahamaccharā cā”tiādinā kalahādayo yato dosato samuṭṭhahanti,",
  "tika-s0102t6:34_5": "so ca doso yato piyabhāvato,",
  "tika-s0102t6:34_6": "so ca piyabhāvo yato chandato samuṭṭhahanti,",
  "tika-s0102t6:34_7": "iti phalato,",
  "tika-s0102t6:34_8": "kāraṇaparamparato ca dose ādīnavavibhāvanabāhullato kalahavivādasuttaṁ dosacaritānaṁ sappāyaṁ –",
  "tika-s0102t6:35_0": "“Appañhi etaṁ na alaṁ samāya,",
  "tika-s0102t6:36_0": "Duve vivādassa phalāni brūmi;",
  "tika-s0102t6:37_0": "Etampi disvā na vivādayetha,",
  "tika-s0102t6:38_0": "Khemābhipassaṁ avivādabhūmi”nti. –",
  "tika-s0102t6:39_0": "Ādinā nayena sammohavidhamanato, paññāparibrūhanato ca mahābyūhasuttaṁ mohacaritānaṁ sappāyaṁ –",
  "tika-s0102t6:40_0": "“Parassa ce dhammaṁ anānujānaṁ,",
  "tika-s0102t6:41_0": "Bālo, mago hoti nihīnapañño;",
  "tika-s0102t6:42_0": "Sabbeva bālā sunihīnapaññā,",
  "tika-s0102t6:43_0": "Sabbevime diṭṭhiparibbasānā”ti. –",
  "tika-s0102t6:44_0": "Ādinā nayena sandiṭṭhiparāmāsitāpanayanamukhena savisayesu diṭṭhiggahaṇesu visaṭavitakkavicchindanavasena",
  "tika-s0102t6:44_1": "pavattattā cūḷabyūhasuttaṁ vitakkacaritānaṁ sappāyaṁ –",
  "tika-s0102t6:45_0": "“Mūlaṁ papañcasaṅkhāya (iti bhagavā),",
  "tika-s0102t6:46_0": "Mantā asmīti sabbaṁ uparundhe;",
  "tika-s0102t6:47_0": "Yā kāci taṇhā ajjhattaṁ,",
  "tika-s0102t6:48_0": "Tāsaṁ vinayā sadā sato sikkhe”ti. –",
  "tika-s0102t6:49_0": "Papañcasaṅkhāya mūlaṁ avijjādikilesajātaṁ asmīti pavattamānañcāti sabbaṁ mantā paññāya uparundheyya.",
  "tika-s0102t6:49_1": "Yā kāci ajjhattaṁ rūpataṇhādibhedā taṇhā uppajjeyya,",
  "tika-s0102t6:49_2": "tāsaṁ vinayā vūpasamāya sadā sato upaṭṭhitassati hutvā sikkheyyāti evamādi upadesassa saddhova bhājanaṁ.",
  "tika-s0102t6:49_3": "Tassa hi so atthāvahoti tuvaṭṭakasuttaṁ saddhācaritānaṁ sappāyaṁ –",
  "tika-s0102t6:50_0": "“Vītataṇho purā bhedā (iti bhagavā),",
  "tika-s0102t6:51_0": "Pubbamantamanissito;",
  "tika-s0102t6:52_0": "Vemajjhe nupasaṅkheyyo,",
  "tika-s0102t6:53_0": "Tassa natthi purakkhata”nti. –",
  "tika-s0102t6:54_0": "Yo sarīrabhedato pubbeva pahīnataṇho,",
  "tika-s0102t6:54_1": "tato eva atītaddhasaññitaṁ purimakoṭṭhāsaṁ taṇhānissayena anissito,",
  "tika-s0102t6:54_2": "vemajjhe paccuppannepi addhani “ratto”tiādinā upasaṅkhātabbo,",
  "tika-s0102t6:54_3": "tassa arahato taṇhādiṭṭhipurakkhārānaṁ abhāvā anāgate addhani kiñci purakkhataṁ natthīti ādinā evaṁ gambhīrakathābāhullato",
  "tika-s0102t6:54_4": "pūrābhedasuttaṁ buddhicaritānaṁ sappāyanti katvā vuttaṁ “atha nesaṁ sappāyaṁ …pe…",
  "tika-s0102t6:54_5": "vavatthapetvā”ti.",
  "tika-s0102t6:54_6": "Manasākāsīti evaṁ cariyāya vasena manasi katvā puna taṁ sadisaṁ attano desanānikkhepayogyatāvasena manasi akāsi.",
  "tika-s0102t6:54_7": "Attajjhāsayena nu kho jāneyyāti parajjhāsayādiṁ anapekkhitvā mayhaṁyeva ajjhāsayena āraddha desanaṁ jāneyya nu kho.",
  "tika-s0102t6:54_8": "Parajjhāsayenāti sannipatitāya parisāya kassaci ajjhāsayena.",
  "tika-s0102t6:54_9": "Aṭṭhuppattikenāti idha samuṭṭhitaaṭṭhuppattiyā.",
  "tika-s0102t6:54_10": "Pucchāvasenāti kassaci pucchantassa pucchāvasena.",
  "tika-s0102t6:54_11": "Āraddhadesanaṁ jāneyyāti.",
  "tika-s0102t6:54_12": "“Sace paccekabuddho bhaveyyā”ti idaṁ imesaṁ suttānaṁ desanāya pucchā paccekabuddhānaṁ bhāriyā,",
  "tika-s0102t6:54_13": "avisayā cāti dassanatthaṁ vuttaṁ.",
  "tika-s0102t6:54_14": "Tenāha “sopi na sakkuṇeyyā”ti.",
  "tika-s0102t6:55_0": "Ettha ca yasmā na anumatipucchā,",
  "tika-s0102t6:55_1": "kathetukamyatāpucchā vā yuttā,",
  "tika-s0102t6:55_2": "atha kho diṭṭhasaṁsandanapucchāsadisī vā vimaticchedanapucchāsadisī vā pucchā yuttā,",
  "tika-s0102t6:55_3": "tāva puggalajjhāsayavasena pavattitā nāma honti,",
  "tika-s0102t6:55_4": "na yathādhammavasena,",
  "tika-s0102t6:55_5": "tattha yadi bhagavā tathā sayameva pucchitvā sayameva vissajjeyya,",
  "tika-s0102t6:55_6": "suṇantīnaṁ devatānaṁ sammoho bhaveyya “kiṁ nāmetaṁ bhagavā paṭhamaṁ evamāha,",
  "tika-s0102t6:55_7": "punapi evamāhā”ti,",
  "tika-s0102t6:55_8": "andhakāraṁ paviṭṭhā viya honti,",
  "tika-s0102t6:55_9": "tasmā vuttaṁ “evaṁ petā devatā na sakkhissanti paṭivijjhitu”nti.",
  "tika-s0102t6:55_10": "Yathādhammadesanāyaṁ pana kathetukamyatāvasena pucchanena sammoho hotīti.",
  "tika-s0102t6:55_11": "Sūriyo uggatoti āha devasaṅgho āsannatarabhāvena obhāsassa vipulauḷārabhāvato.",
  "tika-s0102t6:55_12": "Ekissā lokadhātuyāti sutte āgatanayena sabbattheva pana apubbaṁ acarimaṁ dve buddhā na honteva.",
  "tika-s0102t6:55_13": "Tenevāha –",
  "tika-s0102t6:55_14": "“anantāsu…pe…",
  "tika-s0102t6:55_15": "addasā”ti.",
  "tika-s0102t6:56_0": "Gāthāyaṁ pucchāmīti nimmitabuddho bhagavantaṁ pucchituṁ okāsaṁ kārāpesi.",
  "tika-s0102t6:56_1": "Muninti buddhamuniṁ.",
  "tika-s0102t6:56_2": "Pahūtapaññanti mahāpaññaṁ.",
  "tika-s0102t6:56_3": "Tiṇṇanti caturoghatiṇṇaṁ.",
  "tika-s0102t6:56_4": "Pāraṅgatanti nibbānappattaṁ,",
  "tika-s0102t6:56_5": "sabbassa vā ñeyyassa pāraṁ pariyantaṁ gataṁ.",
  "tika-s0102t6:56_6": "Parinibbutaṁ saupādisesanibbānavasena.",
  "tika-s0102t6:56_7": "Ṭhitattanti avaṭṭhitacittaṁ lokadhammehi akampaneyyatāya.",
  "tika-s0102t6:56_8": "Nikkhamma gharā panujja kāmeti vatthukāme panūditvā gharāvāsā nikkhamma.",
  "tika-s0102t6:56_9": "Kathaṁ bhikkhu sammā so loke paribbajeyyāti so bhikkhu kathaṁ sammā paribbajeyya gaccheyya vihareyya,",
  "tika-s0102t6:56_10": "anupalitto hutvā lokaṁ atikkameyyāti attho.",
  "tika-s0102t6:57_0": "334.Silokaṁanukassāmīti ettha siloko nāma pādasamudayo,",
  "tika-s0102t6:57_1": "isīhi vuccamānā gāthātipi vuccati.",
  "tika-s0102t6:57_2": "Pādova niyatavaṇṇānupubbikānaṁ padānaṁ samūho,",
  "tika-s0102t6:57_3": "taṁ silokaṁ anukassāmi pavattayissāmīti atthoti āha “akkhara…pe…",
  "tika-s0102t6:57_4": "pavattayissāmī”ti.",
  "tika-s0102t6:57_5": "Yatthāti adhikaraṇe bhummaṁ.",
  "tika-s0102t6:57_6": "Āmeḍitalopenāyaṁ niddesoti āha “yesu yesu ṭhānesū”ti.",
  "tika-s0102t6:57_7": "Bhummāti bhūmipaṭibaddhanivāsā.",
  "tika-s0102t6:57_8": "Taṁ taṁ nissitā taṁ taṁ ṭhānaṁ nissitavanto nissāya vasamānā,",
  "tika-s0102t6:57_9": "tehi saddhiṁ silokaṁ anukassāmīti adhippāyo.",
  "tika-s0102t6:57_10": "“Ye sitā girigabbhara”nti iminā tesaṁ vivekavāsaṁ dasseti,",
  "tika-s0102t6:57_11": "“pahitattā samāhitā”ti iminā bhāvanābhiyogaṁ.",
  "tika-s0102t6:58_0": "Bahujanā pañcasatasaṅkhyattā.",
  "tika-s0102t6:58_1": "Paṭipakkhābhibhavanato,",
  "tika-s0102t6:58_2": "tejussadatāya ca sīhā viya pavivittatāya nilīnā.",
  "tika-s0102t6:58_3": "Ekattanti ekībhāvaṁ.",
  "tika-s0102t6:58_4": "Odātacittā hutvā suddhāti arahattamaggādhigamena pariyodātacittā hutvā suddhā,",
  "tika-s0102t6:58_5": "na kevalaṁ sarīrasuddhiyāva.",
  "tika-s0102t6:58_6": "Vippasannāti ariyamaggappasādena visesato pasannā.",
  "tika-s0102t6:58_7": "Cittassa āvilabhāvakarānaṁ kilesānaṁ abhāvena anāvilā.",
  "tika-s0102t6:59_0": "Bhikkhū jānitvāti bhinnakilese bhikkhū “ime dibbacakkhunā ete devakāye passantīti jānitvā.",
  "tika-s0102t6:59_1": "Savanante jātattāti dhammassavanapariyosāne ariyajātiyā jātattā.",
  "tika-s0102t6:59_2": "Idaṁ sabbanti idaṁ “bhiyyo pañcasate”tiādikaṁ sabbaṁ.",
  "tika-s0102t6:60_0": "Tadatthāya vīriyaṁ kariṁsūti dibbacakkhuñāṇābhinīhāravasena vīriyaṁ ussāhaṁ akaṁsu.",
  "tika-s0102t6:60_1": "Tenāha “na taṁ tehī”tiādi.",
  "tika-s0102t6:60_2": "Sattarinti ta-kārassa ra-kārādesaṁ katvā vuttaṁ,",
  "tika-s0102t6:60_3": "sattatinti attho.",
  "tika-s0102t6:60_4": "“Sahassa”nti pana anuvattati,",
  "tika-s0102t6:60_5": "sattatiyogena bahuvacanaṁ.",
  "tika-s0102t6:60_6": "Tenāha “eke sahassaṁ.",
  "tika-s0102t6:60_7": "Eke sattatisahassānī”ti.",
  "tika-s0102t6:61_0": "Anantanti antarahitaṁ, taṁ pana ativiya mahantaṁ nāma hotīti āha “vipula”nti.",
  "tika-s0102t6:62_0": "Avekkhitvāti ñāṇacakkhunā visuṁ visuṁ avekkhitvā “vavatthitvānā”tipi paṭhanti,",
  "tika-s0102t6:62_1": "so evattho.",
  "tika-s0102t6:62_2": "Taṁ avekkhanaṁ nicchayakaraṇaṁ hotīti āha “vavatthapetvā”ti.",
  "tika-s0102t6:62_3": "Pubbe vuttagāthāsu tatiyagāthāya pacchimaddhaṁ,",
  "tika-s0102t6:62_4": "catutthagāthāya purimaddhañca sandhāyāha “pubbe vuttagāthamevā”ti.",
  "tika-s0102t6:63_0": "Vijānanampi dassanaṁ evāti āha “passatha olokethā”ti.",
  "tika-s0102t6:63_1": "Vācāyatapavattitabhāvato “anupaṭipāṭiyāva kittayissāmī”ti vadati.",
  "tika-s0102t6:64_0": "335.",
  "tika-s0102t6:64_1": "Satta sahassāni saṅkhāyāti satta sahassā.",
  "tika-s0102t6:64_2": "Yakkhāyevāti yakkhajātikā eva.",
  "tika-s0102t6:64_3": "Ānubhāvasampannāti mahesakkhā.",
  "tika-s0102t6:64_4": "Iddhimantoti vā mahānubhāvā.",
  "tika-s0102t6:64_5": "Jutimantoti mahappabhā.",
  "tika-s0102t6:64_6": "Vaṇṇavantoti atikkantavaṇṇā.",
  "tika-s0102t6:64_7": "Yasassinoti mahāparivārā ceva patthaṭakittisaddā ca.",
  "tika-s0102t6:64_8": "Samiti-saddo samīpatthoti adhippāyenāha “bhikkhūnaṁ santika”nti.",
  "tika-s0102t6:65_0": "Hemavatapabbateti himavato samīpe ṭhitapabbate.",
  "tika-s0102t6:66_0": "Ete sabbepīti ete sattasahassā kāpilavatthavā,",
  "tika-s0102t6:66_1": "chasahassā hemavatā,",
  "tika-s0102t6:66_2": "tisahassā sātāgirāti yathāvuttā sabbepi soḷasasahassā.",
  "tika-s0102t6:67_0": "Rājagahanagareti rājagahanagarassa samīpe. Tanti kumbhīraṁ.",
  "tika-s0102t6:68_0": "336.",
  "tika-s0102t6:68_1": "Kāmaṁ pācīnadisaṁ pasāsati,",
  "tika-s0102t6:68_2": "tathāpi catūsupi disāsu saparivāradīpesu catūsupi mahādīpesu gandhabbānaṁ jeṭṭhako, kathaṁ?",
  "tika-s0102t6:68_3": "Sabbe te tassa vase vattanti.Kumbhaṇḍānaṁ adhipatītiādīsupi eseva nayo.",
  "tika-s0102t6:69_0": "Tassāpi viruḷhassa.",
  "tika-s0102t6:69_1": "Tādisāyevāti dhataraṭṭhassa puttasadisā eva puthutthato, nāmato, balato,",
  "tika-s0102t6:69_2": "iddhiādivisesato ca.",
  "tika-s0102t6:70_0": "Sabbasaṅgāhikavasenāti dasasahassilokadhātuyā paccekaṁ cattāro cattāro mahārājānoti tesaṁ sabbesaṁ saṅgaṇhanavasena.",
  "tika-s0102t6:70_1": "Tenāha “ayañcetthā”tiādi.",
  "tika-s0102t6:71_0": "Caturo disāti catūsu disāsu.",
  "tika-s0102t6:71_1": "Caturo disā jalamānā samujjalantā obhāsentā.",
  "tika-s0102t6:71_2": "Yadi evaṁ mahatiyā parisāya āgatānaṁ kathaṁ kāpilavatthave vane ṭhitāti āha “te panā”tiādi.",
  "tika-s0102t6:72_0": "337.",
  "tika-s0102t6:72_1": "Tesaṁ mahārājānaṁ dāsāti yojanā.",
  "tika-s0102t6:72_2": "Māyāya yuttā,",
  "tika-s0102t6:72_3": "tasmā māyāvino.",
  "tika-s0102t6:72_4": "Vañcanaṁ etesu atthi,",
  "tika-s0102t6:72_5": "vañcane vā niyuttāti vañcanikā.",
  "tika-s0102t6:72_6": "Kerāṭiyasāṭheyyenāti nihīnasaṭhena kammena.",
  "tika-s0102t6:72_7": "Māyā etesaṁ atthīti māyā,",
  "tika-s0102t6:72_8": "te ca paresaṁ vañcanatthaṁ yena māyākaraṇena “māyā”ti vuttā,",
  "tika-s0102t6:72_9": "taṁ dassento “māyākārakā”ti āha.",
  "tika-s0102t6:73_0": "Ettakā dāsāti ettakā kuṭeṇḍuādikā nighaṇḍupariyosānā aṭṭhamahārājānaṁ dāsā.",
  "tika-s0102t6:74_0": "Devarājānoti devā hutvā taṁtaṁdevakāyassa rājāno.",
  "tika-s0102t6:74_1": "Citto ca seno ca cittaseno cāti tayo ete devaputtā pāḷiyaṁ ekasesanayena vuttāti āha “citto cā”tiādi.",
  "tika-s0102t6:75_0": "Bhikkhusaṅgho samito sannipatito etthāti bhikkhusaṅghasamiti, imaṁ vanaṁ.",
  "tika-s0102t6:76_0": "338.Nāgasadahavāsikāti nāgasadahanivāsino.",
  "tika-s0102t6:76_1": "Tattheko kira nāgarājā,",
  "tika-s0102t6:76_2": "cirakālaṁ vasato tassa parisā mahatī paramparāgatā atthi,",
  "tika-s0102t6:76_3": "taṁ sandhāyāha “tacchakanāgaparisāyā”ti.",
  "tika-s0102t6:77_0": "Yamunavāsinoti yamunāyaṁ vasanakanāgā. Nāgavohārenāti hatthināgavohārena.",
  "tika-s0102t6:78_0": "Vuttappakāreti kambalassatare ṭhapetvā itare vuttappakāranāgā.",
  "tika-s0102t6:78_1": "Lobhābhibhūtāti āhāralobhena abhibhūtā.",
  "tika-s0102t6:78_2": "Dibbānubhāvatāti dibbānubhāvato,",
  "tika-s0102t6:78_3": "dibbānubhāvahetu vā dibbā.",
  "tika-s0102t6:78_4": "“Citrasupaṇṇā”ti nāmaṁ vicitrasundarapattavantatāya.",
  "tika-s0102t6:79_0": "Upavhayantāti upecca kathentā.",
  "tika-s0102t6:79_1": "Kākolūkaahinakulādayo viya aññamaññaṁ jātisamudāgataverāpi samānā mittā viya…pe…",
  "tika-s0102t6:79_2": "haṭṭhatuṭṭhacittā aññamaññasminti adhippāyo.",
  "tika-s0102t6:79_3": "Buddhaṁyeva te saraṇaṁ gatā “buddhānubhāveneva mayaṁ aññamaññasmiṁ mettiṁ paṭilabhimhā”ti.",
  "tika-s0102t6:80_0": "339.Bhātaroti methunabhātaro. Tenāha “sujāya asurakaññāya kāraṇā”ti.",
  "tika-s0102t6:81_0": "Tesūti asuresu.",
  "tika-s0102t6:81_1": "Kālakañcāti evaṁ nāmā.",
  "tika-s0102t6:81_2": "Mahābhismāti bhiṁsanakamahāsarīrā.",
  "tika-s0102t6:81_3": "Abhabbāti sammattaniyāmaṁ okkamituṁ na bhabbā acchandikattā tādisassa chandasseva abhāvato.",
  "tika-s0102t6:82_0": "Balino mahāasurassa abbhatītattā tassa putte eva kittento bhagavā “satañca baliputtāna”nti ādimāha.",
  "tika-s0102t6:82_1": "So kira sukhumaṁ attabhāvaṁ māpetvā upagacchi.",
  "tika-s0102t6:83_0": "340.Kammaṁ katvāti parikammaṁ katvā.",
  "tika-s0102t6:83_1": "Nibbattāti upacārajjhānena nibbattā.",
  "tika-s0102t6:83_2": "Appanājhānena pana nibbattā brahmāno honti,",
  "tika-s0102t6:83_3": "te parato vakkhati “subrahmā”tiādinā,",
  "tika-s0102t6:83_4": "ayañca kāmāvacaradevatā vuccati.",
  "tika-s0102t6:83_5": "Tenevāha –",
  "tika-s0102t6:83_6": "“mettākaruṇākāyikāti mettājhāne ca karuṇājhāne ca parikammaṁ katvā nibbattadevā”ti.",
  "tika-s0102t6:83_7": "Mettājhāne karuṇājhāneti mettājhānanimittaṁ karuṇājhānanimittaṁ,",
  "tika-s0102t6:83_8": "tadatthanti attho.",
  "tika-s0102t6:84_0": "Te āpodevādayo yathāsakaṁ vaggavasena ṭhitattā dasadhā ṭhitā.",
  "tika-s0102t6:84_1": "Yāva karuṇākāyikā dasa devakāyā.Nānattavaṇṇāti nānāsabhāvavaṇṇavanto.",
  "tika-s0102t6:85_0": "Veṇḍudevatāti veṇḍu nāma devatā,",
  "tika-s0102t6:85_1": "evaṁ sahali devatā.",
  "tika-s0102t6:85_2": "Asamadevatā,",
  "tika-s0102t6:85_3": "yamakadevatāti “dve ayaniyo”ti vadanti,",
  "tika-s0102t6:85_4": "tappamukhā dve devanikāyāti.",
  "tika-s0102t6:85_5": "Candassūpanisā devā candassa upanissayato vattamānā tassa purato ca pacchato ca passato ca dhāvanakadevā.",
  "tika-s0102t6:85_6": "Tenāha “candanissitakā devā”ti.",
  "tika-s0102t6:85_7": "Sūriyassūpanisā,",
  "tika-s0102t6:85_8": "nakkhattanissitāti etthāpi eseva nayo.",
  "tika-s0102t6:85_9": "Kevalaṁ vātavāyanahetavo devatā vātavalāhakā.",
  "tika-s0102t6:85_10": "Tathā kevalaṁ abbhapaṭalasañcaraṇahetavo abbhavalāhakā.",
  "tika-s0102t6:85_11": "Uṇhappavattihetavo uṇhavalāhakā.",
  "tika-s0102t6:85_12": "Vassavalāhakā pana pajjunnasadisāti.",
  "tika-s0102t6:85_13": "Te idha na vuttā.",
  "tika-s0102t6:85_14": "Vasudevatā nāma eko devanikāyo,",
  "tika-s0102t6:85_15": "tesaṁ pubbaṅgamattā vāsavo, sakko.",
  "tika-s0102t6:86_0": "Daseteti ete veṇḍudevatādayo vāsavapariyosānā dasa devakāyā.",
  "tika-s0102t6:87_0": "Imānīti “jalamaggī”ti ca “sikhārivā”ti ca imāni tesaṁ nāmāni.",
  "tika-s0102t6:87_1": "Keci pana ma-kāro padasandhikaro “jalā”ti ca “aggī”ti ca “sikhārivā”ti ca imāni tesaṁ nāmānīti vadanti.",
  "tika-s0102t6:87_2": "Eteti tesu eva “ariṭṭhakā,",
  "tika-s0102t6:87_3": "rojā”ti ca vuttadevesu ekacce,umāpupphanibhāsino vaṇṇato umāpupphasadisāti evamattho gahetabbo,",
  "tika-s0102t6:87_4": "aññathā ekādasa devakāyā siyuṁ.",
  "tika-s0102t6:88_0": "Daseteti ete dasa sahabhūdevādayo vāsavanesipariyosānā dasa devakāyā.",
  "tika-s0102t6:88_1": "Teneva nikāyabhedavasena dasadhāva āgatā.",
  "tika-s0102t6:89_0": "“Samānā”tiādi tesaṁ devānaṁ nikāyasamudāyagataṁ nāmaṁ. Evaṁ sesānampi.",
  "tika-s0102t6:90_0": "Daseteti ete samānādikā mahāpāragapariyosānā dasa devakāyā. Teneva nikāyabhedena dasadhā āgatā.",
  "tika-s0102t6:91_0": "Sukkādayo tayo devakāyā. Pāmokkhadevāti pamukhā padhānabhūtā devā.",
  "tika-s0102t6:92_0": "Disāti disāsu.",
  "tika-s0102t6:92_1": "Devoti megho.",
  "tika-s0102t6:92_2": "Daseteti ete sukkādayo pajjunnapariyosānā dasa devakāyā,",
  "tika-s0102t6:92_3": "te devanikāyabhedena dasadhā āgatā.",
  "tika-s0102t6:93_0": "Daseteti ete khemiyādayo paranimmitapariyosānā dasa devakāyā,",
  "tika-s0102t6:93_1": "te devanikāyabhedena dasadhāva āgatā.",
  "tika-s0102t6:93_2": "Tattha “khemiyā,",
  "tika-s0102t6:93_3": "kaṭṭhakādayo ca pañcāpi sadevakāyā tāvatiṁsakāyikā”ti vadanti.",
  "tika-s0102t6:93_4": "Nāmanvayenāti nāmānugamena “āpodevatā”tiādināmasabhāgena.",
  "tika-s0102t6:93_5": "Tenevāha “nāmabhāgena nāmakoṭṭhāsenā”ti.",
  "tika-s0102t6:93_6": "Sabbā devatāti dasasahassilokadhātūsu sabbāpi devatā.",
  "tika-s0102t6:93_7": "Niddisati taṁtaṁnāmasabhāgena ekajjhaṁ katvā.",
  "tika-s0102t6:94_0": "Pavutthāti pavāsaṁ gatā viya apetāti āha “vigatā”ti.",
  "tika-s0102t6:94_1": "Pavutthā vā pakārato vutthā vusitā,",
  "tika-s0102t6:94_2": "tena jāti vusitabbā assāti pavuṭṭhajāti.",
  "tika-s0102t6:94_3": "Kāḷakabhāvā saṁkilesadhammā,",
  "tika-s0102t6:94_4": "sabbaso tadabhāvato kāḷakabhāvātītaṁ dasabalaṁ.",
  "tika-s0102t6:94_5": "Lañcanābhāvena vā asitātigo kāḷakabhāvātītāya siriyā cando,",
  "tika-s0102t6:94_6": "tādisaṁ candaṁ viya siriyā virocamānaṁ.",
  "tika-s0102t6:95_0": "341.Eko brahmāti sagāthakavagge āgato subrahmadevaputto.",
  "tika-s0102t6:95_1": "Brahmaloke nibbattitvā heṭṭhimesu patiṭṭhitā ariyabrahmāno,",
  "tika-s0102t6:95_2": "na suddhāvāsabrahmāno.",
  "tika-s0102t6:95_3": "Tissamahābrahmā puthujjano,",
  "tika-s0102t6:95_4": "yo aparabhāge manussesu nibbattitvā moggaliputtatissatthero jāto.",
  "tika-s0102t6:96_0": "Sahassaṁbrahmalokānanti brahmaloko etesanti brahmalokā, brahmāno,",
  "tika-s0102t6:96_1": "tesaṁ brahmalokānaṁ sahassaṁ sattalokapariyāyo cāyaṁ lokasaddoti āha “mahābrahmānaṁ sahassaṁ āgata”nti.",
  "tika-s0102t6:96_2": "Anantaragāthāyaṁ “āgatā”ti vuttapadameva atthavasena vadati.",
  "tika-s0102t6:96_3": "Yatthāti yasmiṁ brahmasahasse.",
  "tika-s0102t6:96_4": "Aññe brahmeti tadaññe brahmāno.",
  "tika-s0102t6:96_5": "Abhibhavitvā tiṭṭhati vaṇṇena,",
  "tika-s0102t6:96_6": "yasasā āyunā ca.",
  "tika-s0102t6:97_0": "Issarāti teneva vasapavattanena sesabrahmānaṁ adhipatino.",
  "tika-s0102t6:98_0": "342.",
  "tika-s0102t6:98_1": "Kāḷakadhammasamannāgato kāḷakassa pāpimassa mārassa bālabhāvaṁ passatha,",
  "tika-s0102t6:98_2": "yo attano avisaye niratthakaṁ parakkamituṁ vāyamati.",
  "tika-s0102t6:99_0": "Vītarāgabhāvāvahassa dhammassavanassa antarāyakaraṇena avītarāgā rāgena baddhā eva nāma hontīti vuttaṁ “rāgena baddhaṁ hotū”ti.",
  "tika-s0102t6:100_0": "Bhayānakaṁ sarañca katvāti bheravaṁ mahantaṁ saddaṁ samuṭṭhapetvā.",
  "tika-s0102t6:101_0": "Idāni taṁ saddaṁ upamāya dassento “yathā”ti ādimāha.",
  "tika-s0102t6:101_1": "Kañcīti tasmiṁ samāgame kañci devataṁ,",
  "tika-s0102t6:101_2": "mānusakaṁ vā attano vase vattetuṁ asakkonto asayaṁvase sayañca na attano vase ṭhito.",
  "tika-s0102t6:101_3": "Tenāha “asayaṁvasī”tiādi.",
  "tika-s0102t6:102_0": "343.“Vītarāgehī”ti desanāsīsametaṁ.",
  "tika-s0102t6:102_1": "Sabbāyapi hi tattha samāgataparisāya mārasenā apakkantāva.",
  "tika-s0102t6:102_2": "Nesaṁ lomampi iñjayuṁ tesaṁ lomamattampi na cālesuṁ,",
  "tika-s0102t6:102_3": "kuto antarāyakaraṇaṁ.",
  "tika-s0102t6:102_4": "Iti yattakā tattha visesaṁ adhigacchiṁsu,",
  "tika-s0102t6:102_5": "tesaṁ sabbesampi antarāyākaraṇavasena attho vibhāvetabbo,",
  "tika-s0102t6:102_6": "vītarāgaggahaṇena vā sarāgavītarāgavibhāvino ca tattha saṅgahitāti veditabbaṁ.",
  "tika-s0102t6:102_7": "Māro imaṁ gāthaṁ abhāsi acchariyabbhutacittajāto.",
  "tika-s0102t6:102_8": "Kathañhi nāma tāva ghorataraṁ mahatiṁ vibhiṁsakaṁ mayi karontepi sabbe pime nibbikārā samāhitā eva. Kasmā?",
  "tika-s0102t6:102_9": "Vijitāvino ime uttamapurisāti.",
  "tika-s0102t6:102_10": "Tenāha “sabbe”tiādi.",
  "tika-s0102t6:102_11": "Yādiso ariyānaṁ dhammanissito pamodo,",
  "tika-s0102t6:102_12": "na kadāci tādiso anariyānaṁ hotīti “sāsane bhūtehi ariyehi” iccetaṁ vuttaṁ.",
  "tika-s0102t6:102_13": "Vi-saddena vinā kevalopi suta-saddo vikhyātatthavacano hoti “sutadhammassā”tiādīsu viyāti āha “jane vissutā”ti.",
  "tika-s0102t6:103_0": "Dūreti dūre padese.",
  "tika-s0102t6:103_1": "Daharassa antarāyaṁ pariharantī “na sakkā bhante sakalaṁ kāyaṁ dassetu”nti avocāti.",
  "tika-s0102t6:104_0": "Mahāsamayasuttavaṇṇanāya līnatthappakāsanā."
}