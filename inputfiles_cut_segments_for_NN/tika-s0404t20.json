{
  "tika-s0404t20:0_0": "(8) 3. Ākaṅkhavaggo",
  "tika-s0404t20:1_0": "1-4. Ākaṅkhasuttādivaṇṇanā",
  "tika-s0404t20:2_0": "71-74.",
  "tika-s0404t20:2_1": "Tatiyassa paṭhame sīlassa anavasesasamādānena akhaṇḍādibhāvāpattiyā ca paripuṇṇasīlā.",
  "tika-s0404t20:2_2": "Samādānato paṭṭhāya avicchindanato sīlasamaṅgino.",
  "tika-s0404t20:2_3": "Ettāvatā kirāti kira-saddo arucisūcanattho.",
  "tika-s0404t20:2_4": "Tenettha ācariyavādassa attano aruccanabhāvaṁ dīpeti.",
  "tika-s0404t20:2_5": "Sampannasīlāti anāmaṭṭhavisesaṁ sāmaññato sīlasaṅkhepena gahitaṁ.",
  "tika-s0404t20:2_6": "Tañca catubbidhanti ācariyatthero “catupārisuddhisīlaṁ uddisitvā”ti āha.",
  "tika-s0404t20:2_7": "Tatthāti catupārisuddhisīle.",
  "tika-s0404t20:2_8": "Jeṭṭhakasīlanti padhānasīlaṁ.",
  "tika-s0404t20:2_9": "Ubhayatthāti uddesaniddese.",
  "tika-s0404t20:2_10": "Idha niddese viya uddesepi pātimokkhasaṁvaro bhagavatā vutto “sampannasīlā”ti vuttattāti adhippāyo.",
  "tika-s0404t20:2_11": "Sīlaggahaṇañhi pāḷiyaṁ pātimokkhasaṁvaravasena āgataṁ.",
  "tika-s0404t20:2_12": "Tenāha “pātimokkhasaṁvaroyevā”tiādi.",
  "tika-s0404t20:2_13": "Tattha avadhāraṇena itaresaṁ tiṇṇaṁ ekadesena pātimokkhantogadhataṁ dīpeti.",
  "tika-s0404t20:2_14": "Tathā hi anolokiyolokane ājīvahetu chasikkhāpadavītikkame gilānapaccayassa apaccavekkhitaparibhoge ca āpatti vihitāti.",
  "tika-s0404t20:2_15": "Tīṇīti indriyasaṁvarasīlādīni.",
  "tika-s0404t20:2_16": "Sīlanti vuttaṭṭhānaṁ nāma atthīti sīlapariyāyena tesaṁ katthaci sutte gahitaṭṭhānaṁ nāma kiṁ atthi yathā",
  "tika-s0404t20:2_17": "pātimokkhasaṁvaroti ācariyassa sammukhattā appaṭikkhipantova upacārena pucchanto viya vadati.",
  "tika-s0404t20:2_18": "Tenāha “ananujānanto”ti.",
  "tika-s0404t20:2_19": "Chadvārarakkhāmattakamevāti tassa sallahukabhāvamāha cittādhiṭṭhānamattena paṭipākatikabhāvāpattito.",
  "tika-s0404t20:2_20": "Itaresupi eseva nayo.",
  "tika-s0404t20:2_21": "Paccayuppattimattakanti phalena hetuṁ dasseti.",
  "tika-s0404t20:2_22": "Uppādanahetukā hi paccayānaṁ uppatti.",
  "tika-s0404t20:2_23": "Idamatthanti idaṁ payojanaṁ imassa paccayassa paribhuñjaneti adhippāyo.",
  "tika-s0404t20:2_24": "Nippariyāyenāti iminā indriyasaṁvarādīni tīṇi padhānassa sīlassa parivāravasena pavattiyā pariyāyasīlāni nāmāti dasseti.",
  "tika-s0404t20:3_0": "Idāni pātimokkhasaṁvarasseva padhānabhāvaṁ byatirekato anvayato ca upamāya vibhāvetuṁ “yassā”tiādimāha.",
  "tika-s0404t20:3_1": "Tattha soti pātimokkhasaṁvaro.",
  "tika-s0404t20:3_2": "Sesānīti indriyasaṁvarādīni.",
  "tika-s0404t20:3_3": "Tasse vāti “sampannasīlā”ti ettha yaṁ sīlaṁ vuttaṁ, tasseva.",
  "tika-s0404t20:3_4": "Sampannapātimokkhāti ettha pātimokkhaggahaṇena vevacanaṁ vatvā taṁ vitthāretvā…pe… ādimāha.",
  "tika-s0404t20:3_5": "Yathā aññatthāpi “idha bhikkhu sīlavā hotī”ti puggalādhiṭṭhānāya desanāya uddiṭṭhaṁ sīlaṁ “pātimokkhasaṁvarasaṁvuto viharatī”ti niddiṭṭhaṁ.",
  "tika-s0404t20:3_6": "Kasmā āraddhanti desanāya kāraṇapucchā.",
  "tika-s0404t20:3_7": "Sīlānisaṁsadassanatthanti payojananiddeso.",
  "tika-s0404t20:3_8": "“Sīlānisaṁsadassanattha”nti hi ettha byatirekato yaṁ sīlānisaṁsassa adassanaṁ,",
  "tika-s0404t20:3_9": "taṁ imissā desanāya kāraṇanti kasmā āraddhanti?",
  "tika-s0404t20:3_10": "Veneyyānaṁ sīlānisaṁsassa adassanatoti atthato āpanno eva hoti.",
  "tika-s0404t20:3_11": "Tenāha “sacepī”tiādi.",
  "tika-s0404t20:3_12": "Sīlānisaṁsadassanatthanti pana imassa atthaṁ vivarituṁ “tesa”ntiādi vuttaṁ.",
  "tika-s0404t20:3_13": "Ānisaṁsoti udayo.",
  "tika-s0404t20:3_14": "“Sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjatī”tiādīsu pana vipākaphalampi “ānisaṁso”ti vuttaṁ.",
  "tika-s0404t20:3_15": "Ko visesoti ko phalaviseso.",
  "tika-s0404t20:3_16": "Kā vaḍḍhīti ko abbhudayo.",
  "tika-s0404t20:3_17": "Vijjamānopi guṇo yāthāvato vibhāvito eva abhiruciṁ uppādeti,",
  "tika-s0404t20:3_18": "na avibhāvito,",
  "tika-s0404t20:3_19": "tasmā ekantato ānisaṁsakittanaṁ icchitabbamevāti dassetuṁ “appeva nāmā”tiādimāha.",
  "tika-s0404t20:4_0": "Piyoti piyāyitabbo.",
  "tika-s0404t20:4_1": "Piyassa nāma dassanaṁ ekantato abhinanditabbaṁ hotīti āha “piyacakkhūhi sampassitabbo”ti.",
  "tika-s0404t20:4_2": "Pītisamuṭṭhānappasannasommarūpapariggahañhi cakkhu “piyacakkhū”ti vuccati.",
  "tika-s0404t20:4_3": "Tesanti sabrahmacārīnaṁ.",
  "tika-s0404t20:4_4": "Manavaḍḍhanakoti pītimanassa paribrūhanato uparūpari pīticittasseva uppādanako.",
  "tika-s0404t20:4_5": "Garuṭṭhāniyoti garukaraṇassa ṭhānabhūto.",
  "tika-s0404t20:4_6": "Jānaṁ jānātīti ñāṇena jānitabbaṁ jānāti.",
  "tika-s0404t20:4_7": "Yathā vā aññe ajānantāpi jānantā viya pavattanti,",
  "tika-s0404t20:4_8": "na evamayaṁ,",
  "tika-s0404t20:4_9": "ayaṁ pana jānanto eva jānāti.",
  "tika-s0404t20:4_10": "Passaṁ passatīti dassanabhūtena paññācakkhunā passitabbaṁ passati,",
  "tika-s0404t20:4_11": "passanto eva vā passati.",
  "tika-s0404t20:4_12": "Evaṁ sambhāvanīyoti evaṁ viññutāya paṇḍitabhāvena sambhāvetabbo.",
  "tika-s0404t20:4_13": "Sīlesvevassa paripūrakārīti sīlesu paripūrakārī eva bhaveyyāti.",
  "tika-s0404t20:4_14": "Evaṁ uttarapadāvadhāraṇaṁ daṭṭhabbaṁ.",
  "tika-s0404t20:4_15": "Evañhi iminā padena uparisikkhādvayaṁ anivattitameva hoti.",
  "tika-s0404t20:4_16": "Yathā pana sīlesu paripūrakārī nāma hoti,",
  "tika-s0404t20:4_17": "taṁ phalena dassetuṁ “ajjhatta”ntiādi vuttaṁ.",
  "tika-s0404t20:4_18": "Vipassanādhiṭṭhānasamādhisaṁvattanikatāya hi idha sīlassa pāripūrī,",
  "tika-s0404t20:4_19": "na kevalaṁ akhaṇḍādibhāvamattaṁ.",
  "tika-s0404t20:4_20": "Vuttañhetaṁ “yāni kho pana tāni akhaṇḍāni…pe…",
  "tika-s0404t20:4_21": "samādhisaṁvattanikānī”ti.",
  "tika-s0404t20:4_22": "Evañca katvā uparisikkhādvayaṁ sīlassa sambhārabhāvena gahitanti sīlassevettha padhānaggahaṇaṁ siddhaṁ hoti.",
  "tika-s0404t20:4_23": "Sīlānurakkhakā hi cittekaggatāsaṅkhārapariggahā.",
  "tika-s0404t20:4_24": "Anūnenāti akhaṇḍādibhāvena,",
  "tika-s0404t20:4_25": "kassaci vā ahāpanena upapannena.",
  "tika-s0404t20:4_26": "Ākārenāti karaṇena sampādanena.",
  "tika-s0404t20:5_0": "Ajjhattanti vā attanoti vā ekaṁ ekatthaṁ,",
  "tika-s0404t20:5_1": "byañjanameva nānaṁ.",
  "tika-s0404t20:5_2": "Bhummatthe cetaṁ,",
  "tika-s0404t20:5_3": "“samatha”nti upayogavacanaṁ “anū”ti iminā upasaggena yoge siddhanti āha “attano cittasamathe yutto”ti.",
  "tika-s0404t20:5_4": "Tattha cittasamatheti cittassa samādhāne.",
  "tika-s0404t20:5_5": "Yuttoti aviyutto pasuto.",
  "tika-s0404t20:5_6": "Yo sabbena sabbaṁ jhānabhāvanāya ananuyutto,",
  "tika-s0404t20:5_7": "so taṁ bahi nīharati nāma.",
  "tika-s0404t20:5_8": "Yo ārabhitvā antarā saṅkocaṁ āpajjati,",
  "tika-s0404t20:5_9": "so taṁ vināseti nāma.",
  "tika-s0404t20:5_10": "Yo pana īdiso ahutvā jhānaṁ upasampajja viharati,",
  "tika-s0404t20:5_11": "so anirākatajjhānoti dassento “bahi anīhaṭajjhāno”tiādimāha.",
  "tika-s0404t20:5_12": "Nīharaṇavināsatthañhi idaṁ nirākaraṇaṁ nāma.",
  "tika-s0404t20:5_13": "“Thambhaṁ niraṁkatvā nivātavuttī”tiādīsu cassa payogo daṭṭhabbo.",
  "tika-s0404t20:6_0": "Sattavidhāya anupassanāyāti ettha aniccānupassanā,",
  "tika-s0404t20:6_1": "dukkhānupassanā,",
  "tika-s0404t20:6_2": "anattānupassanā,",
  "tika-s0404t20:6_3": "nibbidānupassanā,",
  "tika-s0404t20:6_4": "virāgānupassanā,",
  "tika-s0404t20:6_5": "nirodhānupassanā,",
  "tika-s0404t20:6_6": "paṭinissaggānupassanāti imā sattavidhā anupassanā.",
  "tika-s0404t20:6_7": "Suññāgāragato bhikkhu tattha laddhakāyavivekatāya samathavipassanāvasena cittavivekaṁ paribrūhento yathānusiṭṭhapaṭipattiyā",
  "tika-s0404t20:6_8": "lokaṁ sāsanañca attano visesādhigamaṭṭhānabhūtaṁ suññāgārañca upasobhayamāno guṇavisesādhiṭṭhānabhāvāpādanena",
  "tika-s0404t20:6_9": "viññūnaṁ atthato taṁ brūhento nāma hotīti vuttaṁ “brūhetā suññāgārāna”nti.",
  "tika-s0404t20:6_10": "Tenāha “ettha cā”tiādi.",
  "tika-s0404t20:6_11": "Ekabhūmakādipāsāde kurumānopi pana neva suññāgārānaṁ brūhetāti daṭṭhabbo.",
  "tika-s0404t20:6_12": "Suññāgāraggahaṇena cettha araññarukkhamūlādi sabbaṁ padhānānuyogakkhamaṁ senāsanaṁ gahitanti daṭṭhabbaṁ.",
  "tika-s0404t20:7_0": "Ettāvatā yathā taṇhāvicaritadesanā paṭhamaṁ taṇhāvasena āraddhāpi taṇhāpadaṭṭhānattā mānadiṭṭhīnaṁ mānadiṭṭhiyo",
  "tika-s0404t20:7_1": "osaritvā kamena papañcattayadesanā jātā,",
  "tika-s0404t20:7_2": "evamayaṁ desanā paṭhamaṁ adhisīlasikkhāvasena āraddhāpi sīlapadaṭṭhānattā samathavipassanānaṁ samathavipassanāyo",
  "tika-s0404t20:7_3": "osaritvā kamena sikkhāttayadesanā jātāti veditabbā.",
  "tika-s0404t20:7_4": "Ettha hi “sīlesvevassa paripūrakārī”ti ettāvatā adhisīlasikkhā vuttā,",
  "tika-s0404t20:7_5": "“ajjhattaṁ cetosamathamanuyutto anirākatajjhāno”ti ettāvatā adhicittasikkhā,",
  "tika-s0404t20:7_6": "“vipassanāya samannāgato”ti ettāvatā adhipaññāsikkhā.",
  "tika-s0404t20:7_7": "“Brūhetā suññāgārāna”nti iminā pana samathavasena suññāgāravaḍḍhane adhicittasikkhā,",
  "tika-s0404t20:7_8": "vipassanāvasena adhipaññāsikkhāti evaṁ dvepi sikkhā saṅgahetvā vuttā.",
  "tika-s0404t20:7_9": "Ettha ca “ajjhattaṁ cetosamathamanuyutto anirākatajjhāno”ti imehi padehi sīlānurakkhikā eva cittekaggatā kathitā,",
  "tika-s0404t20:7_10": "“vipassanāyā”ti iminā padena sīlānurakkhiko saṅkhārapariggaho.",
  "tika-s0404t20:8_0": "Kathaṁ cittekaggatā sīlamanurakkhati?",
  "tika-s0404t20:8_1": "Yassa hi cittekaggatā natthi,",
  "tika-s0404t20:8_2": "so byādhimhi uppanne vihaññati,",
  "tika-s0404t20:8_3": "so byādhivihato vikkhittacitto sīlaṁ vināsetvāpi byādhivūpasamaṁ kattā hoti.",
  "tika-s0404t20:8_4": "Yassa pana cittekaggatā atthi,",
  "tika-s0404t20:8_5": "so taṁ byādhidukkhaṁ vikkhambhetvā samāpattiṁ samāpajjati,",
  "tika-s0404t20:8_6": "samāpannakkhaṇe dukkhaṁ dūragataṁ hoti,",
  "tika-s0404t20:8_7": "balavataraṁ sukhamuppajjati.",
  "tika-s0404t20:8_8": "Evaṁ cittekaggatā sīlamanurakkhati.",
  "tika-s0404t20:8_9": "Kathaṁ saṅkhārapariggaho sīlamanurakkhati?",
  "tika-s0404t20:8_10": "Yassa hi saṅkhārapariggaho natthi,",
  "tika-s0404t20:8_11": "tassa “mama rūpaṁ mama viññāṇa”nti attabhāve balavamamattaṁ hoti,",
  "tika-s0404t20:8_12": "so tathārūpesu dubbhikkhabyādhibhayādīsu sampattesu sīlaṁ nāsetvāpi attabhāvaṁ posetā hoti.",
  "tika-s0404t20:8_13": "Yassa pana saṅkhārapariggaho atthi,",
  "tika-s0404t20:8_14": "tassa attabhāve balavamamattaṁ vā sineho vā na hoti,",
  "tika-s0404t20:8_15": "so tathārūpesu dubbhikkhabyādhibhayādīsu sampattesu sacepissa antāni bahi nikkhamanti,",
  "tika-s0404t20:8_16": "sacepi ussussati visussati,",
  "tika-s0404t20:8_17": "khaṇḍākhaṇḍiko vā hoti satadhāpi sahassadhāpi,",
  "tika-s0404t20:8_18": "neva sīlaṁ vināsetvā attabhāvaṁ posetā hoti.",
  "tika-s0404t20:8_19": "Evaṁ saṅkhārapariggaho sīlaṁ anurakkhati.",
  "tika-s0404t20:9_0": "“Brūhetā suññāgārāna”nti iminā pana tasseva ubhayassa brūhanā vaḍḍhanā sātaccakiriyā dassitā.",
  "tika-s0404t20:9_1": "Evaṁ bhagavā yasmā “sabrahmacārīnaṁ piyo cassaṁ…pe…",
  "tika-s0404t20:9_2": "bhāvanīyo cā”ti ime cattāro dhamme ākaṅkhantena natthaññaṁ kiñci kātabbaṁ,",
  "tika-s0404t20:9_3": "aññadatthu sīlādiguṇasamannāgateneva bhavitabbaṁ.",
  "tika-s0404t20:9_4": "Īdiso hi sabrahmacārīnaṁ piyo hoti manāpo garu bhāvanīyo.",
  "tika-s0404t20:9_5": "Vuttampi hetaṁ –",
  "tika-s0404t20:10_0": "“Sīladassanasampannaṁ, dhammaṭṭhaṁ saccavedinaṁ;",
  "tika-s0404t20:11_0": "Attano kamma kubbānaṁ, taṁ jano kurute piya”nti. ;",
  "tika-s0404t20:12_0": "Tasmā “ākaṅkheyya ce,",
  "tika-s0404t20:12_1": "bhikkhave,",
  "tika-s0404t20:12_2": "bhikkhu sabrahmacārīnaṁ piyo cassaṁ…pe…",
  "tika-s0404t20:12_3": "sīlesvevassa paripūrakārī…pe…",
  "tika-s0404t20:12_4": "suññāgārāna”nti vatvā idāni yasmā paccayalābhādiṁ patthayantenapi idameva karaṇīyaṁ,",
  "tika-s0404t20:12_5": "na aññaṁ kiñci,",
  "tika-s0404t20:12_6": "tasmā “ākaṅkheyya ce,",
  "tika-s0404t20:12_7": "bhikkhave,",
  "tika-s0404t20:12_8": "bhikkhu lābhī assa”ntiādimāha.",
  "tika-s0404t20:12_9": "Lābhī assanti lābhāsāya saṁvarasīlaparipūraṇaṁ pāḷiyaṁ āgataṁ.",
  "tika-s0404t20:12_10": "Kimīdisaṁ bhagavā anujānātīti?",
  "tika-s0404t20:12_11": "Na bhagavā sabhāvena īdisaṁ anujānāti,",
  "tika-s0404t20:12_12": "mahākāruṇikatāya pana puggalajjhāsayena evaṁ vuttanti dassento “na bhagavā”tiādimāha.",
  "tika-s0404t20:12_13": "Tattha ghāsesanaṁ chinnakatho,",
  "tika-s0404t20:12_14": "na vācaṁ payuttaṁ bhaṇeti chinnakatho mūgo viya hutvā obhāsaparikathānimittaviññattipayuttaṁ ghāsesanaṁ vācaṁ na bhaṇe,",
  "tika-s0404t20:12_15": "na katheyyāti attho.",
  "tika-s0404t20:12_16": "Puggalajjhāsayavasenāti saṅkhepato vuttamatthaṁ vivaranto “yesaṁ hī”tiādimāha.",
  "tika-s0404t20:12_17": "Raso sabhāvabhūto ānisaṁso rasānisaṁso.",
  "tika-s0404t20:13_0": "Paccayadānakārāti cīvarādipaccayadānavasena pavattakārā.",
  "tika-s0404t20:13_1": "Mahapphalā mahānisaṁsāti ubhayametaṁ atthato ekaṁ,",
  "tika-s0404t20:13_2": "byañjanameva nānaṁ. “Pañcime,",
  "tika-s0404t20:13_3": "gahapatayo,",
  "tika-s0404t20:13_4": "ānisaṁsā”tiādīsu hi ānisaṁsasaddo phalapariyāyopi hoti.",
  "tika-s0404t20:13_5": "Mahantaṁ vā lokiyasukhaṁ phalanti pasavantīti mahapphalā,",
  "tika-s0404t20:13_6": "mahato lokuttarasukhassa paccayā hontīti mahānisaṁsā.",
  "tika-s0404t20:13_7": "Tenāha “lokiyasukhena phalabhūtenā”tiādi.",
  "tika-s0404t20:14_0": "Peccabhavaṁ gatāti petūpapattivasena nibbattiṁ upagatā.",
  "tika-s0404t20:14_1": "Te pana yasmā idha katakālakiriyā kālena katajīvitupacchedā honti,",
  "tika-s0404t20:14_2": "tasmā vuttaṁ “kālakatā”ti.",
  "tika-s0404t20:14_3": "Sassusasurā ca tappakkhikā ca sassusasurapakkhikā.",
  "tika-s0404t20:14_4": "Te ñātiyonisambandhena āvāhavivāhasambandhavasena sambaddhā ñātī.",
  "tika-s0404t20:14_5": "Sālohitāti yonisambandhavasena.",
  "tika-s0404t20:14_6": "Ekalohitabaddhāti ekena samānena lohitasambandhena sambaddhā.",
  "tika-s0404t20:14_7": "Pasannacittoti pasannacittako.",
  "tika-s0404t20:14_8": "Kālakato pitā vā mātā vā petayoniyaṁ uppannoti adhikārato viññāyatīti vuttaṁ.",
  "tika-s0404t20:14_9": "Mahānisaṁsameva hotīti tassa tathāsīlasampannattāti adhippāyo.",
  "tika-s0404t20:15_0": "Ajjhottharitāti madditā.",
  "tika-s0404t20:15_1": "Na ca maṁ arati saheyyāti maṁ ca arati na abhibhaveyya na maddeyya na ajjhotthareyya.",
  "tika-s0404t20:15_2": "Uppannanti jātaṁ nibbattaṁ.",
  "tika-s0404t20:15_3": "Sīlādiguṇayutto hi aratiñca ratiñca sahati ajjhottharati,",
  "tika-s0404t20:15_4": "madditvā tiṭṭhati,",
  "tika-s0404t20:15_5": "tasmā īdisamattānaṁ icchantenapi sīlādiguṇayutteneva bhavitabbanti dasseti.",
  "tika-s0404t20:15_6": "Cittutrāso bhāyatīti bhayaṁ,",
  "tika-s0404t20:15_7": "ārammaṇaṁ bhāyati etasmāti bhayaṁ.",
  "tika-s0404t20:15_8": "Taṁ duvidhampi bhayaṁ bheravañca sahati abhibhavatīti bhayabheravasaho.",
  "tika-s0404t20:15_9": "Sīlādiguṇayutto hi bhayabheravaṁ sahati ajjhottharati,",
  "tika-s0404t20:15_10": "madditvā tiṭṭhati ariyakoṭiyavāsī mahādattatthero viya.",
  "tika-s0404t20:16_0": "Thero kira maggaṁ paṭipanno aññataraṁ pāsādikaṁ araññaṁ disvā “idhevajja samaṇadhammaṁ katvā gamissāmī”ti",
  "tika-s0404t20:16_1": "maggā okkamma aññatarasmiṁ rukkhamūle saṅghāṭiṁ paññapetvā pallaṅkaṁ ābhujitvā nisīdi.",
  "tika-s0404t20:16_2": "Rukkhadevatāya dārakā therassa sīlatejena sakabhāvena saṇṭhātuṁ asakkontā vissaramakaṁsu.",
  "tika-s0404t20:16_3": "Devatāpi sakalarukkhaṁ cālesi.",
  "tika-s0404t20:16_4": "Thero acalova nisīdi.",
  "tika-s0404t20:16_5": "Sā devatā dhūmāyi pajjali.",
  "tika-s0404t20:16_6": "Neva sakkhi theraṁ cāletuṁ.",
  "tika-s0404t20:16_7": "Tato upāsakavaṇṇenāgantvā vanditvā aṭṭhāsi.",
  "tika-s0404t20:16_8": "“Ko eso”ti vuttā “ahaṁ, bhante,",
  "tika-s0404t20:16_9": "tasmiṁ rukkhe adhivatthā devatā”ti avoca.",
  "tika-s0404t20:16_10": "Tvaṁ ete vikāre akāsīti. Āma, bhanteti.",
  "tika-s0404t20:16_11": "“Kasmā”ti ca vuttā āha “tumhākaṁ, bhante,",
  "tika-s0404t20:16_12": "sīlatejena dārakā sakabhāvena saṇṭhātuṁ asakkontā vissaramakaṁsu,",
  "tika-s0404t20:16_13": "sāhaṁ tumhe palāpetuṁ evamakāsi”nti.",
  "tika-s0404t20:16_14": "Thero āha “atha kasmā ‘idha, bhante,",
  "tika-s0404t20:16_15": "mā vasatha,",
  "tika-s0404t20:16_16": "mayhaṁ aphāsuka’nti paṭikacceva nāvacāsi,",
  "tika-s0404t20:16_17": "idāni pana mā maṁ kiñci avaca,",
  "tika-s0404t20:16_18": "‘ariyakoṭiyamahādatto amanussabhayena gato’ti vacanato lajjāmi,",
  "tika-s0404t20:16_19": "tenāhaṁ idheva vasissaṁ,",
  "tika-s0404t20:16_20": "tvaṁ pana ajjekadivasaṁ yattha katthaci vasāhī”ti.",
  "tika-s0404t20:16_21": "Evaṁ sīlādiguṇayutto bhayabheravasaho hoti,",
  "tika-s0404t20:16_22": "tasmā īdisamattānaṁ icchantenapi sīlādiguṇayutteneva bhavitabbanti dasseti.",
  "tika-s0404t20:16_23": "Dutiyādīni uttānatthāni.",
  "tika-s0404t20:17_0": "Ākaṅkhasuttādivaṇṇanā niṭṭhitā.",
  "tika-s0404t20:18_0": "5-10. Migasālāsuttādivaṇṇanā",
  "tika-s0404t20:19_0": "75-80.",
  "tika-s0404t20:19_1": "Pañcame imassa hi puggalassa sīlavirahitassa paññā sīlaṁ paridhovatīti akhaṇḍādibhāvāpādanena sīlaṁ ādimajjhapariyosānesu paññāya suvisodhitaṁ karoti.",
  "tika-s0404t20:19_2": "Yassa hi abbhantare sīlasaṁvaro natthi,",
  "tika-s0404t20:19_3": "ugghaṭitaññutāya pana cātuppadikagāthāpariyosāne paññāya sīlaṁ dhovitvā saha paṭisambhidāhi arahattaṁ pāpuṇāti,",
  "tika-s0404t20:19_4": "ayaṁ paññāya sīlaṁ dhovati nāma seyyathāpi santatimahāmatto.",
  "tika-s0404t20:20_0": "Sīlavā pana paññaṁ dhovati.",
  "tika-s0404t20:20_1": "Yassa hi puthujjanassa sīlaṁ saṭṭhiasītivassāni akhaṇḍaṁ hoti,",
  "tika-s0404t20:20_2": "so maraṇakālepi sabbakilese ghātetvā sīlena paññaṁ dhovitvā arahattaṁ gaṇhāti kandarasālapariveṇe mahāsaṭṭhivassatthero viya.",
  "tika-s0404t20:20_3": "There kira maraṇamañce nipajjitvā balavavedanāya nitthunante tissamahārājā “theraṁ passissāmī”ti gantvā",
  "tika-s0404t20:20_4": "pariveṇadvāre ṭhito taṁ saddaṁ sutvā pucchi “kassa saddo aya”nti.",
  "tika-s0404t20:20_5": "Therassa nitthunanasaddoti.",
  "tika-s0404t20:20_6": "“Pabbajjāya saṭṭhivassena vedanāpariggahamattampi na kataṁ,",
  "tika-s0404t20:20_7": "idāni na taṁ vandissāmī”ti nivattitvā mahābodhiṁ vandituṁ gato.",
  "tika-s0404t20:20_8": "Tato upaṭṭhākadaharo theraṁ āha “kiṁ no, bhante,",
  "tika-s0404t20:20_9": "lajjāpetha,",
  "tika-s0404t20:20_10": "saddhopi rājā vippaṭisārī hutvā ‘na vandissāmī’ti gato”ti. Kasmā, āvusoti?",
  "tika-s0404t20:20_11": "Tumhākaṁ nitthunanasaddaṁ sutvāti.",
  "tika-s0404t20:20_12": "“Tena hi me okāsaṁ karothā”ti vatvā vedanaṁ vikkhambhetvā arahattaṁ patvā daharassa saññaṁ adāsi “gacchāvuso,",
  "tika-s0404t20:20_13": "idāni rājānaṁ amhe vandāpehī”ti.",
  "tika-s0404t20:20_14": "Daharo gantvā “idāni kira theraṁ vandathā”ti āha.",
  "tika-s0404t20:20_15": "Rājā susumārapatitena theraṁ vandanto “nāhaṁ ayyassa arahattaṁ vandāmi,",
  "tika-s0404t20:20_16": "puthujjanabhūmiyaṁ pana ṭhatvā rakkhitasīlameva vandāmī”ti āha.",
  "tika-s0404t20:20_17": "Evaṁ sīlena paññaṁ dhovati nāma.",
  "tika-s0404t20:20_18": "Sesaṁ vuttameva.",
  "tika-s0404t20:20_19": "Chaṭṭhādīsu natthi vattabbaṁ.",
  "tika-s0404t20:21_0": "Migasālāsuttādivaṇṇanā niṭṭhitā.",
  "tika-s0404t20:22_0": "Ākaṅkhavaggavaṇṇanā niṭṭhitā."
}