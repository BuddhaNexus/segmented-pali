{
  "atk-s0502a6:0_0": "6. Paṇḍitavaggo",
  "atk-s0502a6:1_0": "1. Rādhattheravatthu",
  "atk-s0502a6:2_0": "Nidhīnaṁvapavattāranti imaṁ dhammadesanaṁ satthā jetavane viharanto āyasmantaṁ rādhattheraṁ ārabbha kathesi.",
  "atk-s0502a6:3_0": "So kira gihikāle sāvatthiyaṁ duggatabrāhmaṇo ahosi.",
  "atk-s0502a6:3_1": "So ‘‘bhikkhūnaṁ santike jīvissāmī’’ti cintetvā vihāraṁ gantvā appaharitakaṁ karonto pariveṇaṁ sammajjanto mukhadhovanādīni dadanto antovihāreyeva vasi. Bhikkhūpi naṁ saṅgaṇhiṁsu, pabbājetuṁ pana na icchanti.",
  "atk-s0502a6:3_2": "So pabbajjaṁ alabhamāno kiso ahosi.",
  "atk-s0502a6:3_3": "Athekadivasaṁ satthā paccūsakāle lokaṁ volokento taṁ brāhmaṇaṁ disvā ‘‘kiṁ nu kho’’ti upadhārento ‘‘arahā bhavissatī’’ti ñatvā sāyanhasamaye vihāracārikaṁ caranto viya brāhmaṇassa santikaṁ gantvā, ‘‘brāhmaṇa, kiṁ karonto vicarasī’’ti āha.",
  "atk-s0502a6:3_4": "‘‘Bhikkhūnaṁ vattapaṭivattaṁ karonto, bhante’’ti .",
  "atk-s0502a6:3_5": "‘‘Labhasi nesaṁ santikā saṅgaha’’nti? ‘‘Āma, bhante, āhāramattaṁ labhāmi, na pana maṁ pabbājentī’’ti.",
  "atk-s0502a6:3_6": "Satthā etasmiṁ nidāne bhikkhusaṅghaṁ sannipātāpetvā tamatthaṁ pucchitvā, ‘‘bhikkhave,",
  "atk-s0502a6:3_7": "atthi koci imassa brāhmaṇassa adhikāraṁ saratī’’ti pucchi. Sāriputtatthero ‘‘ahaṁ, bhante, sarāmi,",
  "atk-s0502a6:3_8": "ayaṁ me rājagahe piṇḍāya carantassa attano abhihaṭaṁ kaṭacchubhikkhaṁ dāpesi,",
  "atk-s0502a6:3_9": "imamassāhaṁ adhikāraṁ sarāmī’’ti āha. So satthārā ‘‘kiṁ pana te, sāriputta,",
  "atk-s0502a6:3_10": "evaṁ katūpakāraṁ dukkhato mocetuṁ na vaṭṭatī’’ti vutte, ‘‘sādhu, bhante,",
  "atk-s0502a6:3_11": "pabbājessāmī’’ti taṁ brāhmaṇaṁ pabbājesi.",
  "atk-s0502a6:3_12": "Tassa bhattagge āsanapariyante āsanaṁ pāpuṇāti, yāgubhattādīhipi kilamati.",
  "atk-s0502a6:3_13": "Thero taṁ ādāya cārikaṁ pakkāmi,",
  "atk-s0502a6:3_14": "abhikkhaṇañca naṁ ‘‘idaṁ te kattabbaṁ,",
  "atk-s0502a6:3_15": "idaṁ te na kattabba’’nti ovadi anusāsi.",
  "atk-s0502a6:3_16": "So suvaco ahosi padakkhiṇaggāhī.",
  "atk-s0502a6:3_17": "Tasmā yathānusiṭṭhaṁ paṭipajjamāno katipāheneva arahattaṁ pāpuṇi.",
  "atk-s0502a6:4_0": "Thero taṁ ādāya satthu santikaṁ gantvā vanditvā nisīdi.",
  "atk-s0502a6:4_1": "Atha naṁ satthā paṭisanthāraṁ katvā āha – ‘‘suvaco nu kho, sāriputta, te antevāsiko’’ti . ‘‘Āma, bhante, ativiya suvaco,",
  "atk-s0502a6:4_2": "kismiñci dose vuccamāne na kuddhapubbo’’ti. ‘‘Sāriputta ,",
  "atk-s0502a6:4_3": "evarūpe saddhivihārike labhanto kittake gaṇheyyāsī’’ti? ‘‘Bhante, bahukepi gaṇheyyamevā’’ti.",
  "atk-s0502a6:4_4": "Athekadivasaṁ dhammasabhāya kathaṁ samuṭṭhāpesuṁ – ‘‘sāriputtatthero kira kataññū katavedī,",
  "atk-s0502a6:4_5": "kaṭacchubhikkhāmattaṁ upakāraṁ saritvā duggatabrāhmaṇaṁ pabbājesi.",
  "atk-s0502a6:4_6": "Theropi ovādakkhamo ovādakkhamameva labhī’’ti.",
  "atk-s0502a6:4_7": "Satthā tesaṁ kathaṁ sutvā ‘‘na, bhikkhave, idāneva,",
  "atk-s0502a6:4_8": "pubbepi sāriputto kataññū katavedīyevā’’ti vatvā tamatthaṁ pakāsetuṁ –",
  "atk-s0502a6:5_0": "‘‘Alīnacittaṁ nissāya, pahaṭṭhā mahatī camū;",
  "atk-s0502a6:6_0": "Kosalaṁ senāsantuṭṭhaṁ, jīvaggāhaṁ agāhayi.",
  "atk-s0502a6:7_0": "‘‘Evaṁ nissayasampanno, bhikkhu āraddhavīriyo;",
  "atk-s0502a6:8_0": "Bhāvayaṁ kusalaṁ dhammaṁ, yogakkhemassa pattiyā;",
  "atk-s0502a6:9_0": "Pāpuṇe anupubbena, sabbasaṁyojanakkhaya’’nti. (jā. 1.2.11-12) –",
  "atk-s0502a6:10_0": "Imaṁ dukanipāte alīnacittajātakaṁ vitthāretvā kathesi.",
  "atk-s0502a6:10_1": "Tadā kira vaḍḍhakīhi pādassa arogakaraṇabhāvena kahaṁ attano upakāraṁ ñatvā sabbasetassa hatthipotakassa dāyako ekacāriko hatthī sāriputtatthero ahosīti evaṁ theraṁ ārabbha jātakaṁ kathetvā rādhattheraṁ ārabbha, ‘‘bhikkhave,",
  "atk-s0502a6:10_2": "bhikkhunā nāma rādhena viya suvacena bhavitabbaṁ,",
  "atk-s0502a6:10_3": "dosaṁ dassetvā ovadiyamānenapi na kujjhitabbaṁ,",
  "atk-s0502a6:10_4": "ovādadāyako pana nidhiācikkhaṇako viya daṭṭhabbo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:11_0": "76.",
  "atk-s0502a6:12_0": " ‘‘Nidhīnaṁva pavattāraṁ, yaṁ passe vajjadassinaṁ;",
  "atk-s0502a6:13_0": "Niggayhavādiṁ medhāviṁ, tādisaṁ paṇḍitaṁ bhaje;",
  "atk-s0502a6:14_0": "Tādisaṁ bhajamānassa, seyyo hoti na pāpiyo’’ti.",
  "atk-s0502a6:15_0": "Tattha nidhīnanti tattha tattha nidahitvā ṭhapitānaṁ hiraññasuvaṇṇādipūrānaṁ nidhikumbhīnaṁ.",
  "atk-s0502a6:15_1": "Pavattāranti kicchajīvike duggatamanusse anukampaṁ katvā ‘‘ehi,",
  "atk-s0502a6:15_2": "sukhena jīvanūpāyaṁ dassessāmī’’ti nidhiṭṭhānaṁ netvā hatthaṁ pasāretvā ‘‘imaṁ gahetvā sukhena jīvā’’ti ācikkhitāraṁ viya.",
  "atk-s0502a6:15_3": "Vajjadassinanti dve vajjadassino ‘‘iminā naṁ asāruppena vā khalitena vā saṅghamajjhe niggaṇhissāmī’’ti randhagavesako ca,",
  "atk-s0502a6:15_4": "aññātaṁ ñāpanatthāya ñātaṁ anuggahaṇatthāya sīlādīnamassa vuddhikāmatāya taṁ taṁ vajjaṁ olokanena ullumpanasabhāvasaṇṭhito ca. Ayaṁ idha adhippeto.",
  "atk-s0502a6:15_5": "Yathā hi duggatamanusso ‘‘imaṁ gaṇhāhī’’ti tajjetvāpi pothetvāpi nidhiṁ dassente kopaṁ na karoti, pamudito eva hoti,",
  "atk-s0502a6:15_6": "evameva evarūpe puggale asāruppaṁ vā khalitaṁ vā disvā ācikkhante kopo na kātabbo, tuṭṭheneva bhavitabbaṁ, ‘‘bhante, mahantaṁ vo kammaṁ kataṁ ,",
  "atk-s0502a6:15_7": "mayhaṁ ācariyupajjhāyaṭṭhāne ṭhatvā ovadantehi punapi maṁ vadeyyāthā’’ti pavāretabbameva.",
  "atk-s0502a6:15_8": "Niggayhavādinti ekacco hi saddhivihārikādīnaṁ asāruppaṁ vā khalitaṁ vā disvā ‘‘ayaṁ me mukhodakadānādīhi sakkaccaṁ upaṭṭhahati, sace naṁ vakkhāmi, na maṁ upaṭṭhahissati,",
  "atk-s0502a6:15_9": "evaṁ me parihāni bhavissatī’’ti vatthuṁ avisahanto na niggayhavādī nāma hoti.",
  "atk-s0502a6:15_10": "So imasmiṁ sāsane kacavaraṁ ākirati.",
  "atk-s0502a6:15_11": "Yo pana tathārūpaṁ vajjaṁ disvā vajjānurūpaṁ tajjento paṇāmento daṇḍakammaṁ karonto vihārā taṁ nīharanto sikkhāpeti,",
  "atk-s0502a6:15_12": "ayaṁ niggayhavādī nāma seyyathāpi sammāsambuddho.",
  "atk-s0502a6:15_13": "Vuttañhetaṁ – ‘‘niggayha niggayhāhaṁ, ānanda, vakkhāmi, pavayha pavayha, ānanda, vakkhāmi, yo sāro so ṭhassatī’’ti (ma. ni. 3.196).",
  "atk-s0502a6:15_14": "Medhāvinti dhammojapaññāya samannāgataṁ.",
  "atk-s0502a6:15_15": "Tādisanti evarūpaṁ paṇḍitaṁ bhajeyya payirupāseyya.",
  "atk-s0502a6:15_16": "Tādisañhi ācariyaṁ bhajamānassa antevāsikassa seyyo hoti, na pāpiyo vaḍḍhiyeva hoti, no parihānīti.",
  "atk-s0502a6:16_0": "Desanāpariyosāne bahū sotāpattiphalādīni pāpuṇiṁsūti.",
  "atk-s0502a6:17_0": "Rādhattheravatthu paṭhamaṁ.",
  "atk-s0502a6:18_0": "2. Assajipunabbasukavatthu",
  "atk-s0502a6:19_0": "Ovadeyyānusāseyyāti imaṁ dhammadesanaṁ satthā jetavane viharanto assajipunabbasukabhikkhū ārabbha kathesi.",
  "atk-s0502a6:19_1": "Desanā pana kīṭāgirismiṁ samuṭṭhitā.",
  "atk-s0502a6:20_0": "Te kira dve bhikkhū kiñcāpi aggasāvakānaṁ saddhivihārikā,",
  "atk-s0502a6:20_1": "alajjino pana ahesuṁ pāpabhikkhū.",
  "atk-s0502a6:20_2": "Te pāpakehi attano parivārehi pañcahi bhikkhusatehi saddhiṁ kīṭāgirismiṁ viharantā ‘‘mālāvacchaṁ ropentipi ropāpentipī’’tiādikaṁ (pārā. 431; cūḷava.",
  "atk-s0502a6:20_3": "21) nānappakāraṁ anācāraṁ karontā kuladūsakakammaṁ katvā tato uppannehi paccayehi jīvikaṁ kappentā taṁ āvāsaṁ pesalānaṁ bhikkhūnaṁ anāvāsaṁ akaṁsu.",
  "atk-s0502a6:20_4": "Satthā taṁ pavattiṁ sutvā tesaṁ pabbājanīyakammakaraṇatthāya saparivāre dve aggasāvake āmantetvā ‘‘gacchatha, sāriputtā,",
  "atk-s0502a6:20_5": "tesu ye tumhākaṁ vacanaṁ na karonti,",
  "atk-s0502a6:20_6": "tesaṁ pabbājanīyakammaṁ karotha, ye pana karonti, te ovadatha anusāsatha.",
  "atk-s0502a6:20_7": "Ovadanto hi anusāsanto apaṇḍitānaṁyeva appiyo hoti amanāpo,",
  "atk-s0502a6:20_8": "paṇḍitānaṁ pana piyo hoti manāpo’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:21_0": "77.",
  "atk-s0502a6:22_0": " ‘‘Ovadeyyānusāseyya, asabbhā ca nivāraye;",
  "atk-s0502a6:23_0": "Satañhi so piyo hoti, asataṁ hoti appiyo’’ti.",
  "atk-s0502a6:24_0": "Tattha ovadeyyāti uppanne vatthusmiṁ vadanto ovadati nāma,",
  "atk-s0502a6:24_1": "anuppanne vatthusmiṁ ‘‘ayasopi te siyā’’tiādivasena anāgataṁ dassento anusāsati nāma.",
  "atk-s0502a6:24_2": "Sammukhā vadanto ovadati nāma,",
  "atk-s0502a6:24_3": "parammukhā dūtaṁ vā sāsanaṁ vā pesento anusāsati nāma. Sakiṁ vadanto ovadati nāma,",
  "atk-s0502a6:24_4": "punappunaṁ vadanto anusāsati nāma.",
  "atk-s0502a6:24_5": "Ovadanto eva vā anusāsati nāmāti evaṁ ovadeyya anusāseyya.",
  "atk-s0502a6:24_6": "Asabbhā cāti akusaladhammā ca nivāreyya,",
  "atk-s0502a6:24_7": "kusaladhamme patiṭṭhāpeyyāti attho.",
  "atk-s0502a6:24_8": "Satañhi so piyo hotīti so evarūpo puggalo buddhādīnaṁ sappurisānaṁ piyo hoti.",
  "atk-s0502a6:24_9": "Ye pana adiṭṭhadhammā avitiṇṇaparalokā āmisacakkhukā jīvikatthāya pabbajitā,",
  "atk-s0502a6:24_10": "tesaṁ asataṁ so ovādako anusāsako,",
  "atk-s0502a6:24_11": "‘‘‘na tvaṁ amhākaṁ upajjhāyo, na ācariyo,",
  "atk-s0502a6:24_12": "kasmā amhe ovadasī’ti evaṁ mukhasattīhi vijjhantānaṁ appiyo hotī’’ti.",
  "atk-s0502a6:25_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:25_1": "Sāriputtamoggallānāpi tattha gantvā te bhikkhū ovadiṁsu anusāsiṁsu.",
  "atk-s0502a6:25_2": "Tesu ekacce ovādaṁ sampaṭicchitvā sammā vattiṁsu, ekacce vibbhamiṁsu,",
  "atk-s0502a6:25_3": "ekacce pabbājanīyakammaṁ pāpuṇiṁsūti.",
  "atk-s0502a6:26_0": "Assajipunabbasukavatthu dutiyaṁ.",
  "atk-s0502a6:27_0": "3. Channattheravatthu",
  "atk-s0502a6:28_0": "Nabhaje pāpake mitteti imaṁ dhammadesanaṁ satthā jetavane viharanto channattheraṁ ārabbha kathesi.",
  "atk-s0502a6:29_0": "So kira āyasmā ‘‘ahaṁ amhākaṁ ayyaputtena saddhiṁ mahābhinikkhamanaṁ nikkhanto tadā aññaṁ ekampi na passāmi,",
  "atk-s0502a6:29_1": "idāni pana ‘ahaṁ sāriputto nāma, ahaṁ moggallāno nāma,",
  "atk-s0502a6:29_2": "mayaṁ aggasāvakamhā’ti vatvā ime vicarantī’’ti dve aggasāvake akkosati.",
  "atk-s0502a6:29_3": "Satthā bhikkhūnaṁ santikā taṁ pavattiṁ sutvā channattheraṁ pakkosāpetvā ovadati.",
  "atk-s0502a6:29_4": "So taṅkhaṇeyeva tuṇhī hutvā puna gantvā there akkosatiyeva.",
  "atk-s0502a6:29_5": "Evaṁ yāvatatiyaṁ akkosantaṁ pakkosāpetvā satthā ovaditvā ‘‘channa,",
  "atk-s0502a6:29_6": "dve aggasāvakā nāma tuyhaṁ kalyāṇamittā uttamapurisā,",
  "atk-s0502a6:29_7": "evarūpe kalyāṇamitte sevassu bhajassū’’ti vatvā dhammaṁ desento imaṁ gāthamāha –",
  "atk-s0502a6:30_0": "78.",
  "atk-s0502a6:31_0": " ‘‘Na bhaje pāpake mitte, na bhaje purisādhame;",
  "atk-s0502a6:32_0": "Bhajetha mitte kalyāṇe, bhajetha purisuttame’’ti.",
  "atk-s0502a6:33_0": "Tassattho – kāyaduccaritādiakusalakammābhiratā pāpamittā nāma.",
  "atk-s0502a6:33_1": "Sandhicchedanādike vā ekavīsatianesanādibhede vā aṭṭhāne niyojakā purisādhamā nāma.",
  "atk-s0502a6:33_2": "Ubhopi vā ete pāpamittā ceva purisādhamā ca,",
  "atk-s0502a6:33_3": "te na bhajeyya na payirupāseyya,",
  "atk-s0502a6:33_4": "viparītā pana kalyāṇamittā ceva sappurisā ca, te bhajetha payirupāsethāti.",
  "atk-s0502a6:34_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:35_0": "Channatthero pana taṁ ovādaṁ sutvāpi purimanayeneva bhikkhū akkosati paribhāsati. Punapi satthu ārocesuṁ . Satthā, ‘‘bhikkhave,",
  "atk-s0502a6:35_1": "mayi dharante channaṁ sikkhāpetuṁ na sakkhissatha,",
  "atk-s0502a6:35_2": "mayi pana parinibbute sakkhissathā’’ti vatvā parinibbānakāle āyasmatā ānandena, ‘‘bhante,",
  "atk-s0502a6:35_3": "kathaṁ channatthere amhehi paṭipajjitabba’’nti vutte, ‘‘ānanda,",
  "atk-s0502a6:35_4": "channassa bhikkhuno brahmadaṇḍo dātabbo’’ti āṇāpesi.",
  "atk-s0502a6:35_5": "So satthari parinibbute ānandattherena ārocitaṁ brahmadaṇḍaṁ sutvā dukkhī dummano tikkhattuṁ mucchito patitvā ‘‘mā maṁ, bhante,",
  "atk-s0502a6:35_6": "nāsayitthā’’ti yācitvā sammā vattaṁ pūrento na cirasseva saha paṭisambhidāhi arahattaṁ pāpuṇīti.",
  "atk-s0502a6:36_0": "Channattheravatthu tatiyaṁ.",
  "atk-s0502a6:37_0": "4. Mahākappinattheravatthu",
  "atk-s0502a6:38_0": "Dhammapītisukhaṁ setīti imaṁ dhammadesanaṁ satthā jetavane viharanto mahākappinattheraṁ ārabbha kathesi.",
  "atk-s0502a6:39_0": "Tatrāyaṁ anupubbī kathā – atīte kira āyasmā mahākappino padumuttarabuddhassa pādamūle katābhinīhāro saṁsāre saṁsaranto bārāṇasito avidūre ekasmiṁ pesakāragāme jeṭṭhakapesakāro hutvā nibbatti.",
  "atk-s0502a6:39_1": "Tadā sahassamattā paccekabuddhā aṭṭha māse himavante vasitvā vassike cattāro māse janapade vasanti.",
  "atk-s0502a6:39_2": "Te ekavāraṁ bārāṇasiyā avidūre otaritvā ‘‘senāsanakaraṇatthāya hatthakammaṁ yācathā’’ti rañño santikaṁ aṭṭha paccekabuddhe pahiṇiṁsu.",
  "atk-s0502a6:39_3": "Tadā pana rañño vappamaṅgalakālo hoti.",
  "atk-s0502a6:39_4": "So ‘‘paccekabuddhā kira āgatā’’ti sutvā tasmiṁ khaṇe nikkhamitvā āgatakāraṇaṁ pucchitvā ‘‘ajja, bhante, okāso natthi, sve amhākaṁ vappamaṅgalaṁ,",
  "atk-s0502a6:39_5": "tatiyadivase karissāmī’’ti vatvā paccekabuddhe animantetvāva pāvisi.",
  "atk-s0502a6:39_6": "Paccekabuddhā ‘‘aññattha gamissāmā’’ti pakkamiṁsu.",
  "atk-s0502a6:39_7": "Tasmiṁ khaṇe jeṭṭhapesakārassa bhariyā kenacideva karaṇīyena bārāṇasiṁ gacchantī te paccekabuddhe disvā vanditvā ‘‘kiṁ, bhante, avelāya, ayyā,",
  "atk-s0502a6:39_8": "āgatā’’ti pucchitvā ādito paṭṭhāya kathesuṁ.",
  "atk-s0502a6:39_9": "Taṁ pavattiṁ sutvā saddhāsampannā ñāṇasampannā itthī ‘‘sve, bhante,",
  "atk-s0502a6:39_10": "amhākaṁ bhikkhaṁ gaṇhathā’’ti nimantesi. ‘‘Bahukā mayaṁ bhaginī’’ti. ‘‘Kittakā, bhante’’ti? ‘‘Sahassamattā’’ti. ‘‘Bhante,",
  "atk-s0502a6:39_11": "imasmiṁ gāme sahassapesakārā vasimha.",
  "atk-s0502a6:39_12": "Ekeko ekekassa bhikkhaṁ dassati, bhikkhaṁ adhivāsetha,",
  "atk-s0502a6:39_13": "ahameva vo vasanaṭṭhānampi kāressāmī’’ti āha. Paccekabuddhā adhivāsayiṁsu.",
  "atk-s0502a6:40_0": "Sā gāmaṁ pavisitvā ugghosesi – ‘‘ahaṁ sahassamatte paccekabuddhe disvā nimantayiṁ,",
  "atk-s0502a6:40_1": "ayyānaṁ nisīdanaṭṭhānaṁ saṁvidahatha ,",
  "atk-s0502a6:40_2": "yāgubhattādīni sampādethā’’ti .",
  "atk-s0502a6:40_3": "Gāmamajjhe maṇḍapaṁ kāretvā āsanāni paññāpetvā punadivase paccekabuddhe nisīdāpetvā paṇītena khādanīyena bhojanīyena parivisitvā bhattakiccāvasāne tasmiṁ gāme sabbā itthiyo ādāya tāhi saddhiṁ paccekabuddhe vanditvā, ‘‘bhante,",
  "atk-s0502a6:40_4": "temāsaṁ vasanatthāya paṭiññaṁ dethā’’ti tesaṁ paṭiññaṁ gahetvā puna gāme ugghosesi – ‘‘ammatātā,",
  "atk-s0502a6:40_5": "ekekakulato ekeko puriso pharasuvāsiādīni gahetvā araññaṁ pavisitvā dabbasambhāre āharitvā ayyānaṁ vasanaṭṭhānaṁ karotū’’ti.",
  "atk-s0502a6:40_6": "Gāmavāsino tassāyeva vacanaṁ sutvā ekeko ekekaṁ katvā saddhiṁ rattiṭṭhānadivāṭṭhānehi paṇṇasālasahassaṁ kāretvā attano attano paṇṇasālāyaṁ vassūpagate paccekabuddhe ‘‘ahaṁ sakkaccaṁ upaṭṭhahissāmi,",
  "atk-s0502a6:40_7": "ahaṁ sakkaccaṁ upaṭṭhahissāmī’’ti upaṭṭhahiṁsu.",
  "atk-s0502a6:40_8": "Vassaṁvuṭṭhakāle ‘‘attano attano paṇṇasālāya vassaṁvuṭṭhānaṁ paccekabuddhānaṁ cīvarasāṭake sajjethā’’ti samādapetvā ekekassa sahassasahassamūlaṁ cīvaraṁ dāpesi.",
  "atk-s0502a6:40_9": "Paccekabuddhā vuṭṭhavassā anumodanaṁ katvā pakkamiṁsu.",
  "atk-s0502a6:41_0": "Gāmavāsinopi idaṁ puññakammaṁ katvā ito cutā tāvatiṁsabhavane nibbattitvā gaṇadevaputtā nāma ahesuṁ.",
  "atk-s0502a6:41_1": "Te tattha dibbasampattiṁ anubhavitvā kassapasammāsambuddhakāle bārāṇasiyaṁ kuṭumbikagehesu nibbattiṁsu.",
  "atk-s0502a6:41_2": "Jeṭṭhakapesakāro jeṭṭhakakuṭumbikassa putto ahosi.",
  "atk-s0502a6:41_3": "Bhariyāpissa jeṭṭhakakuṭumbikasseva dhītā ahosi.",
  "atk-s0502a6:41_4": "Tā sabbāpi vayappattā parakulaṁ gacchantiyo tesaṁ tesaṁyeva gehāni agamiṁsu.",
  "atk-s0502a6:41_5": "Athekadivasaṁ vihāre dhammassavanaṁ saṅghuṭṭhaṁ.",
  "atk-s0502a6:41_6": "‘‘Satthā dhammaṁ desessatī’’ti sutvā sabbepi te kuṭumbikā ‘‘dhammaṁ sossāmā’’ti bhariyāhi saddhiṁ vihāraṁ agamiṁsu.",
  "atk-s0502a6:41_7": "Tesaṁ vihāramajjhaṁ paviṭṭhakkhaṇe vassaṁ uṭṭhahi.",
  "atk-s0502a6:41_8": "Yesaṁ kulūpakā vā ñātisāmaṇerādayo vā atthi,",
  "atk-s0502a6:41_9": "te tesaṁ pariveṇāni pavisiṁsu.",
  "atk-s0502a6:41_10": "Te pana tathārūpānaṁ natthitāya katthaci,",
  "atk-s0502a6:41_11": "pavisituṁ avisahantā vihāramajjheyeva aṭṭhaṁsu.",
  "atk-s0502a6:41_12": "Atha ne jeṭṭhakakuṭumbiko āha – ‘‘passatha amhākaṁ vippakāraṁ,",
  "atk-s0502a6:41_13": "kulaputtehi nāma ettakena lajjituṁ yutta’’nti. ‘‘Ayya, kiṁ pana karomā’’ti?",
  "atk-s0502a6:41_14": "‘‘Mayaṁ vissāsikaṭṭhānassa abhāvena imaṁ vippakāraṁ pattā,",
  "atk-s0502a6:41_15": "sabbe dhanaṁ saṁharitvā pariveṇaṁ karomā’’ti. ‘‘Sādhu,",
  "atk-s0502a6:41_16": "ayyā’’ti jeṭṭhako sahassaṁ adāsi, sesā pañca pañca satāni.",
  "atk-s0502a6:41_17": "Itthiyo aḍḍhateyyāni aḍḍhateyyāni satāni.",
  "atk-s0502a6:41_18": "Te taṁ dhanaṁ saṁharitvā sahassakūṭāgāraparivāraṁ satthu vasanatthāya mahāpariveṇaṁ nāma ārabhiṁsu.",
  "atk-s0502a6:41_19": "Navakammassa mahantatāya dhane appahonte pubbe dinnadhanato puna upaḍḍhūpaḍḍhaṁ adaṁsu.",
  "atk-s0502a6:41_20": "Niṭṭhite pariveṇe vihāramahaṁ karontā buddhappamukhassa bhikkhusaṅghassa sattāhaṁ mahādānaṁ datvā vīsatiyā bhikkhusahassānaṁ cīvarāni sajjiṁsu.",
  "atk-s0502a6:42_0": "Jeṭṭhakakuṭumbikassa pana bhariyā sabbehi samānaṁ akatvā attano paññāya ṭhitā ‘‘atirekataraṁ katvā satthāraṁ pūjessāmī’’ti anojapupphavaṇṇena sahassamūlena sāṭakena saddhiṁ anojapupphacaṅkoṭakaṁ gahetvā anumodanakāle satthāraṁ anojapupphehi pūjetvā taṁ sāṭakaṁ satthu pādamūle ṭhapetvā, ‘‘bhante,",
  "atk-s0502a6:42_1": "nibbattanibbattaṭṭhāne anojapupphavaṇṇaṁyeva me sarīraṁ hotu,",
  "atk-s0502a6:42_2": "anojā eva ca me nāmaṁ hotū’’ti patthanaṁ paṭṭhapesi.",
  "atk-s0502a6:42_3": "Satthā ‘‘evaṁ hotū’’ti anumodanaṁ akāsi.",
  "atk-s0502a6:42_4": "Te sabbepi yāvatāyukaṁ ṭhatvā tato cutā devaloke nibbattitvā imasmiṁ buddhuppāde devalokā cavitvā jeṭṭhakakuṭumbiko kukkuṭavatīnagare rājakule nibbattitvā vayappatto mahākappinarājā nāma ahosi, sesā amaccakule nibbattiṁsu.",
  "atk-s0502a6:42_5": "Jeṭṭhakakuṭumbikassa bhariyā maddaraṭṭhe sāgalanagare rājakule nibbatti,",
  "atk-s0502a6:42_6": "anojapupphavaṇṇamevassā sarīraṁ ahosi, anojātvevassā nāmaṁ kariṁsu.",
  "atk-s0502a6:42_7": "Sā vayappattā mahākappinarañño gehaṁ gantvā anojādevī nāma ahosi.",
  "atk-s0502a6:42_8": "Sesitthiyopi amaccakulesu nibbattitvā vayappattā tesaṁyeva amaccaputtānaṁ gehāni agamaṁsu.",
  "atk-s0502a6:42_9": "Te sabbe rañño sampattisadisaṁ sampattiṁ anubhaviṁsu.",
  "atk-s0502a6:42_10": "Yadā rājā sabbālaṅkārapaṭimaṇḍito hatthiṁ abhiruhitvā vicari, tadā tepi tatheva vicaranti.",
  "atk-s0502a6:42_11": "Tasmiṁ assena vā rathena vā vicarante tepi tatheva vicaranti?",
  "atk-s0502a6:42_12": "Evaṁ te ekato hutvā katānaṁ puññānaṁ ānubhāvena ekatova sampattiṁ anubhaviṁsu. Rañño pana balo, balavāhano, puppho, pupphavāhano, supattoti pañca assā honti.",
  "atk-s0502a6:42_13": "Rājā tesu supattaṁ assaṁ sayaṁ ārohati,",
  "atk-s0502a6:42_14": "itare cattāro assārohānaṁ sāsanāharaṇatthāya adāsi.",
  "atk-s0502a6:42_15": "Rājā te pātova bhojetvā ‘‘gacchatha dve vā tīṇi vā yojanāni āhiṇḍitvā buddhassa vā dhammassa vā saṅghassa vā uppannabhāvaṁ ñatvā mayhaṁ sukhasāsanaṁ āharathā’’ti pesesi.",
  "atk-s0502a6:42_16": "Te catūhi dvārehi nikkhamitvā tīṇi yojanāni āhiṇḍitvā sāsanaṁ alabhitvā paccāgacchanti.",
  "atk-s0502a6:43_0": "Athekadivasaṁ rājā supattaṁ assaṁ āruyha amaccasahassaparivuto uyyānaṁ gacchanto kilantarūpe pañcasatavāṇijake nagaraṁ pavisante disvā ‘‘ime addhānakilantā,",
  "atk-s0502a6:43_1": "addhā imesaṁ santikā ekaṁ bhaddakaṁ sāsanaṁ sossāmī’’ti te pakkosāpetvā ‘‘kuto āgacchathā’’ti pucchi. ‘‘Atthi, deva,",
  "atk-s0502a6:43_2": "ito vīsatiyojanasatamatthake sāvatthi nāma nagaraṁ, tato āgacchāmā’’ti.",
  "atk-s0502a6:43_3": "‘‘Atthi pana vo padese kiñci sāsanaṁ uppanna’’nti. ‘‘Deva, aññaṁ kiñci natthi,",
  "atk-s0502a6:43_4": "sammāsambuddho pana uppanno’’ti.",
  "atk-s0502a6:43_5": "Rājā tāvadeva pañcavaṇṇāya pītiyā phuṭṭhasarīro kiñci sallakkhetuṁ asakkonto muhuttaṁ vītināmetvā, ‘‘tātā, kiṁ vadethā’’ti pucchi. ‘‘Buddho, deva, uppanno’’ti.",
  "atk-s0502a6:43_6": "Rājā dutiyampi tatiyampi tatheva vītināmetvā catutthe vāre ‘‘kiṁ vadetha, tātā’’ti pucchitvā ‘‘buddho, deva, uppanno’’ti vutte, ‘‘tātā,",
  "atk-s0502a6:43_7": "vo satasahassaṁ dadāmī’’ti vatvā ‘‘aññampi kiñci sāsanaṁ atthī’’ti pucchi. ‘‘Atthi, deva, dhammo uppanno’’ti.",
  "atk-s0502a6:43_8": "Rājā tampi sutvā purimanayeneva tayo vāre vītināmetvā catutthe vāre ‘‘dhammo uppanno’’ti vutte ‘‘idhāpi vo satasahassaṁ dammī’’ti vatvā ‘‘aparampi sāsanaṁ atthi, tātā’’ti pucchi. ‘‘Atthi, deva, saṅgharatanaṁ uppanna’’nti.",
  "atk-s0502a6:43_9": "Rājā tampi sutvā tayo vāre vītināmetvā catutthe vāre ‘‘saṅgho’’ti pade vutte ‘‘idhāpi vo satasahassaṁ dammī’’ti vatvā amaccasahassaṁ oloketvā, ‘‘tātā, kiṁ karissathā’’ti pucchi. ‘‘Deva, tumhe kiṁ karissathā’’ti? ‘‘Ahaṁ, tātā, ‘buddho uppanno, dhammo uppanno,",
  "atk-s0502a6:43_10": "saṅgho uppanno’ti sutvā na puna nivattissāmi,",
  "atk-s0502a6:43_11": "satthāraṁ uddissa gantvā tassa santike pabbajissāmī’’ti. ‘‘Mayampi, deva ,",
  "atk-s0502a6:43_12": "tumhehi saddhiṁ pabbajissāmā’’ti.",
  "atk-s0502a6:43_13": "Rājā suvaṇṇapaṭṭe akkharāni likhāpetvā vāṇijake āha – ‘‘anojā nāma devī tumhākaṁ tīṇi satasahassāni dassati,",
  "atk-s0502a6:43_14": "evañca pana naṁ vadeyyātha ‘rañño kira te issariyaṁ vissaṭṭhaṁ,",
  "atk-s0502a6:43_15": "yathāsukhaṁ sampattiṁ paribhuñjāhī’ti,",
  "atk-s0502a6:43_16": "sace pana vo ‘rājā kaha’nti pucchati,",
  "atk-s0502a6:43_17": "‘satthāraṁ uddissa pabbajissāmīti vatvā gato’ti āroceyyāthā’’ti.",
  "atk-s0502a6:43_18": "Amaccāpi attano attano bhariyānaṁ tatheva sāsanaṁ pahiṇiṁsu .",
  "atk-s0502a6:43_19": "Rājā vāṇijake uyyojetvā assaṁ abhiruyha amaccasahassaparivuto taṁ khaṇaṁyeva nikkhami.",
  "atk-s0502a6:44_0": "Satthāpi taṁ divasaṁ paccūsakāle lokaṁ volokento mahākappinarājānaṁ saparivāraṁ disvā ‘‘ayaṁ mahākappino vāṇijakānaṁ santikā tiṇṇaṁ ratanānaṁ uppannabhāvaṁ sutvā tesaṁ vacanaṁ tīhi satasahassehi pūjetvā rajjaṁ pahāya amaccasahassehi parivuto maṁ uddissa pabbajitukāmo sve nikkhamissati.",
  "atk-s0502a6:44_1": "So saparivāro saha paṭisambhidāhi arahattaṁ pāpuṇissati,",
  "atk-s0502a6:44_2": "paccuggamanamassa karissāmī’’ti punadivase cakkavattī viya khuddakagāmabhojakaṁ paccuggacchanto sayameva pattacīvaraṁ gahetvā vīsayojanasataṁ maggaṁ paccuggantvā candabhāgāya nadiyā tīre nigrodharukkhamūle chabbaṇṇarasmiyo vissajjento nisīdi.",
  "atk-s0502a6:44_3": "‘‘Rājāpi āgacchanto ekaṁ nadiṁ patvā ‘‘kā nāmesā’’ti pucchi. ‘‘Aparacchā nāma, devā’’ti. ‘‘Kimassā parimāṇaṁ, tātā’’ti? ‘‘Gambhīrato gāvutaṁ, puthulato dve gāvutāni, devā’’ti.",
  "atk-s0502a6:44_4": "‘‘Atthi panettha nāvā vā uḷumpo vā’’ti? ‘‘Natthi, devā’’ti.",
  "atk-s0502a6:44_5": "‘‘Nāvādīni olokente amhe jāti jaraṁ upaneti, jarā maraṇaṁ.",
  "atk-s0502a6:44_6": "Ahaṁ nibbematiko hutvā tīṇi ratanāni uddissa nikkhanto,",
  "atk-s0502a6:44_7": "tesaṁ me ānubhāvena imaṁ udakaṁ udakaṁ viya mā ahosī’’ti tiṇṇaṁ ratanānaṁ guṇaṁ āvajjetvā ‘‘itipi so bhagavā arahaṁ sammāsambuddho’’ti buddhānussatiṁ anussaranto saparivāro assasahassena udakapiṭṭhiṁ pakkhandi.",
  "atk-s0502a6:44_8": "Sindhavā piṭṭhipāsāṇe viya pakkhandiṁsu. Khurānaṁ aggā neva temiṁsu.",
  "atk-s0502a6:45_0": "So taṁ uttaritvā purato gacchanto aparampi nadiṁ disvā ‘‘ayaṁ kā nāmā’’ti pucchi. ‘‘Nīlavāhinī nāma, devā’’ti. ‘‘Kimassā parimāṇa’’nti?",
  "atk-s0502a6:45_1": "‘‘Gambhīratopi puthulatopi aḍḍhayojanaṁ, devā’’ti. Sesaṁ purimasadisameva.",
  "atk-s0502a6:45_2": "Taṁ pana nadiṁ disvā ‘‘svākkhāto bhagavatā dhammo’’ti dhammānussatiṁ anussaranto pakkhandi.",
  "atk-s0502a6:45_3": "Tampi atikkamitvā gacchanto aparampi nadiṁ disvā ‘‘ayaṁ kā nāmā’’ti pucchi. ‘‘Candabhāgā nāma, devā’’ti. ‘‘Kimassā parimāṇa’’nti?",
  "atk-s0502a6:45_4": "‘‘Gambhīratopi puthulatopi yojanaṁ, devā’’ti. Sesaṁ purimasadisameva.",
  "atk-s0502a6:45_5": "Imaṁ pana nadiṁ disvā ‘‘suppaṭipanno bhagavato sāvakasaṅgho’’ti saṅghānussatiṁ anussaranto pakkhandi.",
  "atk-s0502a6:45_6": "Taṁ pana nadiṁ atikkamitvā gacchanto satthu sarīrato nikkhantā chabbaṇṇarasmiyo addasa.",
  "atk-s0502a6:45_7": "Nigrodharukkhassa sākhāviṭapapalāsāni sovaṇṇamayāni viya ahesuṁ.",
  "atk-s0502a6:45_8": "Rājā cintesi – ‘‘ayaṁ pana obhāso neva candassa, na sūriyassa,",
  "atk-s0502a6:45_9": "na devamārabrahmanāgasupaṇṇādīnaṁ aññatarassa,",
  "atk-s0502a6:45_10": "addhā ahaṁ satthāraṁ uddissa āgacchanto mahāgotamabuddhena diṭṭho bhavissāmī’’ti.",
  "atk-s0502a6:45_11": "So tāvadeva assapiṭṭhito otaritvā onatasarīro rasmianusārena satthāraṁ upasaṅkamitvā manosilārase nimujjanto viya buddharasmīnaṁ anto pavisitvā satthāraṁ vanditvā ekamantaṁ nisīdi saddhiṁ amaccasahassena,",
  "atk-s0502a6:45_12": "satthā tassa anupubbiṁ kathaṁ kathesi.",
  "atk-s0502a6:45_13": "Desanāvasāne rājā saparivāro sotāpattiphale patiṭṭhahi.",
  "atk-s0502a6:45_14": "Atha sabbeva uṭṭhahitvā pabbajjaṁ yāciṁsu.",
  "atk-s0502a6:45_15": "Satthā ‘‘āgamissati nu kho imesaṁ kulaputtānaṁ iddhimayapattacīvara’’nti upadhārento ‘‘ime kulaputtā paccekabuddhasahassassa cīvarasahassaṁ adaṁsu,",
  "atk-s0502a6:45_16": "kassapasammāsambuddhakāle vīsatiyā bhikkhusahassānampi vīsaticīvarasahassānipi adaṁsu.",
  "atk-s0502a6:45_17": "Anacchariyaṁ imesaṁ iddhimayapattacīvarāgamana’’nti ñatvā dakkhiṇahatthaṁ pasāretvā ‘‘etha, bhikkhavo,",
  "atk-s0502a6:45_18": "caratha brahmacariyaṁ sammā dukkhassa antakiriyāyā’’ti āha.",
  "atk-s0502a6:45_19": "Te tāvadeva aṭṭhaparikkhāradharā vassasaṭṭhikattherā viya hutvā vehāsaṁ abbhuggantvā paccorohitvā satthāraṁ vanditvā nisīdiṁsu.",
  "atk-s0502a6:46_0": "Tepi vāṇijakā rājakulaṁ gantvā raññā pahitabhāvaṁ ārocāpetvā deviyā ‘‘āgacchantū’’ti vutte pavisitvā vanditvā ekamantaṁ aṭṭhaṁsu.",
  "atk-s0502a6:46_1": "Atha ne devī pucchi – ‘‘tātā, kiṁ kāraṇā āgatātthā’’ti?",
  "atk-s0502a6:46_2": "‘‘Mayaṁ raññā tumhākaṁ santikaṁ pahitā,",
  "atk-s0502a6:46_3": "tīṇi kira no satasahassāni dethā’’ti. ‘‘Tātā, atibahuṁ bhaṇatha, kiṁ tumhehi rañño kataṁ,",
  "atk-s0502a6:46_4": "kismiṁ vo rājā pasanno ettakaṁ dhanaṁ dāpesī’’ti? ‘‘Devi, na aññaṁ kiñci kataṁ,",
  "atk-s0502a6:46_5": "rañño pana ekaṁ sāsanaṁ ārocayimhā’’ti? ‘‘Sakkā pana, tātā, mayhaṁ ārocetu’’nti. ‘‘Sakkā, devī’’ti. ‘‘Tena hi, tātā, vadethā’’ti.",
  "atk-s0502a6:46_6": "‘‘Devi buddho loke uppanno’’ti.",
  "atk-s0502a6:46_7": "Sāpi ‘‘taṁ sutvā purimanayeneva pītiyā phuṭṭhasarīrā tikkhattuṁ kiñci asallakkhetvā catutthe vāre ‘buddho’ti padaṁ sutvā, tātā,",
  "atk-s0502a6:46_8": "imasmiṁ pade raññā kiṁ dinna’’nti? ‘‘Satasahassaṁ, devī’’ti. ‘‘Tātā ,",
  "atk-s0502a6:46_9": "ananucchavikaṁ raññā kataṁ evarūpaṁ sāsanaṁ sutvā tumhākaṁ satasahassaṁ dadamānena.",
  "atk-s0502a6:46_10": "Ahañhi vo mama duggatapaṇṇākāre tīṇi satasahassāni dammi,",
  "atk-s0502a6:46_11": "aparampi tumhehi rañño kiṁ ārocita’’nti?",
  "atk-s0502a6:46_12": "Te idañcidañcāti itarānipi dve sāsanāni ārocayiṁsu.",
  "atk-s0502a6:46_13": "Devī purimanayeneva pītiyā phuṭṭhasarīrā tikkhattuṁ kiñci asallakkhetvā catutthe vāre tatheva sutvā tīṇi tīṇi satasahassāni dāpesi,",
  "atk-s0502a6:46_14": "evaṁ te sabbānipi dvādasa satasahassāni labhiṁsu.",
  "atk-s0502a6:47_0": "Atha ne devī pucchi – ‘‘rājā kahaṁ, tātā’’ti? Devi,",
  "atk-s0502a6:47_1": "‘‘satthāraṁ uddissa ‘pabbajissāmī’ti gato’’ti.",
  "atk-s0502a6:47_2": "‘‘Mayhaṁ tena kiṁ sāsanaṁ dinna’’nti?",
  "atk-s0502a6:47_3": "‘‘Sabbaṁ kira tena tumhākaṁ issariyaṁ vissaṭṭhaṁ,",
  "atk-s0502a6:47_4": "tumhe kira yathāruciyā sampattiṁ anubhavathā’’ti. ‘‘Amaccā pana kahaṁ, tātā’’ti?",
  "atk-s0502a6:47_5": "Tepi ‘‘‘raññā saddhiṁyeva pabbajissāmā’ti gatā, devī’’ti.",
  "atk-s0502a6:47_6": "Sā tesaṁ bhariyāyo pakkosāpetvā, ammā,",
  "atk-s0502a6:47_7": "tumhākaṁ sāmikā ‘‘raññā saddhiṁ pabbajissāmā’’ti gatā, ‘‘tumhe kiṁ karissathā’’ti?",
  "atk-s0502a6:47_8": "‘‘Kiṁ pana tehi amhākaṁ sāsanaṁ pahitaṁ, devī’’ti?",
  "atk-s0502a6:47_9": "‘‘Tehi kira attano sampatti tumhākaṁ vissaṭṭhā,",
  "atk-s0502a6:47_10": "tumhe kira taṁ sampattiṁ yathāruci paribhuñjathā’’ti. ‘‘Tumhe pana, devi, kiṁ karissathā’’ti? ‘‘Ammā,",
  "atk-s0502a6:47_11": "so tāva rājā sāsanaṁ sutvā magge ṭhitakova tīhi satasahassehi tīṇi ratanāni pūjetvā kheḷapiṇḍaṁ viya sampattiṁ pahāya ‘pabbajissāmī’ti nikkhanto,",
  "atk-s0502a6:47_12": "mayā pana tiṇṇaṁ ratanānaṁ sāsanaṁ sutvā tīṇi ratanāni navahi satasahassehi pūjitāni,",
  "atk-s0502a6:47_13": "na kho panesā sampatti nāma raññoyeva dukkhā, mayhampi dukkhāyeva.",
  "atk-s0502a6:47_14": "Ko raññā chaḍḍitakheḷapiṇḍaṁ jāṇukehi patiṭṭhahitvā mukhena gaṇhissati, na mayhaṁ sampattiyā attho,",
  "atk-s0502a6:47_15": "ahampi satthāraṁ uddissa gantvā pabbajissāmī’’ti. ‘‘Devi,",
  "atk-s0502a6:47_16": "mayampi tumheheva saddhiṁ pabbajissāmā’’ti. ‘‘Sace sakkotha, sādhu, ammā’’ti? ‘‘Sakkoma, devī’’ti. ‘‘Sādhu, ammā,",
  "atk-s0502a6:47_17": "tena hi ethā’’ti rathasahassaṁ yojāpetvā rathaṁ āruyha tāhi saddhiṁ nikkhamitvā antarāmagge paṭhamaṁ nadiṁ disvā yathā raññā puṭṭhaṁ,",
  "atk-s0502a6:47_18": "tatheva pucchitvā sabbapavattiṁ sutvā ‘‘rañño gatamaggaṁ olokethā’’ti vatvā ‘‘sindhavānaṁ padavalañjaṁ na passāma,",
  "atk-s0502a6:47_19": "devī’’ti vutte ‘‘rājā tīṇi ratanāni uddissa nikkhanto saccakiriyaṁ katvā gato bhavissati.",
  "atk-s0502a6:47_20": "Ahampi tīṇi ratanāni uddissa nikkhantā,",
  "atk-s0502a6:47_21": "tesameva anubhāvena idaṁ udakaṁ viya mā ahosī’’ti tiṇṇaṁ ratanānaṁ guṇaṁ anussaritvā rathasahassaṁ pesesi.",
  "atk-s0502a6:47_22": "Udakaṁ piṭṭhipāsāṇasadisaṁ ahosi.",
  "atk-s0502a6:47_23": "Cakkānaṁ aggagganemivaṭṭiyo neva temiṁsu.",
  "atk-s0502a6:47_24": "Eteneva upāyena itarā dve nadiyo uttari.",
  "atk-s0502a6:48_0": "Atha satthā tassāgamanabhāvaṁ ñatvā yathā attano santike nisinnā bhikkhū na paññāyanti, evamakāsi.",
  "atk-s0502a6:48_1": "Sāpi gacchantī gacchantī satthu sarīrato nikkhantā chabbaṇṇarasmiyo disvā tatheva cintetvā satthāraṁ upasaṅkamitvā vanditvā ekamantaṁ ṭhitā pucchi – ‘‘bhante,",
  "atk-s0502a6:48_2": "mahākappino tumhākaṁ uddissa nikkhanto āgatettha maññe, kahaṁ so, amhākampi naṁ dassethā’’ti? ‘‘Nisīdatha tāva, idheva naṁ passissathā’’ti .",
  "atk-s0502a6:48_3": "Tā sabbāpi tuṭṭhacittā ‘‘idheva kira nisinnā sāmike passissāmā’’ti nisīdiṁsu.",
  "atk-s0502a6:48_4": "Satthā tāsaṁ anupubbiṁ kathaṁ kathesi,",
  "atk-s0502a6:48_5": "anojādevī desanāvasāne saparivārā sotāpattiphalaṁ pāpuṇi.",
  "atk-s0502a6:48_6": "Mahākappinatthero tāsaṁ vaḍḍhitadhammadesanaṁ suṇanto saparivāro saha paṭisambhidāhi arahattaṁ pāpuṇi.",
  "atk-s0502a6:48_7": "Tasmiṁ khaṇe satthā tāsaṁ te bhikkhū arahattappatte dassesi.",
  "atk-s0502a6:48_8": "Tāsaṁ kira āgatakkhaṇeyeva attano sāmike kāsāvadhare muṇḍakasīse disvā cittaṁ ekaggaṁ na bhaveyya,",
  "atk-s0502a6:48_9": "tena maggaphalāni pattuṁ na sakkuṇeyyuṁ.",
  "atk-s0502a6:48_10": "Tasmā acalasaddhāya patiṭṭhitakāle tāsaṁ te bhikkhū arahattappatteyeva dassesi.",
  "atk-s0502a6:49_0": "Tāpi te disvā pañcapatiṭṭhitena vanditvā, ‘‘bhante,",
  "atk-s0502a6:49_1": "tumhākaṁ tāva pabbajitakiccaṁ matthakaṁ patta’’nti vatvā satthāraṁ vanditvā ekamantaṁ ṭhitā pabbajjaṁ yāciṁsu.",
  "atk-s0502a6:49_2": "Evaṁ kira vutte ‘‘satthā uppalavaṇṇāya āgamanaṁ cintesī’’ti ekacce vadanti.",
  "atk-s0502a6:49_3": "Satthā pana tā upāsikāyo āha – ‘‘sāvatthiṁ gantvā bhikkhunīupassaye pabbajethā’’ti.",
  "atk-s0502a6:49_4": "Tā anupubbena janapadacārikaṁ caramānā antarāmagge mahājanena abhihaṭasakkārasammānā padasāva vīsayojanasatikaṁ gantvā bhikkhunīupassaye pabbajitvā arahattaṁ pāpuṇiṁsu.",
  "atk-s0502a6:49_5": "Satthāpi bhikkhusahassaṁ ādāya ākāseneva jetavanaṁ agamāsi.",
  "atk-s0502a6:49_6": "Tatra sudaṁ āyasmā mahākappino rattiṭṭhānadivāṭṭhānādīsu ‘‘aho sukhaṁ ,",
  "atk-s0502a6:49_7": "aho sukha’’nti udānaṁ udānento vicarati.",
  "atk-s0502a6:49_8": "Bhikkhū bhagavato ārocesuṁ – ‘‘bhante, mahākappino ‘aho sukhaṁ,",
  "atk-s0502a6:49_9": "aho sukha’nti udānaṁ udānento vicarati,",
  "atk-s0502a6:49_10": "attano kāmasukhaṁ rajjasukhaṁ ārabbha kathesi maññe’’ti.",
  "atk-s0502a6:49_11": "Satthā taṁ pakkosāpetvā ‘‘saccaṁ kira tvaṁ, kappina,",
  "atk-s0502a6:49_12": "kāmasukhaṁ rajjasukhaṁ ārabbha udānaṁ udānesī’’ti. ‘‘Bhagavā me, bhante,",
  "atk-s0502a6:49_13": "taṁ ārabbha udānabhāvaṁ vā anudānabhāvaṁ vā jānātī’’ti? Satthā ‘‘na, bhikkhave,",
  "atk-s0502a6:49_14": "mama putto kāmasukhaṁ rajjasukhaṁ ārabbha udānaṁ udāneti,",
  "atk-s0502a6:49_15": "puttassa pana me dhammapīti nāma dhammarati nāma uppajjati,",
  "atk-s0502a6:49_16": "so amatamahānibbānaṁ ārabbha eva udānaṁ udānesī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:50_0": "79.",
  "atk-s0502a6:51_0": " ‘‘Dhammapīti sukhaṁ seti, vippasannena cetasā;",
  "atk-s0502a6:52_0": "Ariyappavedite dhamme, sadā ramati paṇḍito’’ti.",
  "atk-s0502a6:53_0": "Tattha dhammapītīti dhammapāyako, dhammaṁ pivantoti attho.",
  "atk-s0502a6:53_1": "Dhammo ca nāmesa na sakkā bhājanena yāguādīni viya pātuṁ?",
  "atk-s0502a6:53_2": "Navavidhaṁ pana lokuttaradhammaṁ nāmakāyena phusanto ārammaṇato sacchikaronto pariññābhisamayādīhi dukkhādīni ariyasaccāni paṭivijjhanto dhammaṁ pivati nāma.",
  "atk-s0502a6:53_3": "Sukhaṁ setīti desanāmattamevetaṁ,",
  "atk-s0502a6:53_4": "catūhipi iriyāpathehi sukhaṁ viharatīti attho.",
  "atk-s0502a6:53_5": "Vippasannenāti anāvilena nirupakkilesena.",
  "atk-s0502a6:53_6": "Ariyappavediteti buddhādīhi ariyehi pavedite satipaṭṭhānādibhede bodhipakkhiyadhamme.",
  "atk-s0502a6:53_7": "Sadā ramatīti evarūpo dhammapīti vippasannena cetasā viharanto paṇḍiccena samannāgato sadā ramati abhiramatīti.",
  "atk-s0502a6:54_0": "Desanāvasāne bahū sotāpannādayo ahesunti.",
  "atk-s0502a6:55_0": "Mahākappinattheravatthu catutthaṁ.",
  "atk-s0502a6:56_0": "5. Paṇḍitasāmaṇeravatthu",
  "atk-s0502a6:57_0": "Udakañhi nayantīti imaṁ dhammadesanaṁ satthā jetavane viharanto paṇḍitasāmaṇeraṁ ārabbha kathesi.",
  "atk-s0502a6:58_0": "Atīte kira kassapasammāsambuddho vīsatikhīṇāsavasahassaparivāro bārāṇasiṁ agamāsi.",
  "atk-s0502a6:58_1": "Manussā attano balaṁ sallakkhetvā aṭṭhapi dasapi ekato hutvā agantukadānādīni adaṁsu.",
  "atk-s0502a6:58_2": "Athekadivasaṁ satthā bhattakiccapariyosāne evaṁ anumodanamakāsi –",
  "atk-s0502a6:59_0": "‘‘Upāsakā idha ekacco ‘attano santakameva dātuṁ vaṭṭati,",
  "atk-s0502a6:59_1": "kiṁ parena samādapitenā’ti attanāva dānaṁ deti, paraṁ na samādapeti .",
  "atk-s0502a6:59_2": "So nibbattanibbattaṭṭhāne bhogasampadaṁ labhati, no parivārasampadaṁ. Ekacco paraṁ samādapeti, attanā na deti.",
  "atk-s0502a6:59_3": "So nibbattanibbattaṭṭhāne parivārasampadaṁ labhati,",
  "atk-s0502a6:59_4": "no bhogasampadaṁ ekacco attanāpi na deti, parampi na samādapeti.",
  "atk-s0502a6:59_5": "So nibbattanibbattaṭṭhāne neva bhogasampadaṁ labhati, na parivārasampadaṁ, vighāsādova hutvā jīvati. Ekacco attanā ca deti, parañca samādapeti.",
  "atk-s0502a6:59_6": "So nibbattanibbattaṭṭhāne bhogasampadampi labhati parivārasampadampī’’ti.",
  "atk-s0502a6:60_0": "Taṁ sutvā samīpe ṭhito eko paṇḍitapuriso cintesi – ‘‘ahaṁ dāni tathā karissāmi,",
  "atk-s0502a6:60_1": "yathā me dvepi sampattiyo bhavissantī’’ti.",
  "atk-s0502a6:60_2": "So satthāraṁ vanditvā āha – ‘‘bhante,",
  "atk-s0502a6:60_3": "svātanāya mayhaṁ bhikkhaṁ gaṇhathā’’ti.",
  "atk-s0502a6:60_4": "‘‘Kittakehi te bhikkhūhi attho’’ti? ‘‘Kittako pana vo, bhante, parivāro’’ti?",
  "atk-s0502a6:60_5": "‘‘Vīsati bhikkhusahassānī’’ti. ‘‘Bhante,",
  "atk-s0502a6:60_6": "sabbehi saddhiṁ svātanāya mayhaṁ bhikkhaṁ gaṇhathā’’ti. Satthā adhivāsesi. So gāmaṁ pavisitvā, ‘‘ammatātā,",
  "atk-s0502a6:60_7": "svātanāya mayā buddhappamukho bhikkhusaṅgho nimantito,",
  "atk-s0502a6:60_8": "tumhe yattakānaṁ bhikkhūnaṁ dātuṁ sakkhissatha,",
  "atk-s0502a6:60_9": "tattakānaṁ dānaṁ dethā’’ti ārocetvā vicaranto attano attano balaṁ sallakkhetvā ‘‘mayaṁ dasannaṁ dassāma, mayaṁ vīsatiyā, mayaṁ satassa,",
  "atk-s0502a6:60_10": "mayaṁ pañcasatāna’’nti vutte sabbesaṁ vacanaṁ ādito paṭṭhāya paṇṇe āropesi.",
  "atk-s0502a6:61_0": "Tena ca samayena tasmiṁ nagare atiduggatabhāveneva ‘‘mahāduggato’’ti paññāto eko puriso atthi.",
  "atk-s0502a6:61_1": "So tampi sammukhāgataṁ disvā, samma mahāduggata,",
  "atk-s0502a6:61_2": "mayā svātanāya buddhappamukho bhikkhusaṅgho nimantito,",
  "atk-s0502a6:61_3": "sve nagaravāsino dānaṁ dassanti,",
  "atk-s0502a6:61_4": "‘‘tvaṁ kati bhikkhū bhojessasī’’ti? ‘‘Sāmi, mayhaṁ kiṁ bhikkhūhi,",
  "atk-s0502a6:61_5": "bhikkhūhi nāma sadhanānaṁ attho,",
  "atk-s0502a6:61_6": "mayhaṁ pana sve yāguatthāya taṇḍulanāḷimattampi natthi, ahaṁ bhatiṁ katvā jīvāmi, kiṁ me bhikkhūhī’’ti?",
  "atk-s0502a6:61_7": "Samādapakena nāma byattena bhavitabbaṁ.",
  "atk-s0502a6:61_8": "Tasmā so tena ‘‘natthī’’ti vuttepi tuṇhībhūto ahutvā evamāha – ‘‘samma mahāduggata,",
  "atk-s0502a6:61_9": "imasmiṁ nagare subhojanaṁ bhuñjitvā sukhumavatthaṁ nivāsetvā nānābharaṇapaṭimaṇḍitā sirisayane sayamānā bahū janā sampattiṁ anubhavanti,",
  "atk-s0502a6:61_10": "tvaṁ pana divasaṁ bhatiṁ katvā kucchipūraṇamattampi na labhasi,",
  "atk-s0502a6:61_11": "evaṁ santepi ‘ahaṁ pubbe puññaṁ akatattā kiñci na labhāmī’ti na jānāsī’’ti? ‘‘Jānāmi, sāmī’’ti.",
  "atk-s0502a6:61_12": "‘‘Atha kasmā idāni puññaṁ na karosi, tvaṁ yuvā balasampanno,",
  "atk-s0502a6:61_13": "kiṁ tayā bhatiṁ katvāpi yathābalaṁ dānaṁ dātuṁ na vaṭṭatī’’ti?",
  "atk-s0502a6:61_14": "So tasmiṁ kathenteyeva saṁvegappatto hutvā ‘‘mayhampi ekaṁ bhikkhuṁ paṇṇe āropehi,",
  "atk-s0502a6:61_15": "kiñcideva bhatiṁ katvā ekassa bhikkhaṁ dassāmī’’ti āha.",
  "atk-s0502a6:61_16": "Itaro ‘‘kiṁ ekena bhikkhunā paṇṇe āropitenā’’ti na āropesi?",
  "atk-s0502a6:61_17": "Mahāduggatopi gehaṁ gantvā bhariyaṁ āha – ‘‘bhadde,",
  "atk-s0502a6:61_18": "nagaravāsino sve saṅghabhattaṁ karissanti,",
  "atk-s0502a6:61_19": "ahampi samādapakena ‘ekassa bhikkhaṁ dehī’ti vutto,",
  "atk-s0502a6:61_20": "mayampi sve ekassa bhikkhaṁ dassāmā’’ti.",
  "atk-s0502a6:61_21": "Athassa bhariyā ‘‘mayaṁ daliddā,",
  "atk-s0502a6:61_22": "kasmā tayā sampaṭicchita’’nti avatvāva, ‘‘sāmi, bhaddakaṁ te kataṁ,",
  "atk-s0502a6:61_23": "mayaṁ pubbepi kiñci adatvā idāni duggatā jātā,",
  "atk-s0502a6:61_24": "mayaṁ ubhopi bhatiṁ katvā ekassa bhikkhaṁ dassāma,",
  "atk-s0502a6:61_25": "sāmī’’ti vatvā ubhopi gehā nikkhamitvā bhatiṭṭhānaṁ agamaṁsu.",
  "atk-s0502a6:62_0": "Mahāseṭṭhi taṁ disvā ‘‘kiṁ, samma mahāduggata, bhatiṁ karissasī’’ti pucchi. ‘‘Āma, ayyā’’ti. ‘‘Kiṁ karissasī’’ti? ‘‘Yaṁ tumhe kāressatha, taṁ karissāmī’’ti.",
  "atk-s0502a6:62_1": "‘‘Tena hi mayaṁ sve dve tīṇi bhikkhusatāni bhojessāma, ehi,",
  "atk-s0502a6:62_2": "dārūni phālehī’’ti vāsipharasuṁ nīharitvā dāpesi.",
  "atk-s0502a6:62_3": "Mahāduggato daḷhaṁ kacchaṁ bandhitvā mahussāhappatto vāsiṁ pahāya pharasuṁ gaṇhanto,",
  "atk-s0502a6:62_4": "pharasuṁ pahāya vāsiṁ gaṇhanto dārūni phāleti.",
  "atk-s0502a6:62_5": "Atha naṁ seṭṭhi āha – ‘‘samma,",
  "atk-s0502a6:62_6": "tvaṁ ajja ativiya ussāhappatto kammaṁ karosi, kiṁ nu kho kāraṇa’’nti? ‘‘Sāmi,",
  "atk-s0502a6:62_7": "ahaṁ sve ekaṁ bhikkhuṁ bhojessāmī’’ti.",
  "atk-s0502a6:62_8": "Taṁ sutvā seṭṭhi pasannamānaso cintesi – ‘‘aho iminā dukkaraṁ kataṁ,",
  "atk-s0502a6:62_9": "‘ahaṁ duggato’ti tuṇhībhāvaṁ anāpajjitvā ‘bhatiṁ katvā ekaṁ bhikkhuṁ bhojessāmī’ti vadatī’’ti.",
  "atk-s0502a6:62_10": "Seṭṭhibhariyāpi tassa bhariyaṁ disvā, ‘‘amma,",
  "atk-s0502a6:62_11": "kiṁ kammaṁ karissasī’’ti pucchitvā ‘‘yaṁ tumhe kāressatha,",
  "atk-s0502a6:62_12": "taṁ karomī’’ti vutte udukkhalasālaṁ pavesetvā suppamusalādīni dāpesi.",
  "atk-s0502a6:62_13": "Sā naccantī viya tuṭṭhapahaṭṭhā vīhiṁ koṭṭeti ceva ophuṇāti ca.",
  "atk-s0502a6:62_14": "Atha naṁ seṭṭhibhariyā pucchi – ‘‘amma,",
  "atk-s0502a6:62_15": "tvaṁ ativiya tuṭṭhapahaṭṭhā kammaṁ karosi, kiṁ nu kho kāraṇa’’nti? ‘‘Ayye,",
  "atk-s0502a6:62_16": "imaṁ bhatiṁ katvā mayampi ekaṁ bhikkhuṁ bhojessāmā’’ti.",
  "atk-s0502a6:62_17": "Taṁ sutvā seṭṭhibhariyāpi tassaṁ ‘‘aho vatāyaṁ dukkarakārikā’’ti pasīdi.",
  "atk-s0502a6:62_18": "Seṭṭhi mahāduggatassa dārūnaṁ phālitakāle ‘‘ayaṁ te bhatī’’ti sālīnaṁ catasso nāḷiyo dāpetvā ‘‘ayaṁ te tuṭṭhidāyo’’ti aparāpi catasso nāḷiyo dāpesi.",
  "atk-s0502a6:63_0": "So gehaṁ gantvā bhariyaṁ āha – ‘‘mayā bhatiṁ katvā sāli laddho, ayaṁ nivāpo bhavissati,",
  "atk-s0502a6:63_1": "tayā laddhāya bhatiyā dadhitelakaṭukabhaṇḍāni gaṇhāhī’’ti.",
  "atk-s0502a6:63_2": "Seṭṭhibhariyāpi puna tassā ekaṁ sappikaroṭikañceva dadhibhājanañca kaṭukabhaṇḍañca suddhataṇḍuḷināḷiñca dāpesi.",
  "atk-s0502a6:63_3": "Iti ca ubhinnampi nava taṇḍulanāḷiyo ahesuṁ.",
  "atk-s0502a6:63_4": "Te ‘‘deyyadhammo no laddho’’ti tuṭṭhahaṭṭhā pātova uṭṭhahiṁsu.",
  "atk-s0502a6:63_5": "Bhariyā mahāduggataṁ āha – ‘‘gaccha, sāmi, paṇṇaṁ pariyesitvā āharā’’ti.",
  "atk-s0502a6:63_6": "So antarāpaṇe paṇṇaṁ adisvā nadītīraṁ gantvā ‘‘ajja ayyānaṁ bhojanaṁ dātuṁ labhissāmī’’ti pahaṭṭhamānaso gāyanto paṇṇaṁ uccinati.",
  "atk-s0502a6:63_7": "Mahājālaṁ khipitvā ṭhito kevaṭṭo ‘‘mahāduggatassa saddena bhavitabba’’nti taṁ pakkositvā pucchi – ‘‘ativiya tuṭṭhacitto gāyasi, kiṁ nu kho kāraṇa’’nti? ‘‘Paṇṇaṁ uccināmi, sammā’’ti. ‘‘Kiṁ karissasī’’ti?",
  "atk-s0502a6:63_8": "‘‘Ekaṁ bhikkhuṁ bhojessāmī’’ti. ‘‘Aho sukhito, bhikkhu,",
  "atk-s0502a6:63_9": "so tava kiṁ paṇṇaṁ khādissatī’’ti? ‘‘Kiṁ karomi, samma,",
  "atk-s0502a6:63_10": "attanā laddhapaṇṇena bhojessāmī’’ti? ‘‘Tena hi ehī’’ti. ‘‘Kiṁ karomi, sammā’’ti?",
  "atk-s0502a6:63_11": "‘‘Ime macche gahetvā pādagghanakāni aḍḍhagghanakāni kahāpaṇagghanakāni ca uddānāni karohī’’ti. So tathā akāsi.",
  "atk-s0502a6:63_12": "Baddhabaddhe macche nagaravāsino nimantitanimantitānaṁ bhikkhūnaṁ atthāya hariṁsu.",
  "atk-s0502a6:63_13": "Tassa macchuddānāni karontasseva bhikkhācāravelā pāpuṇi.",
  "atk-s0502a6:63_14": "So velaṁ sallakkhetvā ‘‘gamissāmahaṁ, samma,",
  "atk-s0502a6:63_15": "ayaṁ bhikkhūnaṁ āgamanavelā’’ti āha.",
  "atk-s0502a6:63_16": "‘‘Atthi pana kiñci macchuddāna’’nti? ‘‘Natthi, samma, sabbāni khīṇānī’’ti.",
  "atk-s0502a6:63_17": "‘‘Tena hi mayā attano atthāya vālukāya nikhaṇitvā cattāro rohitamacchā ṭhapitā, sace bhikkhuṁ bhojetukāmosi,",
  "atk-s0502a6:63_18": "ime gahetvā gacchā’’ti te macche tassa adāsi.",
  "atk-s0502a6:64_0": "Taṁ divasaṁ pana satthā paccūsakāle lokaṁ volokento mahāduggataṁ attano ñāṇajālassa anto paviṭṭhaṁ disvā ‘‘kiṁ nu kho bhavissatī’’ti āvajjento ‘‘mahāduggato ‘ekaṁ bhikkhuṁ bhojessāmī’ti bhariyāya saddhiṁ hiyyo bhatiṁ akāsi,",
  "atk-s0502a6:64_1": "kataraṁ nu kho bhikkhuṁ labhissatī’’ti cintetvā ‘‘manussā paṇṇe āropitasaññāya bhikkhū gahetvā attano attano gehesu nisīdāpessanti,",
  "atk-s0502a6:64_2": "mahāduggato maṁ ṭhapetvā aññaṁ bhikkhuṁ na labhissatī’’ti upadhāresi.",
  "atk-s0502a6:64_3": "Buddhā kira duggatesu anukampaṁ karonti.",
  "atk-s0502a6:64_4": "Tasmā satthā pātova sarīrapaṭijagganaṁ katvā ‘‘mahāduggataṁ saṅgaṇhissāmī’’ti gandhakuṭiṁ pavisitvā nisīdi.",
  "atk-s0502a6:64_5": "Mahāduggatepi macche gahetvā gehaṁ pavisante sakkassa paṇḍukambalasilāsanaṁ uṇhākāraṁ dassesi.",
  "atk-s0502a6:64_6": "So ‘‘kiṁ nu kho kāraṇa’’nti olokento ‘‘hiyyo,",
  "atk-s0502a6:64_7": "mahāduggato ‘ekassa bhikkhuno bhikkhaṁ dassāmī’ti attano bhariyāya saddhiṁ bhatiṁ akāsi,",
  "atk-s0502a6:64_8": "kataraṁ nu kho bhikkhuṁ labhissatī’’ti cintetvā ‘‘natthetassa añño bhikkhu,",
  "atk-s0502a6:64_9": "satthā pana mahāduggatassa saṅgahaṁ karissāmī’’ti gandhakuṭiyaṁ nisinno.",
  "atk-s0502a6:64_10": "Mahāduggato attano upakappanakaṁ yāgubhattaṁ paṇṇasūpeyyampi tathāgatassa dadeyya,",
  "atk-s0502a6:64_11": "‘‘yaṁnūnāhaṁ mahāduggatassa gehaṁ gantvā bhattakārakakammaṁ kareyya’’nti aññātakavesena tassa gehasamīpaṁ gantvā ‘‘atthi nu kho kassaci kiñci bhatiyā kātabba’’nti pucchi.",
  "atk-s0502a6:64_12": "Mahāduggato taṁ disvā āha – ‘‘samma, kiṁ kammaṁ karissasī’’ti? ‘‘Ahaṁ, sāmi, sabbasippiko,",
  "atk-s0502a6:64_13": "mayhaṁ ajānanasippaṁ nāma natthi,",
  "atk-s0502a6:64_14": "yāgubhattādīnipi sampādetuṁ jānāmī’’ti. ‘‘Samma, mayaṁ tava kammena atthikā,",
  "atk-s0502a6:64_15": "tuyhaṁ pana kiñci dātabbaṁ bhatiṁ na passāmā’’ti. ‘‘Kiṁ pana te kattabba’’nti?",
  "atk-s0502a6:64_16": "‘‘Ekassa bhikkhussa bhikkhaṁ dātukāmomhi,",
  "atk-s0502a6:64_17": "tassa yāgubhattasaṁvidhānaṁ icchāmī’’ti.",
  "atk-s0502a6:64_18": "‘‘Sace bhikkhussa bhikkhaṁ dassasi, na me bhatiyā attho,",
  "atk-s0502a6:64_19": "kiṁ mama puññaṁ na vaṭṭatī’’ti? ‘‘Evaṁ sante sādhu, samma, pavisā’’ti.",
  "atk-s0502a6:64_20": "So tassa gehaṁ pavisitvā telataṇḍulādīni āharāpetvā ‘‘gaccha,",
  "atk-s0502a6:64_21": "attano pattabhikkhuṁ ānehī’’ti taṁ uyyojesi.",
  "atk-s0502a6:64_22": "Dānaveyyāvaṭikopi paṇṇe āropitaniyāmeneva tesaṁ tesaṁ gehāni bhikkhū pahiṇi.",
  "atk-s0502a6:65_0": "Mahāduggato tassa santikaṁ gantvā ‘‘mayhaṁ pattabhikkhuṁ dehī’’ti āha.",
  "atk-s0502a6:65_1": "So tasmiṁ khaṇe satiṁ labhitvā ‘‘ahaṁ tava bhikkhuṁ pamuṭṭho’’ti āha.",
  "atk-s0502a6:65_2": "Mahāduggato tikhiṇāya sattiyā kucchiyaṁ pahaṭo viya, ‘‘sāmi, kasmā maṁ nāsesi,",
  "atk-s0502a6:65_3": "ahaṁ tayā hiyyo samādapito bhariyāya saddhiṁ divasaṁ bhatiṁ katvā ajja pātova paṇṇatthāya nadītīre āhiṇḍitvā āgato,",
  "atk-s0502a6:65_4": "dehi me ekaṁ bhikkhu’’nti bāhā paggayha paridevi.",
  "atk-s0502a6:65_5": "Manussā sannipatitvā ‘‘kimetaṁ, mahāduggatā’’ti pucchiṁsu. So tamatthaṁ ārocesi.",
  "atk-s0502a6:65_6": "Te veyyāvaṭikaṁ pucchiṁsu – ‘‘saccaṁ kira, samma,",
  "atk-s0502a6:65_7": "tayā esa ‘bhatiṁ katvā ekassa bhikkhussa bhikkhaṁ dehī’ti samādapito’’ti? ‘‘Āma , ayyā’’ti. ‘‘Bhāriyaṁ te kammaṁ kataṁ,",
  "atk-s0502a6:65_8": "yo tvaṁ ettake bhikkhū saṁvidahanto etassa ekaṁ bhikkhuṁ nādāsī’’ti.",
  "atk-s0502a6:65_9": "So tesaṁ vacanena maṅkubhūto taṁ āha – ‘‘samma mahāduggata, mā maṁ nāsayi,",
  "atk-s0502a6:65_10": "ahaṁ tava kāraṇā mahāvihesaṁ patto,",
  "atk-s0502a6:65_11": "manussā paṇṇe āropitaniyāmena attano attano pattabhikkhū nayiṁsu,",
  "atk-s0502a6:65_12": "attano gehe nisinnabhikkhuṁ nīharitvā dento nāma natthi,",
  "atk-s0502a6:65_13": "satthā pana mukhaṁ dhovitvā gandhakuṭiyameva nisinno,",
  "atk-s0502a6:65_14": "rājayuvarājasenāpatiādayo satthu gandhakuṭito nikkhamanaṁ olokentā nisinnā satthu pattaṁ gahetvā ‘gamissāmā’ti.",
  "atk-s0502a6:65_15": "Buddhā nāma duggate anukampaṁ karonti,",
  "atk-s0502a6:65_16": "tvaṁ vihāraṁ gantvā ‘duggatomhi, bhante,",
  "atk-s0502a6:65_17": "mama saṅgahaṁ karothā’ti satthāraṁ vanda, sace te puññaṁ atthi, addhā lacchasī’’ti.",
  "atk-s0502a6:66_0": "So vihāraṁ agamāsi.",
  "atk-s0502a6:66_1": "Atha naṁ aññesu divasesu vihāre vighāsādabhāvena diṭṭhattā rājayuvarājādayo, ‘‘mahāduggata, na tāva bhattakālo,",
  "atk-s0502a6:66_2": "kasmā tvaṁ āgacchasī’’ti āhaṁsu. So ‘‘jānāmi, sāmi, ‘na tāva bhattakālo’ti.",
  "atk-s0502a6:66_3": "Satthāraṁ pana vandituṁ āgacchāmī’’ti vadanto gantvā gandhakuṭiyā ummāre sīsaṁ ṭhapetvā pañcapatiṭṭhitena vanditvā, ‘‘bhante,",
  "atk-s0502a6:66_4": "imasmiṁ nagare mayā duggatataro natthi, avassayo me hotha, karotha me saṅgaha’’nti āha.",
  "atk-s0502a6:66_5": "Satthā gandhakuṭidvāraṁ vivaritvā pattaṁ nīharitvā tassa hatthe ṭhapesi.",
  "atk-s0502a6:66_6": "So cakkavattisiriṁ patto viya ahosi,",
  "atk-s0502a6:66_7": "rājayuvarājādayo aññamaññassa mukhāni olokayiṁsu.",
  "atk-s0502a6:66_8": "Satthārā dinnapattañhi koci issariyavasena gahetuṁ samattho nāma natthi. Evaṁ pana vadiṁsu, ‘‘samma mahāduggata,",
  "atk-s0502a6:66_9": "satthu pattaṁ amhākaṁ dehi ettakaṁ nāma te dhanaṁ dassāma, tvaṁ duggato dhanaṁ gaṇhāhi, kiṁ te pattenā’’ti?",
  "atk-s0502a6:66_10": "Mahāduggato ‘‘na kassaci dassāmi, na me dhanena attho,",
  "atk-s0502a6:66_11": "satthāraṁyeva bhojessāmī’’ti āha.",
  "atk-s0502a6:66_12": "Avasesā taṁ yācitvā pattaṁ alabhitvā nivattiṁsu.",
  "atk-s0502a6:66_13": "Rājā pana ‘‘mahāduggato dhanena palobhiyamānopi satthu pattaṁ na deti,",
  "atk-s0502a6:66_14": "satthārā ca sayaṁ dinnapattaṁ koci gahetuṁ na sakkoti,",
  "atk-s0502a6:66_15": "imassa deyyadhammo nāma kittako bhavissati,",
  "atk-s0502a6:66_16": "iminā deyyadhammassa dinnakāle satthāraṁ ādāya gehaṁ netvā mayhaṁ sampāditaṁ āhāraṁ dassāmī’’ti cintetvā satthārā saddhiṁyeva agamāsi.",
  "atk-s0502a6:66_17": "Sakkopi devarājā yāgukhajjakabhattasūpeyyapaṇṇādīni sampādetvā satthu nisīdanārahaṁ āsanaṁ paññapetvā nisīdi.",
  "atk-s0502a6:67_0": "Mahāduggato satthāraṁ netvā ‘‘pavisatha, bhante’’ti āha. Vasanagehañcassa nīcaṁ hoti, anonatena pavisituṁ na sakkā.",
  "atk-s0502a6:67_1": "Buddhā ca nāma gehaṁ pavisantā na onamitvā pavisanti.",
  "atk-s0502a6:67_2": "Gehañhi pavisanakāle mahāpathavī vā heṭṭhā ogacchati, gehaṁ vā uddhaṁ gacchati.",
  "atk-s0502a6:67_3": "Idaṁ tesaṁ sudinnadānassa phalaṁ.",
  "atk-s0502a6:67_4": "Puna nikkhamitvā gatakāle sabbaṁ pākatikameva hoti.",
  "atk-s0502a6:67_5": "Tasmā satthā ṭhitakova gehaṁ pavisitvā sakkena paññattāsane nisīdi.",
  "atk-s0502a6:67_6": "Satthari nisinne rājā āha – ‘‘samma mahāduggata,",
  "atk-s0502a6:67_7": "tayā amhākaṁ yācantānampi satthu patto na dinno, passāma tāva,",
  "atk-s0502a6:67_8": "kīdiso te satthu sakkāro kato’’ti?",
  "atk-s0502a6:67_9": "Athassa sakko yāgukhajjakādīni vivaritvā dassesi.",
  "atk-s0502a6:67_10": "Tesaṁ vāsagandho sakalanagaraṁ chādetvā aṭṭhāsi.",
  "atk-s0502a6:67_11": "Rājā yāguādīni oloketvā bhagavantaṁ āha – ‘‘bhante,",
  "atk-s0502a6:67_12": "‘ahaṁ mahāduggatassa deyyadhammo kittako bhavissati,",
  "atk-s0502a6:67_13": "iminā deyyadhamme dinne satthāraṁ gehaṁ netvā attano sampāditaṁ āhāraṁ dassāmī’ti cintetvā āgato,",
  "atk-s0502a6:67_14": "mayā evarūpo āhāro na diṭṭhapubbo,",
  "atk-s0502a6:67_15": "mayi idha ṭhite mahāduggato kilameyya,",
  "atk-s0502a6:67_16": "gacchāmaha’’nti satthāraṁ vanditvā pakkāmi.",
  "atk-s0502a6:67_17": "Sakkopi satthāraṁ yāguādīni datvā sakkaccaṁ parivisi.",
  "atk-s0502a6:67_18": "Satthāpi katabhattakicco anumodanaṁ katvā uṭṭhāyāsanā pakkāmi.",
  "atk-s0502a6:68_0": "Sakko mahāduggatassa saññaṁ adāsi.",
  "atk-s0502a6:68_1": "So pattaṁ gahetvā satthāraṁ anugacchi.",
  "atk-s0502a6:68_2": "Sakko nivattitvā mahāduggatassa gehadvāre ṭhito ākāsaṁ olokesi.",
  "atk-s0502a6:68_3": "Tāvadeva ākāsato sattaratanavassaṁ vassitvā tassa gehe sabbabhājanāni pūretvā sakalaṁ gehaṁ pūresi. Tassa gehe okāso nāhosi.",
  "atk-s0502a6:68_4": "Tassa bhariyā dārake hatthesu gahetvā nīharitvā bahi aṭṭhāsi.",
  "atk-s0502a6:68_5": "So satthāraṁ anugantvā nivatto dārake bahi disvā ‘‘kiṁ ida’’nti pucchi. ‘‘Sāmi,",
  "atk-s0502a6:68_6": "sakalaṁ no gehaṁ sattahi ratanehi puṇṇaṁ, pavisituṁ okāso natthī’’ti.",
  "atk-s0502a6:68_7": "So ‘‘ajjeva me dānena vipāko dinno’’ti cintetvā rañño santikaṁ gantvā vanditvā,",
  "atk-s0502a6:68_8": "‘‘kasmā āgatosī’’ti vutte āha –‘‘deva,",
  "atk-s0502a6:68_9": "gehaṁ me sattahi ratanehi puṇṇaṁ, taṁ dhanaṁ gaṇhathā’’ti.",
  "atk-s0502a6:68_10": "Rājā ‘‘aho buddhānaṁ dinnadānaṁ,",
  "atk-s0502a6:68_11": "ajjeva matthakaṁ patta’’nti cintetvā taṁ āha – ‘‘kiṁ te laddhuṁ vaṭṭatī’’ti?",
  "atk-s0502a6:68_12": "‘‘Dhanaharaṇatthāya sakaṭasahassaṁ, devā’’ti.",
  "atk-s0502a6:68_13": "Rājā sakaṭasahassaṁ pesetvā dhanaṁ āharāpetvā rājaṅgaṇe okirāpesi. Tālappamāṇo rāsi ahosi.",
  "atk-s0502a6:68_14": "Rājā nagare sannipātāpetvā ‘‘imasmiṁ nagare atthi kassaci ettakaṁ dhana’’nti pucchi. ‘‘Natthi, devā’’ti.",
  "atk-s0502a6:68_15": "‘‘Evaṁ mahādhanassa kiṁ kātuṁ vaṭṭatī’’ti?",
  "atk-s0502a6:68_16": "‘‘Seṭṭhiṭṭhānaṁ dātuṁ vaṭṭati, devā’’ti.",
  "atk-s0502a6:68_17": "Rājā tassa mahāsakkāraṁ katvā seṭṭhiṭṭhānaṁ dāpesi.",
  "atk-s0502a6:69_0": "Athassa pubbe ekassa seṭṭhino gehaṭṭhānaṁ ācikkhitvā ‘‘ettha jāte gacche harāpetvā gehaṁ uṭṭhāpetvā vasāhī’’ti āha.",
  "atk-s0502a6:69_1": "Tassa taṁ ṭhānaṁ sodhetvā samaṁ katvā bhūmiyā khaññamānāya aññamaññaṁ āhacca nidhikumbhiyo uṭṭhahiṁsu.",
  "atk-s0502a6:69_2": "Tena rañño ārocite ‘‘tava puññena nibbattā, tvameva gaṇhāhī’’ti āha.",
  "atk-s0502a6:69_3": "So gehaṁ kāretvā sattāhaṁ buddhappamukhassa bhikkhusaṅghassa mahādānaṁ adāsi.",
  "atk-s0502a6:69_4": "Tato parampi yāvatāyukaṁ tiṭṭhanto puññāni karitvā āyupariyosāne devaloke nibbatto.",
  "atk-s0502a6:70_0": "Ekaṁ buddhantaraṁ dibbasampattiṁ anubhavitvā imasmiṁ buddhuppāde tato cuto sāvatthiyaṁ sāriputtattherassūpaṭṭhākakule seṭṭhidhītu kucchiyaṁ paṭisandhiṁ gaṇhi.",
  "atk-s0502a6:70_1": "Athassā mātāpitaro gabbhassa patiṭṭhitabhāvaṁ ñatvā gabbhaparihāraṁ adaṁsu.",
  "atk-s0502a6:70_2": "Tassā aparena samayena evarūpo dohaḷo uppajji – ‘‘aho vatāhaṁ dhammadesanāpatiṁ ādiṁ katvā pañcannaṁ bhikkhusatānaṁ rohitamaccharasena dānaṁ datvā kāsāyāni vatthāni nivāsetvā āsanapariyante nisinnā tesaṁ bhikkhūnaṁ ucchiṭṭhabhattaṁ paribhuñjeyya’’nti.",
  "atk-s0502a6:70_3": "Sā mātāpitūnaṁ ārocetvā tathā akāsi, dohaḷo paṭipassambhi.",
  "atk-s0502a6:70_4": "Athassā tato aparesupi sattasu maṅgalesu rohitamaccharaseneva dhammasenāpatittherappamukhāni pañca bhikkhusatāni bhojesuṁ.",
  "atk-s0502a6:70_5": "Sabbaṁ tissakumārassa vatthumhi vuttaniyāmeneva veditabbaṁ.",
  "atk-s0502a6:70_6": "Ayamassa pana mahāduggatakāle dinnassa rohitamaccharasadānasseva nissando. Nāmaggahaṇadivase panassa, ‘‘bhante,",
  "atk-s0502a6:70_7": "dāsassa vo sikkhāpadāni dethā’’ti mātarā vutte thero āha – ‘‘konāmo ayaṁ dārako’’ti? ‘‘Bhante,",
  "atk-s0502a6:70_8": "imassa dārakassa kucchiyaṁ paṭisandhiggahaṇato paṭṭhāya imasmiṁ gehe jaḷā eḷamūgāpi paṇḍitā jātā,",
  "atk-s0502a6:70_9": "tasmā me puttassa paṇḍitotveva nāmaṁ bhavissatī’’ti. Thero sikkhāpadāni adāsi.",
  "atk-s0502a6:70_10": "Jātadivasato paṭṭhāya panassa ‘‘nāhaṁ mama puttassa ajjhāsayaṁ bhindissāmī’’ti mātu cittaṁ uppajji.",
  "atk-s0502a6:70_11": "So sattavassikakāle mātaraṁ āha – ‘‘amma,",
  "atk-s0502a6:70_12": "therassa santike pabbajissāmī’’ti. ‘‘Sādhu, tāta,",
  "atk-s0502a6:70_13": "‘ahaṁ tava ajjhāsayaṁ na bhindissāmicceva manaṁ uppādesi’’’nti vatvā theraṁ nimantetvā bhojetvā, ‘‘bhante, dāso vo pabbajitukāmo,",
  "atk-s0502a6:70_14": "ahaṁ imaṁ sāyanhasamaye vihāraṁ ānessāmī’’ti theraṁ uyyojetvā ñātake sannipātāpetvā ‘‘mama puttassa gihikāle kattabbasakkāraṁ ajjeva karissāmā’’ti mahantaṁ sakkāraṁ kāretvā taṁ ādāya vihāraṁ gantvā ‘‘imaṁ, bhante,",
  "atk-s0502a6:70_15": "pabbājethā’’ti therassa adāsi.",
  "atk-s0502a6:71_0": "Thero pabbajjāya dukkarabhāvaṁ ācikkhitvā ‘‘karissāmahaṁ, bhante,",
  "atk-s0502a6:71_1": "tumhākaṁ ovāda’’nti vutte ‘‘tena hi ehī’’ti kese temetvā tacapañcakakammaṭṭhānaṁ ācikkhitvā pabbājesi.",
  "atk-s0502a6:71_2": "Mātāpitaropissa sattāhaṁ vihāreyeva vasantā buddhappamukhassa bhikkhusaṅghassa rohitamaccharaseneva dānaṁ datvā sattame divase sāyaṁ gehaṁ agamaṁsu.",
  "atk-s0502a6:71_3": "Thero aṭṭhame divase antogāmaṁ gacchanto taṁ ādāya gacchati,",
  "atk-s0502a6:71_4": "bhikkhusaṅghena saddhiṁ nāgamāsi. Kiṁ kāraṇā?",
  "atk-s0502a6:71_5": "Na tāvassa pattacīvaraggahaṇāni vā iriyāpatho vā pāsādiko hoti,",
  "atk-s0502a6:71_6": "apica vihāre therassa kattabbavattaṁ atthi.",
  "atk-s0502a6:71_7": "Thero hi bhikkhusaṅghe antogāmaṁ paviṭṭhe sakalavihāraṁ vicaranto asammajjanaṭṭhānaṁ sammajjitvā tucchabhājanesu pānīyaparibhojanīyāni upaṭṭhapetvā dunnikkhittāni mañcapīṭhādīni paṭisāmetvā pacchā gāmaṁ pavisati.",
  "atk-s0502a6:71_8": "Apica ‘‘aññatitthiyā tucchavihāraṁ pavisitvā ‘passatha samaṇassa gotamassa sāvakānaṁ nisinnaṭṭhānānī’ti vattuṁ mā labhiṁsū’’ti sakalavihāraṁ paṭijaggitvā pacchā gāmaṁ pavisati.",
  "atk-s0502a6:71_9": "Tasmā taṁ divasampi sāmaṇerena pattacīvaraṁ gāhāpetvā divātaraṁ piṇḍāya pāvisi.",
  "atk-s0502a6:72_0": "Sāmaṇero upajjhāyena saddhiṁ gacchanto antarāmagge mātikaṁ disvā, ‘‘bhante, idaṁ kiṁ nāmā’’ti pucchi. ‘‘Mātikā nāma, sāmaṇerā’’ti. ‘‘Imāya kiṁ karontī’’ti?",
  "atk-s0502a6:72_1": "‘‘Ito cito ca udakaṁ āharitvā attano sassakammaṁ sampādentī’’ti. ‘‘Kiṁ pana, bhante, udakassa cittaṁ atthī’’ti ? ‘‘Natthāvuso’’ti.",
  "atk-s0502a6:72_2": "‘‘Evarūpaṁ acittakaṁ attano icchitaṭṭhānaṁ haranti, bhante’’ti? ‘‘Āmāvuso’’ti.",
  "atk-s0502a6:72_3": "So cintesi – ‘‘sace evarūpampi acittakaṁ attano icchiticchitaṭṭhānaṁ haritvā kammaṁ karonti,",
  "atk-s0502a6:72_4": "kasmā sacittakāpi cittaṁ attano vase vattetvā samaṇadhammaṁ kātuṁ na sakkhissantī’’ti.",
  "atk-s0502a6:72_5": "Atheso purato gacchanto usukāre saradaṇḍakaṁ aggimhi tāpetvā akkhikoṭiyā oloketvā ujukaṁ karonte disvā, ‘‘ime, bhante, ke nāmā’’ti pucchi. ‘‘Usukārā nāmāvuso’’ti. ‘‘Kiṁ panete karontī’’ti?",
  "atk-s0502a6:72_6": "‘‘Aggimhi tāpetvā saradaṇḍakaṁ ujuṁ karontī’’ti. ‘‘Sacittako, bhante, eso’’ti? ‘‘Acittako, āvuso’’ti .",
  "atk-s0502a6:72_7": "So cintesi – ‘‘sace acittakaṁ gahetvā aggimhi tāpetvā ujuṁ karonti,",
  "atk-s0502a6:72_8": "kasmā sacittakāpi attano cittaṁ vase vattetvā samaṇadhammaṁ kātuṁ na sakkhissantī’’ti.",
  "atk-s0502a6:72_9": "Atheso purato gacchanto dārūni araneminābhiādīni tacchante disvā, ‘‘bhante, ime ke nāmā’’ti pucchi. ‘‘Tacchakā nāmāvuso’’ti. ‘‘Kiṁ panete karontī’’ti?",
  "atk-s0502a6:72_10": "‘‘Dārūni gahetvā yānakādīnaṁ cakkādīni karonti, āvuso’’ti. ‘‘Etāni pana sacittakāni, bhante’’ti? ‘‘Acittakāni, āvuso’’ti.",
  "atk-s0502a6:72_11": "Athassa etadahosi – ‘‘sace acittakāni kaṭṭhakaliṅgarāni gahetvā cakkādīni karonti,",
  "atk-s0502a6:72_12": "kasmā sacittakā attano cittaṁ vase vattetvā samaṇadhammaṁ kātuṁ na sakkhissantī’’ti. So imāni kāraṇāni disvā, ‘‘bhante,",
  "atk-s0502a6:72_13": "sace tumhākaṁ pattacīvare tumhe gaṇheyyātha, ahaṁ nivatteyya’’nti.",
  "atk-s0502a6:72_14": "Thero ‘‘ayaṁ adhunā pabbajito daharasāmaṇero maṁ anubandhamāno evaṁ vadetī’’ti cittaṁ anuppādetvāva ‘‘āhara,",
  "atk-s0502a6:72_15": "sāmaṇerā’’ti vatvā attano pattacīvaraṁ aggahesi.",
  "atk-s0502a6:73_0": "Sāmaṇeropi upajjhāyaṁ vanditvā nivattanto, ‘‘bhante,",
  "atk-s0502a6:73_1": "mayhaṁ āhāraṁ āharanto rohitamaccharaseneva āhareyyāthā’’ti āha. ‘‘Kathaṁ labhissāmāvuso’’ti? ‘‘Bhante,",
  "atk-s0502a6:73_2": "attano puññena alabhantā mama puññena labhissathā’’ti āha.",
  "atk-s0502a6:73_3": "Thero ‘‘daharasāmaṇerassa bahi nisinnakassa paripanthopi bhaveyyā’’ti kuñjikaṁ datvā ‘‘mayhaṁ vasanagabbhassa dvāraṁ vivaritvā anto pavisitvā nisīdeyyāsī’’ti āha.",
  "atk-s0502a6:73_4": "So tathā katvā attano karajakāye ñāṇaṁ otāretvā attabhāvaṁ sammasanto nisīdi.",
  "atk-s0502a6:73_5": "Athassa guṇatejena sakkassa āsanaṁ uṇhākāraṁ dassesi.",
  "atk-s0502a6:73_6": "So ‘‘kiṁ nu kho kāraṇa’’nti upadhārento ‘‘paṇḍitasāmaṇero upajjhāyassa pattacīvaraṁ datvā ‘samaṇadhammaṁ karissāmī’ti nivatto,",
  "atk-s0502a6:73_7": "mayāpi tattha gantuṁ vaṭṭatī’’ti cintetvā cattāro mahārāje āmantetvā ‘‘vihārassa upavane vasante sakuṇe palāpetvā samantato ārakkhaṁ gaṇhathā’’ti vatvā candadevaputtaṁ ‘‘candamaṇḍalaṁ ākaḍḍhitvā gaṇhāhī’’ti,",
  "atk-s0502a6:73_8": "sūriyadevaputtaṁ ‘‘sūriyamaṇḍalaṁ ākaḍḍhitvā gaṇhāhī’’ti vatvā sayaṁ gantvā āviñchanarajjuṭṭhāne ārakkhaṁ gahetvā aṭṭhāsi,",
  "atk-s0502a6:73_9": "vihāre purāṇapaṇṇassa patantassapi saddo nāhosi,",
  "atk-s0502a6:73_10": "sāmaṇerassa cittaṁ ekaggaṁ ahosi.",
  "atk-s0502a6:73_11": "So antarābhatteyeva attabhāvaṁ sammasitvā tīṇi phalāni pāpuṇi.",
  "atk-s0502a6:74_0": "Theropi ‘‘sāmaṇero vihāre nisinno,",
  "atk-s0502a6:74_1": "tassa upakappanakaṁ bhojanaṁ asukakule nāma sakkā laddhu’’nti ekaṁ pemagāravayuttaṁ upaṭṭhākakulaṁ agamāsi.",
  "atk-s0502a6:74_2": "Tattha ca manussā taṁ divasaṁ rohitamacche labhitvā therasseva āgamanaṁ olokento nisīdiṁsu.",
  "atk-s0502a6:74_3": "Te theraṁ āgacchantaṁ disvā , ‘‘bhante,",
  "atk-s0502a6:74_4": "bhaddakaṁ vo kataṁ idhāgacchantehī’’ti antogehe pavesetvā yāgukhajjakādīni datvā rohitamaccharasenassa piṇḍapātaṁ adaṁsu. Thero haraṇākāraṁ dassesi. Manussā ‘‘paribhuñjatha, bhante,",
  "atk-s0502a6:74_5": "haraṇakabhattampi labhissathā’’ti vatvā therassa bhattakiccāvasāne pattaṁ rohitamaccharasabhojanassa pūretvā adaṁsu.",
  "atk-s0502a6:74_6": "Thero ‘‘sāmaṇero me chāto’’ti sīghaṁ agamāsi.",
  "atk-s0502a6:74_7": "Satthāpi taṁ divasaṁ kālasseva bhuñjitvā vihāraṁ gantvā evaṁ āvajjesi – ‘‘paṇḍitasāmaṇero upajjhāyassa pattacīvaraṁ datvā ‘samaṇadhammaṁ karissāmī’ti nivatto,",
  "atk-s0502a6:74_8": "nipphajjissati nu kho assa pabbajitakicca’’nti upadhārento tiṇṇaṁ phalānaṁ pattabhāvaṁ ñatvā ‘‘arahattassa upanissayo atthi,",
  "atk-s0502a6:74_9": "natthī’’ti āvajjento ‘‘atthī’’ti disvā ‘‘purebhattameva arahattaṁ pattuṁ sakkhissati,",
  "atk-s0502a6:74_10": "na sakkhissatī’’ti upadhārento ‘‘sakkhissatī’’ti aññāsi.",
  "atk-s0502a6:74_11": "Athassa etadahosi – ‘‘sāriputto sāmaṇerassa bhattaṁ ādāya sīghaṁ āgacchati,",
  "atk-s0502a6:74_12": "antarāyampissa kareyya dvārakoṭṭhake ārakkhaṁ gahetvā nisīdissāmi, atha naṁ pañhaṁ pucchissāmi,",
  "atk-s0502a6:74_13": "tasmiṁ pañhe vissajjiyamāne sāmaṇero saha paṭisambhidāhi arahattaṁ pāpuṇissatī’’ti.",
  "atk-s0502a6:74_14": "Tato gantvā dvārakoṭṭhake ṭhatvā sampattaṁ theraṁ cattāro pañhe pucchi,",
  "atk-s0502a6:74_15": "puṭṭhaṁ puṭṭhaṁ pañhaṁ vissajjesi.",
  "atk-s0502a6:75_0": "Tatridaṁ pucchāvissajjanaṁ – satthā kira naṁ āha – ‘‘sāriputta, kiṁ te laddha’’nti? ‘‘Āhāro, bhante’’ti. ‘‘Āhāro nāma kiṁ āharati, sāriputtā’’ti? ‘‘Vedanaṁ, bhante’’ti. ‘‘Vedanaṁ kiṁ āharati, sāriputtā’’ti? ‘‘Rūpaṁ, bhante’’ti. ‘‘Rūpaṁ pana kiṁ āharati, sāriputtā’’ti ? ‘‘Phassaṁ, bhante’’ti.",
  "atk-s0502a6:75_1": "Tatrāyaṁ adhippāyo – ‘‘jighacchitena hi paribhutto āhāro tassa khuddaṁ pariharitvā sukhaṁ vedanaṁ āharati.",
  "atk-s0502a6:75_2": "Āhāraparibhogena sukhitassa sukhāya vedanāya uppajjamānāya sarīre vaṇṇasampatti hoti. Evaṁ vedanā rūpaṁ āharati.",
  "atk-s0502a6:75_3": "Sukhito pana āhārajarūpavasena uppannasukhasomanasso ‘idāni me assādo jāto’ti nippajjanto vā nisīdanto vā sukhasamphassaṁ paṭilabhatī’’ti.",
  "atk-s0502a6:76_0": "Evaṁ imesu catūsu pañhesu vissajjikesu sāmaṇero saha paṭisambhidāhi arahattaṁ patto.",
  "atk-s0502a6:76_1": "Satthāpi theraṁ āha – ‘‘gaccha, sāriputta,",
  "atk-s0502a6:76_2": "tava sāmaṇerassa bhattaṁ dehī’’ti. Thero gantvā dvāraṁ ākoṭesi.",
  "atk-s0502a6:76_3": "Sāmaṇero nikkhamitvā therassa hatthato pattaṁ gahetvā ekamantaṁ ṭhapetvā tālavaṇṭena theraṁ bīji.",
  "atk-s0502a6:76_4": "Atha naṁ thero āha – ‘‘sāmaṇera, bhattakiccaṁ karohī’’ti. ‘‘Tumhe pana, bhante’’ti. ‘‘Kataṁ mayā bhattakiccaṁ, tvaṁ karohī’’ti.",
  "atk-s0502a6:76_5": "Sattavassikadārako pabbajitvā aṭṭhame divase taṁ khaṇaṁ vikasitapadumuppalasadiso arahattaṁ patto,",
  "atk-s0502a6:76_6": "paccavekkhitaṭṭhānaṁ pana paccavekkhanto nisīditvā bhattakiccamakāsi.",
  "atk-s0502a6:76_7": "Tena pattaṁ dhovitvā paṭisāmitakāle candadevaputto candamaṇḍalaṁ vissajjesi,",
  "atk-s0502a6:76_8": "sūriyadevaputto sūriyamaṇḍalaṁ.",
  "atk-s0502a6:76_9": "Cattāro mahārājāno catuddisaṁ ārakkhaṁ vissajjesuṁ,",
  "atk-s0502a6:76_10": "sakko devarājā āviñchanake ārakkhaṁ vissajjesi.",
  "atk-s0502a6:76_11": "Sūriyo majjhaṭṭhānato galitvā gato.",
  "atk-s0502a6:77_0": "Bhikkhū ujjhāyiṁsu, ‘‘chāyā adhikappamāṇā jātā,",
  "atk-s0502a6:77_1": "sūriyo majjhaṭṭhānato galitvā gato,",
  "atk-s0502a6:77_2": "sāmaṇerena ca idāneva bhuttaṁ, kiṁ nu kho eta’’nti.",
  "atk-s0502a6:77_3": "Satthā taṁ pavattiṁ ñatvā āgantvā pucchi – ‘‘bhikkhave, kiṁ kathethā’’ti? ‘‘Idaṁ nāma, bhante’’ti? ‘‘Āma, bhikkhave,",
  "atk-s0502a6:77_4": "puññavato samaṇadhammaṁ karaṇakāle candadevaputto candamaṇḍalaṁ,",
  "atk-s0502a6:77_5": "sūriyadevaputto sūriyamaṇḍalaṁ ākaḍḍhitvā gaṇhi,",
  "atk-s0502a6:77_6": "cattāro mahārājāno vihāropavane catuddisaṁ ārakkhaṁ gaṇhiṁsu,",
  "atk-s0502a6:77_7": "sakko devarājā āviñchanake ārakkhaṁ gaṇhi,",
  "atk-s0502a6:77_8": "ahampi ‘buddhomhī’ti appossukko nisīdituṁ nālatthaṁ,",
  "atk-s0502a6:77_9": "gantvā dvārakoṭṭhake mama puttassa ārakkhaṁ aggahesiṁ,",
  "atk-s0502a6:77_10": "nettike ca mātikāya udakaṁ harante,",
  "atk-s0502a6:77_11": "usukāre ca usuṁ ujuṁ karonte,",
  "atk-s0502a6:77_12": "tacchake ca dārūni tacchante disvā ettakaṁ ārammaṇaṁ gahetvā paṇḍitā attānaṁ dametvā arahattaṁ gaṇhantiyevā’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:78_0": "80.",
  "atk-s0502a6:79_0": " ‘‘Udakañhi nayanti nettikā, usukārā namayanti tejanaṁ;",
  "atk-s0502a6:80_0": "Dāruṁ namayanti tacchakā,",
  "atk-s0502a6:80_1": "attānaṁ damayanti paṇḍitā’’ti.",
  "atk-s0502a6:81_0": "Tattha udakanti pathaviyā thalaṭṭhānaṁ khaṇitvā āvāṭaṭṭhānaṁ pūretvā mātikaṁ vā katvā rukkhadoṇiṁ vā ṭhapetvā attanā icchiticchitaṭṭhānaṁ udakaṁ. Nentīti nettikā. Tejananti kaṇḍaṁ.",
  "atk-s0502a6:81_1": "Idaṁ vuttaṁ hoti – nettikā attano ruciyā udakaṁ nayanti,",
  "atk-s0502a6:81_2": "usukārāpi tāpetvā tejanaṁ namayanti usuṁ ujuṁ karonti.",
  "atk-s0502a6:81_3": "Tacchakāpi nemiādīnaṁ atthāya tacchantā dāruṁ namayanti attano ruciyā ujuṁ vā vaṅkaṁ vā karonti.",
  "atk-s0502a6:81_4": "Evaṁ ettakaṁ ārammaṇaṁ katvā paṇḍitā sotāpattimaggādīni uppādentā attānaṁ damayanti,",
  "atk-s0502a6:81_5": "arahattappattā pana ekantadantā nāma hontīti.",
  "atk-s0502a6:82_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:83_0": "Paṇḍitasāmaṇeravatthu pañcamaṁ.",
  "atk-s0502a6:84_0": "6. Lakuṇḍakabhaddiyattheravatthu",
  "atk-s0502a6:85_0": "Selo yathāti imaṁ dhammadesanaṁ satthā jetavane viharanto lakuṇḍakabhaddiyattheraṁ ārabbha kathesi.",
  "atk-s0502a6:86_0": "Puthujjanā kira sāmaṇerādayo theraṁ disvā sīsepi kaṇṇesupi nāsāyapi gahetvā ‘‘kiṁ, cūḷapita, sāsanasmiṁ na ukkaṇṭhasi, abhiramasī’’ti vadanti. Thero tesu neva kujjhati, na dussati.",
  "atk-s0502a6:86_1": "Dhammasabhāyaṁ kathaṁ samuṭṭhāpesuṁ ‘‘passathāvuso,",
  "atk-s0502a6:86_2": "lakuṇḍakabhaddiyattheraṁ disvā sāmaṇerādayo evañcevañca viheṭhenti, so tesu neva kujjhati, na dussatī’’ti.",
  "atk-s0502a6:86_3": "Satthā āgantvā ‘‘kiṁ kathetha,",
  "atk-s0502a6:86_4": "bhikkhave’’ti pucchitvā ‘‘imaṁ nāma, bhante’’ti vutte ‘‘āma, bhikkhave,",
  "atk-s0502a6:86_5": "khīṇāsavā nāma neva kujjhanti, na dussanti.",
  "atk-s0502a6:86_6": "Ghanaselasadisā hete acalā akampiyā’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:87_0": "81.",
  "atk-s0502a6:88_0": " ‘‘Selo yathā ekaghano, vātena na samīrati;",
  "atk-s0502a6:89_0": "Evaṁ nindāpasaṁsāsu, na samiñjanti paṇḍitā’’ti.",
  "atk-s0502a6:90_0": "Tattha nindāpasaṁsāsūti kiñcāpi idha dve lokadhammā vuttā,",
  "atk-s0502a6:90_1": "attho pana aṭṭhannampi vasena veditabbo.",
  "atk-s0502a6:90_2": "Yathā hi ekaghano asusiro selo puratthimādibhedena vātena na samīrati na iñjati na calati,",
  "atk-s0502a6:90_3": "evaṁ aṭṭhasupi lokadhammesu ajjhottharantesu paṇḍitā na samiñjanti,",
  "atk-s0502a6:90_4": "paṭighavasena vā anunayavasena vā na calanti na kampanti.",
  "atk-s0502a6:91_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:92_0": "Lakuṇḍakabhaddiyattheravatthu chaṭṭhaṁ.",
  "atk-s0502a6:93_0": "7. Kāṇamātuvatthu",
  "atk-s0502a6:94_0": "Yathāpi rahadoti imaṁ dhammadesanaṁ satthā jetavane viharanto kāṇamātaraṁ ārabbha kathesi. Vatthu vinaye (pāci. 230) āgatameva.",
  "atk-s0502a6:95_0": "Tadā pana kāṇamātarā atucchahatthaṁ dhītaraṁ patikulaṁ pesetuṁ pakkesu pūvesu catukkhattuṁ catunnaṁ bhikkhūnaṁ dinnakāle satthārā tasmiṁ vatthusmiṁ sikkhāpade paññatte kāṇāya sāmikena aññāya pajāpatiyā ānītāya kāṇā taṁ pavattiṁ sutvā ‘‘imehi me gharāvāso nāsito’’ti diṭṭhadiṭṭhe bhikkhū akkosati paribhāsati.",
  "atk-s0502a6:95_1": "Bhikkhū taṁ vīthiṁ paṭipajjituṁ na visahiṁsu.",
  "atk-s0502a6:95_2": "Satthā taṁ pavattiṁ ñatvā tattha agamāsi.",
  "atk-s0502a6:95_3": "Kāṇamātā satthāraṁ vanditvā paññattāsane nisīdāpetvā yāgukhajjakaṁ adāsi.",
  "atk-s0502a6:95_4": "Satthā katapātarāso ‘‘kahaṁ kāṇā’’ti pucchi. ‘‘Esā, bhante,",
  "atk-s0502a6:95_5": "tumhe disvā maṅkubhūtā rodantī ṭhitā’’ti. ‘‘Kiṁ kāraṇā’’ti? ‘‘Esā, bhante,",
  "atk-s0502a6:95_6": "bhikkhū akkosati paribhāsati,",
  "atk-s0502a6:95_7": "tasmā tumhe disvā maṅkubhūtā rodamānā ṭhitā’’ti.",
  "atk-s0502a6:95_8": "Atha naṁ satthā pakkosāpetvā – ‘‘kāṇe,",
  "atk-s0502a6:95_9": "kasmā maṁ disvā maṅkubhūtā nilīyitvā rodasī’’ti.",
  "atk-s0502a6:95_10": "Athassā mātā tāya katakiriyaṁ ārocesi.",
  "atk-s0502a6:95_11": "Atha naṁ satthā āha – ‘‘kiṁ pana kāṇamāte mama sāvakā tayā dinnakaṁ gaṇhiṁsu, adinnaka’’nti? ‘‘Dinnakaṁ, bhante’’ti.",
  "atk-s0502a6:95_12": "‘‘Sace mama sāvakā piṇḍāya carantā tava gehadvāraṁ pattā tayā dinnakaṁ gaṇhiṁsu, ko tesaṁ doso’’ti? ‘‘Natthi, bhante, ayyānaṁ doso’’. ‘‘Etissāyeva doso’’ti. Satthā kāṇaṁ āha – ‘‘kāṇe,",
  "atk-s0502a6:95_13": "mayhaṁ kira sāvakā piṇḍāya caramānā gehadvāraṁ āgatā,",
  "atk-s0502a6:95_14": "atha nesaṁ tava mātarā pūvā dinnā,",
  "atk-s0502a6:95_15": "ko nāmettha mama sāvakānaṁ doso’’ti? ‘‘Natthi, bhante, ayyānaṁ doso,",
  "atk-s0502a6:95_16": "mayhameva doso’’ti satthāraṁ vanditvā khamāpesi.",
  "atk-s0502a6:96_0": "Athassā satthā anupubbiṁ kathaṁ kathesi, sā sotāpattiphalaṁ pāpuṇi.",
  "atk-s0502a6:96_1": "Satthā uṭṭhāyāsanā vihāraṁ gacchanto rājaṅgaṇena pāyāsi.",
  "atk-s0502a6:96_2": "Rājā disvā ‘‘satthā viya bhaṇe’’ti pucchitvā ‘‘āma, devā’’ti vutte ‘‘gacchatha,",
  "atk-s0502a6:96_3": "mama āgantvā vandanabhāvaṁ ārocethā’’ti pesetvā rājaṅgaṇe ṭhitaṁ satthāraṁ upasaṅkamitvā vanditvā ‘‘kahaṁ, bhante, gatātthā’’ti pucchi. ‘‘Kāṇamātāya gehaṁ, mahārājā’’ti. ‘‘Kiṁ kāraṇā, bhante’’ti?",
  "atk-s0502a6:96_4": "‘‘Kāṇā kira bhikkhū akkosati paribhāsati, taṁkāraṇā gatomhī’’ti. ‘‘Kiṁ pana vo, bhante,",
  "atk-s0502a6:96_5": "tassā anakkosanabhāvo kato’’ti? ‘‘Āma, mahārāja,",
  "atk-s0502a6:96_6": "bhikkhūnañca anakkosikā katā,",
  "atk-s0502a6:96_7": "lokuttarakuṭumbasāminī cā’’ti . ‘‘Hotu, bhante,",
  "atk-s0502a6:96_8": "tumhehi sā lokuttarakuṭumbasāminī katā,",
  "atk-s0502a6:96_9": "ahaṁ pana naṁ lokiyakuṭumbasāminiṁ karissāmī’’ti vatvā rājā satthāraṁ vanditvā paṭinivatto paṭicchannamahāyoggaṁ pahiṇitvā kāṇaṁ pakkosāpetvā sabbābharaṇehi alaṅkaritvā jeṭṭhadhītuṭṭhāne ṭhapetvā ‘‘mama dhītaraṁ posetuṁ samatthā gaṇhantū’’ti āha.",
  "atk-s0502a6:96_10": "Atheko sabbatthakamahāmatto ‘‘ahaṁ devassa dhītaraṁ posessāmī’’ti taṁ attano gehaṁ netvā sabbaṁ issariyaṁ paṭicchāpetvā ‘‘yathāruci puññāni karohī’’ti āha.",
  "atk-s0502a6:96_11": "Tato paṭṭhāya kāṇā catūsu dvāresu purise ṭhapetvā attanā upaṭṭhātabbe bhikkhū ca bhikkhuniyo ca pariyesamānāpi na labhati.",
  "atk-s0502a6:96_12": "Kāṇāya gehadvāre paṭiyādetvā ṭhapitaṁ khādanīyabhojanīyaṁ mahogho viya pavattati.",
  "atk-s0502a6:96_13": "Bhikkhū dhammasabhāyaṁ kathaṁ samuṭṭhāpesuṁ ‘‘pubbe, āvuso,",
  "atk-s0502a6:96_14": "cattāro mahallakattherā kāṇāya vippaṭisāraṁ kariṁsu,",
  "atk-s0502a6:96_15": "sā evaṁ vippaṭisārinī hutvāpi satthāraṁ āgamma saddhāsampadaṁ labhi.",
  "atk-s0502a6:96_16": "Satthārā puna tassā gehadvāraṁ bhikkhūnaṁ upasaṅkamanārahaṁ kataṁ.",
  "atk-s0502a6:96_17": "Idāni upaṭṭhātabbe bhikkhū vā bhikkhuniyo vā pariyesamānāpi na labhati,",
  "atk-s0502a6:96_18": "aho buddhā nāma acchariyaguṇā’’ti.",
  "atk-s0502a6:96_19": "Satthā āgantvā ‘‘kāya nuttha, bhikkhave,",
  "atk-s0502a6:96_20": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave,",
  "atk-s0502a6:96_21": "idāneva tehi mahallakabhikkhūhi kāṇāya vippaṭisāro kato, pubbepi kariṁsuyeva.",
  "atk-s0502a6:96_22": "Na ca idāneva mayā kāṇā mama vacanakārikā katā,",
  "atk-s0502a6:96_23": "pubbepi katāyevā’’ti vatvā tamatthaṁ sotukāmehi bhikkhūhi yācito –",
  "atk-s0502a6:97_0": "‘‘Yattheko labhate babbu, dutiyo tattha jāyati;",
  "atk-s0502a6:98_0": "Tatiyo ca catuttho ca, idaṁ te babbukā bila’’nti. (jā. 1.1.137) –",
  "atk-s0502a6:99_0": "Idaṁ babbujātakaṁ vitthārena kathetvā ‘‘tadā cattāro mahallakabhikkhū cattāro biḷārā ahesuṁ, mūsikā kāṇā,",
  "atk-s0502a6:99_1": "maṇikāro ahamevā’’ti jātakaṁ samodhānetvā ‘‘evaṁ, bhikkhave,",
  "atk-s0502a6:99_2": "atītepi kāṇā dummanā āvilacittā vikkhittacittā hutvā mama vacanena pasannaudakarahado viya vippasannacittā ahosī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:100_0": "82.",
  "atk-s0502a6:101_0": " ‘‘Yathāpi rahado gambhīro, vippasanno anāvilo;",
  "atk-s0502a6:102_0": "Evaṁ dhammāni sutvāna, vippasīdanti paṇḍitā’’ti.",
  "atk-s0502a6:103_0": "Tattha rahadoti yo caturaṅginiyāpi senāya ogāhantiyā nakhubhati evarūpo udakaṇṇavo,",
  "atk-s0502a6:103_1": "sabbākārena pana caturāsītiyojanasahassagambhīro nīlamahāsamuddo rahado nāma.",
  "atk-s0502a6:103_2": "Tassa hi heṭṭhā cattālīsayojanasahassamatte ṭhāne udakaṁ macchehi calati,",
  "atk-s0502a6:103_3": "upari tāvattakeyeva ṭhāne udakaṁ vātena calati,",
  "atk-s0502a6:103_4": "majjhe catuyojanasahassamatte ṭhāne udakaṁ niccalaṁ tiṭṭhati. Ayaṁ gambhīro rahado nāma.",
  "atk-s0502a6:103_5": "Evaṁ dhammānīti desanādhammāni.",
  "atk-s0502a6:103_6": "Idaṁ vuttaṁ hoti – yathā nāma rahado anākulatāya vippasanno, acalatāya anāvilo,",
  "atk-s0502a6:103_7": "evaṁ mama desanādhammaṁ sutvā sotāpattimaggādivasena nirupakkilesacittataṁ āpajjantā vippasīdanti paṇḍitā,",
  "atk-s0502a6:103_8": "arahattappattā pana ekantavippasannāva hontīti.",
  "atk-s0502a6:104_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:105_0": "Kāṇamātuvatthu sattamaṁ.",
  "atk-s0502a6:106_0": "8. Pañcasatabhikkhuvatthu",
  "atk-s0502a6:107_0": "Sabbattha ve sappurisā cajantīti imaṁ dhammadesanaṁ satthā jetavane viharanto pañcasate bhikkhū ārabbha kathesi. Desanā verañjāyaṁ samuṭṭhitā.",
  "atk-s0502a6:108_0": "Paṭhamabodhiyañhi bhagavā verañjaṁ gantvā verañjena brāhmaṇena nimantito pañcahi bhikkhusatehi saddhiṁ vassaṁ upagañchi.",
  "atk-s0502a6:108_1": "Verañjo brāhmaṇo mārāvaṭṭanena āvaṭṭo ekadivasampi satthāraṁ ārabbha satiṁ na uppādesi. Verañjāpi dubbhikkhā ahosi,",
  "atk-s0502a6:108_2": "bhikkhū santarabāhiraṁ verañjaṁ piṇḍāya caritvā piṇḍapātaṁ alabhantā kilamiṁsu.",
  "atk-s0502a6:108_3": "Tesaṁ assavāṇijakā patthapatthapulakaṁ bhikkhaṁ paññāpesuṁ.",
  "atk-s0502a6:108_4": "Te kilamante disvā mahāmoggallānatthero pathavojaṁ bhojetukāmo,",
  "atk-s0502a6:108_5": "uttarakuruñca piṇḍāya pavesetukāmo ahosi, satthā taṁ paṭikkhipi.",
  "atk-s0502a6:108_6": "Bhikkhūnaṁ ekadivasampi piṇḍapātaṁ ārabbha parittāso nāhosi ,",
  "atk-s0502a6:108_7": "icchācāraṁ vajjetvā eva vihariṁsu.",
  "atk-s0502a6:108_8": "Satthā tattha temāsaṁ vasitvā verañjaṁ brāhmaṇaṁ apaloketvā tena katasakkārasammāno taṁ saraṇesu patiṭṭhāpetvā tato nikkhanto anupubbena cārikaṁ caramāno ekasmiṁ samaye sāvatthiṁ patvā jetavane vihāsi,",
  "atk-s0502a6:108_9": "sāvatthivāsino satthu āgantukabhattāni kariṁsu.",
  "atk-s0502a6:108_10": "Tadā pana pañcasatamattā vighāsādā bhikkhū nissāya antovihāreyeva vasanti.",
  "atk-s0502a6:108_11": "Te bhikkhūnaṁ bhuttāvasesāni paṇītabhojanāni bhuñjitvā niddāyitvā uṭṭhāya nadītīraṁ gantvā nadantā vaggantā mallamuṭṭhiyuddhaṁ yujjhantā kīḷantā antovihārepi bahivihārepi anācārameva carantā vicaranti.",
  "atk-s0502a6:108_12": "Bhikkhū dhammasabhāyaṁ kathaṁ samuṭṭhāpesuṁ ‘‘passathāvuso ,",
  "atk-s0502a6:108_13": "ime vighāsādā dubbhikkhakāle verañjāyaṁ kañci vikāraṁ na dassesuṁ,",
  "atk-s0502a6:108_14": "idāni pana evarūpāni paṇītabhojanāni bhuñjitvā anekappakāraṁ vikāraṁ dassentā vicaranti.",
  "atk-s0502a6:108_15": "Bhikkhū pana verañjāyampi upasantarūpā viharitvā idānipi upasantupasantāva viharantī’’ti. Satthā dhammasabhaṁ gantvā, ‘‘bhikkhave,",
  "atk-s0502a6:108_16": "kiṁ kathethā’’ti pucchitvā ‘‘idaṁ nāmā’’ti vutte ‘‘pubbepete gadrabhayoniyaṁ nibbattā pañcasatā gadrabhā hutvā pañcasatānaṁ ājānīyasindhavānaṁ allarasamuddikapānakapītāvasesaṁ ucchiṭṭhakasaṭaṁ udakena madditvā makacipilotikāhi parissāvitattā ‘volodaka’nti saṅkhyaṁ gataṁ apparasaṁ nihīnaṁ pivitvā madhumattā viya nadantā vicariṁsūti vatvā –",
  "atk-s0502a6:109_0": "‘‘Vālodakaṁ apparasaṁ nihīnaṁ,",
  "atk-s0502a6:110_0": "Pitvā mado jāyati gadrabhānaṁ;",
  "atk-s0502a6:111_0": "Imañca pitvāna rasaṁ paṇītaṁ,",
  "atk-s0502a6:112_0": "Mado na sañjāyati sindhavānaṁ.",
  "atk-s0502a6:113_0": "‘‘Appaṁ pivitvāna nihīnajacco,",
  "atk-s0502a6:114_0": "So majjatī tena janinda puṭṭho;",
  "atk-s0502a6:115_0": "Dhorayhasīlī ca kulamhi jāto,",
  "atk-s0502a6:116_0": "Na majjatī aggarasaṁ pivitvā’’ti. (jā. 1.2.65);",
  "atk-s0502a6:117_0": "Idaṁ vālodakajātakaṁ vitthārena kathetvā ‘‘evaṁ, bhikkhave,",
  "atk-s0502a6:117_1": "sappurisā lokadhammaṁ vivajjetvā sukhitakālepi dukkhitakālepi nibbikārāva hontī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:118_0": "83.",
  "atk-s0502a6:119_0": " ‘‘Sabbattha ve sappurisā cajanti,",
  "atk-s0502a6:120_0": "Na kāmakāmā lapayanti santo;",
  "atk-s0502a6:121_0": "Sukhena phuṭṭhā atha vā dukhena,",
  "atk-s0502a6:122_0": "Na uccāvacaṁ paṇḍitā dassayantī’’ti.",
  "atk-s0502a6:123_0": "Tattha sabbatthāti pañcakkhandhādibhedesu sabbadhammesu. Sappurisāti supurisā.",
  "atk-s0502a6:123_1": "Cajantīti arahattamaggañāṇena apakaḍḍhantā chandarāgaṁ vijahanti.",
  "atk-s0502a6:123_2": "Kāmakāmāti kāme kāmayantā kāmahetu kāmakāraṇā.",
  "atk-s0502a6:123_3": "Na lapayanti santoti buddhādayo santo kāmahetu neva attanā lapayanti, na paraṁ lapāpenti.",
  "atk-s0502a6:123_4": "Ye hi bhikkhāya paviṭṭhā icchācāre ṭhitā ‘‘kiṁ, upāsaka, sukhaṁ te puttadārassa,",
  "atk-s0502a6:123_5": "rājacorādīnaṁ vasena dvipadacatuppadesu natthi koci upaddavo’’tiādīni vadanti, tāva te lapayanti nāma. Tathā pana vatvā ‘‘āma, bhante, sabbesaṁ no sukhaṁ, natthi koci upaddavo,",
  "atk-s0502a6:123_6": "idāni no gehaṁ pahūtaannapānaṁ,",
  "atk-s0502a6:123_7": "idheva vasathā’’ti attānaṁ nimantāpentā lapāpenti nāma.",
  "atk-s0502a6:123_8": "Santo pana idaṁ ubhayampi na karonti.",
  "atk-s0502a6:123_9": "Sukhena phuṭṭhā atha vā dukhenāti desanāmattametaṁ,",
  "atk-s0502a6:123_10": "aṭṭhahi pana lokadhammehi phuṭṭhā tuṭṭhibhāvamaṅkubhāvavasena vā vaṇṇabhaṇanaavaṇṇabhaṇanavasena vā uccāvacaṁ ākāraṁ paṇḍitā na dassayantīti.",
  "atk-s0502a6:124_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:125_0": "Pañcasatabhikkhuvatthu aṭṭhamaṁ.",
  "atk-s0502a6:126_0": "9. Dhammikattheravatthu",
  "atk-s0502a6:127_0": "Na attahetūti imaṁ dhammadesanaṁ satthā jetavane viharanto dhammikattheraṁ ārabbha kathesi.",
  "atk-s0502a6:128_0": "Sāvatthiyaṁ kireko upāsako dhammena samena agāraṁ ajjhāvasati.",
  "atk-s0502a6:128_1": "So pabbajitukāmo hutvā ekadivasaṁ bhariyāya saddhiṁ nisīditvā sukhakathaṁ kathento āha – ‘‘bhadde, icchāmahaṁ pabbajitu’’nti. ‘‘Tena hi, sāmi, āgamehi tāva ,",
  "atk-s0502a6:128_2": "yāvāhaṁ kucchigataṁ dārakaṁ vijāyāmī’’ti.",
  "atk-s0502a6:128_3": "So āgametvā dārakassa padasā gamanakāle puna taṁ āpucchitvā ‘‘āgamehi tāva, sāmi,",
  "atk-s0502a6:128_4": "yāvāyaṁ vayappatto hotī’’ti vutte ‘‘kiṁ me imāya apalokitāya vā anapalokitāya vā,",
  "atk-s0502a6:128_5": "attano dukkhanissaraṇaṁ karissāmī’’ti nikkhamitvā pabbaji.",
  "atk-s0502a6:128_6": "So kammaṭṭhānaṁ gahetvā ghaṭento vāyamanto attano pabbajitakiccaṁ niṭṭhapetvā tesaṁ dassanatthāya puna sāvatthiṁ gantvā puttassa dhammakathaṁ kathesi. Sopi nikkhamitvā pabbaji,",
  "atk-s0502a6:128_7": "pabbajitvā ca pana na cirasseva arahattaṁ pāpuṇi.",
  "atk-s0502a6:128_8": "Purāṇadutiyikāpissa ‘‘yesaṁ atthāya ahaṁ gharāvāse vaseyyaṁ, te ubhopi pabbajitā, idāni me kiṁ gharāvāsena,",
  "atk-s0502a6:128_9": "pabbajissāmī’’ti nikkhamitvā pabbaji,",
  "atk-s0502a6:128_10": "pabbajitvā ca pana na cirasseva arahattaṁ pāpuṇi.",
  "atk-s0502a6:128_11": "Athekadivasaṁ dhammasabhāyaṁ kathaṁ samuṭṭhāpesuṁ – ‘‘āvuso,",
  "atk-s0502a6:128_12": "dhammikaupāsako attano dhamme patiṭṭhitattā nikkhamitvā pabbajitvā arahattaṁ patto puttadārassāpi patiṭṭhā jāto’’ti.",
  "atk-s0502a6:128_13": "Satthā āgantvā ‘‘kāya nuttha, bhikkhave,",
  "atk-s0502a6:128_14": "etarahi kathāya sannisinnā’’ti pucchitvā ‘imāya nāmā’’’ti vutte, ‘‘bhikkhave,",
  "atk-s0502a6:128_15": "paṇḍitena nāma neva attahetu,",
  "atk-s0502a6:128_16": "na parahetu samiddhi icchitabbā,",
  "atk-s0502a6:128_17": "dhammikeneva pana dhammapaṭisaraṇena bhavitabba’’nti anusandhiṁ ghaṭetvā dhammaṁ desento imaṁ gāthamāha –",
  "atk-s0502a6:129_0": "84.",
  "atk-s0502a6:130_0": " ‘‘Na attahetu na parassa hetu,",
  "atk-s0502a6:131_0": "Na puttamicche na dhanaṁ na raṭṭhaṁ;",
  "atk-s0502a6:132_0": "Na iccheyya adhammena samiddhimattano,",
  "atk-s0502a6:133_0": "Sa sīlavā paññavā dhammiko siyā’’ti.",
  "atk-s0502a6:134_0": "Tattha na attahetūti paṇḍito nāma attahetu vā parahetu vā pāpaṁ na karoti.",
  "atk-s0502a6:134_1": "Na puttamiccheti puttaṁ vā dhanaṁ vā raṭṭhaṁ vā pāpakammena na iccheyya,",
  "atk-s0502a6:134_2": "etānipi icchato pāpakammaṁ na karotiyevāti attho.",
  "atk-s0502a6:134_3": "Samiddhimattanoti yā attano samiddhi,",
  "atk-s0502a6:134_4": "tampi adhammena na iccheyya,samiddhikāraṇāpi pāpaṁ na karotīti attho.",
  "atk-s0502a6:134_5": "Sa sīlavāti yo evarūpo puggalo ,",
  "atk-s0502a6:134_6": "so eva sīlavā ca paññavā ca dhammikoca siyā, na aññoti attho.",
  "atk-s0502a6:135_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:136_0": "Dhammikattheravatthu navamaṁ.",
  "atk-s0502a6:137_0": "10. Dhammassavanavatthu",
  "atk-s0502a6:138_0": "Appakā te manussesūti imaṁ dhammadesanaṁ satthā jetavane viharanto dhammassavanaṁ ārabbha kathesi.",
  "atk-s0502a6:139_0": "Sāvatthiyaṁ kira ekavīthivāsino manussā samaggā hutvā gaṇabandhena dānaṁ datvā sabbarattiṁ dhammassavanaṁ kāresuṁ,",
  "atk-s0502a6:139_1": "sabbarattiṁ pana dhammaṁ sotuṁ nāsakkhiṁsu.",
  "atk-s0502a6:139_2": "Ekacce kāmaratinissitā hutvā, puna gehameva gatā, ekacce dosanissitā hutvā, ekacce mānanissitā hutvā,",
  "atk-s0502a6:139_3": "ekacce thinamiddhasamaṅgino hutvā tattheva nisīditvā pacalāyantā sotuṁ nāsakkhiṁsu.",
  "atk-s0502a6:139_4": "Punadivase bhikkhū taṁ pavattiṁ ñatvā dhammasabhāyaṁ kathaṁ samuṭṭhāpesuṁ.",
  "atk-s0502a6:139_5": "Satthā āgantvā ‘‘kāya nuttha, bhikkhave,",
  "atk-s0502a6:139_6": "etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave,",
  "atk-s0502a6:139_7": "imā sattā nāma yebhuyyena bhavanissitā, bhavesu eva laggā viharanti,",
  "atk-s0502a6:139_8": "pāragāmino nāma appakā’’ti anusandhiṁ ghaṭetvā dhammaṁ desento imā gāthā āha –",
  "atk-s0502a6:140_0": "85.",
  "atk-s0502a6:141_0": " ‘‘Appakā te manussesu, ye janā pāragāmino;",
  "atk-s0502a6:142_0": "Athāyaṁ itarā pajā, tīramevānudhāvati.",
  "atk-s0502a6:143_0": "86.",
  "atk-s0502a6:144_0": " ‘‘Ye ca kho sammadakkhāte, dhamme dhammānuvattino;",
  "atk-s0502a6:145_0": "Te janā pāramessanti, maccudheyyaṁ suduttara’’nti.",
  "atk-s0502a6:146_0": "Tattha appakāti thokā na bahū.",
  "atk-s0502a6:146_1": "Pāragāminoti nibbānapāragāmino.",
  "atk-s0502a6:146_2": "Athāyaṁ itarā pajāti yā panāyaṁ avasesā pajā sakkāyadiṭṭhitīrameva anudhāvati, ayameva bahutarāti attho.",
  "atk-s0502a6:146_3": "Sammadakkhāteti sammā akkhāte sukathite. Dhammeti desanādhamme.",
  "atk-s0502a6:146_4": "Dhammānuvattinoti taṁ dhammaṁ sutvā tadanucchavikaṁ paṭipadaṁ pūretvā maggaphalasacchikaraṇena dhammānuvattino.",
  "atk-s0502a6:146_5": "Pāramessantīti te evarūpā janā nibbānapāraṁ gamissanti.",
  "atk-s0502a6:146_6": "Maccudheyyanti kilesamārasaṅkhātassa maccussa nivāsaṭṭhānabhūtaṁ tebhūmikavaṭṭaṁ.",
  "atk-s0502a6:146_7": "Suduttaranti ye janā dhammānuvattino,",
  "atk-s0502a6:146_8": "te etaṁ suduttaraṁ duratikkamaṁ māradheyyaṁ taritvā atikkamitvā nibbānapāraṁ gamissantīti attho.",
  "atk-s0502a6:147_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:148_0": "Dhammassavanavatthu dasamaṁ.",
  "atk-s0502a6:149_0": "11. Pañcasataāgantukabhikkhuvatthu",
  "atk-s0502a6:150_0": "Kaṇhaṁ dhammaṁ vippahāyāti imaṁ dhammadesanaṁ satthā jetavane viharanto pañcasate āgantuke bhikkhū ārabbha kathesi.",
  "atk-s0502a6:151_0": "Kosalaraṭṭhe kira pañcasatā bhikkhū vassaṁ vasitvā vuṭṭhavassā ‘‘satthāraṁ passissāmā’’ti jetavanaṁ gantvā satthāraṁ vanditvā ekamantaṁ nisīdiṁsu.",
  "atk-s0502a6:151_1": "Satthā tesaṁ cariyapaṭipakkhaṁ nisāmetvā dhammaṁ desento imā gāthā abhāsi –",
  "atk-s0502a6:152_0": "87.",
  "atk-s0502a6:153_0": " ‘‘Kaṇhaṁ dhammaṁ vippahāya, sukkaṁ bhāvetha paṇḍito;",
  "atk-s0502a6:154_0": "Okā anokamāgamma, viveke yattha dūramaṁ.",
  "atk-s0502a6:155_0": "88.",
  "atk-s0502a6:156_0": " ‘‘Tatrābhiratimiccheyya , hitvā kāme akiñcano;",
  "atk-s0502a6:157_0": "Pariyodapeyya attānaṁ, cittaklesehi paṇḍito.",
  "atk-s0502a6:158_0": "89.",
  "atk-s0502a6:159_0": " ‘‘Yesaṁ sambodhiyaṅgesu, sammā cittaṁ subhāvitaṁ;",
  "atk-s0502a6:160_0": "Ādānapaṭinissagge, anupādāya ye ratā;",
  "atk-s0502a6:161_0": "Khīṇāsavā jutimanto, te loke parinibbutā’’ti.",
  "atk-s0502a6:162_0": "Tattha kaṇhaṁ dhammanti kāyaducaritādibhedaṁ akusalaṁ dhammaṁ vippahāya jahitvā.",
  "atk-s0502a6:162_1": "Sukkaṁ bhāvethāti paṇḍito bhikkhu abhinikkhamanato paṭṭhāya yāva arahattamaggā kāyasucaritādibhedaṁ sukkaṁ dhammaṁ bhāveyya. Kathaṁ?",
  "atk-s0502a6:162_2": "Okāanokamāgammāti okaṁ vuccati ālayo, anokaṁ vuccati anālayo,",
  "atk-s0502a6:162_3": "ālayato nikkhamitvā anālayasaṅkhātaṁ nibbānaṁ paṭicca ārabbha taṁ patthayamāno bhāveyyāti attho.",
  "atk-s0502a6:162_4": "Tatrābhiratimiccheyyāti yasmiṁ anālayasaṅkhāte viveke nibbāne imehi sattehi durabhiramaṁ, tatra abhiratiṁ iccheyya.",
  "atk-s0502a6:162_5": "Hitvā kāmeti vatthukāmakilesakāme hitvā akiñcano hutvā viveke abhiratiṁ iccheyyāti attho.",
  "atk-s0502a6:162_6": "Cittaklesehīti pañcahi nīvaraṇehi,",
  "atk-s0502a6:162_7": "attānaṁ pariyodapeyya vodāpeyya, parisodheyyāti attho.",
  "atk-s0502a6:162_8": "Sambodhiyaṅgesūti sambojjhaṅgesu.",
  "atk-s0502a6:162_9": "Sammā cittaṁ subhāvitanti hetunā nayena cittaṁ suṭṭhu bhāvitaṁ vaḍḍhitaṁ.",
  "atk-s0502a6:162_10": "Ādānapaṭinissaggeti ādānaṁ vuccati gahaṇaṁ,",
  "atk-s0502a6:162_11": "tassa paṭinissaggasaṅkhāte aggahaṇe catūhi upādānehi kiñci anupādiyitvā ye ratāti attho. Jutimantoti ānubhāvavanto,",
  "atk-s0502a6:162_12": "arahattamaggañāṇajutiyā khandhādibhede dhamme jotetvā ṭhitāti attho.",
  "atk-s0502a6:162_13": "Te loketi imasmiṁ khandhādiloke parinibbutā nāma arahattapattito paṭṭhāya kilesavaṭṭassa khepitattā saupādisesena,",
  "atk-s0502a6:162_14": "carimacittanirodhena khandhavaṭṭassa khepitattā anupādisesena cāti dvīhi parinibbānehi parinibbutā,",
  "atk-s0502a6:162_15": "anupādāno viya padīpo apaṇṇattikabhāvaṁ gatāti attho.",
  "atk-s0502a6:163_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a6:164_0": "Pañcasataāgantukabhikkhuvatthu ekādasamaṁ.",
  "atk-s0502a6:165_0": "Paṇḍitavaggavaṇṇanā niṭṭhitā.",
  "atk-s0502a6:166_0": "Chaṭṭho vaggo."
}