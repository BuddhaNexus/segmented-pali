{
  "ud4.5:0.1_0": "Udāna 4.5",
  "ud4.5:0.2_0": "Nāgasutta",
  "ud4.5:1.1_0": "Evaṁ me sutaṁ—",
  "ud4.5:1.2_0": "ekaṁ samayaṁ bhagavā kosambiyaṁ viharati ghositārāme.",
  "ud4.5:1.3_0": "Tena kho pana samayena bhagavā ākiṇṇo viharati bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi.",
  "ud4.5:1.4_0": "Ākiṇṇo dukkhaṁ na phāsu viharati.",
  "ud4.5:1.5_0": "Atha kho bhagavato etadahosi:",
  "ud4.5:1.6_0": "“ahaṁ kho etarahi ākiṇṇo viharāmi bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi.",
  "ud4.5:1.7_0": "Ākiṇṇo dukkhaṁ na phāsu viharāmi.",
  "ud4.5:1.8_0": "Yannūnāhaṁ eko gaṇasmā vūpakaṭṭho vihareyyan”ti.",
  "ud4.5:2.1_0": "Atha kho bhagavā pubbaṇhasamayaṁ nivāsetvā pattacīvaramādāya kosambiṁ piṇḍāya pāvisi.",
  "ud4.5:2.2_0": "Kosambiyaṁ piṇḍāya caritvā pacchābhattaṁ piṇḍapātapaṭikkanto sāmaṁ senāsanaṁ saṁsāmetvā pattacīvaramādāya",
  "ud4.5:2.2_1": "anāmantetvā upaṭṭhākaṁ anapaloketvā bhikkhusaṅghaṁ eko adutiyo yena pālileyyakaṁ tena cārikaṁ pakkāmi.",
  "ud4.5:2.3_0": "Anupubbena cārikaṁ caramāno yena pālileyyakaṁ tadavasari.",
  "ud4.5:2.4_0": "Tatra sudaṁ bhagavā pālileyyake viharati rakkhitavanasaṇḍe bhaddasālamūle.",
  "ud4.5:3.1_0": "Aññataropi kho hatthināgo ākiṇṇo viharati hatthīhi hatthinīhi hatthikalabhehi hatthicchāpehi.",
  "ud4.5:3.2_0": "Chinnaggāni ceva tiṇāni khādati,",
  "ud4.5:3.2_1": "obhaggobhaggañcassa sākhābhaṅgaṁ khādanti,",
  "ud4.5:3.2_2": "āvilāni ca pānīyāni pivati,",
  "ud4.5:3.2_3": "ogāhā cassa uttiṇṇassa hatthiniyo kāyaṁ upanighaṁsantiyo gacchanti.",
  "ud4.5:3.3_0": "Ākiṇṇo dukkhaṁ na phāsu viharati.",
  "ud4.5:3.4_0": "Atha kho tassa hatthināgassa etadahosi:",
  "ud4.5:3.5_0": "“ahaṁ kho etarahi ākiṇṇo viharāmi hatthīhi hatthinīhi hatthikalabhehi hatthicchāpehi,",
  "ud4.5:3.5_1": "chinnaggāni ceva tiṇāni khādāmi,",
  "ud4.5:3.5_2": "obhaggobhaggañca me sākhābhaṅgaṁ khādanti,",
  "ud4.5:3.5_3": "āvilāni ca pānīyāni pivāmi,",
  "ud4.5:3.5_4": "ogāhā ca me uttiṇṇassa hatthiniyo kāyaṁ upanighaṁsantiyo gacchanti,",
  "ud4.5:3.5_5": "ākiṇṇo dukkhaṁ na phāsu viharāmi.",
  "ud4.5:3.6_0": "Yannūnāhaṁ eko gaṇasmā vūpakaṭṭho vihareyyan”ti.",
  "ud4.5:4.1_0": "Atha kho so hatthināgo yūthā apakkamma yena pālileyyakaṁ rakkhitavanasaṇḍo bhaddasālamūlaṁ yena bhagavā tenupasaṅkami.",
  "ud4.5:4.2_0": "Tatra sudaṁ so hatthināgo yasmiṁ padese bhagavā viharati taṁ padesaṁ appaharitaṁ karoti,",
  "ud4.5:4.2_1": "soṇḍāya ca bhagavato pānīyaṁ paribhojanīyaṁ upaṭṭhāpeti.",
  "ud4.5:5.1_0": "Atha kho bhagavato rahogatassa paṭisallīnassa evaṁ cetaso parivitakko udapādi:",
  "ud4.5:5.2_0": "“ahaṁ kho pubbe ākiṇṇo vihāsiṁ bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi,",
  "ud4.5:5.2_1": "ākiṇṇo dukkhaṁ na phāsu vihāsiṁ.",
  "ud4.5:5.3_0": "Somhi etarahi anākiṇṇo viharāmi bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi,",
  "ud4.5:5.3_1": "anākiṇṇo sukhaṁ phāsu viharāmī”ti.",
  "ud4.5:6.1_0": "Tassapi kho hatthināgassa evaṁ cetaso parivitakko udapādi:",
  "ud4.5:6.2_0": "“ahaṁ kho pubbe ākiṇṇo vihāsiṁ hatthīhi hatthinīhi hatthikalabhehi hatthicchāpehi,",
  "ud4.5:6.2_1": "chinnaggāni ceva tiṇāni khādiṁ,",
  "ud4.5:6.2_2": "obhaggobhaggañca me sākhābhaṅgaṁ khādiṁsu,",
  "ud4.5:6.2_3": "āvilāni ca pānīyāni apāyiṁ,",
  "ud4.5:6.2_4": "ogāhā ca me uttiṇṇassa hatthiniyo kāyaṁ upanighaṁsantiyo agamaṁsu,",
  "ud4.5:6.2_5": "ākiṇṇo dukkhaṁ na phāsu vihāsiṁ.",
  "ud4.5:6.3_0": "Somhi etarahi anākiṇṇo viharāmi hatthīhi hatthinīhi hatthikalabhehi hatthicchāpehi,",
  "ud4.5:6.3_1": "acchinnaggāni ceva tiṇāni khādāmi,",
  "ud4.5:6.3_2": "obhaggobhaggañca me sākhābhaṅgaṁ na khādanti,",
  "ud4.5:6.3_3": "anāvilāni ca pānīyāni pivāmi,",
  "ud4.5:6.3_4": "ogāhā ca me uttiṇṇassa hatthiniyo na kāyaṁ upanighaṁsantiyo gacchanti,",
  "ud4.5:6.3_5": "anākiṇṇo sukhaṁ phāsu viharāmī”ti.",
  "ud4.5:7.1_0": "Atha kho bhagavā attano ca pavivekaṁ viditvā tassa ca hatthināgassa cetasā cetoparivitakkamaññāya tāyaṁ velāyaṁ imaṁ udānaṁ udānesi:",
  "ud4.5:8.1_0": "“Etaṁ nāgassa nāgena,",
  "ud4.5:8.2_0": "īsādantassa hatthino;",
  "ud4.5:8.3_0": "Sameti cittaṁ cittena,",
  "ud4.5:8.4_0": "yadeko ramatī mano”ti.",
  "ud4.5:8.5_0": "Pañcamaṁ."
}