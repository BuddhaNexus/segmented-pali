{
  "tika-vin05t20:0_0": "20. Paṭiggahaṇavinicchayakathā",
  "tika-vin05t20:1_0": "104.Khādanīyādipaṭiggāhoti ajjhoharitabbassa yassa kassaci khādanīyassa vā bhojanīyassa vā paṭiggahaṇaṁ.",
  "tika-vin05t20:1_1": "Tatrāyaṁ vinicchayo –",
  "tika-vin05t20:1_2": "pañcahi aṅgehi paṭiggahaṇaṁ ruhati,",
  "tika-vin05t20:1_3": "thāmamajjhimassa purisassa uccāraṇamattaṁ hoti,",
  "tika-vin05t20:1_4": "hatthapāso paññāyati,",
  "tika-vin05t20:1_5": "abhihāro paññāyati,",
  "tika-vin05t20:1_6": "devo vā manusso vā tiracchānagato vā kāyena kāyapaṭibaddhena nissaggiyena vā deti,",
  "tika-vin05t20:1_7": "tañce bhikkhu kāyena vā kāyapaṭibaddhena vā paṭiggaṇhāti.",
  "tika-vin05t20:1_8": "Evaṁ pañcahaṅgehi paṭiggahaṇaṁ ruhati.",
  "tika-vin05t20:2_0": "Tattha ṭhitanisinnanipannānaṁ vasena evaṁ hatthapāso veditabbo –",
  "tika-vin05t20:2_1": "sace bhikkhu nisinno hoti,",
  "tika-vin05t20:2_2": "āsanassa pacchimantato paṭṭhāya,",
  "tika-vin05t20:2_3": "sace ṭhito,",
  "tika-vin05t20:2_4": "paṇhiantato paṭṭhāya,",
  "tika-vin05t20:2_5": "sace nipanno,",
  "tika-vin05t20:2_6": "yena passena nipanno,",
  "tika-vin05t20:2_7": "tassa pārimantato paṭṭhāya,",
  "tika-vin05t20:2_8": "dāyakassa nisinnassa vā ṭhitassa vā nipannassa vā ṭhapetvā pasāritahatthaṁ yaṁ āsannataraṁ aṅgaṁ,",
  "tika-vin05t20:2_9": "tassa orimantena paricchinditvā aḍḍhateyyahattho hatthapāso nāma.",
  "tika-vin05t20:3_0": "Sace pana dāyakapaṭiggāhakesu eko ākāse hoti,",
  "tika-vin05t20:3_1": "eko bhūmiyaṁ,",
  "tika-vin05t20:3_2": "bhūmaṭṭhassa ca sīsena,",
  "tika-vin05t20:3_3": "ākāsaṭṭhassa ca ṭhapetvā dātuṁ vā gahetuṁ vā pasāritahatthaṁ yaṁ āsannataraṁ aṅgaṁ,",
  "tika-vin05t20:3_4": "tassa orimantena hatthapāsapamāṇaṁ paricchinditabbaṁ.",
  "tika-vin05t20:3_5": "Sacepi eko kūpe hoti,",
  "tika-vin05t20:3_6": "eko kūpataṭe,",
  "tika-vin05t20:3_7": "eko vā pana rukkhe,",
  "tika-vin05t20:3_8": "eko pathaviyaṁ,",
  "tika-vin05t20:3_9": "vuttanayeneva hatthapāsapamāṇaṁ paricchinditabbaṁ.",
  "tika-vin05t20:3_10": "Evarūpe hatthapāse ṭhatvā sacepi pakkhī mukhatuṇḍakena vā hatthī vā soṇḍāya gahetvā pupphaṁ vā phalaṁ vā deti,",
  "tika-vin05t20:3_11": "paṭiggahaṇaṁ ruhati.",
  "tika-vin05t20:3_12": "Sace pana aḍḍhaṭṭhamaratanassapi hatthino khandhe nisinno tena soṇḍāya dīyamānaṁ gaṇhāti,",
  "tika-vin05t20:3_13": "vaṭṭatiyeva.",
  "tika-vin05t20:3_14": "Hatthādīsu yena kenaci sarīrāvayavena antamaso pādaṅguliyāpi dīyamānaṁ kāyena dinnaṁ nāma hoti.",
  "tika-vin05t20:3_15": "Paṭiggahaṇepi eseva nayo.",
  "tika-vin05t20:3_16": "Yena kenaci hi sarīrāvayavena gahitaṁ kāyena gahitameva hoti.",
  "tika-vin05t20:3_17": "Sacepi natthukaraṇiyaṁ dīyamānaṁ nāsāpuṭena akallako vā mukhena paṭiggaṇhāti,",
  "tika-vin05t20:3_18": "ābhogameva hettha pamāṇaṁ.",
  "tika-vin05t20:4_0": "105.",
  "tika-vin05t20:4_1": "Kaṭacchuādīsu pana yena kenaci upakaraṇena dinnaṁ kāyapaṭibaddhena dinnaṁ nāma hoti.",
  "tika-vin05t20:4_2": "Paṭiggahaṇepi eseva nayo.",
  "tika-vin05t20:4_3": "Yena kenaci hi sarīrasambaddhena pattathālakādinā gahitaṁ kāyapaṭibaddhena gahitameva hoti.",
  "tika-vin05t20:4_4": "Kāyato pana kāyapaṭibaddhato ca mocetvā hatthapāse ṭhitassa kāye vā kāyapaṭibaddhe vā pātiyamānampi nissaggiyena payogena dinnaṁ nāma hoti.",
  "tika-vin05t20:4_5": "Eko bahūni bhattabyañjanabhājanāni sīse katvā bhikkhussa santikaṁ āgantvā ṭhitakova “gaṇhathā”ti vadati,",
  "tika-vin05t20:4_6": "na tāva abhihāro paññāyati,",
  "tika-vin05t20:4_7": "tasmā na gahetabbaṁ.",
  "tika-vin05t20:4_8": "Sace pana īsakampi onamati,",
  "tika-vin05t20:4_9": "bhikkhunā hatthaṁ pasāretvā heṭṭhimabhājanaṁ ekadesenapi sampaṭicchitabbaṁ.",
  "tika-vin05t20:4_10": "Ettāvatā sabbabhājanāni paṭiggahitāni honti.",
  "tika-vin05t20:4_11": "Tato paṭṭhāya oropetvā ugghāṭetvā vā yaṁ icchati,",
  "tika-vin05t20:4_12": "taṁ gahetuṁ vaṭṭati.",
  "tika-vin05t20:4_13": "Bhattapacchiādimhi pana ekabhājane vattabbameva natthi.",
  "tika-vin05t20:5_0": "Kājena bhattaṁ harantopi sace kājaṁ onametvā deti, vaṭṭati.",
  "tika-vin05t20:5_1": "Tiṁsahattho veṇu hoti,",
  "tika-vin05t20:5_2": "ekasmiṁ ante guḷakumbho baddho,",
  "tika-vin05t20:5_3": "ekasmiṁ sappikumbho,",
  "tika-vin05t20:5_4": "tañce paṭiggaṇhāti,",
  "tika-vin05t20:5_5": "sabbaṁ paṭiggahitameva.",
  "tika-vin05t20:5_6": "Ucchuyantadoṇito paggharantameva “rasaṁ gaṇhathā”ti vadati,",
  "tika-vin05t20:5_7": "abhihāro na paññāyatīti na gahetabbo.",
  "tika-vin05t20:5_8": "Sace pana kasaṭaṁ chaḍḍetvā hatthena ussiñcitvā deti, vaṭṭati.",
  "tika-vin05t20:5_9": "Bahū pattā mañce vā pīṭhe vā kaṭasāre vā doṇiyaṁ vā phalake vā ṭhapitā honti,",
  "tika-vin05t20:5_10": "yattha ṭhitassa dāyako hatthapāse hoti,",
  "tika-vin05t20:5_11": "tattha ṭhatvā paṭiggahaṇasaññāya mañcādīni aṅguliyāpi phusitvā ṭhitena vā nisinnena vā nipannena vā yaṁ tesu pattesu dīyati,",
  "tika-vin05t20:5_12": "taṁ sabbaṁ paṭiggahitaṁ hoti.",
  "tika-vin05t20:5_13": "Sacepi “paṭiggahessāmī”ti mañcādīni abhiruhitvā nisīdati,",
  "tika-vin05t20:5_14": "vaṭṭatiyeva.",
  "tika-vin05t20:6_0": "Pathaviyaṁ pana sacepi kucchiyā kucchiṁ āhacca ṭhitā honti,",
  "tika-vin05t20:6_1": "yaṁ yaṁ aṅguliyā vā sūciyā vā phusitvā nisinno hoti,",
  "tika-vin05t20:6_2": "tattha tattha dīyamānameva paṭiggahitaṁ hoti.",
  "tika-vin05t20:6_3": "Yattha katthaci mahākaṭasārahatthattharaṇādīsu ṭhapitapatte paṭiggahaṇaṁ na ruhatīti vuttaṁ,",
  "tika-vin05t20:6_4": "taṁ hatthapāsātikkamaṁ sandhāya vuttanti veditabbaṁ,",
  "tika-vin05t20:6_5": "hatthapāse pana sati yattha katthaci vaṭṭati aññatra tatthajātakā.",
  "tika-vin05t20:6_6": "Tatthajātake pana paduminipaṇṇe vā kiṁsukapaṇṇādimhi vā na vaṭṭati.",
  "tika-vin05t20:6_7": "Na hi taṁ kāyapaṭibaddhasaṅkhyaṁ gacchati.",
  "tika-vin05t20:6_8": "Yathā ca tatthajātake,",
  "tika-vin05t20:6_9": "evaṁ khāṇuke bandhitvā ṭhapitamañcādimhi asaṁhārime phalake vā pāsāṇe vā na ruhatiyeva.",
  "tika-vin05t20:6_10": "Tepi hi tatthajātakasaṅkhyupagā honti.",
  "tika-vin05t20:6_11": "Bhūmiyaṁ atthatesu sukhumesu tintiṇikādipaṇṇesu paṭiggahaṇaṁ na ruhati.",
  "tika-vin05t20:6_12": "Na hi tāni sandhāretuṁ samatthānīti.",
  "tika-vin05t20:6_13": "Mahantesu pana paduminipaṇṇādīsu ruhati.",
  "tika-vin05t20:6_14": "Sace hatthapāsaṁ atikkammaṭhito dīghadaṇḍakena uḷuṅkena deti,",
  "tika-vin05t20:6_15": "“āgantvā dehī”ti vattabbo.",
  "tika-vin05t20:6_16": "Vacanaṁ asutvā vā anādiyitvā vā patte ākiratiyeva,",
  "tika-vin05t20:6_17": "puna paṭiggahetabbaṁ.",
  "tika-vin05t20:6_18": "Dūre ṭhatvā bhattapiṇḍaṁ khipantepi eseva nayo.",
  "tika-vin05t20:7_0": "106.",
  "tika-vin05t20:7_1": "Sace pattathavikato nīhariyamāne patte rajanacuṇṇāni honti,",
  "tika-vin05t20:7_2": "sati udake dhovitabbo,",
  "tika-vin05t20:7_3": "asati rajanacuṇṇaṁ puñchitvā paṭiggahetvā vā piṇḍāya caritabbaṁ.",
  "tika-vin05t20:7_4": "Sace piṇḍāya carantassa patte rajaṁ patati,",
  "tika-vin05t20:7_5": "paṭiggahetvā bhikkhā gaṇhitabbā,",
  "tika-vin05t20:7_6": "appaṭiggahetvā gaṇhato vinayadukkaṭaṁ,",
  "tika-vin05t20:7_7": "taṁ pana puna paṭiggahetvā bhuñjato anāpatti.",
  "tika-vin05t20:7_8": "Sace pana “paṭiggahetvā dethā”ti vutte vacanaṁ asutvā vā anādiyitvā vā bhikkhaṁ dentiyeva,",
  "tika-vin05t20:7_9": "vinayadukkaṭaṁ natthi,",
  "tika-vin05t20:7_10": "puna paṭiggahetvā aññā bhikkhā gahetabbā.",
  "tika-vin05t20:7_11": "Sace mahāvāto tato tato rajaṁ pāteti,",
  "tika-vin05t20:7_12": "na sakkā hoti bhikkhaṁ gahetuṁ,",
  "tika-vin05t20:7_13": "“anupasampannassa dassāmī”ti suddhacittena ābhogaṁ katvā gaṇhituṁ vaṭṭati.",
  "tika-vin05t20:7_14": "Evaṁ piṇḍāya caritvā vihāraṁ vā āsanasālaṁ vā gantvā taṁ anupasampannassa datvā puna tena dinnaṁ vā tassa vissāsena vā paṭiggahetvā bhuñjituṁ vaṭṭati.",
  "tika-vin05t20:7_15": "Sace bhikkhācāre sarajaṁ pattaṁ bhikkhussa deti,",
  "tika-vin05t20:7_16": "so vattabbo “imaṁ paṭiggahetvā bhikkhaṁ vā gaṇheyyāsi paribhuñjeyyāsi vā”ti,",
  "tika-vin05t20:7_17": "tena tathā kātabbaṁ.",
  "tika-vin05t20:7_18": "Sace rajaṁ upari uppilavati,",
  "tika-vin05t20:7_19": "kañjikaṁ pavāhetvā sesaṁ bhuñjitabbaṁ.",
  "tika-vin05t20:7_20": "Sace antopaviṭṭhaṁ hoti,",
  "tika-vin05t20:7_21": "paṭiggahetabbaṁ.",
  "tika-vin05t20:7_22": "Anupasampanne asati hatthato amocenteneva yattha anupasampanno atthi,",
  "tika-vin05t20:7_23": "tattha netvā paṭiggahetabbaṁ.",
  "tika-vin05t20:7_24": "Sukkhabhatte patitarajaṁ apanetvā bhuñjituṁ vaṭṭati.",
  "tika-vin05t20:7_25": "Sace atisukhumaṁ hoti,",
  "tika-vin05t20:7_26": "upari bhattena saddhiṁ apanetabbaṁ,",
  "tika-vin05t20:7_27": "paṭiggahetvā vā bhuñjitabbaṁ.",
  "tika-vin05t20:7_28": "Yāguṁ vā sūpaṁ vā purato ṭhapetvā āluḷentānaṁ bhājanato phusitāni uggantvā patte patanti,",
  "tika-vin05t20:7_29": "patto paṭiggahetabbo.",
  "tika-vin05t20:8_0": "107.",
  "tika-vin05t20:8_1": "Uḷuṅkena āharitvā dentānaṁ paṭhamataraṁ uḷuṅkato thevā patte patanti, supatitā,",
  "tika-vin05t20:8_2": "abhihaṭattā doso natthi.",
  "tika-vin05t20:8_3": "Sacepi carukena bhatte ākiriyamāne carukato masi vā chārikā vā patati,",
  "tika-vin05t20:8_4": "abhihaṭattā nevatthi doso.",
  "tika-vin05t20:8_5": "Anantarassa bhikkhuno dīyamānaṁ pattato uppatitvā itarassa patte patati,",
  "tika-vin05t20:8_6": "supatitaṁ.",
  "tika-vin05t20:8_7": "Paṭiggahitameva hi taṁ hoti.",
  "tika-vin05t20:8_8": "Sace jajjharisākhādiṁ phāletvā ekassa bhikkhuno dentānaṁ sākhato phusitāni aññassa patte patanti,",
  "tika-vin05t20:8_9": "patto paṭiggahetabbo,",
  "tika-vin05t20:8_10": "yassa pattassa upari phālenti,",
  "tika-vin05t20:8_11": "tassa patte patitesu dātukāmatāya abhihaṭattā doso natthi.",
  "tika-vin05t20:8_12": "Pāyāsassa pūretvā pattaṁ denti,",
  "tika-vin05t20:8_13": "uṇhattā heṭṭhā gahetuṁ na sakkoti,",
  "tika-vin05t20:8_14": "mukhavaṭṭiyāpi gahetuṁ vaṭṭati.",
  "tika-vin05t20:8_15": "Sace tathāpi na sakkoti,",
  "tika-vin05t20:8_16": "ādhārakena gahetabbo.",
  "tika-vin05t20:8_17": "Āsanasālāya pattaṁ gahetvā nisinno bhikkhu niddaṁ okkanto hoti,",
  "tika-vin05t20:8_18": "neva āhariyamānaṁ,",
  "tika-vin05t20:8_19": "na dīyamānaṁ jānāti,",
  "tika-vin05t20:8_20": "appaṭiggahitaṁ hoti.",
  "tika-vin05t20:8_21": "Sace pana ābhogaṁ katvā nisinno hoti, vaṭṭati.",
  "tika-vin05t20:8_22": "Sacepi so hatthena ādhārakaṁ muñcitvā pādena pelletvā niddāyati,",
  "tika-vin05t20:8_23": "vaṭṭatiyeva.",
  "tika-vin05t20:8_24": "Pādena ādhārakaṁ akkamitvā paṭiggaṇhantassa pana jāgarantassapi anādarapaṭiggahaṇaṁ hoti,",
  "tika-vin05t20:8_25": "tasmā na kattabbaṁ.",
  "tika-vin05t20:8_26": "Keci “evaṁ ādhārakena paṭiggahaṇaṁ kāyapaṭibaddhapaṭibaddhena paṭiggahaṇaṁ nāma hoti,",
  "tika-vin05t20:8_27": "tasmā na vaṭṭatī”ti vadanti,",
  "tika-vin05t20:8_28": "taṁ vacanamattameva,",
  "tika-vin05t20:8_29": "atthato pana sabbampetaṁ kāyapaṭibaddhameva hoti.",
  "tika-vin05t20:8_30": "Kāyasaṁsaggepi cesa nayo dassito.",
  "tika-vin05t20:8_31": "Yampi bhikkhussa dīyamānaṁ patati,",
  "tika-vin05t20:8_32": "tampi sāmaṁ gahetvā paribhuñjituṁ vaṭṭati.",
  "tika-vin05t20:9_0": "Tatridaṁ suttaṁ –",
  "tika-vin05t20:10_0": "“Anujānāmi,",
  "tika-vin05t20:10_1": "bhikkhave,",
  "tika-vin05t20:10_2": "yaṁ dīyamānaṁ patati,",
  "tika-vin05t20:10_3": "taṁ sāmaṁ gahetvā paribhuñjituṁ,",
  "tika-vin05t20:10_4": "pariccattaṁ taṁ,",
  "tika-vin05t20:10_5": "bhikkhave,",
  "tika-vin05t20:10_6": "dāyakehī”ti.",
  "tika-vin05t20:11_0": "Idañca pana suttaṁ neyyatthaṁ,",
  "tika-vin05t20:11_1": "tasmā evamettha adhippāyo veditabbo –",
  "tika-vin05t20:11_2": "yaṁ dīyamānaṁ dāyakassa hatthato parigaḷitvā suddhāya vā bhūmiyā paduminipaṇṇe vā vatthakaṭasārakādīsu vā patati,",
  "tika-vin05t20:11_3": "taṁ sāmaṁ gahetvā paribhuñjituṁ vaṭṭati.",
  "tika-vin05t20:11_4": "Yaṁ pana sarajāya bhūmiyaṁ patati,",
  "tika-vin05t20:11_5": "taṁ rajaṁ puñchitvā vā dhovitvā vā paṭiggahetvā vā paribhuñjitabbaṁ.",
  "tika-vin05t20:11_6": "Sace pavaṭṭantaṁ aññassa bhikkhuno santikaṁ gacchati,",
  "tika-vin05t20:11_7": "tena āharāpetumpi vaṭṭati.",
  "tika-vin05t20:11_8": "Sace taṁ bhikkhuṁ vadati “tvaṁyeva khādā”ti,",
  "tika-vin05t20:11_9": "tassapi khādituṁ vaṭṭati,",
  "tika-vin05t20:11_10": "anāṇattena pana tena na gahetabbaṁ.",
  "tika-vin05t20:11_11": "“Anāṇattenapi itarassa dassāmīti gahetuṁ vaṭṭatī”ti kurundiyaṁ vuttaṁ.",
  "tika-vin05t20:11_12": "Kasmā panetaṁ itarassa bhikkhuno gahetuṁ na vaṭṭatīti?",
  "tika-vin05t20:11_13": "Bhagavatā ananuññātattā.",
  "tika-vin05t20:11_14": "Bhagavatā hi “sāmaṁ gahetvā paribhuñjitu”nti vadantena yasseva taṁ dīyamānaṁ patati,",
  "tika-vin05t20:11_15": "tassa appaṭiggahitakampi taṁ gahetvā paribhogo anuññāto.",
  "tika-vin05t20:11_16": "“Pariccattaṁ taṁ,",
  "tika-vin05t20:11_17": "bhikkhave,",
  "tika-vin05t20:11_18": "dāyakehī”ti vacanena panettha parasantakabhāvo dīpito,",
  "tika-vin05t20:11_19": "tasmā aññassa sāmaṁ gahetvā paribhuñjituṁ na vaṭṭati,",
  "tika-vin05t20:11_20": "tassa pana āṇattiyā vaṭṭatīti ayaṁ kirettha adhippāyo.",
  "tika-vin05t20:11_21": "Yasmā ca etaṁ appaṭiggahitakattā anuññātaṁ,",
  "tika-vin05t20:11_22": "tasmā yathāṭhitaṁyeva anāmasitvā kenaci pidahitvā ṭhapitaṁ dutiyadivasepi paribhuñjituṁ vaṭṭati,",
  "tika-vin05t20:11_23": "sannidhipaccayā anāpatti,",
  "tika-vin05t20:11_24": "paṭiggahetvā pana paribhuñjitabbaṁ.",
  "tika-vin05t20:11_25": "Taṁ divasaṁyeva hi tassa sāmaṁ gahetvā paribhogo anuññāto,",
  "tika-vin05t20:11_26": "na tato paranti ayampi kirettha adhippāyo.",
  "tika-vin05t20:12_0": "108.",
  "tika-vin05t20:12_1": "Idāni abbohārikanayo vuccati.",
  "tika-vin05t20:12_2": "Bhuñjantānañhi dantā khīyanti,",
  "tika-vin05t20:12_3": "nakhā khīyanti,",
  "tika-vin05t20:12_4": "pattassa vaṇṇo khīyati,",
  "tika-vin05t20:12_5": "sabbaṁ abbohārikaṁ.",
  "tika-vin05t20:12_6": "Satthakena ucchuādīsu phālitesu malaṁ paññāyati,",
  "tika-vin05t20:12_7": "etaṁ navasamuṭṭhitaṁ nāma,",
  "tika-vin05t20:12_8": "paṭiggahetvā paribhuñjitabbaṁ.",
  "tika-vin05t20:12_9": "Satthakaṁ dhovitvā phālitesu malaṁ na paññāyati,",
  "tika-vin05t20:12_10": "lohagandhamattaṁ hoti,",
  "tika-vin05t20:12_11": "taṁ abbohārikaṁ.",
  "tika-vin05t20:12_12": "Yampi satthakaṁ gahetvā pariharanti,",
  "tika-vin05t20:12_13": "tena phālitepi eseva nayo.",
  "tika-vin05t20:12_14": "Na hi taṁ paribhogatthāya pariharantīti.",
  "tika-vin05t20:12_15": "Mūlabhesajjādīni pisantānaṁ vā koṭṭentānaṁ vā nisadanisadapotakaudukkhalamusalādīni khīyanti,",
  "tika-vin05t20:12_16": "pariharaṇakavāsiṁ tāpetvā bhesajjatthāya takke vā khīre vā pakkhipanti,",
  "tika-vin05t20:12_17": "tattha nīlikā paññāyati,",
  "tika-vin05t20:12_18": "satthake vuttasadisova vinicchayo.",
  "tika-vin05t20:12_19": "Āmakatakkādīsu pana sayaṁ na pakkhipitabbā,",
  "tika-vin05t20:12_20": "pakkhipati ce,",
  "tika-vin05t20:12_21": "sāmaṁpākato na muccati.",
  "tika-vin05t20:12_22": "Deve vassante piṇḍāya carantassa sarīrato vā cīvarato vā kiliṭṭhaudakaṁ patte patati,",
  "tika-vin05t20:12_23": "paṭiggahetabbaṁ.",
  "tika-vin05t20:12_24": "Rukkhamūlādīsu bhuñjantassa patitepi eseva nayo.",
  "tika-vin05t20:12_25": "Sace pana sattāhaṁ vassante deve suddhaṁ udakaṁ hoti,",
  "tika-vin05t20:12_26": "abbhokāsato vā patati, vaṭṭati.",
  "tika-vin05t20:13_0": "109.",
  "tika-vin05t20:13_1": "Sāmaṇerassa odanaṁ dentena tassa pattagataṁ acchupanteneva dātabbo,",
  "tika-vin05t20:13_2": "patto vāssa paṭiggahetabbo.",
  "tika-vin05t20:13_3": "Appaṭiggahite odanaṁ chupitvā puna attano patte odanaṁ gaṇhantassa uggahitako hoti.",
  "tika-vin05t20:13_4": "Sace pana dātukāmo hutvā “āhara, sāmaṇera, pattaṁ,",
  "tika-vin05t20:13_5": "odanaṁ gaṇhāhī”ti vadati,",
  "tika-vin05t20:13_6": "itaro “alaṁ mayha”nti paṭikkhipati,",
  "tika-vin05t20:13_7": "puna “tavetaṁ mayā pariccatta”nti ca vutte “na mayhaṁ etenattho”ti vadati,",
  "tika-vin05t20:13_8": "satakkhattumpi pariccajatu,",
  "tika-vin05t20:13_9": "yāva attano hatthagataṁ,",
  "tika-vin05t20:13_10": "tāva paṭiggahitameva hoti.",
  "tika-vin05t20:13_11": "Sace pana ādhārake ṭhitaṁ nirapekkho “gaṇhāhī”ti vadati,",
  "tika-vin05t20:13_12": "puna paṭiggahetabbaṁ.",
  "tika-vin05t20:13_13": "Sāpekkho ādhārake pattaṁ ṭhapetvā “etto pūvaṁ vā bhattaṁ vā gaṇhāhī”ti sāmaṇeraṁ vadati,",
  "tika-vin05t20:13_14": "sāmaṇero hatthaṁ dhovitvā sacepi satakkhattuṁ gahetvā attano pattagataṁ aphusantova attano patte pakkhipati,",
  "tika-vin05t20:13_15": "puna paṭiggahaṇakiccaṁ natthi.",
  "tika-vin05t20:13_16": "Yadi pana attano pattagataṁ phusitvā tato gaṇhāti,",
  "tika-vin05t20:13_17": "sāmaṇerasantakena saṁsaṭṭhaṁ hoti,",
  "tika-vin05t20:13_18": "puna paṭiggahetabbaṁ.",
  "tika-vin05t20:13_19": "Keci pana “sacepi gayhamānaṁ chijjitvā tattha patati,",
  "tika-vin05t20:13_20": "puna paṭiggahetabba”nti vadanti.",
  "tika-vin05t20:13_21": "Taṁ “ekaṁ bhattapiṇḍaṁ gaṇha,",
  "tika-vin05t20:13_22": "ekaṁ pūvaṁ gaṇha,",
  "tika-vin05t20:13_23": "imassa guḷapiṇḍassa ettakaṁ padesaṁ gaṇhā”ti evaṁ paricchinditvā vutte veditabbaṁ,",
  "tika-vin05t20:13_24": "idha pana paricchedo natthi,",
  "tika-vin05t20:13_25": "tasmā yaṁ sāmaṇerassa patte patati,",
  "tika-vin05t20:13_26": "tadeva paṭiggahaṇaṁ vijahati,",
  "tika-vin05t20:13_27": "hatthagataṁ pana yāva sāmaṇero vā “ala”nti na oramati,",
  "tika-vin05t20:13_28": "bhikkhu vā na vāreti,",
  "tika-vin05t20:13_29": "tāva bhikkhusseva santakaṁ,",
  "tika-vin05t20:13_30": "tasmā paṭiggahaṇaṁ na vijahati.",
  "tika-vin05t20:13_31": "Sace attano vā bhikkhūnaṁ vā yāgupacanakabhājane kesañci atthāya bhattaṁ pakkhipati,",
  "tika-vin05t20:13_32": "“sāmaṇera,",
  "tika-vin05t20:13_33": "bhājanassa upari hatthaṁ karohī”ti vatvā tassa hatthe pakkhipitabbaṁ.",
  "tika-vin05t20:13_34": "Tassa hatthato bhājane patitañhi dutiyadivase bhājanassa akappiyabhāvaṁ na karoti pariccattattā.",
  "tika-vin05t20:13_35": "Sace evaṁ akatvā pakkhipati,",
  "tika-vin05t20:13_36": "pattamiva bhājanaṁ nirāmisaṁ katvā paribhuñjitabbaṁ.",
  "tika-vin05t20:14_0": "110.",
  "tika-vin05t20:14_1": "Dāyakā yāgukuṭaṁ ṭhapetvā gatā,",
  "tika-vin05t20:14_2": "taṁ daharasāmaṇero paṭiggaṇhāpetuṁ na sakkoti,",
  "tika-vin05t20:14_3": "bhikkhu pattaṁ upanāmeti,",
  "tika-vin05t20:14_4": "sāmaṇero kuṭassa gīvaṁ pattassa mukhavaṭṭiyaṁ ṭhapetvā āvajjeti,",
  "tika-vin05t20:14_5": "pattagatā yāgu paṭiggahitāva hoti.",
  "tika-vin05t20:14_6": "Atha vā bhikkhu bhūmiyaṁ hatthaṁ ṭhapeti,",
  "tika-vin05t20:14_7": "sāmaṇero pavaṭṭetvā hatthaṁ āropeti, vaṭṭati.",
  "tika-vin05t20:14_8": "Pūvapacchibhattapacchiucchubhārādīsupi eseva nayo.",
  "tika-vin05t20:14_9": "Sace paṭiggahaṇūpagaṁ bhāraṁ dve tayo sāmaṇerā denti,",
  "tika-vin05t20:14_10": "ekena vā balavatā ukkhittaṁ dve tayo bhikkhū gaṇhanti, vaṭṭati.",
  "tika-vin05t20:14_11": "Mañcassa vā pīṭhassa vā pāde telaghaṭaṁ vā phāṇitaghaṭaṁ vā laggenti,",
  "tika-vin05t20:14_12": "bhikkhussa mañcepi pīṭhepi nisīdituṁ vaṭṭati,",
  "tika-vin05t20:14_13": "uggahitakaṁ nāma na hoti.",
  "tika-vin05t20:15_0": "Nāgadantake vā aṅkusake vā dve telaghaṭā laggitā honti upari paṭiggahitako,",
  "tika-vin05t20:15_1": "heṭṭhā appaṭiggahitako.",
  "tika-vin05t20:15_2": "Uparimaṁ gahetuṁ vaṭṭati,",
  "tika-vin05t20:15_3": "heṭṭhā paṭiggahitako,",
  "tika-vin05t20:15_4": "upari appaṭiggahitako,",
  "tika-vin05t20:15_5": "uparimaṁ gahetvā itaraṁ gaṇhato uparimo uggahitako hoti.",
  "tika-vin05t20:15_6": "Heṭṭhāmañce appaṭiggahitakaṁ telathālakaṁ hoti,",
  "tika-vin05t20:15_7": "tañce sammajjanto sammuñjaniyā ghaṭṭeti,",
  "tika-vin05t20:15_8": "uggahitakaṁ na hoti,",
  "tika-vin05t20:15_9": "“paṭiggahitakaṁ gaṇhissāmī”ti appaṭiggahitakaṁ gahetvā ñatvā puna ṭhapeti,",
  "tika-vin05t20:15_10": "uggahitakaṁ na hoti,",
  "tika-vin05t20:15_11": "bahi nīharitvā sañjānāti,",
  "tika-vin05t20:15_12": "bahi aṭṭhapetvā haritvā tattheva ṭhapetabbaṁ,",
  "tika-vin05t20:15_13": "natthi doso.",
  "tika-vin05t20:15_14": "Sace pana pubbe vivaritvā ṭhapitaṁ,",
  "tika-vin05t20:15_15": "na pidahitabbaṁ.",
  "tika-vin05t20:15_16": "Yathā pubbe ṭhitaṁ,",
  "tika-vin05t20:15_17": "tatheva ṭhapetabbaṁ.",
  "tika-vin05t20:15_18": "Sace bahi ṭhapeti,",
  "tika-vin05t20:15_19": "puna na chupitabbaṁ.",
  "tika-vin05t20:16_0": "111.",
  "tika-vin05t20:16_1": "Paṭiggahitake telādimhi kaṇṇikā uṭṭheti,",
  "tika-vin05t20:16_2": "siṅgiverādimhi ghanacuṇṇaṁ,",
  "tika-vin05t20:16_3": "taṁsamuṭṭhānameva nāma taṁ,",
  "tika-vin05t20:16_4": "puna paṭiggahaṇakiccaṁ natthi.",
  "tika-vin05t20:16_5": "Tālaṁ vā nāḷikeraṁ vā āruḷho yottena phalapiṇḍiṁ otāretvā upari ṭhitova “gaṇhathā”ti vadati,",
  "tika-vin05t20:16_6": "na gahetabbaṁ.",
  "tika-vin05t20:16_7": "Sace añño bhūmiyaṁ ṭhito yottapāsake gahetvā ukkhipitvā deti, vaṭṭati.",
  "tika-vin05t20:16_8": "Saphalaṁ mahāsākhaṁ kappiyaṁ kāretvā paṭiggaṇhāti,",
  "tika-vin05t20:16_9": "phalāni paṭiggahitāneva honti,",
  "tika-vin05t20:16_10": "yathāsukhaṁ paribhuñjituṁ vaṭṭati.",
  "tika-vin05t20:16_11": "Antovatiyaṁ ṭhatvā vatiṁ chinditvā ucchuṁ vā timbarūsakaṁ vā denti,",
  "tika-vin05t20:16_12": "hatthapāse sati vaṭṭati.",
  "tika-vin05t20:16_13": "Daṇḍakesu apaharitvā niggataṁ gaṇhantassa vaṭṭati,",
  "tika-vin05t20:16_14": "paharitvā niggate aṭṭhakathāsu doso na dassito.",
  "tika-vin05t20:16_15": "Mayaṁ pana “yaṁ ṭhānaṁ pahaṭaṁ,",
  "tika-vin05t20:16_16": "tato sayaṁpatitamiva hotī”ti takkayāma,",
  "tika-vin05t20:16_17": "tampi ṭhatvā gacchante yujjati suṅkaghātato pavaṭṭetvā bahipatitabhaṇḍaṁ viya.",
  "tika-vin05t20:16_18": "Vatiṁ vā pākāraṁ vā laṅghāpetvā denti,",
  "tika-vin05t20:16_19": "sace pana aputhulo pākāro,",
  "tika-vin05t20:16_20": "antopākāre bahipākāre ca ṭhitassa hatthapāso pahoti,",
  "tika-vin05t20:16_21": "hatthasatampi uddhaṁ gantvā sampattaṁ gahetuṁ vaṭṭati.",
  "tika-vin05t20:17_0": "Bhikkhu gilānaṁ sāmaṇeraṁ khandhena vahati,",
  "tika-vin05t20:17_1": "so phalāphalaṁ disvā gahetvā khandhe nisinnova deti, vaṭṭati.",
  "tika-vin05t20:17_2": "Aparo bhikkhuṁ vahanto khandhe nisinnassa bhikkhuno deti,",
  "tika-vin05t20:17_3": "vaṭṭatiyeva.",
  "tika-vin05t20:17_4": "Bhikkhu phaliniṁ sākhaṁ chāyatthāya gahetvā gacchati,",
  "tika-vin05t20:17_5": "phalāni khādituṁ citte uppanne paṭiggahāpetvā khādituṁ vaṭṭati.",
  "tika-vin05t20:17_6": "Macchikavāraṇatthaṁ kappiyaṁ kāretvā paṭiggaṇhāti,",
  "tika-vin05t20:17_7": "khāditukāmo ce hoti,",
  "tika-vin05t20:17_8": "mūlapaṭiggahaṇameva vaṭṭati,",
  "tika-vin05t20:17_9": "khādantassa natthi doso.",
  "tika-vin05t20:17_10": "Bhikkhu paṭiggahaṇārahaṁ bhaṇḍaṁ manussānaṁ yāne ṭhapetvā maggaṁ gacchati,",
  "tika-vin05t20:17_11": "yānaṁ kaddame laggati,",
  "tika-vin05t20:17_12": "daharo cakkaṁ gahetvā ukkhipati, vaṭṭati,",
  "tika-vin05t20:17_13": "uggahitakaṁ nāma na hoti.",
  "tika-vin05t20:17_14": "Nāvāya ṭhapetvā nāvaṁ arittena vā pājeti,",
  "tika-vin05t20:17_15": "hatthena vā kaḍḍhati, vaṭṭati.",
  "tika-vin05t20:17_16": "Uḷumpepi eseva nayo.",
  "tika-vin05t20:17_17": "Cāṭiyaṁ vā kuṇḍake vā ṭhapetvāpi taṁ anupasampannena gāhāpetvā anupasampannaṁ bāhāyaṁ gahetvā tarituṁ vaṭṭati.",
  "tika-vin05t20:17_18": "Tasmimpi asati anupasampannaṁ gāhāpetvā taṁ bāhāyaṁ gahetvā tarituṁ vaṭṭati.",
  "tika-vin05t20:18_0": "Upāsakā gamikabhikkhūnaṁ pātheyyataṇḍule denti,",
  "tika-vin05t20:18_1": "sāmaṇerā bhikkhūnaṁ taṇḍule gahetvā attano taṇḍule gahetuṁ na sakkonti,",
  "tika-vin05t20:18_2": "bhikkhū tesaṁ taṇḍule gaṇhanti,",
  "tika-vin05t20:18_3": "sāmaṇerā attanā gahitataṇḍulesu khīṇesu itarehi taṇḍulehi yāguṁ pacitvā sabbesaṁ pattāni paṭipāṭiyā ṭhapetvā yāguṁ ākiranti,",
  "tika-vin05t20:18_4": "paṇḍito sāmaṇero attano pattaṁ gahetvā therassa deti,",
  "tika-vin05t20:18_5": "therassa pattaṁ dutiyattherassāti evaṁ sabbānipi parivatteti,",
  "tika-vin05t20:18_6": "sabbehi sāmaṇerassa santakaṁ bhuttaṁ hoti, vaṭṭati.",
  "tika-vin05t20:18_7": "Sacepi sāmaṇero apaṇḍito hoti,",
  "tika-vin05t20:18_8": "attano patte yāguṁ sayameva pātuṁ ārabhati, “āvuso,",
  "tika-vin05t20:18_9": "tuyhaṁ yāguṁ mayhaṁ dehī”ti therehi paṭipāṭiyā yācitvāpi pivituṁ vaṭṭati,",
  "tika-vin05t20:18_10": "sabbehi sāmaṇerassa santakameva bhuttaṁ hoti,",
  "tika-vin05t20:18_11": "neva uggahitapaccayā,",
  "tika-vin05t20:18_12": "na sannidhipaccayā vajjaṁ phusanti.",
  "tika-vin05t20:18_13": "Ettha pana mātāpitūnaṁ telādīni,",
  "tika-vin05t20:18_14": "chāyādīnaṁ atthāya sākhādīni ca harantānaṁ imesañca viseso na dissati,",
  "tika-vin05t20:18_15": "tasmā kāraṇaṁ upaparikkhitabbaṁ.",
  "tika-vin05t20:19_0": "112.",
  "tika-vin05t20:19_1": "Sāmaṇero bhattaṁ pacitukāmo taṇḍule dhovitvā niccāletuṁ na sakkoti,",
  "tika-vin05t20:19_2": "bhikkhunā taṇḍule ca bhājanañca paṭiggahetvā taṇḍule dhovitvā niccāletvā bhājanaṁ uddhanaṁ āropetabbaṁ,",
  "tika-vin05t20:19_3": "aggi na kātabbo,",
  "tika-vin05t20:19_4": "pakkakāle vivaritvā pakkabhāvo jānitabbo.",
  "tika-vin05t20:19_5": "Sace duppakkaṁ hoti,",
  "tika-vin05t20:19_6": "pākatthāya pidahituṁ na vaṭṭati,",
  "tika-vin05t20:19_7": "rajassa vā chārikāya vā apatanatthāya vaṭṭati,",
  "tika-vin05t20:19_8": "pakkakāle oropituṁ bhuñjitumpi vaṭṭati,",
  "tika-vin05t20:19_9": "puna paṭiggahaṇakiccaṁ natthi.",
  "tika-vin05t20:19_10": "Sāmaṇero paṭibalo pacituṁ,",
  "tika-vin05t20:19_11": "khaṇo panassa natthi katthaci gantukāmo,",
  "tika-vin05t20:19_12": "bhikkhunā sataṇḍulodakaṁ bhājanaṁ paṭiggahetvā uddhanaṁ āropetvā “aggiṁ jāletvā gacchā”ti vattabbo.",
  "tika-vin05t20:19_13": "Tato paraṁ purimanayeneva sabbaṁ kātuṁ vaṭṭati.",
  "tika-vin05t20:19_14": "Bhikkhu yāguatthāya suddhabhājanaṁ āropetvā udakaṁ tāpeti, vaṭṭati.",
  "tika-vin05t20:19_15": "Tatte udake sāmaṇero taṇḍule pakkhipati,",
  "tika-vin05t20:19_16": "tato paṭṭhāya bhikkhunā aggi na kātabbo,",
  "tika-vin05t20:19_17": "pakkayāguṁ paṭiggahetvā pātuṁ vaṭṭati.",
  "tika-vin05t20:19_18": "Sāmaṇero yāguṁ pacati,",
  "tika-vin05t20:19_19": "hatthakukkuccako bhikkhu kīḷanto bhājanaṁ āmasati,",
  "tika-vin05t20:19_20": "pidhānaṁ āmasati,",
  "tika-vin05t20:19_21": "uggataṁ pheṇaṁ chinditvā paharati,",
  "tika-vin05t20:19_22": "tasseva pātuṁ na vaṭṭati,",
  "tika-vin05t20:19_23": "durupaciṇṇaṁ nāma hoti.",
  "tika-vin05t20:19_24": "Sace pana dabbiṁ vā uḷuṅkaṁ vā gahetvā anukkhipanto āloḷeti,",
  "tika-vin05t20:19_25": "sabbesaṁ na vaṭṭati,",
  "tika-vin05t20:19_26": "sāmaṁpākañceva hoti durupaciṇṇañca.",
  "tika-vin05t20:19_27": "Sace ukkhipati,",
  "tika-vin05t20:19_28": "uggahitakampi hoti.",
  "tika-vin05t20:20_0": "113.",
  "tika-vin05t20:20_1": "Bhikkhunā piṇḍāya caritvā ādhārake patto ṭhapito hoti.",
  "tika-vin05t20:20_2": "Tatra ce añño lolabhikkhu kīḷanto pattaṁ āmasati,",
  "tika-vin05t20:20_3": "pattapidhānaṁ āmasati,",
  "tika-vin05t20:20_4": "tasseva tato laddhabhattaṁ na vaṭṭati.",
  "tika-vin05t20:20_5": "Sace na pattaṁ ukkhipitvā ṭhapeti,",
  "tika-vin05t20:20_6": "sabbesaṁ na vaṭṭati.",
  "tika-vin05t20:20_7": "Tatthajātakaphalinisākhāya vā valliyā vā gahetvā cāleti,",
  "tika-vin05t20:20_8": "tasseva tato laddhaphalaṁ na vaṭṭati,",
  "tika-vin05t20:20_9": "durupaciṇṇadukkaṭañca āpajjati.",
  "tika-vin05t20:20_10": "“Phalarukkhaṁ pana apassayituṁ vā tattha kaṇṭakaṁ vā bandhituṁ vaṭṭati,",
  "tika-vin05t20:20_11": "durupaciṇṇaṁ na hotī”ti mahāpaccariyaṁ vuttaṁ.",
  "tika-vin05t20:20_12": "Araññe patitaṁ pana ambaphalādiṁ disvā “sāmaṇerassa dassāmī”ti āharitvā dātuṁ vaṭṭati.",
  "tika-vin05t20:20_13": "Sīhavighāsādiṁ disvāpi “sāmaṇerassa dassāmī”ti paṭiggahetvā vā appaṭiggahetvā vā āharitvā dātuṁ vaṭṭati.",
  "tika-vin05t20:20_14": "Sace pana sakkoti vitakkaṁ sodhetuṁ,",
  "tika-vin05t20:20_15": "tato laddhaṁ khāditumpi vaṭṭati,",
  "tika-vin05t20:20_16": "neva āmakamaṁsapaṭiggahaṇapaccayā,",
  "tika-vin05t20:20_17": "na uggahitakapaccayā vajjaṁ phusati.",
  "tika-vin05t20:20_18": "Mātāpitūnaṁ atthāya telādīni gahetvā gacchato antarāmagge byādhi uppajjati,",
  "tika-vin05t20:20_19": "tato yaṁ icchati,",
  "tika-vin05t20:20_20": "taṁ paṭiggahetvā paribhuñjituṁ vaṭṭati.",
  "tika-vin05t20:20_21": "Sace pana mūlepi paṭiggahitaṁ hoti,",
  "tika-vin05t20:20_22": "puna paṭiggahaṇakiccaṁ natthi.",
  "tika-vin05t20:20_23": "Mātāpitūnaṁ taṇḍule āharitvā deti,",
  "tika-vin05t20:20_24": "te tatoyeva yāguādīni sampādetvā tassa denti, vaṭṭati,",
  "tika-vin05t20:20_25": "sannidhipaccayā uggahitapaccayā vā doso natthi.",
  "tika-vin05t20:21_0": "114.",
  "tika-vin05t20:21_1": "Bhikkhu pidahitvā udakaṁ tāpeti,",
  "tika-vin05t20:21_2": "yāva parikkhayā paribhuñjituṁ vaṭṭati.",
  "tika-vin05t20:21_3": "Sace panettha chārikā patati,",
  "tika-vin05t20:21_4": "paṭiggahetabbaṁ.",
  "tika-vin05t20:21_5": "Dīghasaṇḍāsena thālakaṁ gahetvā telaṁ pacantassa chārikā patati,",
  "tika-vin05t20:21_6": "hatthena amuñcanteneva pacitvā otāretvā paṭiggahetabbaṁ.",
  "tika-vin05t20:21_7": "Sace aṅgārāpi dārūnipi paṭiggahetvā ṭhapitāni,",
  "tika-vin05t20:21_8": "mūlapaṭiggahaṇameva vaṭṭati.",
  "tika-vin05t20:21_9": "Bhikkhu ucchuṁ khādati,",
  "tika-vin05t20:21_10": "sāmaṇero “mayhampi dethā”ti vadati,",
  "tika-vin05t20:21_11": "“ito chinditvā gaṇhā”ti vutto gaṇhāti,",
  "tika-vin05t20:21_12": "avasese puna paṭiggahaṇakiccaṁ natthi.",
  "tika-vin05t20:21_13": "Guḷapiṇḍaṁ khādantassapi eseva nayo.",
  "tika-vin05t20:21_14": "Vuttokāsato chinditvā gahitāvasesañhi ajahitapaṭiggahaṇameva hoti.",
  "tika-vin05t20:21_15": "Bhikkhu guḷaṁ bhājento paṭiggahetvā koṭṭhāse karoti,",
  "tika-vin05t20:21_16": "bhikkhūpi sāmaṇerāpi āgantvā ekaggahaṇeneva ekamekaṁ koṭṭhāsaṁ gaṇhanti,",
  "tika-vin05t20:21_17": "gahitāvasesaṁ paṭiggahitameva hoti.",
  "tika-vin05t20:21_18": "Sace lolasāmaṇero gaṇhitvā gaṇhitvā puna ṭhapeti,",
  "tika-vin05t20:21_19": "tassa gahitāvasesaṁ appaṭiggahitakameva hoti.",
  "tika-vin05t20:22_0": "Bhikkhu dhūmavaṭṭiṁ paṭiggahetvā dhūmaṁ pivati,",
  "tika-vin05t20:22_1": "mukhañca kaṇṭho ca manosilāya litto viya hoti,",
  "tika-vin05t20:22_2": "yāvakālikaṁ bhuñjituṁ vaṭṭati,",
  "tika-vin05t20:22_3": "yāvakālikena yāvajīvikasaṁsagge doso natthi.",
  "tika-vin05t20:22_4": "Pattaṁ vā rajanaṁ vā pacantassa kaṇṇanāsacchiddehi dhūmo pavisati,",
  "tika-vin05t20:22_5": "byādhipaccayā pupphaṁ vā phalaṁ vā upasiṅghati,",
  "tika-vin05t20:22_6": "abbohārikattā vaṭṭati.",
  "tika-vin05t20:22_7": "Bhattuggāro tāluṁ āhacca antoyeva pavisati,",
  "tika-vin05t20:22_8": "avisayattā vaṭṭati,",
  "tika-vin05t20:22_9": "mukhaṁ paviṭṭhaṁ pana ajjhoharato vikāle āpatti.",
  "tika-vin05t20:22_10": "Dantantare laggassa āmisassa raso pavisati,",
  "tika-vin05t20:22_11": "āpattiyeva.",
  "tika-vin05t20:22_12": "Sace sukhumaṁ āmisaṁ hoti,",
  "tika-vin05t20:22_13": "raso na paññāyati,",
  "tika-vin05t20:22_14": "abbohārikapakkhaṁ bhajati.",
  "tika-vin05t20:22_15": "Upakaṭṭhe kāle nirudakaṭṭhāne bhattaṁ bhuñjitvā kakkhāretvā dve tayo kheḷapiṇḍe pātetvā udakaṭṭhānaṁ gantvā mukhaṁ vikkhāletabbaṁ.",
  "tika-vin05t20:22_16": "Paṭiggahetvā ṭhapitasiṅgiverādīnaṁ aṅkurā nikkhamanti,",
  "tika-vin05t20:22_17": "puna paṭiggahaṇakiccaṁ natthi.",
  "tika-vin05t20:22_18": "Loṇe asati samuddodakena loṇakiccaṁ kātuṁ vaṭṭati,",
  "tika-vin05t20:22_19": "paṭiggahetvā ṭhapitaloṇodakaṁ loṇaṁ hoti,",
  "tika-vin05t20:22_20": "loṇaṁ vā udakaṁ hoti,",
  "tika-vin05t20:22_21": "raso vā phāṇitaṁ hoti,",
  "tika-vin05t20:22_22": "phāṇitaṁ vā raso hoti,",
  "tika-vin05t20:22_23": "mūlapaṭiggahaṇameva vaṭṭati.",
  "tika-vin05t20:23_0": "Himakarakā udakagatikā eva.",
  "tika-vin05t20:23_1": "Pārihārikena katakaṭṭhinā udakaṁ pasādenti,",
  "tika-vin05t20:23_2": "taṁ abbohārikaṁ,",
  "tika-vin05t20:23_3": "āmisena saddhiṁ vaṭṭati.",
  "tika-vin05t20:23_4": "Āmisagatikehi kapitthaphalādīhi pasāditaṁ purebhattameva vaṭṭati.",
  "tika-vin05t20:23_5": "Pokkharaṇīādīsu udakaṁ bahalaṁ hoti, vaṭṭati.",
  "tika-vin05t20:23_6": "Sace pana mukhe hatthe ca laggati,",
  "tika-vin05t20:23_7": "na vaṭṭati,",
  "tika-vin05t20:23_8": "paṭiggahetvā paribhuñjitabbaṁ.",
  "tika-vin05t20:23_9": "Khettesu kasitaṭṭhāne bahalaṁ udakaṁ hoti,",
  "tika-vin05t20:23_10": "paṭiggahetabbaṁ.",
  "tika-vin05t20:23_11": "Sace sanditvā kandarādīni pavisitvā nadiṁ pūreti, vaṭṭati.",
  "tika-vin05t20:23_12": "Kakudhasobbhādayo honti rukkhato patitehi pupphehi sañchannodakā.",
  "tika-vin05t20:23_13": "Sace puppharaso na paññāyati,",
  "tika-vin05t20:23_14": "paṭiggahaṇakiccaṁ natthi.",
  "tika-vin05t20:23_15": "Parittaṁ udakaṁ hoti,",
  "tika-vin05t20:23_16": "raso paññāyati,",
  "tika-vin05t20:23_17": "paṭiggahetabbaṁ.",
  "tika-vin05t20:23_18": "Pabbatakandarādīsu kāḷavaṇṇapaṇṇacchannaudakepi eseva nayo.",
  "tika-vin05t20:24_0": "Pānīyaghaṭe sareṇukāni vā savaṇṭakhīrāni vā pupphāni pakkhittāni honti,",
  "tika-vin05t20:24_1": "paṭiggahetabbaṁ,",
  "tika-vin05t20:24_2": "pupphāni vā paṭiggahetvā pakkhipitabbāni.",
  "tika-vin05t20:24_3": "Pāṭalimallikā pakkhittā honti,",
  "tika-vin05t20:24_4": "vāsamattaṁ tiṭṭhati,",
  "tika-vin05t20:24_5": "taṁ abbohārikaṁ.",
  "tika-vin05t20:24_6": "Dubhiyadivasepi āmisena saddhiṁ vaṭṭati.",
  "tika-vin05t20:24_7": "Bhikkhunā ṭhapitapupphavāsitakapānīyato sāmaṇero pānīyaṁ gahetvā pītāvasesakaṁ tattheva ākirati,",
  "tika-vin05t20:24_8": "paṭiggahetabbaṁ.",
  "tika-vin05t20:24_9": "Padumasarādīsu udakaṁ santharitvā ṭhitaṁ pupphareṇuṁ ghaṭena vikkhambhetvā udakaṁ gahetuṁ vaṭṭati.",
  "tika-vin05t20:24_10": "Kappiyaṁ kārāpetvā paṭiggahetvā ṭhapitaṁ dantakaṭṭhaṁ hoti,",
  "tika-vin05t20:24_11": "sace tassa rasaṁ pivitukāmo,",
  "tika-vin05t20:24_12": "mūlapaṭiggahaṇameva vaṭṭati,",
  "tika-vin05t20:24_13": "appaṭiggahetvā ṭhapitaṁ paṭiggahetabbaṁ.",
  "tika-vin05t20:24_14": "Ajānantassa rase paviṭṭhepi āpattiyeva.",
  "tika-vin05t20:24_15": "Acittakañhi idaṁ sikkhāpadaṁ.",
  "tika-vin05t20:25_0": "115.",
  "tika-vin05t20:25_1": "Mahābhūtesu kiṁ vaṭṭati,",
  "tika-vin05t20:25_2": "kiṁ na vaṭṭatīti?",
  "tika-vin05t20:25_3": "Khīraṁ tāva vaṭṭati,",
  "tika-vin05t20:25_4": "kappiyamaṁsakhīraṁ vā hotu akappiyamaṁsakhīraṁ vā,",
  "tika-vin05t20:25_5": "pivantassa anāpatti.",
  "tika-vin05t20:25_6": "Assu kheḷo siṅghāṇikā muttaṁ karīsaṁ semhaṁ dantamalaṁ akkhigūthako kaṇṇagūthako sarīre uṭṭhitaloṇanti idaṁ sabbaṁ vaṭṭati.",
  "tika-vin05t20:25_7": "Yaṁ panettha ṭhānato cavitvā patte vā hatthe vā patati,",
  "tika-vin05t20:25_8": "taṁ paṭiggahetabbaṁ,",
  "tika-vin05t20:25_9": "aṅgalaggaṁ paṭiggahitakameva.",
  "tika-vin05t20:25_10": "Uṇhapāyāsaṁ bhuñjantassa sedo aṅgulianusārena ekābaddhova hutvā pāyāse santiṭṭhati,",
  "tika-vin05t20:25_11": "piṇḍāya vā carantassa hatthato pattassa mukhavaṭṭito vā pattatalaṁ orohati,",
  "tika-vin05t20:25_12": "ettha paṭiggahaṇakiccaṁ natthi,",
  "tika-vin05t20:25_13": "jhāmamahābhūte idaṁ nāma na vaṭṭatīti natthi,",
  "tika-vin05t20:25_14": "dujjhāpitaṁ pana na vaṭṭati.",
  "tika-vin05t20:25_15": "Sujjhāpitaṁ pana manussaṭṭhimpi cuṇṇaṁ katvā lehe upanetuṁ vaṭṭati.",
  "tika-vin05t20:25_16": "Cattāri mahāvikaṭāni asati kappiyakārake sāmaṁ gahetvā paribhuñjituṁ vaṭṭanti.",
  "tika-vin05t20:25_17": "Ettha ca dubbacopi asamatthopi kappiyakārako asantapakkheyeva tiṭṭhati.",
  "tika-vin05t20:25_18": "Chārikāya asati sukkhadāruṁ jhāpetvā chārikā gahetabbā.",
  "tika-vin05t20:25_19": "Sukkhadārumhi asati alladāruṁ rukkhato chinditvāpi kātuṁ vaṭṭati.",
  "tika-vin05t20:25_20": "Idaṁ pana catubbidhampi mahāvikaṭaṁ kālodissaṁ nāma,",
  "tika-vin05t20:25_21": "sappadaṭṭhakkhaṇeyeva vaṭṭati.",
  "tika-vin05t20:26_0": "Iti pāḷimuttakavinayavinicchayasaṅgahe",
  "tika-vin05t20:27_0": "Paṭiggahaṇavinicchayakathā samattā."
}