{
  "tika-vin05t20:0_0": "20. Paṭiggahaṇavinicchayakathā",
  "tika-vin05t20:1_0": "104.Khādanīyādipaṭiggāhoti ajjhoharitabbassa yassa kassaci khādanīyassa vā bhojanīyassa vā paṭiggahaṇaṁ.",
  "tika-vin05t20:1_1": "Tatrāyaṁ vinicchayo – pañcahi aṅgehi paṭiggahaṇaṁ ruhati,",
  "tika-vin05t20:1_2": "thāmamajjhimassa purisassa uccāraṇamattaṁ hoti, hatthapāso paññāyati, abhihāro paññāyati,",
  "tika-vin05t20:1_3": "devo vā manusso vā tiracchānagato vā kāyena kāyapaṭibaddhena nissaggiyena vā deti,",
  "tika-vin05t20:1_4": "tañce bhikkhu kāyena vā kāyapaṭibaddhena vā paṭiggaṇhāti.",
  "tika-vin05t20:1_5": "Evaṁ pañcahaṅgehi paṭiggahaṇaṁ ruhati.",
  "tika-vin05t20:2_0": "Tattha ṭhitanisinnanipannānaṁ vasena evaṁ hatthapāso veditabbo – sace bhikkhu nisinno hoti,",
  "tika-vin05t20:2_1": "āsanassa pacchimantato paṭṭhāya, sace ṭhito, paṇhiantato paṭṭhāya, sace nipanno, yena passena nipanno, tassa pārimantato paṭṭhāya,",
  "tika-vin05t20:2_2": "dāyakassa nisinnassa vā ṭhitassa vā nipannassa vā ṭhapetvā pasāritahatthaṁ yaṁ āsannataraṁ aṅgaṁ,",
  "tika-vin05t20:2_3": "tassa orimantena paricchinditvā aḍḍhateyyahattho hatthapāso nāma.",
  "tika-vin05t20:3_0": "Sace pana dāyakapaṭiggāhakesu eko ākāse hoti, eko bhūmiyaṁ, bhūmaṭṭhassa ca sīsena,",
  "tika-vin05t20:3_1": "ākāsaṭṭhassa ca ṭhapetvā dātuṁ vā gahetuṁ vā pasāritahatthaṁ yaṁ āsannataraṁ aṅgaṁ,",
  "tika-vin05t20:3_2": "tassa orimantena hatthapāsapamāṇaṁ paricchinditabbaṁ. Sacepi eko kūpe hoti, eko kūpataṭe, eko vā pana rukkhe, eko pathaviyaṁ,",
  "tika-vin05t20:3_3": "vuttanayeneva hatthapāsapamāṇaṁ paricchinditabbaṁ.",
  "tika-vin05t20:3_4": "Evarūpe hatthapāse ṭhatvā sacepi pakkhī mukhatuṇḍakena vā hatthī vā soṇḍāya gahetvā pupphaṁ vā phalaṁ vā deti, paṭiggahaṇaṁ ruhati.",
  "tika-vin05t20:3_5": "Sace pana aḍḍhaṭṭhamaratanassapi hatthino khandhe nisinno tena soṇḍāya dīyamānaṁ gaṇhāti, vaṭṭatiyeva.",
  "tika-vin05t20:3_6": "Hatthādīsu yena kenaci sarīrāvayavena antamaso pādaṅguliyāpi dīyamānaṁ kāyena dinnaṁ nāma hoti. Paṭiggahaṇepi eseva nayo.",
  "tika-vin05t20:3_7": "Yena kenaci hi sarīrāvayavena gahitaṁ kāyena gahitameva hoti.",
  "tika-vin05t20:3_8": "Sacepi natthukaraṇiyaṁ dīyamānaṁ nāsāpuṭena akallako vā mukhena paṭiggaṇhāti, ābhogameva hettha pamāṇaṁ.",
  "tika-vin05t20:4_0": "105.",
  "tika-vin05t20:4_1": "Kaṭacchuādīsu pana yena kenaci upakaraṇena dinnaṁ kāyapaṭibaddhena dinnaṁ nāma hoti. Paṭiggahaṇepi eseva nayo.",
  "tika-vin05t20:4_2": "Yena kenaci hi sarīrasambaddhena pattathālakādinā gahitaṁ kāyapaṭibaddhena gahitameva hoti.",
  "tika-vin05t20:4_3": "Kāyato pana kāyapaṭibaddhato ca mocetvā hatthapāse ṭhitassa kāye vā kāyapaṭibaddhe vā pātiyamānampi nissaggiyena payogena dinnaṁ nāma hoti.",
  "tika-vin05t20:4_4": "Eko bahūni bhattabyañjanabhājanāni sīse katvā bhikkhussa santikaṁ āgantvā ṭhitakova ‘‘gaṇhathā’’ti vadati, na tāva abhihāro paññāyati, tasmā na gahetabbaṁ. Sace pana īsakampi onamati,",
  "tika-vin05t20:4_5": "bhikkhunā hatthaṁ pasāretvā heṭṭhimabhājanaṁ ekadesenapi sampaṭicchitabbaṁ.",
  "tika-vin05t20:4_6": "Ettāvatā sabbabhājanāni paṭiggahitāni honti.",
  "tika-vin05t20:4_7": "Tato paṭṭhāya oropetvā ugghāṭetvā vā yaṁ icchati, taṁ gahetuṁ vaṭṭati.",
  "tika-vin05t20:4_8": "Bhattapacchiādimhi pana ekabhājane vattabbameva natthi.",
  "tika-vin05t20:5_0": "Kājena bhattaṁ harantopi sace kājaṁ onametvā deti, vaṭṭati. Tiṁsahattho veṇu hoti,",
  "tika-vin05t20:5_1": "ekasmiṁ ante guḷakumbho baddho, ekasmiṁ sappikumbho, tañce paṭiggaṇhāti, sabbaṁ paṭiggahitameva.",
  "tika-vin05t20:5_2": "Ucchuyantadoṇito paggharantameva ‘‘rasaṁ gaṇhathā’’ti vadati,",
  "tika-vin05t20:5_3": "abhihāro na paññāyatīti na gahetabbo.",
  "tika-vin05t20:5_4": "Sace pana kasaṭaṁ chaḍḍetvā hatthena ussiñcitvā deti, vaṭṭati.",
  "tika-vin05t20:5_5": "Bahū pattā mañce vā pīṭhe vā kaṭasāre vā doṇiyaṁ vā phalake vā ṭhapitā honti,",
  "tika-vin05t20:5_6": "yattha ṭhitassa dāyako hatthapāse hoti,",
  "tika-vin05t20:5_7": "tattha ṭhatvā paṭiggahaṇasaññāya mañcādīni aṅguliyāpi phusitvā ṭhitena vā nisinnena vā nipannena vā yaṁ tesu pattesu dīyati, taṁ sabbaṁ paṭiggahitaṁ hoti.",
  "tika-vin05t20:5_8": "Sacepi ‘‘paṭiggahessāmī’’ti mañcādīni abhiruhitvā nisīdati, vaṭṭatiyeva.",
  "tika-vin05t20:6_0": "Pathaviyaṁ pana sacepi kucchiyā kucchiṁ āhacca ṭhitā honti,",
  "tika-vin05t20:6_1": "yaṁ yaṁ aṅguliyā vā sūciyā vā phusitvā nisinno hoti,",
  "tika-vin05t20:6_2": "tattha tattha dīyamānameva paṭiggahitaṁ hoti.",
  "tika-vin05t20:6_3": "Yattha katthaci mahākaṭasārahatthattharaṇādīsu ṭhapitapatte paṭiggahaṇaṁ na ruhatīti vuttaṁ,",
  "tika-vin05t20:6_4": "taṁ hatthapāsātikkamaṁ sandhāya vuttanti veditabbaṁ,",
  "tika-vin05t20:6_5": "hatthapāse pana sati yattha katthaci vaṭṭati aññatra tatthajātakā.",
  "tika-vin05t20:6_6": "Tatthajātake pana paduminipaṇṇe vā kiṁsukapaṇṇādimhi vā na vaṭṭati.",
  "tika-vin05t20:6_7": "Na hi taṁ kāyapaṭibaddhasaṅkhyaṁ gacchati. Yathā ca tatthajātake,",
  "tika-vin05t20:6_8": "evaṁ khāṇuke bandhitvā ṭhapitamañcādimhi asaṁhārime phalake vā pāsāṇe vā na ruhatiyeva.",
  "tika-vin05t20:6_9": "Tepi hi tatthajātakasaṅkhyupagā honti.",
  "tika-vin05t20:6_10": "Bhūmiyaṁ atthatesu sukhumesu tintiṇikādipaṇṇesu paṭiggahaṇaṁ na ruhati.",
  "tika-vin05t20:6_11": "Na hi tāni sandhāretuṁ samatthānīti.",
  "tika-vin05t20:6_12": "Mahantesu pana paduminipaṇṇādīsu ruhati.",
  "tika-vin05t20:6_13": "Sace hatthapāsaṁ atikkammaṭhito dīghadaṇḍakena uḷuṅkena deti, ‘‘āgantvā dehī’’ti vattabbo.",
  "tika-vin05t20:6_14": "Vacanaṁ asutvā vā anādiyitvā vā patte ākiratiyeva, puna paṭiggahetabbaṁ.",
  "tika-vin05t20:6_15": "Dūre ṭhatvā bhattapiṇḍaṁ khipantepi eseva nayo.",
  "tika-vin05t20:7_0": "106.",
  "tika-vin05t20:7_1": "Sace pattathavikato nīhariyamāne patte rajanacuṇṇāni honti, sati udake dhovitabbo,",
  "tika-vin05t20:7_2": "asati rajanacuṇṇaṁ puñchitvā paṭiggahetvā vā piṇḍāya caritabbaṁ.",
  "tika-vin05t20:7_3": "Sace piṇḍāya carantassa patte rajaṁ patati,",
  "tika-vin05t20:7_4": "paṭiggahetvā bhikkhā gaṇhitabbā,",
  "tika-vin05t20:7_5": "appaṭiggahetvā gaṇhato vinayadukkaṭaṁ,",
  "tika-vin05t20:7_6": "taṁ pana puna paṭiggahetvā bhuñjato anāpatti.",
  "tika-vin05t20:7_7": "Sace pana ‘‘paṭiggahetvā dethā’’ti vutte vacanaṁ asutvā vā anādiyitvā vā bhikkhaṁ dentiyeva, vinayadukkaṭaṁ natthi,",
  "tika-vin05t20:7_8": "puna paṭiggahetvā aññā bhikkhā gahetabbā.",
  "tika-vin05t20:7_9": "Sace mahāvāto tato tato rajaṁ pāteti,",
  "tika-vin05t20:7_10": "na sakkā hoti bhikkhaṁ gahetuṁ,",
  "tika-vin05t20:7_11": "‘‘anupasampannassa dassāmī’’ti suddhacittena ābhogaṁ katvā gaṇhituṁ vaṭṭati.",
  "tika-vin05t20:7_12": "Evaṁ piṇḍāya caritvā vihāraṁ vā āsanasālaṁ vā gantvā taṁ anupasampannassa datvā puna tena dinnaṁ vā tassa vissāsena vā paṭiggahetvā bhuñjituṁ vaṭṭati.",
  "tika-vin05t20:7_13": "Sace bhikkhācāre sarajaṁ pattaṁ bhikkhussa deti,",
  "tika-vin05t20:7_14": "so vattabbo ‘‘imaṁ paṭiggahetvā bhikkhaṁ vā gaṇheyyāsi paribhuñjeyyāsi vā’’ti, tena tathā kātabbaṁ. Sace rajaṁ upari uppilavati,",
  "tika-vin05t20:7_15": "kañjikaṁ pavāhetvā sesaṁ bhuñjitabbaṁ. Sace antopaviṭṭhaṁ hoti, paṭiggahetabbaṁ.",
  "tika-vin05t20:7_16": "Anupasampanne asati hatthato amocenteneva yattha anupasampanno atthi, tattha netvā paṭiggahetabbaṁ.",
  "tika-vin05t20:7_17": "Sukkhabhatte patitarajaṁ apanetvā bhuñjituṁ vaṭṭati. Sace atisukhumaṁ hoti,",
  "tika-vin05t20:7_18": "upari bhattena saddhiṁ apanetabbaṁ, paṭiggahetvā vā bhuñjitabbaṁ.",
  "tika-vin05t20:7_19": "Yāguṁ vā sūpaṁ vā purato ṭhapetvā āluḷentānaṁ bhājanato phusitāni uggantvā patte patanti, patto paṭiggahetabbo.",
  "tika-vin05t20:8_0": "107.",
  "tika-vin05t20:8_1": "Uḷuṅkena āharitvā dentānaṁ paṭhamataraṁ uḷuṅkato thevā patte patanti, supatitā, abhihaṭattā doso natthi.",
  "tika-vin05t20:8_2": "Sacepi carukena bhatte ākiriyamāne carukato masi vā chārikā vā patati, abhihaṭattā nevatthi doso.",
  "tika-vin05t20:8_3": "Anantarassa bhikkhuno dīyamānaṁ pattato uppatitvā itarassa patte patati, supatitaṁ. Paṭiggahitameva hi taṁ hoti.",
  "tika-vin05t20:8_4": "Sace jajjharisākhādiṁ phāletvā ekassa bhikkhuno dentānaṁ sākhato phusitāni aññassa patte patanti, patto paṭiggahetabbo,",
  "tika-vin05t20:8_5": "yassa pattassa upari phālenti,",
  "tika-vin05t20:8_6": "tassa patte patitesu dātukāmatāya abhihaṭattā doso natthi.",
  "tika-vin05t20:8_7": "Pāyāsassa pūretvā pattaṁ denti,",
  "tika-vin05t20:8_8": "uṇhattā heṭṭhā gahetuṁ na sakkoti,",
  "tika-vin05t20:8_9": "mukhavaṭṭiyāpi gahetuṁ vaṭṭati. Sace tathāpi na sakkoti, ādhārakena gahetabbo.",
  "tika-vin05t20:8_10": "Āsanasālāya pattaṁ gahetvā nisinno bhikkhu niddaṁ okkanto hoti, neva āhariyamānaṁ, na dīyamānaṁ jānāti, appaṭiggahitaṁ hoti.",
  "tika-vin05t20:8_11": "Sace pana ābhogaṁ katvā nisinno hoti, vaṭṭati.",
  "tika-vin05t20:8_12": "Sacepi so hatthena ādhārakaṁ muñcitvā pādena pelletvā niddāyati, vaṭṭatiyeva.",
  "tika-vin05t20:8_13": "Pādena ādhārakaṁ akkamitvā paṭiggaṇhantassa pana jāgarantassapi anādarapaṭiggahaṇaṁ hoti, tasmā na kattabbaṁ.",
  "tika-vin05t20:8_14": "Keci ‘‘evaṁ ādhārakena paṭiggahaṇaṁ kāyapaṭibaddhapaṭibaddhena paṭiggahaṇaṁ nāma hoti ,",
  "tika-vin05t20:8_15": "tasmā na vaṭṭatī’’ti vadanti, taṁ vacanamattameva,",
  "tika-vin05t20:8_16": "atthato pana sabbampetaṁ kāyapaṭibaddhameva hoti.",
  "tika-vin05t20:8_17": "Kāyasaṁsaggepi cesa nayo dassito.",
  "tika-vin05t20:8_18": "Yampi bhikkhussa dīyamānaṁ patati,",
  "tika-vin05t20:8_19": "tampi sāmaṁ gahetvā paribhuñjituṁ vaṭṭati.",
  "tika-vin05t20:9_0": "Tatridaṁ suttaṁ –",
  "tika-vin05t20:10_0": "‘‘Anujānāmi, bhikkhave, yaṁ dīyamānaṁ patati,",
  "tika-vin05t20:10_1": "taṁ sāmaṁ gahetvā paribhuñjituṁ, pariccattaṁ taṁ, bhikkhave, dāyakehī’’ti (cūḷava. 273).",
  "tika-vin05t20:11_0": "Idañca pana suttaṁ neyyatthaṁ,",
  "tika-vin05t20:11_1": "tasmā evamettha adhippāyo veditabbo – yaṁ dīyamānaṁ dāyakassa hatthato parigaḷitvā suddhāya vā bhūmiyā paduminipaṇṇe vā vatthakaṭasārakādīsu vā patati,",
  "tika-vin05t20:11_2": "taṁ sāmaṁ gahetvā paribhuñjituṁ vaṭṭati.",
  "tika-vin05t20:11_3": "Yaṁ pana sarajāya bhūmiyaṁ patati,",
  "tika-vin05t20:11_4": "taṁ rajaṁ puñchitvā vā dhovitvā vā paṭiggahetvā vā paribhuñjitabbaṁ.",
  "tika-vin05t20:11_5": "Sace pavaṭṭantaṁ aññassa bhikkhuno santikaṁ gacchati, tena āharāpetumpi vaṭṭati.",
  "tika-vin05t20:11_6": "Sace taṁ bhikkhuṁ vadati ‘‘tvaṁyeva khādā’’ti, tassapi khādituṁ vaṭṭati,",
  "tika-vin05t20:11_7": "anāṇattena pana tena na gahetabbaṁ.",
  "tika-vin05t20:11_8": "‘‘Anāṇattenapi itarassa dassāmīti gahetuṁ vaṭṭatī’’ti kurundiyaṁ vuttaṁ.",
  "tika-vin05t20:11_9": "Kasmā panetaṁ itarassa bhikkhuno gahetuṁ na vaṭṭatīti? Bhagavatā ananuññātattā.",
  "tika-vin05t20:11_10": "Bhagavatā hi ‘‘sāmaṁ gahetvā paribhuñjitu’’nti vadantena yasseva taṁ dīyamānaṁ patati,",
  "tika-vin05t20:11_11": "tassa appaṭiggahitakampi taṁ gahetvā paribhogo anuññāto. ‘‘Pariccattaṁ taṁ, bhikkhave,",
  "tika-vin05t20:11_12": "dāyakehī’’ti vacanena panettha parasantakabhāvo dīpito,",
  "tika-vin05t20:11_13": "tasmā aññassa sāmaṁ gahetvā paribhuñjituṁ na vaṭṭati,",
  "tika-vin05t20:11_14": "tassa pana āṇattiyā vaṭṭatīti ayaṁ kirettha adhippāyo.",
  "tika-vin05t20:11_15": "Yasmā ca etaṁ appaṭiggahitakattā anuññātaṁ,",
  "tika-vin05t20:11_16": "tasmā yathāṭhitaṁyeva anāmasitvā kenaci pidahitvā ṭhapitaṁ dutiyadivasepi paribhuñjituṁ vaṭṭati, sannidhipaccayā anāpatti,",
  "tika-vin05t20:11_17": "paṭiggahetvā pana paribhuñjitabbaṁ.",
  "tika-vin05t20:11_18": "Taṁ divasaṁyeva hi tassa sāmaṁ gahetvā paribhogo anuññāto,",
  "tika-vin05t20:11_19": "na tato paranti ayampi kirettha adhippāyo.",
  "tika-vin05t20:12_0": "108. Idāni abbohārikanayo vuccati.",
  "tika-vin05t20:12_1": "Bhuñjantānañhi dantā khīyanti, nakhā khīyanti, pattassa vaṇṇo khīyati, sabbaṁ abbohārikaṁ.",
  "tika-vin05t20:12_2": "Satthakena ucchuādīsu phālitesu malaṁ paññāyati, etaṁ navasamuṭṭhitaṁ nāma,",
  "tika-vin05t20:12_3": "paṭiggahetvā paribhuñjitabbaṁ.",
  "tika-vin05t20:12_4": "Satthakaṁ dhovitvā phālitesu malaṁ na paññāyati, lohagandhamattaṁ hoti, taṁ abbohārikaṁ.",
  "tika-vin05t20:12_5": "Yampi satthakaṁ gahetvā pariharanti , tena phālitepi eseva nayo.",
  "tika-vin05t20:12_6": "Na hi taṁ paribhogatthāya pariharantīti.",
  "tika-vin05t20:12_7": "Mūlabhesajjādīni pisantānaṁ vā koṭṭentānaṁ vā nisadanisadapotakaudukkhalamusalādīni khīyanti,",
  "tika-vin05t20:12_8": "pariharaṇakavāsiṁ tāpetvā bhesajjatthāya takke vā khīre vā pakkhipanti, tattha nīlikā paññāyati,",
  "tika-vin05t20:12_9": "satthake vuttasadisova vinicchayo.",
  "tika-vin05t20:12_10": "Āmakatakkādīsu pana sayaṁ na pakkhipitabbā, pakkhipati ce, sāmaṁpākato na muccati.",
  "tika-vin05t20:12_11": "Deve vassante piṇḍāya carantassa sarīrato vā cīvarato vā kiliṭṭhaudakaṁ patte patati, paṭiggahetabbaṁ.",
  "tika-vin05t20:12_12": "Rukkhamūlādīsu bhuñjantassa patitepi eseva nayo.",
  "tika-vin05t20:12_13": "Sace pana sattāhaṁ vassante deve suddhaṁ udakaṁ hoti, abbhokāsato vā patati, vaṭṭati.",
  "tika-vin05t20:13_0": "109.",
  "tika-vin05t20:13_1": "Sāmaṇerassa odanaṁ dentena tassa pattagataṁ acchupanteneva dātabbo, patto vāssa paṭiggahetabbo.",
  "tika-vin05t20:13_2": "Appaṭiggahite odanaṁ chupitvā puna attano patte odanaṁ gaṇhantassa uggahitako hoti.",
  "tika-vin05t20:13_3": "Sace pana dātukāmo hutvā ‘‘āhara, sāmaṇera, pattaṁ, odanaṁ gaṇhāhī’’ti vadati,",
  "tika-vin05t20:13_4": "itaro ‘‘alaṁ mayha’’nti paṭikkhipati,",
  "tika-vin05t20:13_5": "puna ‘‘tavetaṁ mayā pariccatta’’nti ca vutte ‘‘na mayhaṁ etenattho’’ti vadati, satakkhattumpi pariccajatu, yāva attano hatthagataṁ, tāva paṭiggahitameva hoti.",
  "tika-vin05t20:13_6": "Sace pana ādhārake ṭhitaṁ nirapekkho ‘‘gaṇhāhī’’ti vadati, puna paṭiggahetabbaṁ.",
  "tika-vin05t20:13_7": "Sāpekkho ādhārake pattaṁ ṭhapetvā ‘‘etto pūvaṁ vā bhattaṁ vā gaṇhāhī’’ti sāmaṇeraṁ vadati,",
  "tika-vin05t20:13_8": "sāmaṇero hatthaṁ dhovitvā sacepi satakkhattuṁ gahetvā attano pattagataṁ aphusantova attano patte pakkhipati,",
  "tika-vin05t20:13_9": "puna paṭiggahaṇakiccaṁ natthi.",
  "tika-vin05t20:13_10": "Yadi pana attano pattagataṁ phusitvā tato gaṇhāti,",
  "tika-vin05t20:13_11": "sāmaṇerasantakena saṁsaṭṭhaṁ hoti, puna paṭiggahetabbaṁ.",
  "tika-vin05t20:13_12": "Keci pana ‘‘sacepi gayhamānaṁ chijjitvā tattha patati,",
  "tika-vin05t20:13_13": "puna paṭiggahetabba’’nti vadanti.",
  "tika-vin05t20:13_14": "Taṁ ‘‘ekaṁ bhattapiṇḍaṁ gaṇha, ekaṁ pūvaṁ gaṇha,",
  "tika-vin05t20:13_15": "imassa guḷapiṇḍassa ettakaṁ padesaṁ gaṇhā’’ti evaṁ paricchinditvā vutte veditabbaṁ, idha pana paricchedo natthi,",
  "tika-vin05t20:13_16": "tasmā yaṁ sāmaṇerassa patte patati,",
  "tika-vin05t20:13_17": "tadeva paṭiggahaṇaṁ vijahati,",
  "tika-vin05t20:13_18": "hatthagataṁ pana yāva sāmaṇero vā ‘‘ala’’nti na oramati, bhikkhu vā na vāreti, tāva bhikkhusseva santakaṁ,",
  "tika-vin05t20:13_19": "tasmā paṭiggahaṇaṁ na vijahati.",
  "tika-vin05t20:13_20": "Sace attano vā bhikkhūnaṁ vā yāgupacanakabhājane kesañci atthāya bhattaṁ pakkhipati, ‘‘sāmaṇera,",
  "tika-vin05t20:13_21": "bhājanassa upari hatthaṁ karohī’’ti vatvā tassa hatthe pakkhipitabbaṁ.",
  "tika-vin05t20:13_22": "Tassa hatthato bhājane patitañhi dutiyadivase bhājanassa akappiyabhāvaṁ na karoti pariccattattā. Sace evaṁ akatvā pakkhipati,",
  "tika-vin05t20:13_23": "pattamiva bhājanaṁ nirāmisaṁ katvā paribhuñjitabbaṁ.",
  "tika-vin05t20:14_0": "110.",
  "tika-vin05t20:14_1": "Dāyakā yāgukuṭaṁ ṭhapetvā gatā,",
  "tika-vin05t20:14_2": "taṁ daharasāmaṇero paṭiggaṇhāpetuṁ na sakkoti, bhikkhu pattaṁ upanāmeti,",
  "tika-vin05t20:14_3": "sāmaṇero kuṭassa gīvaṁ pattassa mukhavaṭṭiyaṁ ṭhapetvā āvajjeti,",
  "tika-vin05t20:14_4": "pattagatā yāgu paṭiggahitāva hoti.",
  "tika-vin05t20:14_5": "Atha vā bhikkhu bhūmiyaṁ hatthaṁ ṭhapeti,",
  "tika-vin05t20:14_6": "sāmaṇero pavaṭṭetvā hatthaṁ āropeti, vaṭṭati.",
  "tika-vin05t20:14_7": "Pūvapacchibhattapacchiucchubhārādīsupi eseva nayo.",
  "tika-vin05t20:14_8": "Sace paṭiggahaṇūpagaṁ bhāraṁ dve tayo sāmaṇerā denti,",
  "tika-vin05t20:14_9": "ekena vā balavatā ukkhittaṁ dve tayo bhikkhū gaṇhanti, vaṭṭati.",
  "tika-vin05t20:14_10": "Mañcassa vā pīṭhassa vā pāde telaghaṭaṁ vā phāṇitaghaṭaṁ vā laggenti,",
  "tika-vin05t20:14_11": "bhikkhussa mañcepi pīṭhepi nisīdituṁ vaṭṭati, uggahitakaṁ nāma na hoti.",
  "tika-vin05t20:15_0": "Nāgadantake vā aṅkusake vā dve telaghaṭā laggitā honti upari paṭiggahitako, heṭṭhā appaṭiggahitako. Uparimaṁ gahetuṁ vaṭṭati, heṭṭhā paṭiggahitako, upari appaṭiggahitako,",
  "tika-vin05t20:15_1": "uparimaṁ gahetvā itaraṁ gaṇhato uparimo uggahitako hoti.",
  "tika-vin05t20:15_2": "Heṭṭhāmañce appaṭiggahitakaṁ telathālakaṁ hoti,",
  "tika-vin05t20:15_3": "tañce sammajjanto sammuñjaniyā ghaṭṭeti, uggahitakaṁ na hoti,",
  "tika-vin05t20:15_4": "‘‘paṭiggahitakaṁ gaṇhissāmī’’ti appaṭiggahitakaṁ gahetvā ñatvā puna ṭhapeti, uggahitakaṁ na hoti, bahi nīharitvā sañjānāti,",
  "tika-vin05t20:15_5": "bahi aṭṭhapetvā haritvā tattheva ṭhapetabbaṁ, natthi doso.",
  "tika-vin05t20:15_6": "Sace pana pubbe vivaritvā ṭhapitaṁ, na pidahitabbaṁ. Yathā pubbe ṭhitaṁ, tatheva ṭhapetabbaṁ. Sace bahi ṭhapeti, puna na chupitabbaṁ.",
  "tika-vin05t20:16_0": "111.",
  "tika-vin05t20:16_1": "Paṭiggahitake telādimhi kaṇṇikā uṭṭheti, siṅgiverādimhi ghanacuṇṇaṁ, taṁsamuṭṭhānameva nāma taṁ,",
  "tika-vin05t20:16_2": "puna paṭiggahaṇakiccaṁ natthi.",
  "tika-vin05t20:16_3": "Tālaṁ vā nāḷikeraṁ vā āruḷho yottena phalapiṇḍiṁ otāretvā upari ṭhitova ‘‘gaṇhathā’’ti vadati, na gahetabbaṁ.",
  "tika-vin05t20:16_4": "Sace añño bhūmiyaṁ ṭhito yottapāsake gahetvā ukkhipitvā deti, vaṭṭati.",
  "tika-vin05t20:16_5": "Saphalaṁ mahāsākhaṁ kappiyaṁ kāretvā paṭiggaṇhāti,",
  "tika-vin05t20:16_6": "phalāni paṭiggahitāneva honti,",
  "tika-vin05t20:16_7": "yathāsukhaṁ paribhuñjituṁ vaṭṭati.",
  "tika-vin05t20:16_8": "Antovatiyaṁ ṭhatvā vatiṁ chinditvā ucchuṁ vā timbarūsakaṁ vā denti, hatthapāse sati vaṭṭati.",
  "tika-vin05t20:16_9": "Daṇḍakesu apaharitvā niggataṁ gaṇhantassa vaṭṭati,",
  "tika-vin05t20:16_10": "paharitvā niggate aṭṭhakathāsu doso na dassito.",
  "tika-vin05t20:16_11": "Mayaṁ pana ‘‘yaṁ ṭhānaṁ pahaṭaṁ,",
  "tika-vin05t20:16_12": "tato sayaṁpatitamiva hotī’’ti takkayāma,",
  "tika-vin05t20:16_13": "tampi ṭhatvā gacchante yujjati suṅkaghātato pavaṭṭetvā bahipatitabhaṇḍaṁ viya.",
  "tika-vin05t20:16_14": "Vatiṁ vā pākāraṁ vā laṅghāpetvā denti, sace pana aputhulo pākāro,",
  "tika-vin05t20:16_15": "antopākāre bahipākāre ca ṭhitassa hatthapāso pahoti,",
  "tika-vin05t20:16_16": "hatthasatampi uddhaṁ gantvā sampattaṁ gahetuṁ vaṭṭati.",
  "tika-vin05t20:17_0": "Bhikkhu gilānaṁ sāmaṇeraṁ khandhena vahati,",
  "tika-vin05t20:17_1": "so phalāphalaṁ disvā gahetvā khandhe nisinnova deti , vaṭṭati.",
  "tika-vin05t20:17_2": "Aparo bhikkhuṁ vahanto khandhe nisinnassa bhikkhuno deti, vaṭṭatiyeva.",
  "tika-vin05t20:17_3": "Bhikkhu phaliniṁ sākhaṁ chāyatthāya gahetvā gacchati,",
  "tika-vin05t20:17_4": "phalāni khādituṁ citte uppanne paṭiggahāpetvā khādituṁ vaṭṭati.",
  "tika-vin05t20:17_5": "Macchikavāraṇatthaṁ kappiyaṁ kāretvā paṭiggaṇhāti, khāditukāmo ce hoti, mūlapaṭiggahaṇameva vaṭṭati, khādantassa natthi doso.",
  "tika-vin05t20:17_6": "Bhikkhu paṭiggahaṇārahaṁ bhaṇḍaṁ manussānaṁ yāne ṭhapetvā maggaṁ gacchati, yānaṁ kaddame laggati,",
  "tika-vin05t20:17_7": "daharo cakkaṁ gahetvā ukkhipati, vaṭṭati, uggahitakaṁ nāma na hoti.",
  "tika-vin05t20:17_8": "Nāvāya ṭhapetvā nāvaṁ arittena vā pājeti, hatthena vā kaḍḍhati, vaṭṭati. Uḷumpepi eseva nayo.",
  "tika-vin05t20:17_9": "Cāṭiyaṁ vā kuṇḍake vā ṭhapetvāpi taṁ anupasampannena gāhāpetvā anupasampannaṁ bāhāyaṁ gahetvā tarituṁ vaṭṭati.",
  "tika-vin05t20:17_10": "Tasmimpi asati anupasampannaṁ gāhāpetvā taṁ bāhāyaṁ gahetvā tarituṁ vaṭṭati.",
  "tika-vin05t20:18_0": "Upāsakā gamikabhikkhūnaṁ pātheyyataṇḍule denti,",
  "tika-vin05t20:18_1": "sāmaṇerā bhikkhūnaṁ taṇḍule gahetvā attano taṇḍule gahetuṁ na sakkonti,",
  "tika-vin05t20:18_2": "bhikkhū tesaṁ taṇḍule gaṇhanti,",
  "tika-vin05t20:18_3": "sāmaṇerā attanā gahitataṇḍulesu khīṇesu itarehi taṇḍulehi yāguṁ pacitvā sabbesaṁ pattāni paṭipāṭiyā ṭhapetvā yāguṁ ākiranti,",
  "tika-vin05t20:18_4": "paṇḍito sāmaṇero attano pattaṁ gahetvā therassa deti,",
  "tika-vin05t20:18_5": "therassa pattaṁ dutiyattherassāti evaṁ sabbānipi parivatteti,",
  "tika-vin05t20:18_6": "sabbehi sāmaṇerassa santakaṁ bhuttaṁ hoti, vaṭṭati.",
  "tika-vin05t20:18_7": "Sacepi sāmaṇero apaṇḍito hoti,",
  "tika-vin05t20:18_8": "attano patte yāguṁ sayameva pātuṁ ārabhati, ‘‘āvuso,",
  "tika-vin05t20:18_9": "tuyhaṁ yāguṁ mayhaṁ dehī’’ti therehi paṭipāṭiyā yācitvāpi pivituṁ vaṭṭati,",
  "tika-vin05t20:18_10": "sabbehi sāmaṇerassa santakameva bhuttaṁ hoti, neva uggahitapaccayā,",
  "tika-vin05t20:18_11": "na sannidhipaccayā vajjaṁ phusanti.",
  "tika-vin05t20:18_12": "Ettha pana mātāpitūnaṁ telādīni,",
  "tika-vin05t20:18_13": "chāyādīnaṁ atthāya sākhādīni ca harantānaṁ imesañca viseso na dissati,",
  "tika-vin05t20:18_14": "tasmā kāraṇaṁ upaparikkhitabbaṁ.",
  "tika-vin05t20:19_0": "112.",
  "tika-vin05t20:19_1": "Sāmaṇero bhattaṁ pacitukāmo taṇḍule dhovitvā niccāletuṁ na sakkoti,",
  "tika-vin05t20:19_2": "bhikkhunā taṇḍule ca bhājanañca paṭiggahetvā taṇḍule dhovitvā niccāletvā bhājanaṁ uddhanaṁ āropetabbaṁ, aggi na kātabbo,",
  "tika-vin05t20:19_3": "pakkakāle vivaritvā pakkabhāvo jānitabbo. Sace duppakkaṁ hoti,",
  "tika-vin05t20:19_4": "pākatthāya pidahituṁ na vaṭṭati,",
  "tika-vin05t20:19_5": "rajassa vā chārikāya vā apatanatthāya vaṭṭati,",
  "tika-vin05t20:19_6": "pakkakāle oropituṁ bhuñjitumpi vaṭṭati,",
  "tika-vin05t20:19_7": "puna paṭiggahaṇakiccaṁ natthi. Sāmaṇero paṭibalo pacituṁ,",
  "tika-vin05t20:19_8": "khaṇo panassa natthi katthaci gantukāmo,",
  "tika-vin05t20:19_9": "bhikkhunā sataṇḍulodakaṁ bhājanaṁ paṭiggahetvā uddhanaṁ āropetvā ‘‘aggiṁ jāletvā gacchā’’ti vattabbo.",
  "tika-vin05t20:19_10": "Tato paraṁ purimanayeneva sabbaṁ kātuṁ vaṭṭati.",
  "tika-vin05t20:19_11": "Bhikkhu yāguatthāya suddhabhājanaṁ āropetvā udakaṁ tāpeti, vaṭṭati.",
  "tika-vin05t20:19_12": "Tatte udake sāmaṇero taṇḍule pakkhipati,",
  "tika-vin05t20:19_13": "tato paṭṭhāya bhikkhunā aggi na kātabbo,",
  "tika-vin05t20:19_14": "pakkayāguṁ paṭiggahetvā pātuṁ vaṭṭati. Sāmaṇero yāguṁ pacati,",
  "tika-vin05t20:19_15": "hatthakukkuccako bhikkhu kīḷanto bhājanaṁ āmasati, pidhānaṁ āmasati,",
  "tika-vin05t20:19_16": "uggataṁ pheṇaṁ chinditvā paharati, tasseva pātuṁ na vaṭṭati, durupaciṇṇaṁ nāma hoti.",
  "tika-vin05t20:19_17": "Sace pana dabbiṁ vā uḷuṅkaṁ vā gahetvā anukkhipanto āloḷeti, sabbesaṁ na vaṭṭati,",
  "tika-vin05t20:19_18": "sāmaṁpākañceva hoti durupaciṇṇañca. Sace ukkhipati, uggahitakampi hoti.",
  "tika-vin05t20:20_0": "113.",
  "tika-vin05t20:20_1": "Bhikkhunā piṇḍāya caritvā ādhārake patto ṭhapito hoti.",
  "tika-vin05t20:20_2": "Tatra ce añño lolabhikkhu kīḷanto pattaṁ āmasati, pattapidhānaṁ āmasati,",
  "tika-vin05t20:20_3": "tasseva tato laddhabhattaṁ na vaṭṭati.",
  "tika-vin05t20:20_4": "Sace na pattaṁ ukkhipitvā ṭhapeti, sabbesaṁ na vaṭṭati.",
  "tika-vin05t20:20_5": "Tatthajātakaphalinisākhāya vā valliyā vā gahetvā cāleti,",
  "tika-vin05t20:20_6": "tasseva tato laddhaphalaṁ na vaṭṭati,",
  "tika-vin05t20:20_7": "durupaciṇṇadukkaṭañca āpajjati.",
  "tika-vin05t20:20_8": "‘‘Phalarukkhaṁ pana apassayituṁ vā tattha kaṇṭakaṁ vā bandhituṁ vaṭṭati,",
  "tika-vin05t20:20_9": "durupaciṇṇaṁ na hotī’’ti mahāpaccariyaṁ vuttaṁ.",
  "tika-vin05t20:20_10": "Araññe patitaṁ pana ambaphalādiṁ disvā ‘‘sāmaṇerassa dassāmī’’ti āharitvā dātuṁ vaṭṭati.",
  "tika-vin05t20:20_11": "Sīhavighāsādiṁ disvāpi ‘‘sāmaṇerassa dassāmī’’ti paṭiggahetvā vā appaṭiggahetvā vā āharitvā dātuṁ vaṭṭati.",
  "tika-vin05t20:20_12": "Sace pana sakkoti vitakkaṁ sodhetuṁ,",
  "tika-vin05t20:20_13": "tato laddhaṁ khāditumpi vaṭṭati,",
  "tika-vin05t20:20_14": "neva āmakamaṁsapaṭiggahaṇapaccayā,",
  "tika-vin05t20:20_15": "na uggahitakapaccayā vajjaṁ phusati.",
  "tika-vin05t20:20_16": "Mātāpitūnaṁ atthāya telādīni gahetvā gacchato antarāmagge byādhi uppajjati, tato yaṁ icchati,",
  "tika-vin05t20:20_17": "taṁ paṭiggahetvā paribhuñjituṁ vaṭṭati.",
  "tika-vin05t20:20_18": "Sace pana mūlepi paṭiggahitaṁ hoti,",
  "tika-vin05t20:20_19": "puna paṭiggahaṇakiccaṁ natthi.",
  "tika-vin05t20:20_20": "Mātāpitūnaṁ taṇḍule āharitvā deti,",
  "tika-vin05t20:20_21": "te tatoyeva yāguādīni sampādetvā tassa denti, vaṭṭati,",
  "tika-vin05t20:20_22": "sannidhipaccayā uggahitapaccayā vā doso natthi.",
  "tika-vin05t20:21_0": "114.",
  "tika-vin05t20:21_1": "Bhikkhu pidahitvā udakaṁ tāpeti,",
  "tika-vin05t20:21_2": "yāva parikkhayā paribhuñjituṁ vaṭṭati.",
  "tika-vin05t20:21_3": "Sace panettha chārikā patati, paṭiggahetabbaṁ.",
  "tika-vin05t20:21_4": "Dīghasaṇḍāsena thālakaṁ gahetvā telaṁ pacantassa chārikā patati,",
  "tika-vin05t20:21_5": "hatthena amuñcanteneva pacitvā otāretvā paṭiggahetabbaṁ.",
  "tika-vin05t20:21_6": "Sace aṅgārāpi dārūnipi paṭiggahetvā ṭhapitāni, mūlapaṭiggahaṇameva vaṭṭati. Bhikkhu ucchuṁ khādati,",
  "tika-vin05t20:21_7": "sāmaṇero ‘‘mayhampi dethā’’ti vadati,",
  "tika-vin05t20:21_8": "‘‘ito chinditvā gaṇhā’’ti vutto gaṇhāti,",
  "tika-vin05t20:21_9": "avasese puna paṭiggahaṇakiccaṁ natthi.",
  "tika-vin05t20:21_10": "Guḷapiṇḍaṁ khādantassapi eseva nayo.",
  "tika-vin05t20:21_11": "Vuttokāsato chinditvā gahitāvasesañhi ajahitapaṭiggahaṇameva hoti.",
  "tika-vin05t20:21_12": "Bhikkhu guḷaṁ bhājento paṭiggahetvā koṭṭhāse karoti,",
  "tika-vin05t20:21_13": "bhikkhūpi sāmaṇerāpi āgantvā ekaggahaṇeneva ekamekaṁ koṭṭhāsaṁ gaṇhanti,",
  "tika-vin05t20:21_14": "gahitāvasesaṁ paṭiggahitameva hoti.",
  "tika-vin05t20:21_15": "Sace lolasāmaṇero gaṇhitvā gaṇhitvā puna ṭhapeti,",
  "tika-vin05t20:21_16": "tassa gahitāvasesaṁ appaṭiggahitakameva hoti.",
  "tika-vin05t20:22_0": "Bhikkhu dhūmavaṭṭiṁ paṭiggahetvā dhūmaṁ pivati,",
  "tika-vin05t20:22_1": "mukhañca kaṇṭho ca manosilāya litto viya hoti,",
  "tika-vin05t20:22_2": "yāvakālikaṁ bhuñjituṁ vaṭṭati,",
  "tika-vin05t20:22_3": "yāvakālikena yāvajīvikasaṁsagge doso natthi.",
  "tika-vin05t20:22_4": "Pattaṁ vā rajanaṁ vā pacantassa kaṇṇanāsacchiddehi dhūmo pavisati,",
  "tika-vin05t20:22_5": "byādhipaccayā pupphaṁ vā phalaṁ vā upasiṅghati, abbohārikattā vaṭṭati.",
  "tika-vin05t20:22_6": "Bhattuggāro tāluṁ āhacca antoyeva pavisati, avisayattā vaṭṭati,",
  "tika-vin05t20:22_7": "mukhaṁ paviṭṭhaṁ pana ajjhoharato vikāle āpatti.",
  "tika-vin05t20:22_8": "Dantantare laggassa āmisassa raso pavisati, āpattiyeva. Sace sukhumaṁ āmisaṁ hoti, raso na paññāyati, abbohārikapakkhaṁ bhajati.",
  "tika-vin05t20:22_9": "Upakaṭṭhe kāle nirudakaṭṭhāne bhattaṁ bhuñjitvā kakkhāretvā dve tayo kheḷapiṇḍe pātetvā udakaṭṭhānaṁ gantvā mukhaṁ vikkhāletabbaṁ.",
  "tika-vin05t20:22_10": "Paṭiggahetvā ṭhapitasiṅgiverādīnaṁ aṅkurā nikkhamanti,",
  "tika-vin05t20:22_11": "puna paṭiggahaṇakiccaṁ natthi.",
  "tika-vin05t20:22_12": "Loṇe asati samuddodakena loṇakiccaṁ kātuṁ vaṭṭati,",
  "tika-vin05t20:22_13": "paṭiggahetvā ṭhapitaloṇodakaṁ loṇaṁ hoti, loṇaṁ vā udakaṁ hoti, raso vā phāṇitaṁ hoti, phāṇitaṁ vā raso hoti, mūlapaṭiggahaṇameva vaṭṭati.",
  "tika-vin05t20:23_0": "Himakarakā udakagatikā eva.",
  "tika-vin05t20:23_1": "Pārihārikena katakaṭṭhinā udakaṁ pasādenti, taṁ abbohārikaṁ, āmisena saddhiṁ vaṭṭati.",
  "tika-vin05t20:23_2": "Āmisagatikehi kapitthaphalādīhi pasāditaṁ purebhattameva vaṭṭati.",
  "tika-vin05t20:23_3": "Pokkharaṇīādīsu udakaṁ bahalaṁ hoti, vaṭṭati.",
  "tika-vin05t20:23_4": "Sace pana mukhe hatthe ca laggati, na vaṭṭati,",
  "tika-vin05t20:23_5": "paṭiggahetvā paribhuñjitabbaṁ.",
  "tika-vin05t20:23_6": "Khettesu kasitaṭṭhāne bahalaṁ udakaṁ hoti, paṭiggahetabbaṁ.",
  "tika-vin05t20:23_7": "Sace sanditvā kandarādīni pavisitvā nadiṁ pūreti, vaṭṭati.",
  "tika-vin05t20:23_8": "Kakudhasobbhādayo honti rukkhato patitehi pupphehi sañchannodakā.",
  "tika-vin05t20:23_9": "Sace puppharaso na paññāyati, paṭiggahaṇakiccaṁ natthi. Parittaṁ udakaṁ hoti, raso paññāyati, paṭiggahetabbaṁ.",
  "tika-vin05t20:23_10": "Pabbatakandarādīsu kāḷavaṇṇapaṇṇacchannaudakepi eseva nayo.",
  "tika-vin05t20:24_0": "Pānīyaghaṭe sareṇukāni vā savaṇṭakhīrāni vā pupphāni pakkhittāni honti, paṭiggahetabbaṁ,",
  "tika-vin05t20:24_1": "pupphāni vā paṭiggahetvā pakkhipitabbāni.",
  "tika-vin05t20:24_2": "Pāṭalimallikā pakkhittā honti, vāsamattaṁ tiṭṭhati, taṁ abbohārikaṁ.",
  "tika-vin05t20:24_3": "Dubhiyadivasepi āmisena saddhiṁ vaṭṭati.",
  "tika-vin05t20:24_4": "Bhikkhunā ṭhapitapupphavāsitakapānīyato sāmaṇero pānīyaṁ gahetvā pītāvasesakaṁ tattheva ākirati, paṭiggahetabbaṁ.",
  "tika-vin05t20:24_5": "Padumasarādīsu udakaṁ santharitvā ṭhitaṁ pupphareṇuṁ ghaṭena vikkhambhetvā udakaṁ gahetuṁ vaṭṭati.",
  "tika-vin05t20:24_6": "Kappiyaṁ kārāpetvā paṭiggahetvā ṭhapitaṁ dantakaṭṭhaṁ hoti,",
  "tika-vin05t20:24_7": "sace tassa rasaṁ pivitukāmo , mūlapaṭiggahaṇameva vaṭṭati,",
  "tika-vin05t20:24_8": "appaṭiggahetvā ṭhapitaṁ paṭiggahetabbaṁ.",
  "tika-vin05t20:24_9": "Ajānantassa rase paviṭṭhepi āpattiyeva. Acittakañhi idaṁ sikkhāpadaṁ.",
  "tika-vin05t20:25_0": "115. Mahābhūtesu kiṁ vaṭṭati, kiṁ na vaṭṭatīti? Khīraṁ tāva vaṭṭati,",
  "tika-vin05t20:25_1": "kappiyamaṁsakhīraṁ vā hotu akappiyamaṁsakhīraṁ vā, pivantassa anāpatti.",
  "tika-vin05t20:25_2": "Assu kheḷo siṅghāṇikā muttaṁ karīsaṁ semhaṁ dantamalaṁ akkhigūthako kaṇṇagūthako sarīre uṭṭhitaloṇanti idaṁ sabbaṁ vaṭṭati.",
  "tika-vin05t20:25_3": "Yaṁ panettha ṭhānato cavitvā patte vā hatthe vā patati, taṁ paṭiggahetabbaṁ, aṅgalaggaṁ paṭiggahitakameva.",
  "tika-vin05t20:25_4": "Uṇhapāyāsaṁ bhuñjantassa sedo aṅgulianusārena ekābaddhova hutvā pāyāse santiṭṭhati,",
  "tika-vin05t20:25_5": "piṇḍāya vā carantassa hatthato pattassa mukhavaṭṭito vā pattatalaṁ orohati,",
  "tika-vin05t20:25_6": "ettha paṭiggahaṇakiccaṁ natthi,",
  "tika-vin05t20:25_7": "jhāmamahābhūte idaṁ nāma na vaṭṭatīti natthi, dujjhāpitaṁ pana na vaṭṭati.",
  "tika-vin05t20:25_8": "Sujjhāpitaṁ pana manussaṭṭhimpi cuṇṇaṁ katvā lehe upanetuṁ vaṭṭati.",
  "tika-vin05t20:25_9": "Cattāri mahāvikaṭāni asati kappiyakārake sāmaṁ gahetvā paribhuñjituṁ vaṭṭanti.",
  "tika-vin05t20:25_10": "Ettha ca dubbacopi asamatthopi kappiyakārako asantapakkheyeva tiṭṭhati.",
  "tika-vin05t20:25_11": "Chārikāya asati sukkhadāruṁ jhāpetvā chārikā gahetabbā.",
  "tika-vin05t20:25_12": "Sukkhadārumhi asati alladāruṁ rukkhato chinditvāpi kātuṁ vaṭṭati.",
  "tika-vin05t20:25_13": "Idaṁ pana catubbidhampi mahāvikaṭaṁ kālodissaṁ nāma,",
  "tika-vin05t20:25_14": "sappadaṭṭhakkhaṇeyeva vaṭṭati.",
  "tika-vin05t20:26_0": "Iti pāḷimuttakavinayavinicchayasaṅgahe",
  "tika-vin05t20:27_0": "Paṭiggahaṇavinicchayakathā samattā."
}