{
  "pli-tv-bu-vb-pc51:0.1_0": "Theravāda Vinaya",
  "pli-tv-bu-vb-pc51:0.2_0": "Mahāvibhaṅga",
  "pli-tv-bu-vb-pc51:0.3_0": "Pācittiyakaṇḍa",
  "pli-tv-bu-vb-pc51:0.4_0": "Surāpānavagga",
  "pli-tv-bu-vb-pc51:0.5_0": "51. Surāpānasikkhāpada",
  "pli-tv-bu-vb-pc51:1.1_0": "Tena samayena buddho bhagavā cetiyesu cārikaṁ caramāno yena bhaddavatikā tena pāyāsi.",
  "pli-tv-bu-vb-pc51:1.2_0": "Addasaṁsu kho gopālakā pasupālakā kassakā pathāvino bhagavantaṁ dūratova āgacchantaṁ.",
  "pli-tv-bu-vb-pc51:1.3_0": "Disvāna bhagavantaṁ etadavocuṁ—“mā kho, bhante, bhagavā ambatitthaṁ agamāsi.",
  "pli-tv-bu-vb-pc51:1.4_0": "Ambatitthe, bhante,",
  "pli-tv-bu-vb-pc51:1.4_1": "jaṭilassa assame nāgo paṭivasati iddhimā āsiviso ghoraviso.",
  "pli-tv-bu-vb-pc51:1.5_0": "So bhagavantaṁ mā viheṭhesī”ti.",
  "pli-tv-bu-vb-pc51:1.6_0": "Evaṁ vutte, bhagavā tuṇhī ahosi.",
  "pli-tv-bu-vb-pc51:1.7_0": "Dutiyampi kho …pe…",
  "pli-tv-bu-vb-pc51:1.8_0": "tatiyampi kho gopālakā pasupālakā kassakā pathāvino bhagavantaṁ etadavocuṁ—",
  "pli-tv-bu-vb-pc51:1.9_0": "“mā kho, bhante, bhagavā ambatitthaṁ agamāsi.",
  "pli-tv-bu-vb-pc51:1.10_0": "Ambatitthe, bhante,",
  "pli-tv-bu-vb-pc51:1.10_1": "jaṭilassa assame nāgo paṭivasati iddhimā āsiviso ghoraviso.",
  "pli-tv-bu-vb-pc51:1.11_0": "So bhagavantaṁ mā viheṭhesī”ti.",
  "pli-tv-bu-vb-pc51:1.12_0": "Tatiyampi kho bhagavā tuṇhī ahosi.",
  "pli-tv-bu-vb-pc51:1.13_0": "Atha kho bhagavā anupubbena cārikaṁ caramāno yena bhaddavatikā tadavasari.",
  "pli-tv-bu-vb-pc51:1.13_1": "Tatra sudaṁ bhagavā bhaddavatikāyaṁ viharati.",
  "pli-tv-bu-vb-pc51:1.14_0": "Atha kho āyasmā sāgato yena ambatitthassa jaṭilassa assamo tenupasaṅkami;",
  "pli-tv-bu-vb-pc51:1.14_1": "upasaṅkamitvā agyāgāraṁ pavisitvā tiṇasanthārakaṁ paññapetvā nisīdi pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.",
  "pli-tv-bu-vb-pc51:1.15_0": "Addasā kho so nāgo āyasmantaṁ sāgataṁ paviṭṭhaṁ. Disvāna dummano padhūpāyi.",
  "pli-tv-bu-vb-pc51:1.16_0": "Āyasmāpi sāgato padhūpāyi.",
  "pli-tv-bu-vb-pc51:1.17_0": "Atha kho so nāgo makkhaṁ asahamāno pajjali.",
  "pli-tv-bu-vb-pc51:1.18_0": "Āyasmāpi sāgato tejodhātuṁ samāpajjitvā pajjali.",
  "pli-tv-bu-vb-pc51:1.19_0": "Atha kho āyasmā sāgato tassa nāgassa tejasā tejaṁ pariyādiyitvā yena bhaddavatikā tenupasaṅkami.",
  "pli-tv-bu-vb-pc51:1.20_0": "Atha kho bhagavā bhaddavatikāyaṁ yathābhirantaṁ viharitvā yena kosambī tena cārikaṁ pakkāmi.",
  "pli-tv-bu-vb-pc51:1.21_0": "Assosuṁ kho kosambikā upāsakā—“ayyo kira sāgato ambatitthikena nāgena saddhiṁ saṅgāmesī”ti.",
  "pli-tv-bu-vb-pc51:1.22_0": "Atha kho bhagavā anupubbena cārikaṁ caramāno yena kosambī tadavasari.",
  "pli-tv-bu-vb-pc51:1.22_1": "Atha kho kosambikā upāsakā bhagavato paccuggamanaṁ karitvā yenāyasmā sāgato tenupasaṅkamiṁsu;",
  "pli-tv-bu-vb-pc51:1.23_0": "upasaṅkamitvā āyasmantaṁ sāgataṁ abhivādetvā ekamantaṁ aṭṭhaṁsu.",
  "pli-tv-bu-vb-pc51:1.23_1": "Ekamantaṁ ṭhitā kho kosambikā upāsakā āyasmantaṁ sāgataṁ etadavocuṁ—",
  "pli-tv-bu-vb-pc51:1.24_0": "“kiṁ, bhante,",
  "pli-tv-bu-vb-pc51:1.24_1": "ayyānaṁ dullabhañca manāpañca, kiṁ paṭiyādemā”ti?",
  "pli-tv-bu-vb-pc51:1.25_0": "Evaṁ vutte,",
  "pli-tv-bu-vb-pc51:1.25_1": "chabbaggiyā bhikkhū kosambike upāsake etadavocuṁ—“atthāvuso,",
  "pli-tv-bu-vb-pc51:1.25_2": "kāpotikā nāma pasannā bhikkhūnaṁ dullabhā ca manāpā ca, taṁ paṭiyādethā”ti.",
  "pli-tv-bu-vb-pc51:1.26_0": "Atha kho kosambikā upāsakā ghare ghare kāpotikaṁ pasannaṁ paṭiyādetvā āyasmantaṁ sāgataṁ piṇḍāya paviṭṭhaṁ disvāna āyasmantaṁ sāgataṁ etadavocuṁ—“pivatu, bhante,",
  "pli-tv-bu-vb-pc51:1.26_1": "ayyo sāgato kāpotikaṁ pasannaṁ, pivatu, bhante,",
  "pli-tv-bu-vb-pc51:1.26_2": "ayyo sāgato kāpotikaṁ pasannan”ti.",
  "pli-tv-bu-vb-pc51:1.27_0": "Atha kho āyasmā sāgato ghare ghare kāpotikaṁ pasannaṁ pivitvā nagaramhā nikkhamanto nagaradvāre paripati.",
  "pli-tv-bu-vb-pc51:1.28_0": "Atha kho bhagavā sambahulehi bhikkhūhi saddhiṁ nagaramhā nikkhamanto addasa āyasmantaṁ sāgataṁ nagaradvāre paripatantaṁ.",
  "pli-tv-bu-vb-pc51:1.29_0": "Disvāna bhikkhū āmantesi—“gaṇhatha, bhikkhave, sāgatan”ti.",
  "pli-tv-bu-vb-pc51:1.30_0": "“Evaṁ,",
  "pli-tv-bu-vb-pc51:1.30_1": "bhante”ti kho te bhikkhū bhagavato paṭissuṇitvā āyasmantaṁ sāgataṁ ārāmaṁ netvā yena bhagavā tena sīsaṁ katvā nipātesuṁ.",
  "pli-tv-bu-vb-pc51:1.31_0": "Atha kho āyasmā sāgato parivattitvā yena bhagavā tena pāde karitvā seyyaṁ kappesi.",
  "pli-tv-bu-vb-pc51:1.32_0": "Atha kho bhagavā bhikkhū āmantesi—“nanu, bhikkhave,",
  "pli-tv-bu-vb-pc51:1.32_1": "pubbe sāgato tathāgate sagāravo ahosi sappatisso”ti?",
  "pli-tv-bu-vb-pc51:1.33_0": "“Evaṁ, bhante”.",
  "pli-tv-bu-vb-pc51:1.34_0": "“Api nu kho, bhikkhave,",
  "pli-tv-bu-vb-pc51:1.34_1": "sāgato etarahi tathāgate sagāravo sappatisso”ti?",
  "pli-tv-bu-vb-pc51:1.35_0": "“No hetaṁ, bhante”.",
  "pli-tv-bu-vb-pc51:1.36_0": "“Nanu, bhikkhave,",
  "pli-tv-bu-vb-pc51:1.36_1": "sāgato ambatitthikena nāgena saddhiṁ saṅgāmesī”ti?",
  "pli-tv-bu-vb-pc51:1.37_0": "“Evaṁ, bhante”.",
  "pli-tv-bu-vb-pc51:1.38_0": "“Api nu kho, bhikkhave,",
  "pli-tv-bu-vb-pc51:1.38_1": "sāgato etarahi pahoti nāgena saddhiṁ saṅgāmetun”ti?",
  "pli-tv-bu-vb-pc51:1.39_0": "“No hetaṁ, bhante”.",
  "pli-tv-bu-vb-pc51:1.40_0": "“Api nu kho, bhikkhave,",
  "pli-tv-bu-vb-pc51:1.40_1": "taṁ pātabbaṁ yaṁ pivitvā visaññī assā”ti?",
  "pli-tv-bu-vb-pc51:1.41_0": "“No hetaṁ, bhante”.",
  "pli-tv-bu-vb-pc51:1.42_0": "“Ananucchavikaṁ, bhikkhave,",
  "pli-tv-bu-vb-pc51:1.42_1": "sāgatassa ananulomikaṁ appatirūpaṁ assāmaṇakaṁ akappiyaṁ akaraṇīyaṁ.",
  "pli-tv-bu-vb-pc51:1.43_0": "Kathañhi nāma, bhikkhave, sāgato majjaṁ pivissati.",
  "pli-tv-bu-vb-pc51:1.44_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-pc51:1.45_0": "evañca pana, bhikkhave,",
  "pli-tv-bu-vb-pc51:1.45_1": "imaṁ sikkhāpadaṁ uddiseyyātha—",
  "pli-tv-bu-vb-pc51:1.46.1_0": "“Surāmerayapāne pācittiyan”ti.",
  "pli-tv-bu-vb-pc51:2.1.1_0": "Surā nāma",
  "pli-tv-bu-vb-pc51:2.1.2_0": "piṭṭhasurā pūvasurā odanasurā kiṇṇapakkhittā sambhārasaṁyuttā.",
  "pli-tv-bu-vb-pc51:2.1.3_0": "Merayo nāma",
  "pli-tv-bu-vb-pc51:2.1.4_0": "pupphāsavo phalāsavo madhvāsavo guḷāsavo sambhārasaṁyutto.",
  "pli-tv-bu-vb-pc51:2.1.5_0": "Piveyyāti",
  "pli-tv-bu-vb-pc51:2.1.6_0": "antamaso kusaggenapi pivati, āpatti pācittiyassa.",
  "pli-tv-bu-vb-pc51:2.2.1_0": "Majje majjasaññī pivati, āpatti pācittiyassa.",
  "pli-tv-bu-vb-pc51:2.2.2_0": "Majje vematiko pivati, āpatti pācittiyassa.",
  "pli-tv-bu-vb-pc51:2.2.3_0": "Majje amajjasaññī pivati, āpatti pācittiyassa.",
  "pli-tv-bu-vb-pc51:2.2.4_0": "Amajje majjasaññī, āpatti dukkaṭassa.",
  "pli-tv-bu-vb-pc51:2.2.5_0": "Amajje vematiko, āpatti dukkaṭassa.",
  "pli-tv-bu-vb-pc51:2.2.6_0": "Amajje amajjasaññī, anāpatti.",
  "pli-tv-bu-vb-pc51:2.3.1_0": "Anāpatti—",
  "pli-tv-bu-vb-pc51:2.3.2_0": "amajjañca hoti majjavaṇṇaṁ majjagandhaṁ majjarasaṁ taṁ pivati,",
  "pli-tv-bu-vb-pc51:2.3.3_0": "sūpasampāke,",
  "pli-tv-bu-vb-pc51:2.3.4_0": "maṁsasampāke,",
  "pli-tv-bu-vb-pc51:2.3.5_0": "telasampāke,",
  "pli-tv-bu-vb-pc51:2.3.6_0": "āmalakaphāṇite,",
  "pli-tv-bu-vb-pc51:2.3.7_0": "amajjaṁ ariṭṭhaṁ pivati,",
  "pli-tv-bu-vb-pc51:2.3.8_0": "ummattakassa,",
  "pli-tv-bu-vb-pc51:2.3.9_0": "ādikammikassāti.",
  "pli-tv-bu-vb-pc51:2.3.10_0": "Surāpānasikkhāpadaṁ niṭṭhitaṁ paṭhamaṁ."
}