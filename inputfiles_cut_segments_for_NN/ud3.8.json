{
  "ud3.8:0.1_0": "Udāna 3.8",
  "ud3.8:0.2_0": "Piṇḍapātikasutta",
  "ud3.8:1.1_0": "Evaṁ me sutaṁ—",
  "ud3.8:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud3.8:1.3_0": "Tena kho pana samayena sambahulānaṁ bhikkhūnaṁ pacchābhattaṁ piṇḍapātapaṭikkantānaṁ karerimaṇḍalamāḷe sannisinnānaṁ sannipatitānaṁ ayamantarākathā udapādi:",
  "ud3.8:2.1_0": "“Piṇḍapātiko, āvuso,",
  "ud3.8:2.1_1": "bhikkhu piṇḍāya caranto labhati kālena kālaṁ manāpike cakkhunā rūpe passituṁ,",
  "ud3.8:2.1_2": "labhati kālena kālaṁ manāpike sotena sadde sotuṁ,",
  "ud3.8:2.1_3": "labhati kālena kālaṁ manāpike ghānena gandhe ghāyituṁ,",
  "ud3.8:2.1_4": "labhati kālena kālaṁ manāpike jivhāya rase sāyituṁ,",
  "ud3.8:2.1_5": "labhati kālena kālaṁ manāpike kāyena phoṭṭhabbe phusituṁ.",
  "ud3.8:2.2_0": "Piṇḍapātiko, āvuso,",
  "ud3.8:2.2_1": "bhikkhu sakkato garukato mānito pūjito apacito piṇḍāya carati.",
  "ud3.8:2.3_0": "Handāvuso, mayampi piṇḍapātikā homa.",
  "ud3.8:2.4_0": "Mayampi lacchāma kālena kālaṁ manāpike cakkhunā rūpe passituṁ,",
  "ud3.8:2.4_1": "mayampi lacchāma kālena kālaṁ manāpike sotena sadde sotuṁ,",
  "ud3.8:2.4_2": "mayampi lacchāma kālena kālaṁ manāpike ghānena gandhe ghāyituṁ,",
  "ud3.8:2.4_3": "mayampi lacchāma kālena kālaṁ manāpike jivhāya rase sāyituṁ,",
  "ud3.8:2.4_4": "mayampi lacchāma kālena kālaṁ manāpike kāyena phoṭṭhabbe phusituṁ;",
  "ud3.8:2.5_0": "mayampi sakkatā garukatā mānitā pūjitā apacitā piṇḍāya carissāmā”ti.",
  "ud3.8:2.6_0": "Ayañcarahi tesaṁ bhikkhūnaṁ antarākathā hoti vippakatā.",
  "ud3.8:3.1_0": "Atha kho bhagavā sāyanhasamayaṁ paṭisallānā vuṭṭhito yena karerimaṇḍalamāḷo tenupasaṅkami;",
  "ud3.8:3.1_1": "upasaṅkamitvā paññatte āsane nisīdi.",
  "ud3.8:3.2_0": "Nisajja kho bhagavā bhikkhū āmantesi:",
  "ud3.8:3.3_0": "“kāya nuttha, bhikkhave, etarahi kathāya sannisinnā,",
  "ud3.8:3.3_1": "kā ca pana vo antarākathā vippakatā”ti?",
  "ud3.8:4.1_0": "“Idha, bhante,",
  "ud3.8:4.1_1": "amhākaṁ pacchābhattaṁ piṇḍapātapaṭikkantānaṁ karerimaṇḍalamāḷe sannisinnānaṁ sannipatitānaṁ ayamantarākathā udapādi:",
  "ud3.8:5.1_0": "‘Piṇḍapātiko, āvuso,",
  "ud3.8:5.1_1": "bhikkhu piṇḍāya caranto labhati kālena kālaṁ manāpike cakkhunā rūpe passituṁ,",
  "ud3.8:5.1_2": "labhati kālena kālaṁ manāpike sotena sadde sotuṁ,",
  "ud3.8:5.1_3": "labhati kālena kālaṁ manāpike ghānena gandhe ghāyituṁ,",
  "ud3.8:5.1_4": "labhati kālena kālaṁ manāpike jivhāya rase sāyituṁ,",
  "ud3.8:5.1_5": "labhati kālena kālaṁ manāpike kāyena phoṭṭhabbe phusituṁ.",
  "ud3.8:5.2_0": "Piṇḍapātiko, āvuso,",
  "ud3.8:5.2_1": "bhikkhu sakkato garukato mānito pūjito apacito piṇḍāya carati.",
  "ud3.8:5.3_0": "Handāvuso, mayampi piṇḍapātikā homa.",
  "ud3.8:5.4_0": "Mayampi lacchāma kālena kālaṁ manāpike cakkhunā rūpe passituṁ …pe…",
  "ud3.8:5.5_0": "kāyena phoṭṭhabbe phusituṁ.",
  "ud3.8:5.6_0": "Mayampi sakkatā garukatā mānitā pūjitā apacitā piṇḍāya carissāmā’ti.",
  "ud3.8:5.7_0": "Ayaṁ kho no, bhante, antarākathā vippakatā, atha bhagavā anuppatto”ti.",
  "ud3.8:6.1_0": "“Na khvetaṁ, bhikkhave,",
  "ud3.8:6.1_1": "tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ yaṁ tumhe evarūpiṁ kathaṁ katheyyātha.",
  "ud3.8:6.2_0": "Sannipatitānaṁ vo, bhikkhave, dvayaṁ karaṇīyaṁ—",
  "ud3.8:6.3_0": "dhammī vā kathā ariyo vā tuṇhībhāvo”ti.",
  "ud3.8:7.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud3.8:8.1_0": "“Piṇḍapātikassa bhikkhuno,",
  "ud3.8:8.2_0": "Attabharassa anaññaposino;",
  "ud3.8:8.3_0": "Devā pihayanti tādino,",
  "ud3.8:8.4_0": "No ce saddasilokanissito”ti.",
  "ud3.8:8.5_0": "Aṭṭhamaṁ."
}