{
  "mn132:0.1_0": "Majjhima Nikāya 132 ",
  "mn132:0.2_0": "Ānandabhaddekarattasutta ",
  "mn132:1.1_0": "Evaṁ me sutaṁ—",
  "mn132:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn132:2.1_0": "Tena kho pana samayena āyasmā ānando upaṭṭhānasālāyaṁ bhikkhūnaṁ dhammiyā kathāya sandasseti samādapeti samuttejeti sampahaṁseti,",
  "mn132:2.1_1": "bhaddekarattassa uddesañca vibhaṅgañca bhāsati.",
  "mn132:2.2_0": "Atha kho bhagavā sāyanhasamayaṁ paṭisallānā vuṭṭhito yenupaṭṭhānasālā tenupasaṅkami;",
  "mn132:2.2_1": "upasaṅkamitvā paññatte āsane nisīdi.",
  "mn132:2.3_0": "Nisajja kho bhagavā bhikkhū āmantesi: ",
  "mn132:2.4_0": "“ko nu kho,",
  "mn132:2.4_1": "bhikkhave,",
  "mn132:2.4_2": "upaṭṭhānasālāyaṁ bhikkhūnaṁ dhammiyā kathāya sandassesi samādapesi samuttejesi sampahaṁsesi,",
  "mn132:2.4_3": "bhaddekarattassa uddesañca vibhaṅgañca abhāsī”ti?",
  "mn132:2.5_0": "“Āyasmā, bhante,",
  "mn132:2.5_1": "ānando upaṭṭhānasālāyaṁ bhikkhūnaṁ dhammiyā kathāya sandassesi samādapesi samuttejesi sampahaṁsesi,",
  "mn132:2.5_2": "bhaddekarattassa uddesañca vibhaṅgañca abhāsī”ti.",
  "mn132:2.6_0": "Atha kho bhagavā āyasmantaṁ ānandaṁ āmantesi: ",
  "mn132:2.7_0": "“yathā kathaṁ pana tvaṁ, ānanda,",
  "mn132:2.7_1": "bhikkhūnaṁ dhammiyā kathāya sandassesi samādapesi samuttejesi sampahaṁsesi,",
  "mn132:2.7_2": "bhaddekarattassa uddesañca vibhaṅgañca abhāsī”ti?",
  "mn132:3.1_0": "“Evaṁ kho ahaṁ, bhante,",
  "mn132:3.1_1": "bhikkhūnaṁ dhammiyā kathāya sandassesiṁ samādapesiṁ samuttejesiṁ sampahaṁsesiṁ,",
  "mn132:3.1_2": "bhaddekarattassa uddesañca vibhaṅgañca abhāsiṁ—",
  "mn132:3.2_0": "Atītaṁ nānvāgameyya, ",
  "mn132:3.3_0": "nappaṭikaṅkhe anāgataṁ; ",
  "mn132:3.4_0": "Yadatītaṁ pahīnaṁ taṁ, ",
  "mn132:3.5_0": "appattañca anāgataṁ. ",
  "mn132:3.6_0": "Paccuppannañca yo dhammaṁ, ",
  "mn132:3.7_0": "tattha tattha vipassati; ",
  "mn132:3.8_0": "Asaṁhīraṁ asaṅkuppaṁ, ",
  "mn132:3.9_0": "taṁ vidvā manubrūhaye. ",
  "mn132:3.10_0": "Ajjeva kiccamātappaṁ, ",
  "mn132:3.11_0": "ko jaññā maraṇaṁ suve; ",
  "mn132:3.12_0": "Na hi no saṅgaraṁ tena, ",
  "mn132:3.13_0": "mahāsenena maccunā. ",
  "mn132:3.14_0": "Evaṁvihāriṁ ātāpiṁ, ",
  "mn132:3.15_0": "ahorattamatanditaṁ; ",
  "mn132:3.16_0": "Taṁ ve bhaddekarattoti, ",
  "mn132:3.17_0": "santo ācikkhate muni. ",
  "mn132:4.1_0": "‘Kathañca, āvuso, atītaṁ anvāgameti? ",
  "mn132:4.2_0": "Evaṁrūpo ahosiṁ atītamaddhānanti tattha nandiṁ samanvāneti,",
  "mn132:4.2_1": "evaṁvedano ahosiṁ atītamaddhānanti tattha nandiṁ samanvāneti,",
  "mn132:4.2_2": "evaṁsañño ahosiṁ atītamaddhānanti tattha nandiṁ samanvāneti,",
  "mn132:4.2_3": "evaṁsaṅkhāro ahosiṁ atītamaddhānanti tattha nandiṁ samanvāneti,",
  "mn132:4.2_4": "evaṁviññāṇo ahosiṁ atītamaddhānanti tattha nandiṁ samanvāneti—",
  "mn132:4.3_0": "evaṁ kho, āvuso, atītaṁ anvāgameti. ",
  "mn132:5.1_0": "Kathañca, āvuso, atītaṁ nānvāgameti? ",
  "mn132:5.2_0": "Evaṁrūpo ahosiṁ atītamaddhānanti tattha nandiṁ na samanvāneti,",
  "mn132:5.2_1": "evaṁvedano ahosiṁ atītamaddhānanti tattha nandiṁ na samanvāneti,",
  "mn132:5.2_2": "evaṁsañño ahosiṁ atītamaddhānanti tattha nandiṁ na samanvāneti,",
  "mn132:5.2_3": "evaṁsaṅkhāro ahosiṁ atītamaddhānanti tattha nandiṁ na samanvāneti,",
  "mn132:5.2_4": "evaṁviññāṇo ahosiṁ atītamaddhānanti tattha nandiṁ na samanvāneti—",
  "mn132:5.3_0": "evaṁ kho, āvuso, atītaṁ nānvāgameti. ",
  "mn132:6.1_0": "Kathañca, āvuso, anāgataṁ paṭikaṅkhati? ",
  "mn132:6.2_0": "Evaṁrūpo siyaṁ anāgatamaddhānanti tattha nandiṁ samanvāneti, evaṁvedano siyaṁ …pe… ",
  "mn132:6.3_0": "evaṁsañño siyaṁ … ",
  "mn132:6.4_0": "evaṁsaṅkhāro siyaṁ … ",
  "mn132:6.5_0": "evaṁviññāṇo siyaṁ anāgatamaddhānanti tattha nandiṁ samanvāneti—",
  "mn132:6.6_0": "evaṁ kho, āvuso, anāgataṁ paṭikaṅkhati. ",
  "mn132:7.1_0": "Kathañca, āvuso, anāgataṁ nappaṭikaṅkhati? ",
  "mn132:7.2_0": "Evaṁrūpo siyaṁ anāgatamaddhānanti tattha nandiṁ na samanvāneti, evaṁvedano siyaṁ …pe… ",
  "mn132:7.3_0": "evaṁsañño siyaṁ … ",
  "mn132:7.4_0": "evaṁsaṅkhāro siyaṁ … ",
  "mn132:7.5_0": "evaṁviññāṇo siyaṁ anāgatamaddhānanti tattha nandiṁ na samanvāneti—",
  "mn132:7.6_0": "evaṁ kho, āvuso, anāgataṁ nappaṭikaṅkhati. ",
  "mn132:8.1_0": "Kathañca, āvuso, paccuppannesu dhammesu saṁhīrati? ",
  "mn132:8.2_0": "Idha, āvuso,",
  "mn132:8.2_1": "assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī",
  "mn132:8.2_2": "sappurisadhammassa akovido sappurisadhamme avinīto",
  "mn132:8.3_0": "rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ; ",
  "mn132:8.4_0": "vedanaṁ … ",
  "mn132:8.5_0": "saññaṁ … ",
  "mn132:8.6_0": "saṅkhāre … ",
  "mn132:8.7_0": "viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ—",
  "mn132:8.8_0": "evaṁ kho, āvuso, paccuppannesu dhammesu saṁhīrati. ",
  "mn132:9.1_0": "Kathañca, āvuso, paccuppannesu dhammesu na saṁhīrati? ",
  "mn132:9.2_0": "Idha, āvuso,",
  "mn132:9.2_1": "sutavā ariyasāvako ariyānaṁ dassāvī ariyadhammassa kovido ariyadhamme suvinīto sappurisānaṁ dassāvī sappurisadhammassa kovido sappurisadhamme suvinīto",
  "mn132:9.3_0": "na rūpaṁ attato samanupassati,",
  "mn132:9.3_1": "na rūpavantaṁ vā attānaṁ,",
  "mn132:9.3_2": "na attani vā rūpaṁ,",
  "mn132:9.3_3": "na rūpasmiṁ vā attānaṁ;",
  "mn132:9.4_0": "na vedanaṁ … ",
  "mn132:9.5_0": "na saññaṁ … ",
  "mn132:9.6_0": "na saṅkhāre … ",
  "mn132:9.7_0": "na viññāṇaṁ attato samanupassati,",
  "mn132:9.7_1": "na viññāṇavantaṁ vā attānaṁ,",
  "mn132:9.7_2": "na attani vā viññāṇaṁ,",
  "mn132:9.7_3": "na viññāṇasmiṁ vā attānaṁ—",
  "mn132:9.8_0": "evaṁ kho, āvuso, paccuppannesu dhammesu na saṁhīrati. ",
  "mn132:10.1_0": "Atītaṁ nānvāgameyya, ",
  "mn132:10.2_0": "nappaṭikaṅkhe anāgataṁ; ",
  "mn132:10.3_0": "Yadatītaṁ pahīnaṁ taṁ, ",
  "mn132:10.4_0": "appattañca anāgataṁ. ",
  "mn132:10.5_0": "Paccuppannañca yo dhammaṁ, ",
  "mn132:10.6_0": "tattha tattha vipassati; ",
  "mn132:10.7_0": "Asaṁhīraṁ asaṅkuppaṁ, ",
  "mn132:10.8_0": "taṁ vidvā manubrūhaye. ",
  "mn132:10.9_0": "Ajjeva kiccamātappaṁ, ",
  "mn132:10.10_0": "ko jaññā maraṇaṁ suve; ",
  "mn132:10.11_0": "Na hi no saṅgaraṁ tena, ",
  "mn132:10.12_0": "mahāsenena maccunā. ",
  "mn132:10.13_0": "Evaṁvihāriṁ ātāpiṁ, ",
  "mn132:10.14_0": "ahorattamatanditaṁ; ",
  "mn132:10.15_0": "Taṁ ve bhaddekarattoti, ",
  "mn132:10.16_0": "santo ācikkhate munī’ti. ",
  "mn132:11.1_0": "Evaṁ kho ahaṁ, bhante,",
  "mn132:11.1_1": "bhikkhūnaṁ dhammiyā kathāya sandassesiṁ samādapesiṁ samuttejesiṁ sampahaṁsesiṁ,",
  "mn132:11.1_2": "bhaddekarattassa uddesañca vibhaṅgañca abhāsin”ti.",
  "mn132:11.2_0": "“Sādhu sādhu, ānanda. ",
  "mn132:11.3_0": "Sādhu kho tvaṁ, ānanda,",
  "mn132:11.3_1": "bhikkhūnaṁ dhammiyā kathāya sandassesi samādapesi samuttejesi sampahaṁsesi,",
  "mn132:11.3_2": "bhaddekarattassa uddesañca vibhaṅgañca abhāsi:",
  "mn132:12.1_0": "‘Atītaṁ nānvāgameyya, ",
  "mn132:12.2_0": "…pe… ",
  "mn132:12.3_0": "Taṁ ve bhaddekarattoti, ",
  "mn132:12.4_0": "santo ācikkhate munī’ti. ",
  "mn132:13-19.1_0": "Kathañca, ānanda, atītaṁ anvāgameti …pe… ",
  "mn132:13-19.2_0": "evaṁ kho, ānanda, atītaṁ anvāgameti. ",
  "mn132:13-19.3_0": "Kathañca, ānanda, atītaṁ nānvāgameti …pe… ",
  "mn132:13-19.4_0": "evaṁ kho, ānanda, atītaṁ nānvāgameti. ",
  "mn132:13-19.5_0": "Kathañca, ānanda, anāgataṁ paṭikaṅkhati …pe… ",
  "mn132:13-19.6_0": "evaṁ kho, ānanda, anāgataṁ paṭikaṅkhati. ",
  "mn132:13-19.7_0": "Kathañca, ānanda, anāgataṁ nappaṭikaṅkhati …pe… ",
  "mn132:13-19.8_0": "evaṁ kho, ānanda, anāgataṁ nappaṭikaṅkhati. ",
  "mn132:13-19.9_0": "Kathañca, ānanda, paccuppannesu dhammesu saṁhīrati …pe… ",
  "mn132:13-19.10_0": "evaṁ kho, ānanda, paccuppannesu dhammesu saṁhīrati. ",
  "mn132:13-19.11_0": "Kathañca, ānanda, paccuppannesu dhammesu na saṁhīrati …pe… ",
  "mn132:13-19.12_0": "evaṁ kho, ānanda, paccuppannesu dhammesu na saṁhīrati. ",
  "mn132:13-19.13_0": "‘Atītaṁ nānvāgameyya, ",
  "mn132:13-19.14_0": "…pe… ",
  "mn132:13-19.15_0": "Taṁ ve bhaddekarattoti, ",
  "mn132:13-19.16_0": "santo ācikkhate munī’”ti. ",
  "mn132:13-19.17_0": "Idamavoca bhagavā. ",
  "mn132:13-19.18_0": "Attamano āyasmā ānando bhagavato bhāsitaṁ abhinandīti. ",
  "mn132:13-19.19_0": "Ānandabhaddekarattasuttaṁ niṭṭhitaṁ dutiyaṁ. "
}