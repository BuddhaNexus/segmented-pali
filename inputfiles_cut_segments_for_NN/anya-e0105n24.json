{
  "anya-e0105n24:0_0": "Tannissayo",
  "anya-e0105n24:1_0": "Kiṁ nissāya katoti etassapi pañhassa attho ācariyeneva pakāsito. Vuttañhi ettha ganthārambhe –",
  "anya-e0105n24:2_0": "‘‘Mahāvihāravāsīnaṁ, desanānayanissita’’nti visuddhi. 1.2.",
  "anya-e0105n24:3_0": "Tathā nigamanepi –",
  "anya-e0105n24:4_0": "‘‘Tesaṁ sīlādibhedānaṁ, atthānaṁ yo vinicchayo;",
  "anya-e0105n24:5_0": "Pañcannampi nikāyānaṁ, vutto aṭṭhakathānaye.",
  "anya-e0105n24:6_0": "Samāharitvā taṁ sabbaṁ, yebhuyyena sanicchayo;",
  "anya-e0105n24:7_0": "Sabbasaṅkaradosehi, mutto yasmā pakāsito’’ti dī. ni. aṭṭha. 1.ganthārambhakathā.",
  "anya-e0105n24:8_0": "Iminā pana vacanena ayamattho pākaṭo hoti –",
  "anya-e0105n24:8_1": "‘‘visuddhimaggaṁ kurumāno ācariyo mahāvihāravāsīnaṁ desanānayasaṅkhātā pañcannampi nikāyānaṁ porāṇaṭṭhakathāyo",
  "anya-e0105n24:8_2": "nissāya tāsu vuttaṁ gahetabbaṁ sabbaṁ vinicchayaṁ samāharitvā akāsī’’ti.",
  "anya-e0105n24:8_3": "Tasmā yā yā ettha padavaṇṇanā vā vinicchayo vā sādhakavatthu vā dassīyati,",
  "anya-e0105n24:8_4": "taṁ sabbaṁ tassa tassa niddhāritapāḷipadassanikāyasaṁvaṇṇanābhūtāya porāṇasīhaḷaṭṭhakathāto ānetvā bhāsāparivattanavaseneva dassitanti veditabbaṁ.",
  "anya-e0105n24:8_5": "Ayampi hi visuddhimaggo na kevalaṁ attano ñāṇappabhāvena kato,",
  "anya-e0105n24:8_6": "visuṁ pakaraṇabhāvena ca,",
  "anya-e0105n24:8_7": "atha kho catunnampi āgamaṭṭhakathānaṁ avayavabhāveneva kato.",
  "anya-e0105n24:8_8": "Vuttañhi tāsaṁ nigamane –",
  "anya-e0105n24:9_0": "‘‘Ekūnasaṭṭhimatto, visuddhimaggopi bhāṇavārehi;",
  "anya-e0105n24:10_0": "Atthappakāsanatthāya, āgamānaṁ kato yasmā.",
  "anya-e0105n24:11_0": "Tasmā tena sahāyaṁ, aṭṭhakathā bhāṇavāragaṇanāya;",
  "anya-e0105n24:12_0": "Suparimitaparicchinnaṁ, cattālīsasataṁ hotī’’tiādi dī. ni. aṭṭha. 3.nigamanakathā.",
  "anya-e0105n24:13_0": "Yā pana visuddhimagge maggāmaggañāṇadassanavisuddhiniddese ‘‘ayaṁ tāva visuddhikathāyaṁ nayo.",
  "anya-e0105n24:13_1": "Ariyavaṁsakathāyaṁ panā’’tiādinā visuddhi.",
  "anya-e0105n24:13_2": "2.717 dve kathā vuttā,",
  "anya-e0105n24:13_3": "tāpi mahāvihāravāsīnaṁ desanānaye antogadhā imassa visuddhimaggassa nissayāyevāti veditabbāti."
}