{
  "anya-e0104n7:0_0": "19. Kaṅkhāvitaraṇavisuddhiniddesavaṇṇanā",
  "anya-e0104n7:1_0": "Paccayapariggahakathāvaṇṇanā",
  "anya-e0104n7:2_0": "678.",
  "anya-e0104n7:2_1": "Anantaraniddiṭṭhāya diṭṭhivisuddhiyā visayabhāvena dassitattā ‘‘etassevā’’ti vuttaṁ,",
  "anya-e0104n7:2_2": "na tadaññato visesanatthaṁ tadaññasseva abhāvato.",
  "anya-e0104n7:2_3": "Ajjhattaṁ vā hi vipassanābhiniveso hotu bahiddhā vā,",
  "anya-e0104n7:2_4": "ajjhattasiddhiyaṁ pana lakkhaṇato sabbampi nāmarūpaṁ anavasesato pariggahitameva hotīti.",
  "anya-e0104n7:2_5": "Paccayapariggahenāti hetumhi karaṇavacanaṁ.",
  "anya-e0104n7:2_6": "Paccayapariggahahetu hissa addhattayakaṅkhāvitaraṇaṁ hotīti,",
  "anya-e0104n7:2_7": "karaṇe vā etaṁ karaṇavacanaṁ paccayapariggahassa sādhakatamabhāvato kaṅkhāvitaraṇakiriyāya.",
  "anya-e0104n7:2_8": "Yadā hissa suparisuddho nijjaṭo niggumbo paccayapariggaho sijjhati, tadānena kaṅkhā vitarīyatīti. Vitaritvāti atikkamitvā, vikkhambhetvāti attho.",
  "anya-e0104n7:2_9": "Taṁ pana ñāṇaṁ tathādhigataṁ vasībhāvappattaṁ jhānaṁ viya yogino santāne pabandhavasena pavattatīti katvā vuttaṁ ‘‘ṭhitaṁ ñāṇa’’nti.",
  "anya-e0104n7:3_0": "Tanti kaṅkhāvitaraṇavisuddhiṁ.",
  "anya-e0104n7:3_1": "Taṁ sampādetukāmo āpajjatīti sambandho.",
  "anya-e0104n7:3_2": "Yāthāvato diṭṭhaṁ nāmarūpaṁ tividhadukkhatāyogato rogo viya.",
  "anya-e0104n7:3_3": "Paccayā cassa rogasamuṭṭhānaṁ viya upaṭṭhahantīti imamatthaṁ dassento ‘‘yathā nāma…pe… pariyesatī’’ti āha.",
  "anya-e0104n7:3_4": "Saṁsāradukkhanimuggassa santānassa tato vimocetukāmatāvasena anukampitabbatā labbhatīti tamatthaṁ dassetuṁ ‘‘yathā vā panā’’tiādi vuttaṁ.",
  "anya-e0104n7:3_5": "Evameva ṭhite yadeke vadanti ‘‘anukampetabbakumārakadassanena tassa mātāpituāvajjanaṁ idha anudāharaṇaṁ nirodhetabbatāya nāmarūpassa anukampitabbatābhāvato’’ti, tadapāhataṁ hoti.",
  "anya-e0104n7:3_6": "Avassañcetaṁ evaṁ icchitabbaṁ,",
  "anya-e0104n7:3_7": "aññathā veneyyapuggalasantāne satthu mahākaruṇāpavatti eva vicāretabbā siyā. Mandabuddhitāya mandaṁ.",
  "anya-e0104n7:3_8": "Vuḍḍhataropi koci mandabuddhi hotīti tato visesanatthaṁ ‘‘kumāra’’nti vuttaṁ.",
  "anya-e0104n7:3_9": "Yo koci paṭhamavaye vattamāno ‘‘kumāro’’ti vuccatīti tato visesanatthaṁ ‘‘dahara’’nti vuttaṁ.",
  "anya-e0104n7:3_10": "Evampi yo ādhāvitvā paridhāvitvā vicāraṇako taruṇadārako,",
  "anya-e0104n7:3_11": "sopi ‘‘daharo’’ti vuccatīti tato nivattanatthaṁ ‘‘uttānaseyyaka’’nti vuttaṁ.",
  "anya-e0104n7:3_12": "Catūhipi padehi karuṇāyitabbataṁyeva dasseti. Āpajjatīti karoti.",
  "anya-e0104n7:4_0": "Yathā panassa hetupaccayapariyesanāpatti hoti,",
  "anya-e0104n7:4_1": "taṁ dassetuṁ ‘‘so’’tiādi vuttaṁ.",
  "anya-e0104n7:4_2": "Tattha byatirekamukhena attho sādhito sammadeva sādhito hotīti ahetukabhāvaṁ tāva paṭikkhipanto ‘‘na tāvidaṁ nāmarūpaṁ ahetuka’’nti vatvā tattha kāraṇamāha ‘‘sabbatthā’’tiādinā.",
  "anya-e0104n7:4_3": "Hetumantarena sati sambhave sabbadhammānaṁ hetuabhāvo samānoti sabbasamānatā siyā,",
  "anya-e0104n7:4_4": "tathā ca sati sotapadesādīsu,",
  "anya-e0104n7:4_5": "bahiddhā ca cakkhuviññāṇādihetuabhāvoti sabbattha, cakkhādīnaṁ uppattito pubbe,",
  "anya-e0104n7:4_6": "paribhedato uddhañca hetuabhāvoti sabbadā ca andhādīnaṁ arūpīnaṁ,",
  "anya-e0104n7:4_7": "asaññīnañca hetuabhāvoti sabbesañca cakkhuviññāṇādīhi bhavitabbaṁ,",
  "anya-e0104n7:4_8": "hetuabhāvā visesato tañca natthīti āha ‘‘sabbattha sabbadā sabbesañca ekasadisabhāvāpattito’’ti.",
  "anya-e0104n7:4_9": "Nidassanamattañcetaṁ yadidaṁ ‘‘cakkhuviññāṇādīsu hī’’ti. Yattakā loke visesā, tehi sabbesaṁ,",
  "anya-e0104n7:4_10": "sabbakālañca bhavitabbanti adhippāyo.",
  "anya-e0104n7:4_11": "Ādi-saddena vā tesampi gahaṇaṁ katamevāti daṭṭhabbaṁ.",
  "anya-e0104n7:4_12": "Tasmā ahetukabhāve visiṭṭhatāya asambhavo evāti sabbattha ekasadisabhāvāpattito,",
  "anya-e0104n7:4_13": "sabbadā ekasadisabhāvāpattito,",
  "anya-e0104n7:4_14": "sabbesaṁ ekasadisabhāvāpattitoti paccekaṁ sambandho veditabbo.",
  "anya-e0104n7:4_15": "Evaṁ ahetubhāve paṭisiddhe visamahetuvādī vadeyya ‘‘na idaṁ ahetukaṁ kiñcarahi sahetukaṁ, kena pana hetunā sahetukanti? Issarādinā’’ti.",
  "anya-e0104n7:5_0": "Ādi-saddena pakatipurisapajāpatikālādīnaṁ gahaṇaṁ veditabbaṁ,",
  "anya-e0104n7:5_1": "taṁ paṭikkhipanto āha ‘‘na issarādihetuka’’ntiādi.",
  "anya-e0104n7:5_2": "Na nāmarūpaṁ issarādihetukaṁ nāmarūpato aññassa anupalabbhamānattā issarapakatiādinameva abhāvato.",
  "anya-e0104n7:5_3": "Yadi pana asato issarādito nāmarūpassa uppatti,",
  "anya-e0104n7:5_4": "evaṁ sati sā eva sabbattha sabbadā sabbesaṁ ekasadisatā āpajjati.",
  "anya-e0104n7:5_5": "Atha nāmarūpamattameva issarādihetukaṁ,",
  "anya-e0104n7:5_6": "nāmarūpañca ahutvā sambhavantaṁ,",
  "anya-e0104n7:5_7": "hutvā ca vinassantaṁ dissatīti issarādīhipi tādisehi bhavitabbaṁ.",
  "anya-e0104n7:5_8": "Tathā ca tadapi sappaccayaṁ saṅkhatamevāti tassāpi paccayapariggaho kātabbo. Atha taṁ nuppajjati, ahetukatā tassa āpannā.",
  "anya-e0104n7:5_9": "Tenāha ‘‘ahetukabhāvāpattito’’ti.",
  "anya-e0104n7:6_0": "Apica na issarādihetukaṁ nāmarūpaṁ. Kiṁ kāraṇaṁ? Kamena uppattito.",
  "anya-e0104n7:6_1": "Yadi hi evaṁ niccaṁ issarādisaññitaṁ kammakilesindriyārammaṇādinirapekkhakāraṇampi siyā,",
  "anya-e0104n7:6_2": "sabbesaṁyeva ekajjhaṁ uppatti siyā, yattakehi tato uppajjitabbaṁ. Kasmā? Kāraṇassa sannihitabhāvato.",
  "anya-e0104n7:6_3": "Yadi pana tassa icchāvasena tassa uppattiṁ parikappeyyuṁ,",
  "anya-e0104n7:6_4": "tāsañca icchānaṁ ekajjhaṁ uppattiyaṁ ko vibandho.",
  "anya-e0104n7:6_5": "Atha aññampi kiñci kammakilesindriyārammaṇādiapekkhitabbaṁ atthīti ce? Tadeva hetu kāraṇaṁ,",
  "anya-e0104n7:6_6": "kimaññena adiṭṭhasāmatthiyena parikappitena payojanaṁ?",
  "anya-e0104n7:6_7": "Diṭṭhañhi kammādīnaṁ sāmatthiyaṁ tadaññapaccayasannidhānepi tadabhāve abhāvato.",
  "anya-e0104n7:6_8": "Yathā hi rūpālokamanasikārasannidhānepi cakkhuno abhāve cakkhuviññāṇassa abhāvaṁ,",
  "anya-e0104n7:6_9": "bhāve ca bhāvaṁ disvā cakkhuno cakkhuviññāṇuppādanasamatthatā atthīti viññāyati.",
  "anya-e0104n7:6_10": "Yathā ca yvāyaṁ yamakānampi samānānaṁ janakajananīsukkasoṇitādibāhirapaccayasamabhāvepi sattānaṁ hīnapaṇītatādiviseso dissati,",
  "anya-e0104n7:6_11": "so ca sasantāne tādisassa aññassa hetuno abhāvā kammakilesahetukoti tassa tattha samatthatā atthīti viññāyati, na evamissarādikassa.",
  "anya-e0104n7:6_12": "Kāraṇassa hi bhāvābhāve phalassa bhāvābhāvehi kāraṇassa samatthatā viññāyeyya.",
  "anya-e0104n7:6_13": "Na ca sannihite tadakāraṇassa nāmarūpassa issarādivekallena katthaci anuppatti diṭṭhā, tasmā akāraṇamissaro.",
  "anya-e0104n7:7_0": "Athāpi saggo evaṁ issarādihetuko vucceyya,",
  "anya-e0104n7:7_1": "sopi saggappakāro sabbakālaṁ tato nibbatteyya.",
  "anya-e0104n7:7_2": "Na hi sannihitakāraṇassa phalassa anuppatti yuttā.",
  "anya-e0104n7:7_3": "Nicce ca sati aññanirapekkhakāraṇe saggassa ādiyeva na yutto, yāva issarādikaṁ kāraṇaṁ,",
  "anya-e0104n7:7_4": "tāva sabbassa atthibhāvappasaṅgato.",
  "anya-e0104n7:7_5": "Athāpi vadeyya ‘‘aññepi yathārahaṁ paccayā hontiyeva,",
  "anya-e0104n7:7_6": "issarādikampi tesaṁ sahakārīkāraṇaṁ hotī’’ti. Yadettha vattabbaṁ, taṁ heṭṭhā vuttameva.",
  "anya-e0104n7:7_7": "Yadi paro vadeyya ‘‘idha buddhipubbo bhāvānaṁ racanāviseso diṭṭho, yathā taṁ ghaṭagehādīnaṁ.",
  "anya-e0104n7:7_8": "Atthi ca ajjhattikabāhirānaṁ sarīrapadumādīnaṁ racanāviseso,",
  "anya-e0104n7:7_9": "tasmā tenāpi buddhipubbena bhavitabbaṁ. Yassa ca so buddhipubbo, so issarādiko,",
  "anya-e0104n7:7_10": "tasmā tena nāmarūpasaññitassa lokassa kāraṇena bhavitabba’’nti. Tayidaṁ asiddhaṁ,",
  "anya-e0104n7:7_11": "racitā sarīrapadumādayoti tattheva uppannattā.",
  "anya-e0104n7:7_12": "Uppannassa hi sannivesavasena tathā tathā paṭṭhapanaṁ ‘‘racanā’’ti vuccati.",
  "anya-e0104n7:7_13": "Anekantiko cāyaṁ abuddhipubbassāpi diṭṭhattā.",
  "anya-e0104n7:7_14": "Diṭṭho hi nhāruādīnaṁ aggisaṁyogena racanāviseso,",
  "anya-e0104n7:7_15": "tathā visussantānaṁ pubbacammādīnaṁ.",
  "anya-e0104n7:7_16": "Yadi panāyamissarādiko gavassajagadrabhādīnaṁ karīsāvatte paṭimahutaṁ raceyya, ummatto viya vikkhitto siyā.",
  "anya-e0104n7:7_17": "Kiñcāyaṁ lokaṁ sajjento attatthaṁ vā sajjeyya lokatthaṁ vā.",
  "anya-e0104n7:8_0": "Tattha ca yadi purimo makkho katakicco na siyā lokena sādhetabbassa atthibhāvato. Atha dutiyo,",
  "anya-e0104n7:8_1": "kasmā lokassa ahitadukkhāvahaṁ pāpaṁ nirayādiṁ, jarāmaraṇādiñca sajati?",
  "anya-e0104n7:8_2": "Atha tadubhayaṁ anāmasitvā kīḷatthaṁ sajati. Kīḷā ca nāma ratiatthā hoti.",
  "anya-e0104n7:8_3": "Vinā kīḷāya ratiṁ ajānantānaṁ ratiatthañca kīḷamārabhanto ratiyaṁ issaro anissaro siyā. Atha payojananirapekkho, sabbakālaṁ sajeyya,",
  "anya-e0104n7:8_4": "tassa cāyaṁ sajanasamatthatā ahetukā vā siyā sahetukā vā. Ahetukā ce, sabbesaṁ siyā sahetukā vā. Ahetukā ce, sabbesampi siyā. Atha sahetukā,",
  "anya-e0104n7:8_5": "so cassa hetu parato vā sambhūto siyā attato vā. Tattha parato ce sambhūto, yadassa so laddho,",
  "anya-e0104n7:8_6": "tassāyaṁ veyyāvaccakarasadiso siyā.",
  "anya-e0104n7:8_7": "Atha attato taduppattito pubbe ayaṁ kīdiso loko cāti sabbamidaṁ ālunavisiṇaṁ ākulabyākulaṁ goyūthena gatamaggasadisapheṇapiṇḍasamaṁ avimaddakkhamaṁ asāraṁ. Tiṭṭhatu pasaṅgo,",
  "anya-e0104n7:8_8": "yathādhikatameva vaṇṇayissāma.",
  "anya-e0104n7:8_9": "Tasmāti yasmā idaṁ nāmarūpaṁ na ahetukaṁ, nāpi issarādivisamahetukaṁ, tasmā. Teti hetupaccayā.",
  "anya-e0104n7:9_0": "679. Oḷārikattā,",
  "anya-e0104n7:9_1": "supākaṭattā ca rūpassa paccayapariggaho sukaroti ‘‘imassa tāva rūpakāyassā’’tiādinā paṭhamaṁ tassa paccayapariggahavidhiṁ ārabhati.",
  "anya-e0104n7:9_2": "Tattha yathā nāmarūpassa paccayapariggaho ahetuvisamahetuvādanivattiyā hoti,",
  "anya-e0104n7:9_3": "evaṁ nibbidāvirāgāvahabhāvena tattha abhiratinivattiyāpi icchitabboti taṁ gabbhaseyyakavasena dassento nibbattaṭṭhānassa sucibhāvapaṭisedhanamukhena asucibhāvaṁ vibhāvetuṁ ‘‘ayaṁ kāyo’’tiādimāha.",
  "anya-e0104n7:9_4": "Tattha uppalādīni asuciṭṭhāne nibbattānipi sayaṁ sucisammatānevāti taṁdassanatthaṁ abbhantaraggahaṇaṁ. Tenāha bhagavā –",
  "anya-e0104n7:10_0": "‘‘Yathā saṅkāradhānasmiṁ, ujjhitasmiṁ mahāpathe;",
  "anya-e0104n7:11_0": "Padumaṁ tattha jāyetha, sucigandhaṁ manorama’’nti. (dha. pa. 58);",
  "anya-e0104n7:12_0": "‘‘Nibbattatī’’ti idaṁ mātukucchiyaṁ paṭisandhipavattīsu rūpakāyassa nibbattanasāmaññato gahetvā vuttaṁ, na paṭhamābhinibbattimattaṁ.",
  "anya-e0104n7:12_1": "Evañca katvā āhārassa upatthambhakapaccayatāvacanaṁ,",
  "anya-e0104n7:12_2": "udarapaṭalassa pacchato karaṇādivacanaṁ,",
  "anya-e0104n7:12_3": "duggandhajegucchapaṭikkūlatāvacanañca samatthitaṁ hoti.",
  "anya-e0104n7:12_4": "Evamavaṭṭhite yadekaccehi piṭṭhito,",
  "anya-e0104n7:12_5": "purato ca karaṇaṁ kiṁ siyā paṭisandhikāletiādi vuttaṁ, taṁ apāhataṁ hoti.",
  "anya-e0104n7:12_6": "‘‘Nibbattakattā’’ti iminā bījaṁ viya aṅkurassa avijjādayo rūpakāyassa asādhāraṇakāraṇatāya hetūti dasseti.",
  "anya-e0104n7:12_7": "‘‘Upatthambhakattā’’ti iminā pana aṅkurassa pathavīsalilapārisiādayo viya āhāro sādhāraṇakāraṇatāya paccayoti dasseti.",
  "anya-e0104n7:13_0": "Pañca dhammā hetupaccayāti avijjādayo pañca dhammā yathārahaṁ hetu ca paccayo cāti attho.",
  "anya-e0104n7:13_1": "Bhavesu vijjamānadosapaṭicchādanapatthanā daḷhaggāhabhāvena saṅkhārabhavānaṁ hetubhūtā janakasahāyatāya bhavanikanti taṁsahajātaāsannakāraṇattā abhisaṅkhārikā,",
  "anya-e0104n7:13_2": "apassayabhūtā cāti ‘‘mātā viya dārakassa upanissayā’’ti vuttā.",
  "anya-e0104n7:13_3": "Yathā pitu janitasukke puttassa uppattīti pitā janako,",
  "anya-e0104n7:13_4": "evaṁ kammaṁ sattassa uppādakattā janakaṁ vuttaṁ.",
  "anya-e0104n7:13_5": "Yathā dhāti jātassa dārakassa posanavasena sandhārikā,",
  "anya-e0104n7:13_6": "evaṁ āhāro uppannassa kāyassāti sandhārako vutto.",
  "anya-e0104n7:14_0": "Kāmañcettha avijjādayo nāmakāyassāpi paccayo,",
  "anya-e0104n7:14_1": "pakārantarena pana tassa pākaṭaṁ paccayapariggahavidhiṁ dassetuṁ ‘‘cakkhuñca paṭiccā’’tiādi vuttaṁ.",
  "anya-e0104n7:14_2": "Tattha cakkhuñcāti ca-saddo samuccayattho.",
  "anya-e0104n7:14_3": "Tena cakkhuviññāṇassa āvajjanādiajjhattaṁ sabbaṁ paccayajātaṁ saṅgaṇhāti.",
  "anya-e0104n7:14_4": "Rūpe cāti pana ca-saddena yathā bahulaṁ bāhirarūpaṁ cakkhuviññāṇassa ārammaṇapaccayo,",
  "anya-e0104n7:14_5": "evaṁ aññampi bāhiraṁ paccayajātaṁ saṅgaṇhāti.",
  "anya-e0104n7:14_6": "Paṭiccāti paccayabhūtaṁ laddhāti attho.",
  "anya-e0104n7:14_7": "Tena cakkhussa nissayapurejātaindriyavippayuttaatthiavigatavasena,",
  "anya-e0104n7:14_8": "rūpassa ārammaṇapurejātaatthiavigatavasena,",
  "anya-e0104n7:14_9": "itaresañca saṅgahitānaṁ anantarādisahajātādivasena paccayabhāvaṁ dasseti.",
  "anya-e0104n7:14_10": "Vacanabhede pana kāraṇaṁ heṭṭhā vuttameva.",
  "anya-e0104n7:14_11": "Ādi-saddena ca phassādīnaṁ viya sahapaccayehi sotaviññāṇādīnaṁ saṅgaho veditabbo ‘‘tiṇṇaṁ saṅgati phasso’’tiādipāṭhassa (ma. ni. 1.204; 3.421, 425-426; saṁ. ni. 2.43-45; kathā. 465,",
  "anya-e0104n7:14_12": "467) viya ‘‘sotañca paṭiccā’’tiādipāṭhassa saṅgahitattā.",
  "anya-e0104n7:14_13": "Evaṁ sammasanupagaṁ sabbaṁ nāmaṁ sahapaccayena saṅgahitaṁ hoti.",
  "anya-e0104n7:14_14": "Tenāha ‘‘nāmakāyassa paccayapariggahaṁ karotī’’ti.",
  "anya-e0104n7:15_0": "Pavattiṁ disvāti etarahi pavattiṁ disvā.",
  "anya-e0104n7:15_1": "Evanti iminā na kevalaṁ sappaccayatāmattameva paccāmaṭṭhaṁ,",
  "anya-e0104n7:15_2": "atha kho yādisehi paccayehi etarahi pavattati,",
  "anya-e0104n7:15_3": "tādisehi avijjādipaccayeheva atītepi pavattitthāti paccayasadisatāpi paccāmaṭṭhāti daṭṭhabbaṁ.",
  "anya-e0104n7:16_0": "680.Pubbantanti atītaṁ khandhappabandhakoṭṭhāsaṁ. Ārabbhāti uddissa. Ahosiṁ nu kho,",
  "anya-e0104n7:16_1": "na nu kho ahosinti sassatākāraṁ,",
  "anya-e0104n7:16_2": "adhiccasamuppattiākārañca nissāya atīte attano vijjamānataṁ, avijjamānatañca kaṅkhati.",
  "anya-e0104n7:16_3": "Kiṁ nu kho ahosinti jātiliṅgūpapattiyo nissāya ‘‘khattiyo nu kho ahosiṁ,",
  "anya-e0104n7:16_4": "brāhmaṇādīsu gahaṭṭhādīsu devādīsu aññataro nu kho’’ti kaṅkhati.",
  "anya-e0104n7:16_5": "Kathaṁ nu khoti saṇṭhānākāraṁ nissāya ‘‘dīgho nu kho ahosiṁ,",
  "anya-e0104n7:16_6": "rassaodātakāḷapamāṇikaappamāṇikādīnampi aññataro’’ti kaṅkhati.",
  "anya-e0104n7:16_7": "Issaranimmānādiṁ nissāya ‘‘kena nu kho pakārena ahosi’’nti nibbattākārato kaṅkhatīti ca vadanti.",
  "anya-e0104n7:16_8": "Kiṁ hutvā kiṁ ahosinti jātiādiṁ nissāya ‘‘khattiyo hutvā nu kho brāhmaṇo ahosiṁ…pe… devo hutvā nu kho manusso ahosi’’nti attano aparāparuppattiṁ kaṅkhati.",
  "anya-e0104n7:16_9": "Sabbattheva ca addhānanti kālādhivacanaṁ.",
  "anya-e0104n7:16_10": "Bhavissāmi nu khoti sassatākāraṁ,",
  "anya-e0104n7:16_11": "ucchedākārañca nissāya anāgate attano vijjamānataṁ, avijjamānatañca kaṅkhati. Sesamettha vuttanayameva.",
  "anya-e0104n7:16_12": "Etarahi vā pana paccuppannaṁ addhānanti idāni vā paṭisandhimādiṁ katvā cutipariyantaṁ sabbampi vattamānakālaṁ.",
  "anya-e0104n7:16_13": "Ajjhattaṁ kathaṁkathī hotīti attano khandhesu vicikicchā hoti.",
  "anya-e0104n7:16_14": "Ahaṁ nu khosmīti attano atthibhāvaṁ kaṅkhati. Ayuttaṁ panetanti.",
  "anya-e0104n7:16_15": "Yuttaṁ ayuttanti kā ettha cintā.",
  "anya-e0104n7:16_16": "Ummattako viya hi bālaputhujjano.",
  "anya-e0104n7:16_17": "No nu khosmīti attano natthibhāvaṁ kaṅkhati.",
  "anya-e0104n7:16_18": "Kiṁ nu khosmīti khattiyova samāno attano khattiyabhāvaṁ kaṅkhati. Esa nayo sesesu.",
  "anya-e0104n7:16_19": "Kathaṁ nu khosminti vuttanayameva.",
  "anya-e0104n7:16_20": "Kevalañhettha ‘‘abbhantare jīvo nāma atthī’’ti gahetvā tassa dīghādibhāvaṁ kaṅkhanto ‘‘kathaṁ nu khosmi’’nti kaṅkhatīti veditabbo.",
  "anya-e0104n7:16_21": "Paccuppannaṁ pana attano sarīrasaṇṭhānaṁ ajānanto nāma natthi. Kuto āgato,",
  "anya-e0104n7:16_22": "so kuhiṁ gāmī bhavissatīti attabhāvassa āgatigatiṭṭhānaṁ kaṅkhati.",
  "anya-e0104n7:16_23": "Sā sabbāpi pahīyatīti sā yathāvuttā soḷasavidhāpi vicikicchā vikkhambhanavasena pahīyati.",
  "anya-e0104n7:17_0": "681.",
  "anya-e0104n7:17_1": "Kusalādibhedato sabbappakārassāpi nāmassa sādhāraṇo paccayoti,",
  "anya-e0104n7:17_2": "tato pavattito manasikārādiko kusalādibhedato sabbappakārassāpi nāmassa asādhāraṇo paccayoti ca yojetabbaṁ.",
  "anya-e0104n7:17_3": "Kusalādibhedatoti kusalākusalavipākakiriyabhedato.",
  "anya-e0104n7:17_4": "Tassāpi somanassasahagatādiaññatarabhedavasena sabbappakārassāpi. Yaṁ ekantato chadvārikaṁ,",
  "anya-e0104n7:17_5": "tampi chadvāraggahaṇeneva gahitaṁ yathā chaṭṭhārammaṇaṁ chaḷārammaṇaggahaṇenātipi vuttaṁ ‘‘sabbappakārassāpī’’ti. Tatoti cakkhurūpādito.",
  "anya-e0104n7:17_6": "Manasikārādikoti yonisomanasikāraayonisomanasikārādiko , kammabhavaṅgādiko ca.",
  "anya-e0104n7:17_7": "Kāmañcettha dvāracchakkayonisomanasikārādivasena nāmasseva sādhāraṇo, asādhāraṇo ca paccayo vutto,",
  "anya-e0104n7:17_8": "taṁ pana avisesavasena vuttaṁ.",
  "anya-e0104n7:17_9": "Visesato pana kammaṁ vipākanāmassa,",
  "anya-e0104n7:17_10": "kammasamuṭṭhānarūpānañca cittaṁ cetasikanāmassa,",
  "anya-e0104n7:17_11": "cittasamuṭṭhānarūpānañca sādhāraṇo paccayo, yathāvuttasseva ca nāmassa,",
  "anya-e0104n7:17_12": "rūpassa ca tadaññanāmarūpāpekkhāya asādhāraṇo paccayo. Tathā sabhāgo,",
  "anya-e0104n7:17_13": "utusabhāgo ca āhāro taṁsamuṭṭhānarūpānaṁ sādhāraṇo paccayo,",
  "anya-e0104n7:17_14": "tadaññāpekkhāya asādhāraṇoti rūpassāpi sādhāraṇo,",
  "anya-e0104n7:17_15": "asādhāraṇo ca paccayo yathārahaṁ niddhāretabbo.",
  "anya-e0104n7:17_16": "Paccayapariggaho nāma anadhigatārahattena kātabboti tadapekkhāya ‘‘yonisomanasikārasaddhammassavanādiko kusalassevā’’ti vuttaṁ.",
  "anya-e0104n7:17_17": "Ādi-saddena sappurisūpanissayassa,",
  "anya-e0104n7:17_18": "catunnampi vā sampatticakkānaṁ saṅgaho daṭṭhabbo.",
  "anya-e0104n7:17_19": "Viparīto akusalassāti vacanato yathā yonisomanasikārādiviparīto akusalasseva paccayo,",
  "anya-e0104n7:17_20": "tathā yonisomanasikārādi kusalasseva paccayo hotīti attho. Yassa vā kusalaṁ sambhavati, akusalaṁ sambhavati, kusalākusalāni vā, tassāti atthasiddhametaṁ.",
  "anya-e0104n7:17_21": "Kammādikoti ādi-saddena avijjādayo viya gatikālādayopi saṅgahitāti daṭṭhabbā.",
  "anya-e0104n7:17_22": "Bhavaṅgādikoti bhavaṅgasantīraṇaparittakiriyārahattādiko.",
  "anya-e0104n7:17_23": "Tattha bhavaṅgaṁ pañcadvāramanodvārāvajjanakiriyānaṁ, santīraṇaṁ voṭṭhabbanassa,",
  "anya-e0104n7:17_24": "parittakiriyā yathārahaṁ parittamahaggatakiriyānaṁ,",
  "anya-e0104n7:17_25": "arahattaṁ āvajjanavajjānaṁ sabbakiriyānaṁ paccayoti veditabbaṁ.",
  "anya-e0104n7:18_0": "Kammanti cetanāva adhippetā, sā ca kho kusalākusalā.",
  "anya-e0104n7:18_1": "Vuttañhetaṁ ‘‘kusalākusalacetanā vipākānaṁ khandhānaṁ,",
  "anya-e0104n7:18_2": "kaṭattā ca rūpānaṁ kammapaccayena paccayo’’ti (paṭṭhā. 1.1.427). Na cittaṁ viya sasampayuttā.",
  "anya-e0104n7:18_3": "Cittañhettha sasampayuttaṁ adhippetaṁ ‘‘hetū hetusampayuttakānaṁ dhammānaṁ,",
  "anya-e0104n7:18_4": "taṁsamuṭṭhānānañca rūpānaṁ hetupaccayena paccayo’’tiādivacanato (paṭṭhā. 1.1.1).",
  "anya-e0104n7:18_5": "Tatthāti tesu kammādīsu rūpajanakapaccayesu.",
  "anya-e0104n7:18_6": "Atītato eva kammato phalaṁ uppajjati,",
  "anya-e0104n7:18_7": "na vattamānatoti vuttaṁ ‘‘kammaṁ atītameva kammasamuṭṭhānassa rūpassa paccayo’’ti.",
  "anya-e0104n7:18_8": "Yadi hi paccuppannato kammato phalaṁ uppajjeyya,",
  "anya-e0104n7:18_9": "āyūhanakkhaṇe eva phalena uppajjitabbaṁ bhaveyya, na ca taṁ diṭṭhamicchitaṁ vā.",
  "anya-e0104n7:18_10": "Na hi loke kudācanaṁ kariyamānameva kammaṁ phalaṁ dentaṁ diṭṭhaṁ, tathārūpo vā āgamo atthīti. Nanu ca idamapi na diṭṭhaṁ,",
  "anya-e0104n7:18_11": "yaṁ vinaṭṭhato hetuto phalaṁ uppajjamānaṁ, mato vā kukkuṭo vassantoti?",
  "anya-e0104n7:18_12": "Saccamadiṭṭhaṁ rūpadhammānaṁ pabandhavicchede,",
  "anya-e0104n7:18_13": "idaṁ pana arūpaṁ pabandhopi atthīti upamā na saṁsandati.",
  "anya-e0104n7:18_14": "Kammato hi atītato eva kammassa katattā,",
  "anya-e0104n7:18_15": "upacitattā ca phalaṁ uppajjati.",
  "anya-e0104n7:18_16": "Vuttañhetaṁ ‘‘kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hotī’’tiādi (dha. sa. 431).",
  "anya-e0104n7:18_17": "Yasmā anantarādipaccayalābhato uppādakkhaṇe eva cittassa balavatā,",
  "anya-e0104n7:18_18": "tasmā taṁ uppajjamānameva rūpaṁ janetīti āha ‘‘cittaṁ cittasamuṭṭhānassa uppajjamāna’’nti.",
  "anya-e0104n7:18_19": "Rūpassa paccayo hotīti sambandho.",
  "anya-e0104n7:18_20": "Yasmā pana rūpassa ṭhitikkhaṇe balavatā pacchājātādipaccayalābhato,",
  "anya-e0104n7:18_21": "tasmā vuttaṁ ‘‘utuāhārā…pe… hontī’’ti, bāhiraṁ utuṁ,",
  "anya-e0104n7:18_22": "āhārañca paccayaṁ labhitvā attano ṭhitikkhaṇe utuāhārā rūpaṁ janentīti attho.",
  "anya-e0104n7:19_0": "Evanti ‘‘sādhāraṇāsādhāraṇavasenā’’tiādinā vuttappakārena.",
  "anya-e0104n7:20_0": "682.Saṅkhārānanti saṅkhatasaṅkhārānaṁ. Bhaṅganti maraṇaṁ.",
  "anya-e0104n7:20_1": "Jarāmaraṇaṁ nāma jātiyā satītiādi phaladassanānupubbiyā hetudassanakkamena nāmarūpassa paccayapariggaho sukaroti katvā dassito.",
  "anya-e0104n7:20_2": "Tattha bhave satīti kammabhave sati.",
  "anya-e0104n7:21_0": "683.Pubbe vitthāretvā dassitaanulomapaṭiccasamuppādavasenāti pariyosānato paṭṭhāya paṭilomanayena ādipāpanavasena vitthāretvā dassitaanulomapaṭiccasamuppādavasena.",
  "anya-e0104n7:21_1": "‘‘Asati jātiyā natthi jarāmaraṇa’’ntiādinā (saṁ. ni.",
  "anya-e0104n7:21_2": "2.4) hi paṭilomavasena dassite paccayākāre ‘‘yassa abhāvā yassa abhāvo,",
  "anya-e0104n7:21_3": "so tassa paccayo’’ti byatirekato,",
  "anya-e0104n7:21_4": "anvayato ca nāmarūpassa paccayapariggaho sukaroti.",
  "anya-e0104n7:22_0": "684.Purimakammabhavasmiṁ mohotiādi vuttatthameva.",
  "anya-e0104n7:22_1": "Kammasahāyattā kilesavaṭṭaṁ kammavaṭṭe pakkhitvā vuttaṁ ‘‘kammavaṭṭavipākavaṭṭavasenā’’ti.",
  "anya-e0104n7:23_0": "685.",
  "anya-e0104n7:23_1": "Diṭṭhadhammo vuccati paccakkhabhūto paccuppanno attabhāvo,",
  "anya-e0104n7:23_2": "tattha veditabbaphalaṁ kammaṁ diṭṭhadhammavedanīyaṁ.",
  "anya-e0104n7:23_3": "Paccuppannabhavato anantaraṁ veditabbaphalaṁ kammaṁ upapajjavedanīyaṁ.",
  "anya-e0104n7:23_4": "Aparāpariyāyeti diṭṭhadhammānantarānāgatato aññasmiṁ attabhāvapariyāye attabhāvaparivatte.",
  "anya-e0104n7:23_5": "Ahosikammanti ahosi eva kammaṁ, na tassa vipāko ahosi, ‘‘atthi,",
  "anya-e0104n7:23_6": "bhavissati vā’’ti evaṁ vattabbakammaṁ.",
  "anya-e0104n7:23_7": "Paṭipakkhehi anabhibhūtatāya,",
  "anya-e0104n7:23_8": "paccayavisesena paṭiladdhavisesatāya ca balavabhāvaṁ pattā tādisassa pubbābhisaṅkhārassa vasena sātisayā hutvā pavattā paṭhamajavanacetanā tasmiṁyeva attabhāve phaladāyinī diṭṭhadhammavedanīyā nāma.",
  "anya-e0104n7:23_9": "Sā hi vuttākārena balavati javanasantāne guṇavisesayuttesu upakārāpakāravasappavattiyā,",
  "anya-e0104n7:23_10": "āsevanālābhena appavipākatāya ca paṭhamajavanacetanā itaradvayaṁ viya pavattasantānuparamāpekkhaṁ,",
  "anya-e0104n7:23_11": "okāsalābhāpekkhañca kammaṁ na hotīti idheva pupphamattaṁ viya pavattivipākamattaṁ phalaṁ deti.",
  "anya-e0104n7:23_12": "Tathā asakkontanti kammassa vipākadānaṁ nāma upadhipayogādipaccayantarasamavāyeneva hotīti tadabhāvato tasmiṁyeva attabhāve vipākaṁ dātuṁ asakkontaṁ.",
  "anya-e0104n7:23_13": "Atthasādhikāti dānādipāṇātipātādiatthassa nipphādikā.",
  "anya-e0104n7:23_14": "Kā pana sāti āha ‘‘sattamajavanacetanā’’ti.",
  "anya-e0104n7:23_15": "Sā hi sanniṭṭhāpakacetanā vuttanayena paṭiladdhavisesā,",
  "anya-e0104n7:23_16": "purimajavanacetanāhi laddhāsevanā ca samānā anantarattabhāve vipākadāyinī upapajjavedanīyakammaṁ nāma.",
  "anya-e0104n7:23_17": "‘‘Sati saṁsārappavattiyā’’ti iminā asati saṁsārappavattiyaṁ ahosikammapakkhe tiṭṭhati vipaccanokāsassa abhāvatoti dīpeti.",
  "anya-e0104n7:24_0": "686.Yaṁ garukanti yaṁ akusalaṁ mahāsāvajjaṁ, kusalaṁ mahānubhāvaṁ kammaṁ.",
  "anya-e0104n7:24_1": "Yaṁ bahulanti yaṁ bahulaṁ abhiṇhaso kataṁ samāsevitaṁ.",
  "anya-e0104n7:24_2": "Maraṇakāle anussaritanti paribyattabhāvena maraṇassa āsannakāle anussaritaṁ.",
  "anya-e0104n7:24_3": "Āsannakāle kate vattabbameva natthīti hi vuttaṁ.",
  "anya-e0104n7:24_4": "‘‘Punappunaṁ laddhāsevana’’nti iminā ‘‘yaṁ bahula’’nti vuttakammato viseseti.",
  "anya-e0104n7:24_5": "Tathā diṭṭhadhammavedanīyaṁ nivatteti paṭisandhiākaḍḍhanānujānanato.",
  "anya-e0104n7:24_6": "Paṭisandhijanakavasena hi garukādikammacatukkaṁ vuttaṁ.",
  "anya-e0104n7:25_0": "Tattha garukaṁ sabbapaṭhamaṁ vipaccati.",
  "anya-e0104n7:25_1": "Tathā hi taṁ garukanti vuttaṁ. Garuke asati bahulīkataṁ, tasmiṁ asati āsannaṁ,",
  "anya-e0104n7:25_2": "tasmimpi asati ‘‘kaṭattā vā panā’’ti vuttaṁ purimajātīsu katakammaṁ vipaccati.",
  "anya-e0104n7:25_3": "Bahulāsannapubbakatesu ca balābalaṁ vā jānitabbaṁ, pāpato pāpantaraṁ, kalyāṇañca, kalyāṇato ca kalyāṇantaraṁ, pāpañca,",
  "anya-e0104n7:25_4": "bahulīkatato ca mahato ca pubbakatādi, appañca.",
  "anya-e0104n7:25_5": "Bahulānussaraṇena vippaṭisārādijananato paṭipakkhassa aparipuṇṇatāya āraddhavipākassa kammassa,",
  "anya-e0104n7:25_6": "kammasesassa vā aparāpariyāye vedanīyassa aparikkhīṇatāya santatiyā pariṇāmavisesatoti tehi tehi kāraṇehi āhitabalaṁ paṭhamaṁ vipaccati.",
  "anya-e0104n7:25_7": "Mahānāradakassapajātake videharañño senāpati alāto, bījako dāso,",
  "anya-e0104n7:25_8": "rājakaññā rucā ca ettha nidassanaṁ. Tathā hi vuttaṁ bhagavatā –",
  "anya-e0104n7:26_0": "‘‘Tatrānanda ,",
  "anya-e0104n7:26_1": "yvāyaṁ puggalo idha pāṇātipātī…pe… micchādiṭṭhi kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "anya-e0104n7:26_2": "Pubbe vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n7:26_3": "pacchā vāssa taṁ kataṁ hoti pāpakammaṁ dukkhavedanīyaṁ ,",
  "anya-e0104n7:26_4": "maraṇakāle vāssa hoti micchādiṭṭhi samattā samādinnā,",
  "anya-e0104n7:26_5": "tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "anya-e0104n7:26_6": "Yañca kho so idha pāṇātipātī hoti…pe… micchādiṭṭhi hoti,",
  "anya-e0104n7:26_7": "tassa diṭṭhe vā dhamme vipākaṁ paṭisaṁvedeti upapajja vā apare vā pariyāye.",
  "anya-e0104n7:27_0": "‘‘Tatrānanda,",
  "anya-e0104n7:27_1": "yvāyaṁ puggalo idha pāṇātipātī…pe… micchādiṭṭhi kāyassa bhedā paraṁ maraṇā sugatiṁ saggaṁ lokaṁ upapajjati.",
  "anya-e0104n7:27_2": "Pubbe vāssa taṁ kataṁ hoti kalyāṇakammaṁ sukhavedanīyaṁ,",
  "anya-e0104n7:27_3": "pacchā vāssa taṁ kataṁ hoti kalyāṇakammaṁ sukhavedanīyaṁ,",
  "anya-e0104n7:27_4": "maraṇakāle vāssa hoti sammādiṭṭhi samattā samādinnā,",
  "anya-e0104n7:27_5": "tena so kāyassa bhedā paraṁ maraṇā sugatiṁ saggaṁ lokaṁ upapajjati.",
  "anya-e0104n7:27_6": "Yañca kho so idha pāṇātipātī hoti…pe… micchādiṭṭhi hoti,",
  "anya-e0104n7:27_7": "tassa diṭṭhe vā dhamme vipākaṁ paṭisaṁvedeti upapajja vā apare vā pariyāye.",
  "anya-e0104n7:28_0": "‘‘Tatrānanda,",
  "anya-e0104n7:28_1": "yvāyaṁ puggalo idha pāṇātipātā paṭivirato…pe… sammādiṭṭhi kāyassa bhedā paraṁ maraṇā sugatiṁ saggaṁ lokaṁ upapajjati.",
  "anya-e0104n7:28_2": "Pubbe vāssa taṁ kataṁ hoti kalyāṇakammaṁ sukhavedanīyaṁ,",
  "anya-e0104n7:28_3": "pacchā vāssa taṁ kataṁ hoti kalyāṇakammaṁ sukhavedanīyaṁ,",
  "anya-e0104n7:28_4": "maraṇakāle vāssa hoti sammādiṭṭhi samattā samādinnā,",
  "anya-e0104n7:28_5": "tena so kāyassa bhedā paraṁ maraṇā sugatiṁ saggaṁ lokaṁ upapajjati.",
  "anya-e0104n7:28_6": "Yañca kho so idha pāṇātipātā paṭivirato…pe… sammādiṭṭhi hoti,",
  "anya-e0104n7:28_7": "tassa diṭṭhe vā dhamme vipākaṁ paṭisaṁvedeti upapajja vā apare vā pariyāye.",
  "anya-e0104n7:29_0": "‘‘Tatrānanda,",
  "anya-e0104n7:29_1": "yvāyaṁ puggalo idha pāṇātipātā paṭivirato…pe… sammādiṭṭhi kāyassa bhedā paraṁ…pe… nirayaṁ upapajjati.",
  "anya-e0104n7:29_2": "Pubbe vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n7:29_3": "pacchā vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n7:29_4": "maraṇakāle vāssa hoti micchādiṭṭhi samattā samādinnā,",
  "anya-e0104n7:29_5": "tena so kāyassa bhedā paraṁ maraṇā apāyaṁ …pe… nirayaṁ upapajjati.",
  "anya-e0104n7:29_6": "Yañca kho so idha pāṇātipātā paṭivirato hoti…pe… sammādiṭṭhi hoti,",
  "anya-e0104n7:29_7": "tassa diṭṭhe vā dhamme vipākaṁ paṭisaṁvedeti upapajja vā apare vā pariyāye’’ti (ma. ni. 3.303).",
  "anya-e0104n7:30_0": "Kiṁ bahunā yaṁ taṁ tathāgatassa mahākammavibhaṅgañāṇaṁ, tassevāyaṁ visayo,",
  "anya-e0104n7:30_1": "yadidaṁ tassa tassa kammassa tena tena kāraṇena pubbāparavipākatā sāmatthiyaṁ.",
  "anya-e0104n7:31_0": "687.",
  "anya-e0104n7:31_1": "Paṭisandhidānādivasena vipākasantānassa nibbattakaṁ janakaṁ.",
  "anya-e0104n7:31_2": "Tenāha ‘‘taṁ paṭisandhiyampi pavattepi rūpārūpavipākakkhandhe janetī’’ti. Sukhadukkhasantānassa,",
  "anya-e0104n7:31_3": "nāmarūpappabandhassa vā ciratarappavattihetubhūtaṁ upatthambhakaṁ.",
  "anya-e0104n7:31_4": "Tenāha ‘‘sukhadukkhaṁ upatthambheti, addhānaṁ pavattetī’’ti.",
  "anya-e0104n7:31_5": "Upapīḷakaṁ sukhadukkhappabandhe pavattamāne saṇikaṁ saṇikaṁ taṁ hāpeti.",
  "anya-e0104n7:31_6": "Tenāha ‘‘sukhadukkhaṁ pīḷeti bādhati,",
  "anya-e0104n7:31_7": "addhānaṁ pavattituṁ na detī’’ti. Ghātetvāti upacchinditvā.",
  "anya-e0104n7:31_8": "Kammassa upacchindanaṁ nāma tassa vipākapaṭibāhanamevāti āha ‘‘tassa vipākaṁ paṭibāhitvā’’ti.",
  "anya-e0104n7:31_9": "Tañca attano vipākuppattiyā okāsakaraṇanti vuttaṁ ‘‘attano vipākassa okāsaṁ karotī’’ti.",
  "anya-e0104n7:31_10": "Vipaccanāya katokāsaṁ kammaṁ vipakkameva nāma hotīti āha ‘‘evaṁ pana kammena kate okāse taṁ vipākaṁ uppannaṁ nāma vuccatī’’ti.",
  "anya-e0104n7:31_11": "Upapīḷakaṁ aññassa vipākaṁ upacchindati, na sayaṁ attano vipākaṁ deti.",
  "anya-e0104n7:31_12": "Upaghātakaṁ pana dubbalaṁ kammaṁ upacchinditvā attano vipākaṁ uppādetīti ayametesaṁ viseso.",
  "anya-e0104n7:31_13": "Bavhābādhatādipaccayūpanipātena vipākassa vibādhakaṁ upapīḷakaṁ,",
  "anya-e0104n7:31_14": "tathā vipākasseva upacchedakaṁ upaghātakaṁ.",
  "anya-e0104n7:31_15": "Kammaṁ upaghātetvā attano vipākassa okāsakaraṇena vipaccane sati janakameva siyā,",
  "anya-e0104n7:31_16": "janakādibhāvo nāma vipākaṁ pati icchitabbo,",
  "anya-e0104n7:31_17": "na kammaṁ patīti vipākasseva upaghātakatā yuttā viya dissati, vīmaṁsitabbaṁ.",
  "anya-e0104n7:32_0": "Kammantaranti kammaviseso kammānaṁ balābalabhedo. Vipākantaranti vipākaviseso, tassa hīnapaṇītatādibhedo.",
  "anya-e0104n7:32_1": "Aparo nayo – yasmiṁ kamme kate paṭisandhiyaṁ,",
  "anya-e0104n7:32_2": "pavatte ca vipākakaṭattārūpānaṁ uppatti hoti, taṁ janakaṁ.",
  "anya-e0104n7:32_3": "Yasmiṁ pana kate aññena janitassa iṭṭhassa vā aniṭṭhassa vā phalassa vibādhakavicchedakapaccayānuppattiyā,",
  "anya-e0104n7:32_4": "upabrūhanapaccayuppattiyā ca janakānubhāvānurūpaṁ pariposaciratarappabandhā honti, taṁ upatthambhakaṁ.",
  "anya-e0104n7:32_5": "Janakena nibbattitaṁ kusalaphalaṁ vā akusalaphalaṁ vā yena paccanīkabhūtena rogadhātusamatādinimittatāya bādhīyati, taṁ upapīḷakaṁ.",
  "anya-e0104n7:32_6": "Yena pana kammunā janakasāmatthiyavasena ciratarappabandhārahampi samānaṁ phalaṁ vicchedakapaccayuppattiyā upahaññati vicchijjati, taṁ upaghātakaṁ.",
  "anya-e0104n7:32_7": "Tattha keci dutiyassa kusalabhāvaṁ itthannāmagatassa appābādhadīghāyukatāsaṁvattanavasena,",
  "anya-e0104n7:32_8": "pacchimānaṁ dvinnaṁ akusalabhāvaṁ bavhābādhaappāyukatāsaṁvattanavasena vaṇṇenti. Devadattādīnaṁ, pana nāgādīnaṁ,",
  "anya-e0104n7:32_9": "ito anupadinnena yāpanakapetānañca narakādīsu akusalavipākupatthambhanupapīḷanupaghātakāni na na santīti catunnampi akusalākusalabhāvo na virujjhati.",
  "anya-e0104n7:32_10": "Buddhāveṇikatāya asādhāraṇasseva ñāṇassa gocarabhāvato kammantarādi ‘‘asādhāraṇaṁ sāvakehī’’ti vuttaṁ.",
  "anya-e0104n7:32_11": "Ekadesato jānitabbaṁ anavasesato jānituṁ na sakkā avisayattā.",
  "anya-e0104n7:32_12": "Sabbena sabbaṁ ajānane paccayapariggaho na paripūratīti.",
  "anya-e0104n7:33_0": "688.",
  "anya-e0104n7:33_1": "Yathāvuttaṁ kammaṁ vattamānavipākappabandhanimittameva adhippetanti kammekadesatāya ‘‘dvādasavidhaṁ kammaṁ kammavaṭṭe pakkhipitvā’’ti vuttaṁ.",
  "anya-e0104n7:33_2": "Kilesavaṭṭampi kammasahāyatāya kammavaṭṭapakkhikameva katvā āha ‘‘kammavaṭṭavipākavaṭṭavasenā’’ti.",
  "anya-e0104n7:33_3": "Yādisato paccayato paccuppanne addhāne nāmarūpassa pavatti,",
  "anya-e0104n7:33_4": "tādisato eva itarasmimpi addhadvayeti yathā atītānāgate nayaṁ neti,",
  "anya-e0104n7:33_5": "taṁ dassento ‘‘ida’’ntiādimāha.",
  "anya-e0104n7:33_6": "Tattha anāgatepi kammavaṭṭavipākavaṭṭavasenevāti ettha vuttaṁ eva-saddaṁ ‘‘etarahi atītepī’’ti etthāpi ānetvā vattabbaṁ addhattayepi kiriyākiriyaphalamattatādassanaparattā codanāya.",
  "anya-e0104n7:33_7": "Iti kammañcevātiādi vuttassevatthassa nigamanavasena vuttaṁ.",
  "anya-e0104n7:33_8": "Aparāparaṁ vaṭṭanaṭṭhena vaṭṭaṁ. Tathā pavattanaṁ pavattaṁ.",
  "anya-e0104n7:33_9": "Hetuphalabhāvena sambandhatīti santati, pabandho. Karaṇaṭṭhena,",
  "anya-e0104n7:33_10": "paccayehi karīyatīti vā kiriyā.",
  "anya-e0104n7:34_0": "Kammāti kammato.",
  "anya-e0104n7:34_1": "Sambhavati etasmāti sambhavo,",
  "anya-e0104n7:34_2": "kammaṁ sambhavo etassāti kammasambhavo, vipāko.",
  "anya-e0104n7:35_0": "Kāraṇasāmaggiyaṁ dānādīhi sādhitakiriyāya vattamānāya kāraṇamatte kattuvohāroti āha ‘‘neva kāraṇato uddhaṁ kārakaṁ passatī’’ti. Karotīti hi kārakaṁ.",
  "anya-e0104n7:35_1": "Vipākapaṭisaṁvedakaṁ na passatīti sambandho .",
  "anya-e0104n7:35_2": "Kāmaṁ bālāpi ‘‘kārako paṭisaṁvedako’’ti vadantā atthato paññattimattameva vadanti,",
  "anya-e0104n7:35_3": "te pana viparītābhinivesavasenāpi vadantīti taṁ appamāṇanti āha ‘‘samaññāmattena paṇḍitā voharantī’’ti.",
  "anya-e0104n7:36_0": "689.Evetanti evaṁvidhaṁ etaṁ dassanaṁ, sammadassanaṁ, aviparītadassananti attho.",
  "anya-e0104n7:36_1": "Bījarukkhādikānaṁvāti yathā bījato rukkho,",
  "anya-e0104n7:36_2": "rukkhato puna bījanti anādikālikattā bījarukkhasantānassa pubbakoṭi natthi, evaṁ kammapaccayā vipāko,",
  "anya-e0104n7:36_3": "vipākapaccayā kammanti anādikālikattā kammavipākasantānassa pubbakoṭi na paññāyati.",
  "anya-e0104n7:36_4": "Ādi-saddena ‘‘kukkuṭiyā aṇḍaṁ, aṇḍato kukkuṭī,",
  "anya-e0104n7:36_5": "punapi kukkuṭiyā aṇḍa’’nti evamādiṁ saṅgaṇhāti.",
  "anya-e0104n7:36_6": "Anāgatepi saṁsāreti yathā atīte,",
  "anya-e0104n7:36_7": "evaṁ anāgatepi addhāne ‘‘khandhānañca paṭipāṭī’’tiādinā (visuddhi. 2.619; dī. ni. aṭṭha. 2.95 apasādanāvaṇṇanā; saṁ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhārapadaniddesa; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; paṭi. ma. aṭṭha. 2.1.117; cūḷani. aṭṭha. 6; bu. vaṁ. aṭṭha.",
  "anya-e0104n7:36_8": "2.58) vutte saṁsāre sati kammavipākānaṁ appavattaṁ na dissati,",
  "anya-e0104n7:36_9": "kammavipākānaṁ appavatti na dissati, pavattati evāti attho.",
  "anya-e0104n7:37_0": "Etamatthanti ‘‘kammassa kārako natthī’’tiādinā (visuddhi. 2.689) vuttamatthaṁ. Asayaṁvasīti na sayaṁvasino,",
  "anya-e0104n7:37_1": "micchābhinivesaparavasāti attho.",
  "anya-e0104n7:37_2": "Aññamaññavirodhitāti itarītaravirodhitā, diṭṭhiyo,",
  "anya-e0104n7:37_3": "diṭṭhiyā vā aññamaññena virodhitā viruddhā.",
  "anya-e0104n7:38_0": "Gambhīrañāṇagocaratāya gambhīraṁ. Tathā nipuṇaṁ. Sattasuññatāya,",
  "anya-e0104n7:38_1": "aññamaññasabhāvasuññatāya ca suññaṁ.",
  "anya-e0104n7:38_2": "Paccayanti nāmarūpassa paccayaṁ,",
  "anya-e0104n7:38_3": "tappaccayapaṭivedheneva ca sabbaṁ paṭividdhaṁ hotīti.",
  "anya-e0104n7:38_4": "Kammaṁ natthi vipākamhītiādīsu yaṁ vattabbaṁ, taṁ heṭṭhā vuttameva.",
  "anya-e0104n7:39_0": "Paccayasuññaṁ phalanti yathāvuttamatthaṁ upamāya vibhāvetuṁ ‘‘yathā na sūriye’’tiādi vuttaṁ. Tesanti sūriyādīnaṁ. Soti aggi.",
  "anya-e0104n7:39_1": "Sambhārehīti ātapādīhi kāraṇehi.",
  "anya-e0104n7:40_0": "Yadi ca hetu ca phalañca aññamaññarahitaṁ,",
  "anya-e0104n7:40_1": "kathaṁ hetuto phalaṁ nibbattatīti āha ‘‘kammañca kho upādāyā’’ti.",
  "anya-e0104n7:40_2": "Na kevalaṁ kammaphalameva suññaṁ katturahitaṁ,",
  "anya-e0104n7:40_3": "sabbampi dhammajātaṁ kārakarahitanti dassetuṁ ‘‘na hettha devo’’ti gāthā vuttā.",
  "anya-e0104n7:40_4": "Hetusambhārapaccayāti hetusamūhanimittaṁ, hetupaccayanimittaṁ vā.",
  "anya-e0104n7:41_0": "690.Cutipaṭisandhivasenaviditā hontīti kammavaṭṭavipākavaṭṭavasena paccayapariggahassa katattā cutipaṭisandhivasena viditā hontīti vadanti.",
  "anya-e0104n7:41_1": "Vuttanayena pana sappaccayanāmarūpassa dassanena tīsu addhāsu pahīnavicikicchassa addhattayapariyāpannā dhammā atītapaccuppannānāgatabhavesu ca cutipaṭisandhivasena viditā honti,",
  "anya-e0104n7:41_2": "na anupadadhammavasena tathāpariggahassa akatattā.",
  "anya-e0104n7:41_3": "Sāssa hoti ñātapariññāti yāya nāmarūpapariggahaṁ,",
  "anya-e0104n7:41_4": "tassa ca paccayapariggahaṁ karoti, sā assa yogino ‘‘idaṁ nāmaṁ, ettakaṁ nāma’’ntiādinā, ‘‘tassa ayaṁ paccayo,",
  "anya-e0104n7:41_5": "ettako paccayo’’tiādinā ca paricchedavasena ñātavatī paññāti katvā ñātapariññā.",
  "anya-e0104n7:42_0": "Idāni yena kāraṇena addhattayapariyāpannā dhammā cutipaṭisandhivasena viditā honti,",
  "anya-e0104n7:42_1": "taṁ dassetuṁ ‘‘so evaṁ pajānātī’’tiādi vuttaṁ.",
  "anya-e0104n7:42_2": "Tena dhammānaṁ bhavantarasaṅkamo nāma na kadācipi atthi,",
  "anya-e0104n7:42_3": "tattha tattheva nirujjhanatoti dasseti.",
  "anya-e0104n7:42_4": "Sajjhāya mantodakapāna mukhamaṇḍana padīpasīkhūpamāhi tameva dhammānaṁ saṅkamābhāvaṁ vibhāvetuṁ ‘‘apica kho’’tiādimāha.",
  "anya-e0104n7:43_0": "Manodhātuanantaranti kiriyamanodhātuyā anantaraṁ labbhamānaṁ cakkhuviññāṇaṁ.",
  "anya-e0104n7:43_1": "Na ceva āgatanti kiriyamanodhātuto na ceva āgataṁ kiriyamanodhātuyaṁ cakkhuviññāṇassa abhāvato.",
  "anya-e0104n7:43_2": "Nāpi na nibbattaṁ anantaranti kiriyamanodhātuto anāgacchantampi paccayasāmaggilābhena tato anantaraṁ nāpi na nibbattaṁ, nibbattameva hoti.",
  "anya-e0104n7:43_3": "Yathāyaṁ pavattiyaṁ cittappavatti,",
  "anya-e0104n7:43_4": "tatheva paṭisandhimhi vattate cittasantati,",
  "anya-e0104n7:43_5": "cuticittato anāgacchantampi paṭisandhicittaṁ tato anantaraṁ nāpi na nibbattati,",
  "anya-e0104n7:43_6": "paccayasāmaggivasena nibbattatevāti attho.",
  "anya-e0104n7:43_7": "Santatigahaṇena cettha kutoci āgamābhāvameva vibhāveti.",
  "anya-e0104n7:43_8": "Hetuphalabhāvena hi sambandhatāti dhammappavatti santatīti.",
  "anya-e0104n7:43_9": "Tenāha ‘‘purimaṁ bhijjate citta’’ntiādi. Purimanti cuticittaṁ. Bhijjateti nirujjhati. Pacchimanti paṭisandhicittaṁ.",
  "anya-e0104n7:43_10": "Tatoti cuticittato anantarameva jāyati.",
  "anya-e0104n7:43_11": "Yattha hi cuticittato dūrepi kālantarepi uppajjamānaṁ paṭisandhicittaṁ anantarameva jāyatīti vuccati.",
  "anya-e0104n7:43_12": "Tasmā tesaṁ antarikā natthi tesaṁ cutipaṭisandhicittānaṁ byavadhāyakaṁ kiñci natthi.",
  "anya-e0104n7:43_13": "Vīci tesaṁ na vijjatīti tasseva vevacanaṁ.",
  "anya-e0104n7:43_14": "Itoti cuticittato anantaraṁ na ca gacchati kiñci cittaṁ.",
  "anya-e0104n7:43_15": "Tañhi sasampayuttadhammaṁ tatheva nirujjhati.",
  "anya-e0104n7:43_16": "Paṭisandhi cāti paṭisandhiviññāṇañca aññameva yathāpaccayaṁ jāyati nibbattatīti punapi saṅkamābhāvameva vibhāvento sappaccayanāmarūpadassanaṁ nigameti.",
  "anya-e0104n7:44_0": "691. Nāmarūpaggahaṇena ,",
  "anya-e0104n7:44_1": "tassa ca paccayadhammaggahaṇena aggahitassa tebhūmakadhammassa abhāvato ‘‘viditasabbadhammassā’’ti vuttaṁ.",
  "anya-e0104n7:44_2": "Na cettha lokuttaradhammā adhigatā.",
  "anya-e0104n7:44_3": "Thāmagataṁ hoti anekākāravokārapaccayapariggahavidhino anuṭṭhitattā.",
  "anya-e0104n7:44_4": "Suṭṭhutaraṁ pahīyati tiyaddhagatadhammappavattiyā vigatasammohattā.",
  "anya-e0104n7:44_5": "Sā evāti soḷasavidhā kaṅkhā eva. Yasmā ettha ‘‘buddho, dhammo, saṅgho,",
  "anya-e0104n7:44_6": "sikkhā’’ti ca kaṅkhāya gocarabhūtā lokiyā dhammā adhippetā.",
  "anya-e0104n7:44_7": "Na hi lokuttaradhamme ārabbha kilesā pavattituṁ sakkonti.",
  "anya-e0104n7:44_8": "Pubbantoti atītā khandhāyatanadhātuyo. Aparantoti anāgatā.",
  "anya-e0104n7:44_9": "Pubbantāparantoti tadubhayaṁ,",
  "anya-e0104n7:44_10": "addhāpaccuppannaṁ vā tadubhayabhāgayuttattā. Evaṁ buddhādiggahaṇena,",
  "anya-e0104n7:44_11": "paṭiccasamuppannadhammaggahaṇena ca gahito aṭṭhamo kaṅkhāvisayo nāmarūpamattaṁ,",
  "anya-e0104n7:44_12": "idappaccayatāggahaṇena pana tassa paccayo gahito,",
  "anya-e0104n7:44_13": "tasmā soḷasavatthukāya kaṅkhāya pahīnāya aṭṭhavatthukā kaṅkhā appatiṭṭhāva hotīti āha ‘‘na kevalañca…pe… pahīyatiyevā’’ti.",
  "anya-e0104n7:45_0": "Diṭṭhekaṭṭhattā vicikicchāya yathā diṭṭhi samucchijjamānā vicikicchāya saddhiṁyeva samucchijjati,",
  "anya-e0104n7:45_1": "evaṁ vicikicchā vikkhambhiyamānā diṭṭhiyā saddhiṁyeva vikkhambhīyatīti āha ‘‘dvāsaṭṭhi diṭṭhigatāni vikkhambhantī’’ti.",
  "anya-e0104n7:45_2": "Attābhinivesūpanissayā hi ‘‘ahosiṁ nu kho aha’’ntiādi (ma. ni. 1.18; saṁ. ni.",
  "anya-e0104n7:45_3": "2.20) nayappavattā soḷasavatthukā kaṅkhā,",
  "anya-e0104n7:45_4": "sā eva ca pubbantādivatthukabhāvena vuttā.",
  "anya-e0104n7:45_5": "Attābhinivesavatthukāni ca dvāsaṭṭhi diṭṭhigatāni,",
  "anya-e0104n7:45_6": "buddhādivatthukā ca kaṅkhā tadekaṭṭhāti.",
  "anya-e0104n7:45_7": "Dharīyanti attano paccayehīti dhammā,",
  "anya-e0104n7:45_8": "tiṭṭhati ettha tadāyattavuttitāya phalanti ṭhiti,",
  "anya-e0104n7:45_9": "dhammānaṁ ṭhiti dhammaṭṭhiti, paccayadhammo.",
  "anya-e0104n7:45_10": "Atha vā dhammoti kāraṇaṁ ‘‘dhammapaṭisambhidā’’tiādīsu (vibha. 718 ādayo) viya, dhammassa ṭhiti sabhāvo,",
  "anya-e0104n7:45_11": "dhammato ca añño sabhāvo natthīti paccayadhammānaṁ paccayabhāvo dhammaṭṭhiti,",
  "anya-e0104n7:45_12": "dhammaṭṭhitiyaṁ ñāṇaṁ dhammaṭṭhitiñāṇaṁ.",
  "anya-e0104n7:45_13": "Saṅkhārānaṁ yaṁ yaṁ bhūtaṁ aniccatādi yathābhūtaṁ,",
  "anya-e0104n7:45_14": "tattha ñāṇanti yathābhūtañāṇaṁ.",
  "anya-e0104n7:45_15": "Sammā passatīti sammādassanaṁ.",
  "anya-e0104n7:46_0": "Avijjā paccayoti avijjā hetuādivasena saṅkhārānaṁ yathārahaṁ paccayo.",
  "anya-e0104n7:46_1": "Tato eva saṅkhārā paccayasamuppannā.",
  "anya-e0104n7:46_2": "Ubhopeteti yasmā avijjāpi āsavādivasena paccayasambhūtāva,",
  "anya-e0104n7:46_3": "tasmā avijjā saṅkhārāti ubhayepi ete dhammā paccayasamuppannā. Itīti evaṁ.",
  "anya-e0104n7:46_4": "Paccayapariggahe paññāti paccayānaṁ paricchijja gahaṇavasena pavattā paññā.",
  "anya-e0104n7:46_5": "Vuttanayena dhammaṭṭhitiñāṇaṁ.",
  "anya-e0104n7:47_0": "Nimittanti saṅkhāranimittaṁ, atthato pañcakkhandhā.",
  "anya-e0104n7:47_1": "Te hi ghanasaññāpavattiyā vatthubhāvato nimittaṁ,",
  "anya-e0104n7:47_2": "saviggahabhāvena upaṭṭhānato vā.",
  "anya-e0104n7:47_3": "Yasmā aniccatā nāma saṅkhārānaṁ aviparītākāro.",
  "anya-e0104n7:47_4": "Tattha niccatāya lesassāpi abhāvato aniccato passanto yathābhūtaṁ jānāti.",
  "anya-e0104n7:47_5": "Tañca ñāṇaṁ aviparītaggahaṇatāya sammādassanaṁ.",
  "anya-e0104n7:47_6": "Taṁsamaṅginā ca paccuppannesu viya atītānāgatesupi nayaṁ nentena te suparividitā honti.",
  "anya-e0104n7:48_0": "Aniccatā ca nāma uppattimato,",
  "anya-e0104n7:48_1": "uppādo ca paccayavasenāti aniccatā sijjhamānā saṅkhārānaṁ sappaccayataṁ sādhentī yathāvuttakaṅkhappahānāya saṁvattatīti imamatthaṁ dassento ‘‘aniccato…pe… pahīyatī’’ti āha.",
  "anya-e0104n7:48_2": "Tattha tadanvayenāti paccakkhato diṭṭhassa anugamanena.",
  "anya-e0104n7:48_3": "Etthāti yathādiṭṭhesu dhammesu.",
  "anya-e0104n7:48_4": "Dukkhato manasi karontotiādīsupi eseva nayo.",
  "anya-e0104n7:48_5": "Pavattanti upādinnakkhandhappavattaṁ.",
  "anya-e0104n7:48_6": "Tañhi kilesābhisaṅkhārehi pavattitattā sātisayaṁ dukkhabhāvena upaṭṭhāti.",
  "anya-e0104n7:48_7": "Pavattanti ṭhānanisajjādivasena dukkhadukkhatādivasena ca saṅkhārappavattanti apare. ‘‘Nimittaṁ,",
  "anya-e0104n7:48_8": "pavatta’’nti ca vutte ajjhattabahiddhāsantānasaññite sabbasmiṁ sappaccaye nāmarūpe yāthāvato pavattā ekāva paññā pariyāyavasena ‘‘yathābhūtañāṇa’’ntipi ‘‘sammādassana’’ntipi tattha kaṅkhāvikkhambhanena ‘‘kaṅkhāvitaraṇā’’tipi vuccati.",
  "anya-e0104n7:48_9": "Yathā ‘‘rukkho pādapo tarū’’ti imamatthaṁ dassento āha ‘‘yañca yathābhūtañāṇa’’ntiādi.",
  "anya-e0104n7:49_0": "Paramatthato sāsane assāso nāma ariyaphalaṁ, patiṭṭhā nāma ariyamaggo,",
  "anya-e0104n7:49_1": "ayaṁ pana anadhigatamaggaphalopi tadadhigamupāyapaṭipattiyaṁ ṭhitattā laddhassāso viya,",
  "anya-e0104n7:49_2": "laddhapatiṭṭho viya ca hotīti vuttaṁ ‘‘laddhassāso laddhapatiṭṭho’’ti.",
  "anya-e0104n7:49_3": "Aparihīnakaṅkhāvitaraṇavisuddhiko vipassako lokiyāhi sīlasamādhipaññāsampadāhi samannāgatattā uttari appaṭivijjhanto sugatiparāyaṇo ca hotīti vuttaṁ ‘‘niyatagatiko’’ti.",
  "anya-e0104n7:49_4": "Tato eva cūḷasotāpanno nāma hoti.",
  "anya-e0104n7:49_5": "Sotāpanno hi khīṇāpāyaduggativinipātoti.",
  "anya-e0104n7:50_0": "Atha vā laddhassāso diṭṭhivisuddhisamadhigamena.",
  "anya-e0104n7:50_1": "Nāmarūpaparicchedena hi khandhādike sabhāvasarasato sallakkhetvā sāsane dhammupasaṁhitapāmojjappaṭilābhena laddhassāso hoti.",
  "anya-e0104n7:50_2": "Laddhapatiṭṭho kaṅkhāvitaraṇavisuddhisamadhigamena.",
  "anya-e0104n7:50_3": "Sappaccayanāmarūpadassanena hi parimadditadiṭṭhikaṇṭako viniddhataahetuvisamahetuvādo yathāsakaṁ paccayeheva dhammamattaṁ jānitvā sāsane patiṭṭhitasaddho laddhapatiṭṭho nāma hoti.",
  "anya-e0104n7:50_4": "Nāmarūpavavatthānena dukkhasaccaṁ,",
  "anya-e0104n7:50_5": "dhammaṭṭhitiñāṇena samudayasaccaṁ,",
  "anya-e0104n7:50_6": "tasseva aparabhāgena aniccato manasikārādividhinā maggasaccañca abhiññāya pavattiyā dukkhabhāvaṁ disvā appavatte nirodhe ekaṁseneva ninnajjhāsayatāya lokiyeneva ñāṇena catunnaṁ ariyasaccānaṁ adhigatattā apāyesu abhabbuppattiko,",
  "anya-e0104n7:50_7": "sotāpannabhūmiyaṁ bhabbuppattiko ca hotīti vuttaṁ ‘‘niyatagatiko’’ti.",
  "anya-e0104n7:50_8": "Tenāha ‘‘cūḷasotāpanno nāma hotī’’ti.",
  "anya-e0104n7:51_0": "Tasmāti yasmā evaṁ mahānisaṁsametaṁ yathābhūtañāṇaṁ, tasmā.",
  "anya-e0104n7:51_1": "Sadāti sabbakālaṁ rattiñceva divā ca.",
  "anya-e0104n7:51_2": "Sabbasoti nibbattakahetuādipariggaṇhanavasena sabbappakārena.",
  "anya-e0104n7:52_0": "Kaṅkhāvitaraṇavisuddhiniddesavaṇṇanā niṭṭhitā.",
  "anya-e0104n7:53_0": "Iti ekūnavīsatimaparicchedavaṇṇanā."
}