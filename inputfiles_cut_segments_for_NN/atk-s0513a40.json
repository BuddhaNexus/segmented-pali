{
  "atk-s0513a40:0_0": " Namo tassa bhagavato arahato sammāsambuddhassa",
  "atk-s0513a40:1_0": "Khuddakanikāye",
  "atk-s0513a40:2_0": "Jātaka-aṭṭhakathā",
  "atk-s0513a40:3_0": "Catuttho bhāgo",
  "atk-s0513a40:4_0": "10. Dasakanipāto",
  "atk-s0513a40:6_0": " [439] 1. Catudvārajātakavaṇṇanā",
  "atk-s0513a40:7_0": "Catudvāramidaṁnagaranti idaṁ satthā jetavane viharanto ekaṁ dubbacabhikkhuṁ ārabbha kathesi.",
  "atk-s0513a40:7_1": "Paccuppannavatthu navakanipātassa paṭhamajātake vitthāritameva.",
  "atk-s0513a40:7_2": "Idha pana satthā taṁ bhikkhuṁ ‘‘saccaṁ kira tvaṁ bhikkhu dubbaco’’ti pucchitvā ‘‘saccaṁ,",
  "atk-s0513a40:7_3": "bhante’’ti vutte ‘‘pubbepi tvaṁ bhikkhu dubbacatāya paṇḍitānaṁ vacanaṁ akatvā khuracakkaṁ āpādesī’’ti vatvā atītaṁ āhari.",
  "atk-s0513a40:8_0": "Atīte kassapadasabalassa kāle bārāṇasiyaṁ asītikoṭivibhavassa seṭṭhino eko putto mittavindako nāma ahosi.",
  "atk-s0513a40:8_1": "Tassa mātāpitaro sotāpannā ahesuṁ,",
  "atk-s0513a40:8_2": "so pana dussīlo assaddho.",
  "atk-s0513a40:8_3": "Atha naṁ aparabhāge pitari kālakate mātā kuṭumbaṁ vicārentī āha – ‘‘tāta,",
  "atk-s0513a40:8_4": "tayā dullabhaṁ manussattaṁ laddhaṁ,",
  "atk-s0513a40:8_5": "dānaṁ dehi,",
  "atk-s0513a40:8_6": "sīlaṁ rakkhāhi,",
  "atk-s0513a40:8_7": "uposathakammaṁ karohi,",
  "atk-s0513a40:8_8": "dhammaṁ suṇāhī’’ti. Amma,",
  "atk-s0513a40:8_9": "na mayhaṁ dānādīhi attho,",
  "atk-s0513a40:8_10": "mā maṁ kiñci avacuttha,",
  "atk-s0513a40:8_11": "ahaṁ yathākammaṁ gamissāmīti.",
  "atk-s0513a40:8_12": "Evaṁ vadantampi naṁ ekadivasaṁ puṇṇamuposathadivase mātā āha – ‘‘tāta,",
  "atk-s0513a40:8_13": "ajja abhilakkhito mahāuposathadivaso,",
  "atk-s0513a40:8_14": "ajja uposathaṁ samādiyitvā vihāraṁ gantvā sabbarattiṁ dhammaṁ sutvā ehi,",
  "atk-s0513a40:8_15": "ahaṁ te sahassaṁ dassāmī’’ti.",
  "atk-s0513a40:8_16": "So ‘‘sādhū’’ti dhanalobhena uposathaṁ samādiyitvā bhuttapātarāso vihāraṁ gantvā divasaṁ vītināmetvā rattiṁ",
  "atk-s0513a40:8_17": "yathā ekampi dhammapadaṁ kaṇṇaṁ na paharati,",
  "atk-s0513a40:8_18": "tathā ekasmiṁ padese nipajjitvā niddaṁ okkamitvā punadivase pātova mukhaṁ dhovitvā gehaṁ gantvā nisīdi.",
  "atk-s0513a40:9_0": "Mātā panassa ‘‘ajja me putto dhammaṁ sutvā pātova dhammakathikattheraṁ ādāya āgamissatī’’ti yāguṁ khādanīyaṁ",
  "atk-s0513a40:9_1": "bhojanīyaṁ paṭiyādetvā āsanaṁ paññapetvā tassāgamanaṁ paṭimānentī taṁ ekakaṁ āgataṁ disvā ‘‘tāta,",
  "atk-s0513a40:9_2": "dhammakathiko kena na ānīto’’ti vatvā ‘‘na mayhaṁ dhammakathikena attho’’ti vutte ‘‘tena hi yāguṁ pivā’’ti āha.",
  "atk-s0513a40:9_3": "So ‘‘tumhehi mayhaṁ sahassaṁ paṭissutaṁ,",
  "atk-s0513a40:9_4": "taṁ tāva me detha,",
  "atk-s0513a40:9_5": "pacchā pivissāmī’’ti āha. ‘‘Piva, tāta,",
  "atk-s0513a40:9_6": "pacchā dassāmī’’ti.",
  "atk-s0513a40:9_7": "‘‘Gahetvāva pivissāmī’’ti.",
  "atk-s0513a40:9_8": "Athassa mātā sahassabhaṇḍikaṁ purato ṭhapesi.",
  "atk-s0513a40:9_9": "So yāguṁ pivitvā sahassabhaṇḍikaṁ gahetvā vohāraṁ karonto na cirasseva vīsasatasahassaṁ uppādesi.",
  "atk-s0513a40:9_10": "Athassa etadahosi –",
  "atk-s0513a40:9_11": "‘‘nāvaṁ upaṭṭhapetvā vohāraṁ karissāmī’’ti.",
  "atk-s0513a40:9_12": "So nāvaṁ upaṭṭhapetvā ‘‘amma,",
  "atk-s0513a40:9_13": "ahaṁ nāvāya vohāraṁ karissāmī’’ti āha.",
  "atk-s0513a40:9_14": "Atha naṁ mātā ‘‘tvaṁ tāta,",
  "atk-s0513a40:9_15": "ekaputtako,",
  "atk-s0513a40:9_16": "imasmiṁ ghare dhanampi bahu,",
  "atk-s0513a40:9_17": "samuddo anekādīnavo,",
  "atk-s0513a40:9_18": "mā gamī’’ti nivāresi.",
  "atk-s0513a40:9_19": "So ‘‘ahaṁ gamissāmeva,",
  "atk-s0513a40:9_20": "na sakkā maṁ nivāretu’’nti vatvā ‘‘ahaṁ taṁ, tāta,",
  "atk-s0513a40:9_21": "vāressāmī’’ti mātarā hatthe gahito hatthaṁ vissajjāpetvā mātaraṁ paharitvā pātetvā antaraṁ katvā gantvā nāvāya samuddaṁ pakkhandi.",
  "atk-s0513a40:10_0": "Nāvā sattame divase mittavindakaṁ nissāya samuddapiṭṭhe niccalā aṭṭhāsi.",
  "atk-s0513a40:10_1": "Kāḷakaṇṇisalākā kariyamānā mittavindakasseva hatthe tikkhattuṁ pati.",
  "atk-s0513a40:10_2": "Athassa uḷumpaṁ datvā ‘‘imaṁ ekaṁ nissāya bahū mā nassantū’’ti taṁ samuddapiṭṭhe khipiṁsu.",
  "atk-s0513a40:10_3": "Tāvadeva nāvā javena mahāsamuddaṁ pakkhandi.",
  "atk-s0513a40:10_4": "Sopi uḷumpe nipajjitvā ekaṁ dīpakaṁ pāpuṇi.",
  "atk-s0513a40:10_5": "Tattha phalikavimāne catasso vemānikapetiyo addasa.",
  "atk-s0513a40:10_6": "Tā sattāhaṁ dukkhaṁ anubhavanti,",
  "atk-s0513a40:10_7": "sattāhaṁ sukhaṁ .",
  "atk-s0513a40:10_8": "So tāhi saddhiṁ sattāhaṁ dibbasampattiṁ anubhavi.",
  "atk-s0513a40:10_9": "Atha naṁ tā dukkhānubhavanatthāya gacchamānā ‘‘sāmi,",
  "atk-s0513a40:10_10": "mayaṁ sattame divase āgamissāma,",
  "atk-s0513a40:10_11": "yāva mayaṁ āgacchāma,",
  "atk-s0513a40:10_12": "tāva anukkaṇṭhamāno idheva vasā’’ti vatvā agamaṁsu.",
  "atk-s0513a40:10_13": "So taṇhāvasiko hutvā tasmiṁyeva phalake nipajjitvā puna samuddapiṭṭhena gacchanto aparaṁ dīpakaṁ patvā",
  "atk-s0513a40:10_14": "tattha rajatavimāne aṭṭha vemānikapetiyo disvā eteneva upāyena aparasmiṁ dīpake maṇivimāne soḷasa,",
  "atk-s0513a40:10_15": "aparasmiṁ dīpake kanakavimāne dvattiṁsa vemānikapetiyo disvā tāhi saddhiṁ dibbasampattiṁ anubhavitvā",
  "atk-s0513a40:10_16": "tāsampi dukkhaṁ anubhavituṁ gatakāle puna samuddapiṭṭhena gacchanto ekaṁ pākāraparikkhittaṁ catudvāraṁ",
  "atk-s0513a40:10_17": "nagaraṁ addasa.",
  "atk-s0513a40:10_18": "Ussadanirayo kiresa,",
  "atk-s0513a40:10_19": "bahūnaṁ nerayikasattānaṁ kammakaraṇānubhavanaṭṭhānaṁ mittavindakassa alaṅkatapaṭiyattanagaraṁ viya hutvā upaṭṭhāsi.",
  "atk-s0513a40:11_0": "So ‘‘imaṁ nagaraṁ pavisitvā rājā bhavissāmī’’ti cintetvā khuracakkaṁ ukkhipitvā sīse paccamānaṁ nerayikasattaṁ addasa.",
  "atk-s0513a40:11_1": "Athassa taṁ tassa sīse khuracakkaṁ padumaṁ viya hutvā upaṭṭhāsi.",
  "atk-s0513a40:11_2": "Ure pañcaṅgikabandhanaṁ uracchadapasādhanaṁ hutvā sīsato galantaṁ lohitaṁ lohitacandanavilepanaṁ viya",
  "atk-s0513a40:11_3": "hutvā paridevanasaddo madhurasaro gītasaddo viya hutvā upaṭṭhāsi.",
  "atk-s0513a40:11_4": "So tassa santikaṁ gantvā ‘‘bho purisa,",
  "atk-s0513a40:11_5": "ciraṁ tayā padumaṁ dhāritaṁ,",
  "atk-s0513a40:11_6": "dehi me eta’’nti āha. ‘‘Samma,",
  "atk-s0513a40:11_7": "nayidaṁ padumaṁ,",
  "atk-s0513a40:11_8": "khuracakkaṁ eta’’nti.",
  "atk-s0513a40:11_9": "‘‘Tvaṁ mayhaṁ adātukāmatāya evaṁ vadasī’’ti.",
  "atk-s0513a40:11_10": "Nerayikasatto cintesi ‘‘mayhaṁ kammaṁ khīṇaṁ bhavissati,",
  "atk-s0513a40:11_11": "imināpi mayā viya mātaraṁ paharitvā āgatena bhavitabbaṁ,",
  "atk-s0513a40:11_12": "dassāmissa khuracakka’’nti.",
  "atk-s0513a40:11_13": "Atha naṁ ‘‘ehi bho,",
  "atk-s0513a40:11_14": "gaṇha ima’’nti vatvā khuracakkaṁ tassa sīse khipi,",
  "atk-s0513a40:11_15": "taṁ tassa matthakaṁ pisamānaṁ bhassi.",
  "atk-s0513a40:11_16": "Tasmiṁ khaṇe mittavindako tassa khuracakkabhāvaṁ ñatvā ‘‘tava khuracakkaṁ gaṇha,",
  "atk-s0513a40:11_17": "tava khuracakkaṁ gaṇhā’’ti vedanāppatto paridevi,",
  "atk-s0513a40:11_18": "itaro antaradhāyi.",
  "atk-s0513a40:11_19": "Tadā bodhisatto rukkhadevatā hutvā mahantena parivārena ussadacārikaṁ caramāno taṁ ṭhānaṁ pāpuṇi.",
  "atk-s0513a40:11_20": "Mittavindako taṁ oloketvā ‘‘sāmi devarāja,",
  "atk-s0513a40:11_21": "idaṁ maṁ cakkaṁ saṇhakaraṇiyaṁ viya tilāni pisamānaṁ otarati,",
  "atk-s0513a40:11_22": "kiṁ nu kho mayā pāpaṁ pakata’’nti pucchanto dve gāthā abhāsi –",
  "atk-s0513a40:12_0": "1.",
  "atk-s0513a40:13_0": " ‘‘Catudvāramidaṁ nagaraṁ, āyasaṁ daḷhapākāraṁ;",
  "atk-s0513a40:14_0": "Oruddhapaṭiruddhosmi, kiṁ pāpaṁ pakataṁ mayā.",
  "atk-s0513a40:15_0": "2.",
  "atk-s0513a40:16_0": " ‘‘Sabbe apihitā dvārā, oruddhosmi yathā dijo;",
  "atk-s0513a40:17_0": "Kimādhikaraṇaṁ yakkha, cakkābhinihato aha’’nti.",
  "atk-s0513a40:18_0": "Tattha daḷhapākāranti thirapākāraṁ.",
  "atk-s0513a40:18_1": "‘‘Daḷhatoraṇa’’ntipi pāṭho,",
  "atk-s0513a40:18_2": "thiradvāranti attho.",
  "atk-s0513a40:18_3": "Oruddhapaṭiruddhosmīti anto katvā samantā pākārena ruddho,",
  "atk-s0513a40:18_4": "palāyanaṭṭhānaṁ na paññāyati.",
  "atk-s0513a40:18_5": "Kiṁ pāpaṁ pakatanti kiṁ nu kho mayā pāpakammaṁ kataṁ.",
  "atk-s0513a40:18_6": "Apihitāti thakitā.",
  "atk-s0513a40:18_7": "Yathā dijoti pañjare pakkhitto sakuṇo viya.",
  "atk-s0513a40:18_8": "Kimādhikaraṇanti kiṁ kāraṇaṁ.",
  "atk-s0513a40:18_9": "Cakkābhinihatoti cakkena abhinihato.",
  "atk-s0513a40:19_0": "Athassa devarājā kāraṇaṁ kathetuṁ cha gāthā abhāsi –",
  "atk-s0513a40:20_0": "3.",
  "atk-s0513a40:21_0": " ‘‘Laddhā satasahassāni, atirekāni vīsati;",
  "atk-s0513a40:22_0": "Anukampakānaṁ ñātīnaṁ, vacanaṁ samma nākari.",
  "atk-s0513a40:23_0": "4.",
  "atk-s0513a40:24_0": " ‘‘Laṅghiṁ samuddaṁ pakkhandi, sāgaraṁ appasiddhikaṁ;",
  "atk-s0513a40:25_0": "Catubbhi aṭṭhajjhagamā, aṭṭhāhipi ca soḷasa.",
  "atk-s0513a40:26_0": "5.",
  "atk-s0513a40:27_0": " ‘‘Soḷasāhi ca bāttiṁsa, aticchaṁ cakkamāsado;",
  "atk-s0513a40:28_0": "Icchāhatassa posassa, cakkaṁ bhamati matthake.",
  "atk-s0513a40:29_0": "6.",
  "atk-s0513a40:30_0": " ‘‘Uparivisālā duppūrā, icchā visaṭagāminī;",
  "atk-s0513a40:31_0": "Ye ca taṁ anugijjhanti, te honti cakkadhārino.",
  "atk-s0513a40:32_0": "7.",
  "atk-s0513a40:33_0": " ‘‘Bahubhaṇḍaṁ avahāya, maggaṁ appaṭivekkhiya;",
  "atk-s0513a40:34_0": "Yesañcetaṁ asaṅkhātaṁ, te honti cakkadhārino.",
  "atk-s0513a40:35_0": "8.",
  "atk-s0513a40:36_0": " ‘‘Kammaṁ samekkhe vipulañca bhogaṁ, icchaṁ na seveyya anatthasaṁhitaṁ;",
  "atk-s0513a40:37_0": "Kareyya vākyaṁ anukampakānaṁ, taṁ tādisaṁ nātivatteyya cakka’’nti.",
  "atk-s0513a40:38_0": "Tattha laddhā satasahassāni,",
  "atk-s0513a40:38_1": "atirekāni vīsatīti tvaṁ uposathaṁ katvā mātu santikā sahassaṁ gahetvā vohāraṁ karonto satasahassāni ca atirekāni vīsatisahassāni labhitvā.",
  "atk-s0513a40:38_2": "Nākarīti tena dhanena asantuṭṭho nāvāya samuddaṁ pavisanto samudde ādīnavañca kathetvā mātuyā vāriyamānopi anukampakānaṁ ñātīnaṁ vacanaṁ na karosi,",
  "atk-s0513a40:38_3": "sotāpannaṁ mātaraṁ paharitvā antaraṁ katvā nikkhantoyevāsīti dīpeti.",
  "atk-s0513a40:39_0": "Laṅghinti nāvaṁ ullaṅghanasamatthaṁ.",
  "atk-s0513a40:39_1": "Pakkhandīti pakkhandosi.",
  "atk-s0513a40:39_2": "Appasiddhikanti mandasiddhiṁ vināsabahulaṁ.",
  "atk-s0513a40:39_3": "Catubbhi aṭṭhāti atha naṁ nissāya ṭhitāya nāvāya phalakaṁ datvā samudde khittopi tvaṁ mātaraṁ nissāya",
  "atk-s0513a40:39_4": "ekadivasaṁ katassa uposathakammassa nissandena phalikavimāne catasso itthiyo labhitvā tato rajatavimāne aṭṭha,",
  "atk-s0513a40:39_5": "maṇivimāne soḷasa,",
  "atk-s0513a40:39_6": "kanakavimāne dvattiṁsa adhigatosīti.",
  "atk-s0513a40:39_7": "Aticchaṁ cakkamāsadoti atha tvaṁ yathāladdhena asantuṭṭho ‘‘atra uttaritaraṁ labhissāmī’’ti evaṁ laddhaṁ",
  "atk-s0513a40:39_8": "laddhaṁ atikkamanalobhasaṅkhātāya aticchāya samannāgatattā aticcho pāpapuggalo tassa uposathakammassa",
  "atk-s0513a40:39_9": "khīṇattā dvattiṁsa itthiyo atikkamitvā imaṁ petanagaraṁ āgantvā tassa mātupahāradānaakusalassa nissandena",
  "atk-s0513a40:39_10": "idaṁ khuracakkaṁ sampattosi.",
  "atk-s0513a40:39_11": "‘‘Atriccha’’ntipi pāṭho,",
  "atk-s0513a40:39_12": "atra atra icchamānoti attho.",
  "atk-s0513a40:39_13": "‘‘Atricchā’’tipi pāṭho,",
  "atk-s0513a40:39_14": "atricchāyāti attho.",
  "atk-s0513a40:39_15": "Bhamatīti tassa te icchāhatassa posassa idaṁ cakkaṁ matthakaṁ pisamānaṁ idāni kumbhakāracakkaṁ viya matthake bhamatīti attho.",
  "atk-s0513a40:40_0": "Ye ca taṁ anugijjhantīti taṇhā nāmesā gacchantī uparūpari visālā hoti,",
  "atk-s0513a40:40_1": "samuddo viya ca duppūrā,",
  "atk-s0513a40:40_2": "rūpādīsu tassa tassa icchanaicchāya visaṭagāminī,",
  "atk-s0513a40:40_3": "taṁ evarūpaṁ taṇhaṁ ye ca anugijjhanti giddhā gadhitā hutvā punappunaṁ allīyanti.",
  "atk-s0513a40:40_4": "Te honti cakkadhārinoti te evaṁ paccantā khuracakkaṁ dhārenti.",
  "atk-s0513a40:40_5": "Bahubhaṇḍanti mātāpitūnaṁ santakaṁ bahudhanaṁ ohāya.",
  "atk-s0513a40:40_6": "Magganti gantabbaṁ appasiddhikaṁ samuddamaggaṁ apaccavekkhitvā yathā tvaṁ paṭipanno,",
  "atk-s0513a40:40_7": "evameva aññesampi yesañcetaṁ asaṅkhātaṁ avīmaṁsitaṁ,",
  "atk-s0513a40:40_8": "te yathā tvaṁ tatheva taṇhāvasikā hutvā dhanaṁ pahāya gamanamaggaṁ anapekkhitvā paṭipannā cakkadhārino honti.",
  "atk-s0513a40:40_9": "Kammaṁ samekkheti tasmā paṇḍito puriso attanā kattabbakammaṁ ‘‘sadosaṁ nu kho,",
  "atk-s0513a40:40_10": "niddosa’’nti samekkheyya paccavekkheyya.",
  "atk-s0513a40:40_11": "Vipulañcabhoganti attano dhammaladdhaṁ dhanarāsimpi samekkheyya.",
  "atk-s0513a40:40_12": "Nātivatteyyāti taṁ tādisaṁ puggalaṁ idaṁ cakkaṁ na ativatteyya nāvatthareyya.",
  "atk-s0513a40:40_13": "‘‘Nātivattetī’’tipi pāṭho,",
  "atk-s0513a40:40_14": "nāvattharatīti attho.",
  "atk-s0513a40:41_0": "Taṁ sutvā mittavindako ‘‘iminā devaputtena mayā katakammaṁ tathato ñātaṁ,",
  "atk-s0513a40:41_1": "ayaṁ mayhaṁ paccanapamāṇampi jānissati,",
  "atk-s0513a40:41_2": "pucchāmi na’’nti cintetvā navamaṁ gāthamāha –",
  "atk-s0513a40:42_0": "9.",
  "atk-s0513a40:43_0": " ‘‘Kīvaciraṁ nu me yakkha, cakkaṁ sirasi ṭhassati;",
  "atk-s0513a40:44_0": "Kati vassasahassāni, taṁ me akkhāhi pucchito’’ti.",
  "atk-s0513a40:45_0": "Athassa kathento mahāsatto dasamaṁ gāthamāha –",
  "atk-s0513a40:46_0": "10.",
  "atk-s0513a40:47_0": " ‘‘Atisaro paccasaro, mittavinda suṇohi me;",
  "atk-s0513a40:48_0": "Cakkaṁ te sirasi māviddhaṁ, na taṁ jīvaṁ pamokkhasī’’ti.",
  "atk-s0513a40:49_0": "Tattha atisaroti atisarītipi atisaro,",
  "atk-s0513a40:49_1": "atisarissatītipi atisaro.",
  "atk-s0513a40:49_2": "Paccasaroti tasseva vevacanaṁ.",
  "atk-s0513a40:49_3": "Idaṁ vuttaṁ hoti –",
  "atk-s0513a40:49_4": "samma mittavindaka,",
  "atk-s0513a40:49_5": "suṇohi me vacanaṁ,",
  "atk-s0513a40:49_6": "tvañhi atidāruṇassa kammassa katattā atisaro,",
  "atk-s0513a40:49_7": "tassa pana na sakkā vassagaṇanāya vipāko paññāpetunti aparimāṇaṁ atimahantaṁ vipākadukkhaṁ sarissasi paṭipajjissasīti atisaro.",
  "atk-s0513a40:49_8": "Tena te ‘‘ettakāni vassasahassānī’’ti vattuṁ na sakkomi.",
  "atk-s0513a40:49_9": "Sirasimāviddhanti yaṁ pana te idaṁ cakkaṁ sirasmiṁ āviddhaṁ kumbhakāracakkamiva bhamati.",
  "atk-s0513a40:49_10": "Na taṁ jīvaṁ pamokkhasīti taṁ tvaṁ yāva te kammavipāko na khīyati,",
  "atk-s0513a40:49_11": "tāva jīvamāno na pamokkhasi,",
  "atk-s0513a40:49_12": "kammavipāke pana khīṇe idaṁ cakkaṁ pahāya yathākammaṁ gamissasīti.",
  "atk-s0513a40:50_0": "Idaṁ vatvā devaputto attano devaṭṭhānameva gato, itaropi mahādukkhaṁ paṭipajji.",
  "atk-s0513a40:51_0": "Satthā imaṁ dhammadesanaṁ āharitvā jātakaṁ samodhānesi –",
  "atk-s0513a40:51_1": "‘‘tadā mittavindako ayaṁ dubbacabhikkhu ahosi,",
  "atk-s0513a40:51_2": "devarājā pana ahameva ahosi’’nti.",
  "atk-s0513a40:52_0": "Catudvārajātakavaṇṇanā paṭhamā.",
  "atk-s0513a40:54_0": " [440] 2. Kaṇhajātakavaṇṇanā",
  "atk-s0513a40:55_0": "Kaṇhovatāyaṁ purisoti idaṁ satthā kapilavatthuṁ upanissāya nigrodhārāme viharanto sitapātukammaṁ ārabbha kathesi.",
  "atk-s0513a40:55_1": "Tadā kira satthā sāyanhasamaye nigrodhārāme bhikkhusaṅghaparivuto jaṅghavihāraṁ anucaṅkamamāno aññatarasmiṁ padese sitaṁ pātvākāsi.",
  "atk-s0513a40:55_2": "Ānandatthero ‘‘ko nu kho hetu,",
  "atk-s0513a40:55_3": "ko paccayo bhagavato sitassa pātukammāya,",
  "atk-s0513a40:55_4": "na ahetu tathāgatā sitaṁ pātukaronti,",
  "atk-s0513a40:55_5": "pucchissāmi tāvā’’ti añjaliṁ paggayha sitakāraṇaṁ pucchi.",
  "atk-s0513a40:55_6": "Athassa satthā ‘‘bhūtapubbaṁ, ānanda,",
  "atk-s0513a40:55_7": "kaṇho nāma isi ahosi,",
  "atk-s0513a40:55_8": "so imasmiṁ bhūmippadese vihāsi jhāyī jhānarato,",
  "atk-s0513a40:55_9": "tassa sīlatejena sakkassa bhavanaṁ kampī’’ti sitakāraṇaṁ vatvā tassa vatthuno apākaṭattā therena yācito atītaṁ āhari.",
  "atk-s0513a40:56_0": "Atīte bārāṇasiyaṁ brahmadatte rajjaṁ kārente bārāṇasiyaṁ ekena asītikoṭivibhavena aputtakena brāhmaṇena",
  "atk-s0513a40:56_1": "sīlaṁ samādiyitvā putte patthite bodhisatto tassa brāhmaṇiyā kucchimhi nibbatti.",
  "atk-s0513a40:56_2": "Kāḷavaṇṇattā panassa nāmaggahaṇadivase ‘‘kaṇhakumāro’’ti nāmaṁ akaṁsu.",
  "atk-s0513a40:56_3": "So soḷasavassakāle maṇipaṭimā viya sobhaggappatto hutvā pitarā sippuggahaṇatthāya pesito takkasilāyaṁ sabbasippāni uggahetvā paccāgacchi.",
  "atk-s0513a40:56_4": "Atha naṁ pitā anurūpena dārena saṁyojesi.",
  "atk-s0513a40:56_5": "So aparabhāge mātāpitūnaṁ accayena sabbissariyaṁ paṭipajji.",
  "atk-s0513a40:56_6": "Athekadivasaṁ ratanakoṭṭhāgārāni viloketvā varapallaṅkamajjhagato suvaṇṇapaṭṭaṁ āharāpetvā ‘‘ettakaṁ dhanaṁ asukena uppāditaṁ,",
  "atk-s0513a40:56_7": "ettakaṁ asukenā’’ti pubbañātīhi suvaṇṇapaṭṭe likhitāni akkharāni disvā cintesi ‘‘yehi imaṁ dhanaṁ uppāditaṁ,",
  "atk-s0513a40:56_8": "te na paññāyanti,",
  "atk-s0513a40:56_9": "dhanameva paññāyati,",
  "atk-s0513a40:56_10": "ekopi idaṁ dhanaṁ gahetvā gato nāma natthi,",
  "atk-s0513a40:56_11": "na kho pana sakkā dhanabhaṇḍikaṁ bandhitvā paralokaṁ gantuṁ.",
  "atk-s0513a40:56_12": "Pañcannaṁ verānaṁ sādhāraṇabhāvena hi asārassa dhanassa dānaṁ sāro,",
  "atk-s0513a40:56_13": "bahurogasādhāraṇabhāvena asārassa sarīrassa sīlavantesu abhivādanādikammaṁ sāro,",
  "atk-s0513a40:56_14": "aniccābhibhūtabhāvena asārassa jīvitassa aniccādivasena vipassanāyogo sāro,",
  "atk-s0513a40:56_15": "tasmā asārehi bhogehi sāraggahaṇatthaṁ dānaṁ dassāmī’’ti.",
  "atk-s0513a40:57_0": "So āsanā vuṭṭhāya rañño santikaṁ gantvā rājānaṁ āpucchitvā mahādānaṁ pavattesi.",
  "atk-s0513a40:57_1": "Yāva sattamā divasā dhanaṁ aparikkhīyamānaṁ disvā ‘‘kiṁ me dhanena,",
  "atk-s0513a40:57_2": "yāva maṁ jarā nābhibhavati,",
  "atk-s0513a40:57_3": "tāvadeva pabbajitvā abhiññā ca samāpattiyo ca nibbattetvā brahmalokaparāyaṇo bhavissāmī’’ti cintetvā gehe sabbadvārāni vivarāpetvā ‘‘dinnaṁ me,",
  "atk-s0513a40:57_4": "harantū’’ti asuciṁ viya jigucchanto vatthukāme pahāya mahājanassa rodantassa paridevantassa nagarā nikkhamitvā",
  "atk-s0513a40:57_5": "himavantapadesaṁ pavisitvā isipabbajjaṁ pabbajitvā attano vasanatthāya ramaṇīyaṁ bhūmibhāgaṁ olokento",
  "atk-s0513a40:57_6": "imaṁ ṭhānaṁ patvā ‘‘idha vasissāmī’’ti ekaṁ indavāruṇīrukkhaṁ gocaragāmaṁ adhiṭṭhāya tasseva rukkhassa",
  "atk-s0513a40:57_7": "mūle vihāsi.",
  "atk-s0513a40:57_8": "Gāmantasenāsanaṁ pahāya āraññiko ahosi,",
  "atk-s0513a40:57_9": "paṇṇasālaṁ akatvā rukkhamūliko ahosi,",
  "atk-s0513a40:57_10": "abbhokāsiko nesajjiko.",
  "atk-s0513a40:57_11": "Sace nipajjitukāmo,",
  "atk-s0513a40:57_12": "bhūmiyaṁyeva nipajjati,",
  "atk-s0513a40:57_13": "dantamūsaliko hutvā anaggipakkameva khādati,",
  "atk-s0513a40:57_14": "thusaparikkhittaṁ kiñci na khādati,",
  "atk-s0513a40:57_15": "ekadivasaṁ ekavārameva khādati,",
  "atk-s0513a40:57_16": "ekāsaniko ahosi.",
  "atk-s0513a40:57_17": "Khamāya pathavīāpatejavāyusamo hutvā ete ettake dhutaṅgaguṇe samādāya vattati,",
  "atk-s0513a40:57_18": "imasmiṁ kira jātake bodhisatto paramappiccho ahosi.",
  "atk-s0513a40:57_19": "So na cirasseva abhiññā ca samāpattiyo ca nibbattetvā jhānakīḷaṁ kīḷanto tattheva vasati,",
  "atk-s0513a40:57_20": "phalāphalatthampi aññattha na gacchati,",
  "atk-s0513a40:57_21": "rukkhassa phalitakāle phalaṁ khādati,",
  "atk-s0513a40:57_22": "pupphitakāle pupphaṁ khādati,",
  "atk-s0513a40:57_23": "sapattakāle pattāni khādati,",
  "atk-s0513a40:57_24": "nippattakāle papaṭikaṁ khādati.",
  "atk-s0513a40:57_25": "Evaṁ paramasantuṭṭho hutvā imasmiṁ ṭhāne ciraṁ vasati.",
  "atk-s0513a40:58_0": "So ekadivasaṁ pubbaṇhasamaye tassa rukkhassa pakkāni phalāni gaṇhi,",
  "atk-s0513a40:58_1": "gaṇhanto pana loluppacārena uṭṭhāya aññasmiṁ padese na gaṇhāti,",
  "atk-s0513a40:58_2": "yathānisinnova hatthaṁ pasāretvā hatthappasāraṇaṭṭhāne ṭhitāni phalāni saṁharati,",
  "atk-s0513a40:58_3": "tesupi manāpāmanāpaṁ avicinitvā sampattasampattameva gaṇhāti.",
  "atk-s0513a40:58_4": "Evaṁ paramasantuṭṭhassa tassa sīlatejena sakkassa paṇḍukambalasilāsanaṁ uṇhākāraṁ dassesi.",
  "atk-s0513a40:58_5": "Taṁ kira sakkassa āyukkhayena vā uṇhaṁ hoti puññakkhayena vā,",
  "atk-s0513a40:58_6": "aññasmiṁ vā mahānubhāvasatte taṁ ṭhānaṁ patthente,",
  "atk-s0513a40:58_7": "dhammikānaṁ vā mahiddhikasamaṇabrāhmaṇānaṁ sīlatejena uṇhaṁ hoti.",
  "atk-s0513a40:58_8": "Sakko ‘‘ko nu kho maṁ ṭhānā cāvetukāmo’’ti āvajjetvā imasmiṁ padese vasantaṁ kaṇhaṁ isiṁ rukkhaphalāni",
  "atk-s0513a40:58_9": "uccinantaṁ disvā cintesi ‘‘ayaṁ isi ghoratapo paramajitindriyo,",
  "atk-s0513a40:58_10": "imaṁ dhammakathāya sīhanādaṁ nadāpetvā sukāraṇaṁ sutvā varena santappetvā imamassa rukkhaṁ dhuvaphalaṁ katvā āgamissāmī’’ti.",
  "atk-s0513a40:58_11": "So mahantenānubhāvena sīghaṁ otaritvā tasmiṁ rukkhamūle tassa piṭṭhipasse ṭhatvā ‘‘attano avaṇṇe kathite kujjhissati nu kho,",
  "atk-s0513a40:58_12": "no’’ti vīmaṁsanto paṭhamaṁ gāthamāha –",
  "atk-s0513a40:59_0": "11.",
  "atk-s0513a40:60_0": " ‘‘Kaṇho vatāyaṁ puriso, kaṇhaṁ bhuñjati bhojanaṁ;",
  "atk-s0513a40:61_0": "Kaṇhe bhūmipadesasmiṁ, na mayhaṁ manaso piyo’’ti.",
  "atk-s0513a40:62_0": "Tattha kaṇhoti kāḷavaṇṇo. Bhojananti rukkhaphalabhojanaṁ.",
  "atk-s0513a40:63_0": "Kaṇho isi sakkassa vacanaṁ sutvā ‘‘ko nu kho mayā saddhiṁ kathetī’’ti dibbacakkhunā upadhārento ‘‘sakko’’ti",
  "atk-s0513a40:63_1": "ñatvā anivattitvā anoloketvāva dutiyaṁ gāthamāha –",
  "atk-s0513a40:64_0": "12.",
  "atk-s0513a40:65_0": " ‘‘Na kaṇho tacasā hoti, antosāro hi brāhmaṇo;",
  "atk-s0513a40:66_0": "Yasmiṁ pāpāni kammāni, sa ve kaṇho sujampatī’’ti.",
  "atk-s0513a40:67_0": "Tattha tacasāti tacena kaṇho nāma na hotīti attho.",
  "atk-s0513a40:67_1": "Antosāroti abbhantare sīlasamādhipaññāvimuttivimuttiñāṇadassanasārehi samannāgato.",
  "atk-s0513a40:67_2": "Evarūpo hi bāhitapāpattā brāhmaṇo nāma hoti.",
  "atk-s0513a40:67_3": "Sa veti yasmiṁ pana pāpāni kammāni atthi,",
  "atk-s0513a40:67_4": "so yattha katthaci kule jātopi yena kenaci sarīravaṇṇena samannāgatopi kāḷakova.",
  "atk-s0513a40:68_0": "Evañca pana vatvā imesaṁ sattānaṁ kaṇhabhāvakarāni pāpakammāni ekavidhādibhedehi vitthāretvā sabbānipi",
  "atk-s0513a40:68_1": "tāni garahitvā sīlādayo guṇe pasaṁsitvā ākāse candaṁ uṭṭhāpento viya sakkassa dhammaṁ desesi.",
  "atk-s0513a40:68_2": "Sakko tassa dhammakathaṁ sutvā pamudito somanassajāto mahāsattaṁ varena nimantento tatiyaṁ gāthamāha –",
  "atk-s0513a40:69_0": "13.",
  "atk-s0513a40:70_0": " ‘‘Etasmiṁ te sulapite, patirūpe subhāsite;",
  "atk-s0513a40:71_0": "Varaṁ brāhmaṇa te dammi, yaṁ kiñci manasicchasī’’ti.",
  "atk-s0513a40:72_0": "Tattha etasminti yaṁ idaṁ tayā sabbaññubuddhena viya sulapitaṁ,",
  "atk-s0513a40:72_1": "tasmiṁ sulapite tumhākameva anucchavikattā patirūpe subhāsite yaṁ kiñci manasā icchasi,",
  "atk-s0513a40:72_2": "sabbaṁ te yaṁ varaṁ icchitaṁ patthitaṁ,",
  "atk-s0513a40:72_3": "taṁ dammīti attho.",
  "atk-s0513a40:73_0": "Taṁ sutvā mahāsatto cintesi ‘‘ayaṁ kiṁ nu kho attano avaṇṇe kathite kujjhissati,",
  "atk-s0513a40:73_1": "noti maṁ vīmaṁsanto mayhaṁ chavivaṇṇañca bhojanañca vasanaṭṭhānañca garahitvā idāni mayhaṁ akuddhabhāvaṁ ñatvā pasannacitto varaṁ deti,",
  "atk-s0513a40:73_2": "maṁ kho panesa ‘sakkissariyabrhmissariyānaṁ atthāya brahmacariyaṁ caratī’tipi maññeyya,",
  "atk-s0513a40:73_3": "tatrassa nikkaṅkhabhāvatthaṁ mayhaṁ paresu kodho vā doso vā mā uppajjatu,",
  "atk-s0513a40:73_4": "parasampattiyaṁ lobho vā paresu sineho vā mā uppajjatu,",
  "atk-s0513a40:73_5": "majjhattova bhaveyyanti ime mayā cattāro vare gahetuṁ vaṭṭatī’’ti.",
  "atk-s0513a40:73_6": "So tassa nikkaṅkhabhāvatthāya cattāro vare gaṇhanto catutthaṁ gāthamāha –",
  "atk-s0513a40:74_0": "14.",
  "atk-s0513a40:75_0": " ‘‘Varañce me ado sakka, sabbabhūtānamissara;",
  "atk-s0513a40:76_0": "Sunikkodhaṁ suniddosaṁ, nillobhaṁ vuttimattano;",
  "atk-s0513a40:77_0": "Nisnehamabhikaṅkhāmi, ete me caturo vare’’ti.",
  "atk-s0513a40:78_0": "Tattha varañce me ado sakkāti sace tvaṁ mayhaṁ varaṁ adāsi.",
  "atk-s0513a40:78_1": "Sunikkodhanti akujjhanavasena suṭṭhu nikkodhaṁ.",
  "atk-s0513a40:78_2": "Suniddosanti adussanavasena suṭṭhu niddosaṁ.",
  "atk-s0513a40:78_3": "Nillobhanti parasampattīsu nillobhaṁ.",
  "atk-s0513a40:78_4": "Vuttimattanoti evarūpaṁ attano vuttiṁ.",
  "atk-s0513a40:78_5": "Nisnehanti puttadhītādīsu vā saviññāṇakesu dhanadhaññādīsu vā aviññāṇakesu attano santakesupi nisnehaṁ apagatalobhaṁ.",
  "atk-s0513a40:78_6": "Abhikaṅkhāmīti evarūpaṁ imehi catūhaṅgehi samannāgataṁ attano vuttiṁ abhikaṅkhāmi.",
  "atk-s0513a40:78_7": "Ete me caturo vareti ete nikkodhādike caturo mayhaṁ vare dehīti.",
  "atk-s0513a40:79_0": "Kiṁ panesa na jānāti ‘‘yathā na sakkā sakkassa santike varaṁ gahetvā varena kodhādayo hanitu’’nti.",
  "atk-s0513a40:79_1": "No na jānāti,",
  "atk-s0513a40:79_2": "sakke kho pana varaṁ dente na gaṇhāmīti vacanaṁ na yuttanti tassa ca nikkaṅkhabhāvatthāya gaṇhi .",
  "atk-s0513a40:79_3": "Tato sakko cintesi ‘‘kaṇhapaṇḍito varaṁ gaṇhanto ativiya anavajje vare gaṇhi,",
  "atk-s0513a40:79_4": "etesu varesu guṇadosaṁ etameva pucchissāmī’’ti.",
  "atk-s0513a40:79_5": "Atha naṁ pucchanto pañcamaṁ gāthamāha –",
  "atk-s0513a40:80_0": "15.",
  "atk-s0513a40:81_0": " ‘‘Kiṁnu kodhe vā dose vā, lobhe snehe ca brāhmaṇa;",
  "atk-s0513a40:82_0": "Ādīnavaṁ tvaṁ passasi, taṁ me akkhāhi pucchito’’ti.",
  "atk-s0513a40:83_0": "Tassattho –",
  "atk-s0513a40:83_1": "brāhmaṇa kiṁ nu kho tvaṁ kodhe dose lobhe snehe ca ādīnavaṁ passasi,",
  "atk-s0513a40:83_2": "taṁ tāva me pucchito akkhāhi,",
  "atk-s0513a40:83_3": "na hi mayaṁ ettha ādīnavaṁ jānāmāti.",
  "atk-s0513a40:84_0": "Atha naṁ mahāsatto ‘‘tena hi suṇāhī’’ti vatvā catasso gāthā abhāsi –",
  "atk-s0513a40:85_0": "16.",
  "atk-s0513a40:86_0": " ‘‘Appo hutvā bahu hoti, vaḍḍhate so akhantijo;",
  "atk-s0513a40:87_0": "Āsaṅgī bahupāyāso, tasmā kodhaṁ na rocaye.",
  "atk-s0513a40:88_0": "17.",
  "atk-s0513a40:89_0": " ‘‘Duṭṭhassa pharusā vācā, parāmāso anantarā;",
  "atk-s0513a40:90_0": "Tato pāṇi tato daṇḍo, satthassa paramā gati;",
  "atk-s0513a40:91_0": "Doso kodhasamuṭṭhāno, tasmā dosaṁ na rocaye.",
  "atk-s0513a40:92_0": "18.",
  "atk-s0513a40:93_0": " ‘‘Ālopasāhasākārā, nikatī vañcanāni ca;",
  "atk-s0513a40:94_0": "Dissanti lobhadhammesu, tasmā lobhaṁ na rocaye.",
  "atk-s0513a40:95_0": "19.",
  "atk-s0513a40:96_0": " ‘‘Snehasaṅgathitā ganthā, senti manomayā puthū;",
  "atk-s0513a40:97_0": "Te bhusaṁ upatāpenti, tasmā snehaṁ na rocaye’’ti.",
  "atk-s0513a40:98_0": "Tattha akhantijoti so anadhivāsakajātikassa akhantito jāto kodho paṭhamaṁ paritto hutvā pacchā bahu hoti aparāparaṁ vaḍḍhati.",
  "atk-s0513a40:98_1": "Tassa vaḍḍhanabhāvo khantivādījātakena (jā.",
  "atk-s0513a40:98_2": "1.4.49 ādayo) ceva cūḷadhammapālajātakena (jā.",
  "atk-s0513a40:98_3": "1.5.44 ādayo) ca vaṇṇetabbo.",
  "atk-s0513a40:98_4": "Apica tissāmaccassapettha bhariyaṁ ādiṁ katvā sabbaṁ saparijanaṁ māretvā pacchā attano māritavatthu kathetabbaṁ.",
  "atk-s0513a40:98_5": "Āsaṅgīti āsaṅgakaraṇo.",
  "atk-s0513a40:98_6": "Yassa uppajjati,",
  "atk-s0513a40:98_7": "taṁ āsattaṁ laggitaṁ karoti,",
  "atk-s0513a40:98_8": "taṁ vatthuṁ vissajjetvā gantuṁ na deti,",
  "atk-s0513a40:98_9": "nivattitvā akkosanādīni kāreti.",
  "atk-s0513a40:98_10": "Bahupāyāsoti bahunā kāyikacetasikadukkhasaṅkhātena upāyāsena kilamathena samannāgato.",
  "atk-s0513a40:98_11": "Kodhaṁ nissāya hi kodhavasena ariyādīsu katavītikkamā diṭṭhadhamme ceva samparāye ca vadhabandhavippaṭisārādīni",
  "atk-s0513a40:98_12": "ceva pañcavidhabandhanakammakaraṇādīni ca bahūni dukkhāni anubhavantīti kodho bahupāyāso nāma.",
  "atk-s0513a40:98_13": "Tasmāti yasmā esa evaṁ anekādīnavo,",
  "atk-s0513a40:98_14": "tasmā kodhaṁ na rocemi.",
  "atk-s0513a40:99_0": "Duṭṭhassāti kujjhanalakkhaṇena kodhena kujjhitvā aparabhāge dussanalakkhaṇena dosena duṭṭhassa paṭhamaṁ tāva ‘‘are, dāsa,",
  "atk-s0513a40:99_1": "pessā’’ti pharusavācā niccharati,",
  "atk-s0513a40:99_2": "vācāya anantarā ākaḍḍhanavikaḍḍhanavasena hatthaparāmāso,",
  "atk-s0513a40:99_3": "tato anantarā upakkamanavasena pāṇi pavattati,",
  "atk-s0513a40:99_4": "tato daṇḍo,",
  "atk-s0513a40:99_5": "daṇḍappahāre atikkamitvā pana ekatodhāraubhatodhārassa satthassa paramā gati,",
  "atk-s0513a40:99_6": "sabbapariyantā satthanipphatti hoti.",
  "atk-s0513a40:99_7": "Yadā hi satthena paraṁ jīvitā voropetvā pacchā teneva satthena attānaṁ jīvitā voropeti,",
  "atk-s0513a40:99_8": "tadā doso matthakappatto hoti.",
  "atk-s0513a40:99_9": "Doso kodhasamuṭṭhānoti yathā anambilaṁ takkaṁ vā kañjikaṁ vā pariṇāmavasena parivattitvā ambilaṁ hoti,",
  "atk-s0513a40:99_10": "taṁ ekajātikampi samānaṁ ambilaṁ anambilanti nānā vuccati,",
  "atk-s0513a40:99_11": "tathā pubbakāle kodho pariṇamitvā aparabhāge doso hoti.",
  "atk-s0513a40:99_12": "So akusalamūlattena ekajātikopi samāno kodho dosoti nānā vuccati.",
  "atk-s0513a40:99_13": "Yathā anambilato ambilaṁ,",
  "atk-s0513a40:99_14": "evaṁ sopi kodhato samuṭṭhātīti kodhasamuṭṭhāno.",
  "atk-s0513a40:99_15": "Tasmāti yasmā evaṁ anekādīnavo doso,",
  "atk-s0513a40:99_16": "tasmā dosampi na rocemi.",
  "atk-s0513a40:100_0": "Ālopasāhasākārāti divā divasseva gāmaṁ paharitvā vilumpanāni ca āvudhaṁ sarīre ṭhapetvā ‘‘idaṁ nāma me dehī’’ti sāhasākārā ca.",
  "atk-s0513a40:100_1": "Nikatī vañcanāni cāti patirūpakaṁ dassetvā parassa haraṇaṁ nikati nāma,",
  "atk-s0513a40:100_2": "sā asuvaṇṇameva ‘‘suvaṇṇa’’nti kūṭakahāpaṇaṁ ‘‘kahāpaṇo’’ti datvā parasantakaggahaṇe daṭṭhabbā.",
  "atk-s0513a40:100_3": "Paṭibhānavasena pana upāyakusalatāya parasantakaggahaṇaṁ vañcanaṁ nāma.",
  "atk-s0513a40:100_4": "Tassevaṁ pavatti daṭṭhabbā –",
  "atk-s0513a40:100_5": "eko kira ujujātiko gāmikapuriso araññato sasakaṁ ānetvā nadītīre ṭhapetvā nhāyituṁ otari.",
  "atk-s0513a40:100_6": "Atheko dhutto taṁ sasakaṁ sīse katvā nhāyituṁ otiṇṇo.",
  "atk-s0513a40:100_7": "Itaro uttaritvā sasakaṁ apassanto ito cito ca vilokesi.",
  "atk-s0513a40:100_8": "Tamenaṁ dhutto ‘‘kiṁ bho vilokesī’’ti vatvā ‘‘imasmiṁ me ṭhāne sasako ṭhapito,",
  "atk-s0513a40:100_9": "taṁ na passāmī’’ti vutte ‘‘andhabāla,",
  "atk-s0513a40:100_10": "tvaṁ na jānāsi,",
  "atk-s0513a40:100_11": "sasakā nāma nadītīre ṭhapitā palāyanti,",
  "atk-s0513a40:100_12": "passa ahaṁ attano sasakaṁ sīse ṭhapetvāva nhāyāmī’’ti āha.",
  "atk-s0513a40:100_13": "So appaṭibhānatāya ‘‘evaṁ bhavissatī’’ti pakkāmi.",
  "atk-s0513a40:100_14": "Ekakahāpaṇena migapotakaṁ gahetvā puna taṁ datvā dvikahāpaṇagghanakassa migassa gahitavatthupettha kathetabbaṁ.",
  "atk-s0513a40:100_15": "Dissanti lobhadhammesūti sakka,",
  "atk-s0513a40:100_16": "ime ālopādayo pāpadhammā lobhasabhāvesu lobhābhibhūtesu sattesu dissanti.",
  "atk-s0513a40:100_17": "Na hi aluddhā evarūpāni kammāni karonti.",
  "atk-s0513a40:100_18": "Evaṁ lobho anekādīnavo,",
  "atk-s0513a40:100_19": "tasmā lobhampi na rocemi.",
  "atk-s0513a40:101_0": "Snehasaṅgathitā ganthāti ārammaṇesu allīyanalakkhaṇena snehena saṅgathitā punappunaṁ uppādavasena ghaṭitā",
  "atk-s0513a40:101_1": "suttena pupphāni viya baddhā nānappakāresu ārammaṇesu pavattamānā abhijjhākāyaganthā.",
  "atk-s0513a40:101_2": "Senti manomayā puthūti te puthūsu ārammaṇesu uppannā suvaṇṇādīhi nibbattāni suvaṇṇādimayāni ābharaṇādīni",
  "atk-s0513a40:101_3": "viya manena nibbattattā manomayā abhijjhākāyaganthā tesu ārammaṇesu senti anusenti.",
  "atk-s0513a40:101_4": "Te bhusaṁ upatāpentīti te evaṁ anusayitā balavatāpaṁ janentā bhusaṁ upatāpenti atikilamenti.",
  "atk-s0513a40:101_5": "Tesaṁ pana bhusaṁ upatāpane ‘‘sallaviddhova ruppatī’’ti (su. ni.",
  "atk-s0513a40:101_6": "773) gāthāya vatthu,",
  "atk-s0513a40:101_7": "‘‘piyajātikā hi gahapati,",
  "atk-s0513a40:101_8": "sokaparidevadukkhadomanassupāyāsā piyappabhutikā’’ (ma. ni. 2.353),",
  "atk-s0513a40:101_9": "‘‘piyato jāyatī soko’’tiādīni (dha. pa.",
  "atk-s0513a40:101_10": "212) suttāni ca āharitabbāni.",
  "atk-s0513a40:101_11": "Apica maṅgalabodhisattassa dārake datvā balavasokena hadayaṁ phali,",
  "atk-s0513a40:101_12": "vessantarabodhisattassa mahantaṁ domanassaṁ udapādi.",
  "atk-s0513a40:101_13": "Evaṁ pūritapāramīnaṁ mahāsattānaṁ pemaṁ upatāpaṁ karotiyeva.",
  "atk-s0513a40:101_14": "Ayaṁ snehe ādīnavo,",
  "atk-s0513a40:101_15": "tasmā snehampi na rocemīti.",
  "atk-s0513a40:102_0": "Sakko pañhavissajjanaṁ sutvā ‘‘kaṇhapaṇḍita tayā ime pañhā buddhalīḷāya sādhukaṁ kathitā,",
  "atk-s0513a40:102_1": "ativiya tuṭṭhosmi te,",
  "atk-s0513a40:102_2": "aparampi varaṁ gaṇhāhī’’ti vatvā dasamaṁ gāthamāha –",
  "atk-s0513a40:103_0": "20.",
  "atk-s0513a40:104_0": " ‘‘Etasmiṁ te sulapite, patirūpe subhāsite;",
  "atk-s0513a40:105_0": "Varaṁ brāhmaṇa te dammi, yaṁ kiñci manasicchasī’’ti.",
  "atk-s0513a40:106_0": "Tato bodhisatto anantaragāthamāha –",
  "atk-s0513a40:107_0": "21.",
  "atk-s0513a40:108_0": " ‘‘Varañce me ado sakka, sabbabhūtānamissara;",
  "atk-s0513a40:109_0": "Araññe me viharato, niccaṁ ekavihārino;",
  "atk-s0513a40:110_0": "Ābādhā mā uppajjeyyuṁ, antarāyakarā bhusā’’ti.",
  "atk-s0513a40:111_0": "Tattha antarāyakarā bhusāti imassa me tapokammassa antarāyakarā.",
  "atk-s0513a40:112_0": "Taṁ sutvā sakko ‘‘kaṇhapaṇḍito varaṁ gaṇhanto na āmisasannissitaṁ gaṇhāti,",
  "atk-s0513a40:112_1": "tapokammanissitameva gaṇhātī’’ti cintetvā bhiyyosomattāya pasanno aparampi varaṁ dadamāno itaraṁ gāthamāha –",
  "atk-s0513a40:113_0": "22.",
  "atk-s0513a40:114_0": " ‘‘Etasmiṁ te sulapite, patirūpe subhāsite;",
  "atk-s0513a40:115_0": "Varaṁ brāhmaṇa te dammi, yaṁ kiñci manasicchasī’’ti.",
  "atk-s0513a40:116_0": "Bodhisattopi varaggahaṇāpadesena tassa dhammaṁ desento osānagāthamāha –",
  "atk-s0513a40:117_0": "23.",
  "atk-s0513a40:118_0": " ‘‘Varañce me ado sakka, sabbabhūtānamissara;",
  "atk-s0513a40:119_0": "Na mano vā sarīraṁ vā, maṁ-kate sakka kassaci;",
  "atk-s0513a40:120_0": "Kadāci upahaññetha, etaṁ sakka varaṁ vare’’ti.",
  "atk-s0513a40:121_0": "Tattha mano vāti manodvāraṁ vā.",
  "atk-s0513a40:121_1": "Sarīraṁ vāti kāyadvāraṁ vā,",
  "atk-s0513a40:121_2": "vacīdvārampi etesaṁ gahaṇena gahitamevāti veditabbaṁ.",
  "atk-s0513a40:121_3": "Maṁ-kateti mama kāraṇā.",
  "atk-s0513a40:121_4": "Upahaññethāti upaghātaṁ āpajjeyya aparisuddhaṁ assa.",
  "atk-s0513a40:121_5": "Idaṁ vuttaṁ hoti –",
  "atk-s0513a40:121_6": "sakka devarāja,",
  "atk-s0513a40:121_7": "mama kāraṇā maṁ nissāya mama anatthakāmatāya kassaci sattassa kismiñci kāle idaṁ tividhampi kammadvāraṁ na upahaññetha,",
  "atk-s0513a40:121_8": "pāṇātipātādīhi dasahi akusalakammapathehi vimuttaṁ parisuddhameva bhaveyyāti.",
  "atk-s0513a40:122_0": "Iti mahāsatto chasupi ṭhānesu varaṁ gaṇhanto nekkhammanissitameva gaṇhi,",
  "atk-s0513a40:122_1": "jānāti cesa ‘‘sarīraṁ nāma byādhidhammaṁ,",
  "atk-s0513a40:122_2": "na taṁ sakkā sakkena abyādhidhammaṁ kātu’’nti.",
  "atk-s0513a40:122_3": "Sattānañhi tīsu dvāresu parisuddhabhāvo asakkāyattova,",
  "atk-s0513a40:122_4": "evaṁ santepi tassa dhammadesanatthaṁ ime vare gaṇhi.",
  "atk-s0513a40:122_5": "Sakkopi taṁ rukkhaṁ dhuvaphalaṁ katvā mahāsattaṁ vanditvā sirasi añjaliṁ patiṭṭhapetvā ‘‘arogā idheva vasathā’’ti vatvā sakaṭṭhānameva gato.",
  "atk-s0513a40:122_6": "Bodhisattopi aparihīnajjhāno brahmalokūpago ahosi.",
  "atk-s0513a40:123_0": "Satthā imaṁ dhammadesanaṁ āharitvā ‘‘ānanda,",
  "atk-s0513a40:123_1": "pubbe mayā nivutthabhūmippadeso ceso’’ti vatvā jātakaṁ samodhānesi –",
  "atk-s0513a40:123_2": "‘‘tadā sakko anuruddho ahosi,",
  "atk-s0513a40:123_3": "kaṇhapaṇḍito pana ahameva ahosi’’nti.",
  "atk-s0513a40:124_0": "Kaṇhajātakavaṇṇanā dutiyā.",
  "atk-s0513a40:126_0": " [441] 3. Catuposathikajātakavaṇṇanā",
  "atk-s0513a40:127_0": "24-38.Yo kopaneyyoti idaṁ catuposathikajātakaṁ puṇṇakajātake āvi bhavissati.",
  "atk-s0513a40:128_0": "Catuposathikajātakavaṇṇanā tatiyā.",
  "atk-s0513a40:130_0": " [442] 4. Saṅkhajātakavaṇṇanā",
  "atk-s0513a40:131_0": "Bahussutoti idaṁ satthā jetavane viharanto sabbaparikkhāradānaṁ ārabbha kathesi.",
  "atk-s0513a40:131_1": "Sāvatthiyaṁ kireko upāsako tathāgatassa dhammadesanaṁ sutvā pasannacitto svātanāya nimantetvā attano",
  "atk-s0513a40:131_2": "gharadvāre maṇḍapaṁ kāretvā alaṅkaritvā punadivase tathāgatassa kālaṁ ārocāpesi.",
  "atk-s0513a40:131_3": "Satthā pañcasatabhikkhuparivāro tattha gantvā paññatte āsane nisīdi.",
  "atk-s0513a40:131_4": "Upāsako saputtadāro saparijano buddhappamukhassa bhikkhusaṅghassa mahādānaṁ datvā puna svātanāyāti evaṁ",
  "atk-s0513a40:131_5": "sattāhaṁ nimantetvā mahādānaṁ pavattetvā sattame divase sabbaparikkhāraṁ adāsi.",
  "atk-s0513a40:131_6": "Taṁ pana dadamāno upāhanadānaṁ ussannaṁ katvā adāsi.",
  "atk-s0513a40:131_7": "Dasabalassa dinno upāhanasaṅghāṭo sahassagghanako ahosi,",
  "atk-s0513a40:131_8": "dvinnaṁ aggasāvakānaṁ pañcasatagghanako,",
  "atk-s0513a40:131_9": "sesānaṁ pañcannaṁ bhikkhusatānaṁ satagghanako.",
  "atk-s0513a40:131_10": "Iti so sabbaparikkhāradānaṁ datvā attano parisāya saddhiṁ bhagavato santike nisīdi.",
  "atk-s0513a40:131_11": "Athassa satthā madhurena sarena anumodanaṁ karonto ‘‘upāsaka,",
  "atk-s0513a40:131_12": "uḷāraṁ te sabbaparikkhāradānaṁ,",
  "atk-s0513a40:131_13": "attamano hohi,",
  "atk-s0513a40:131_14": "pubbe anuppanne buddhe paccekabuddhassa ekaṁ upāhanasaṅghāṭaṁ datvā nāvāya bhinnāya appatiṭṭhe mahāsamuddepi",
  "atk-s0513a40:131_15": "upāhanadānanissandena patiṭṭhaṁ labhiṁsu,",
  "atk-s0513a40:131_16": "tvaṁ pana buddhappamukhassa bhikkhusaṅghassa sabbaparikkhāradānaṁ adāsi,",
  "atk-s0513a40:131_17": "tassa te upāhanadānassa phalaṁ kasmā na patiṭṭhā bhavissatī’’ti vatvā tena yācito atītaṁ āhari.",
  "atk-s0513a40:132_0": "Atīte ayaṁ bārāṇasī moḷinī nāma ahosi.",
  "atk-s0513a40:132_1": "Moḷininagare brahmadatte rajjaṁ kārente saṅkho nāma brāhmaṇo aḍḍho mahaddhano mahābhogo pahūtavittupakaraṇo",
  "atk-s0513a40:132_2": "pahūtadhanadhaññasuvaṇṇarajato catūsu nagaradvāresu nagaramajjhe nivesanadvāre cāti chasu ṭhānesu cha",
  "atk-s0513a40:132_3": "dānasālāyo kāretvā devasikaṁ chasatasahassāni vissajjento kapaṇaddhikānaṁ mahādānaṁ pavattesi.",
  "atk-s0513a40:132_4": "So ekadivasaṁ cintesi ‘‘ahaṁ gehe dhane khīṇe dātuṁ na sakkhissāmi,",
  "atk-s0513a40:132_5": "aparikkhīṇeyeva dhane nāvāya suvaṇṇabhūmiṁ gantvā dhanaṁ āharissāmī’’ti.",
  "atk-s0513a40:132_6": "So nāvaṁ bandhāpetvā bhaṇḍassa pūrāpetvā puttadāraṁ āmantetvā ‘‘yāvāhaṁ āgacchāmi ,",
  "atk-s0513a40:132_7": "tāva me dānaṁ anupacchinditvā pavatteyyāthā’’ti vatvā dāsakammakaraparivuto chattaṁ ādāya upāhanaṁ āruyha",
  "atk-s0513a40:132_8": "majjhanhikasamaye paṭṭanagāmābhimukho pāyāsi.",
  "atk-s0513a40:132_9": "Tasmiṁ khaṇe gandhamādane eko paccekabuddho āvajjetvā taṁ dhanāharaṇatthāya gacchantaṁ disvā ‘‘mahāpuriso dhanaṁ āharituṁ gacchati,",
  "atk-s0513a40:132_10": "bhavissati nu kho assa samudde antarāyo,",
  "atk-s0513a40:132_11": "no’’ti āvajjetvā ‘‘bhavissatī’’ti ñatvā ‘‘esa maṁ disvā chattañca upāhanañca mayhaṁ datvā upāhanadānanissandena",
  "atk-s0513a40:132_12": "samudde bhinnāya nāvāya patiṭṭhaṁ labhissati,",
  "atk-s0513a40:132_13": "karissāmissa anuggaha’’nti ākāsenāgantvā tassāvidūre otaritvā caṇḍavātātape aṅgārasantharasadisaṁ uṇhavālukaṁ maddanto tassa abhimukho āgacchi.",
  "atk-s0513a40:133_0": "So taṁ disvāva ‘‘puññakkhettaṁ me āgataṁ,",
  "atk-s0513a40:133_1": "ajja mayā ettha dānabījaṁ ropetuṁ vaṭṭatī’’ti tuṭṭhacitto vegena taṁ upasaṅkamitvā vanditvā ‘‘bhante,",
  "atk-s0513a40:133_2": "mayhaṁ anuggahatthāya thokaṁ maggā okkamma imaṁ rukkhamūlaṁ upasaṅkamathā’’ti vatvā tasmiṁ rukkhamūlaṁ",
  "atk-s0513a40:133_3": "upasaṅkamante rukkhamūle vālukaṁ ussāpetvā uttarāsaṅgaṁ paññapetvā paccekabuddhaṁ nisīdāpetvā vanditvā",
  "atk-s0513a40:133_4": "vāsitaparissāvitena udakena pāde dhovitvā gandhatelena makkhetvā attano upāhanā omuñcitvā papphoṭetvā",
  "atk-s0513a40:133_5": "gandhatelena makkhetvā tassa pādesu paṭimuñcitvā ‘‘bhante,",
  "atk-s0513a40:133_6": "imā upāhanā āruyha chattaṁ matthake katvā gacchathā’’ti chattupāhanaṁ adāsi.",
  "atk-s0513a40:133_7": "So assa anuggahatthāya taṁ gahetvā pasādasaṁvaḍḍhanatthaṁ passantassevassa uppatitvā gandhamādanameva agamāsi.",
  "atk-s0513a40:133_8": "Bodhisattopi taṁ disvā ativiya pasannacitto paṭṭanaṁ gantvā nāvaṁ abhiruhi.",
  "atk-s0513a40:133_9": "Athassa mahāsamuddaṁ paṭipannassa sattame divase nāvā vivaraṁ adāsi,",
  "atk-s0513a40:133_10": "udakaṁ ussiñcituṁ nāsakkhiṁsu.",
  "atk-s0513a40:133_11": "Mahājano maraṇabhayabhīto attano attano devatā namassitvā mahāviravaṁ viravi.",
  "atk-s0513a40:133_12": "Mahāsatto ekaṁ upaṭṭhākaṁ gahetvā sakalasarīraṁ telena makkhetvā sappinā saddhiṁ sakkharacuṇṇaṁ yāvadatthaṁ",
  "atk-s0513a40:133_13": "khāditvā tampi khādāpetvā tena saddhiṁ kūpakayaṭṭhimatthakaṁ āruyha ‘‘imāya disāya amhākaṁ nagara’’nti",
  "atk-s0513a40:133_14": "disaṁ vavatthapetvā macchakacchapaparipanthato attānaṁ mocento tena saddhiṁ usabhamattaṁ atikkamitvā pati.",
  "atk-s0513a40:133_15": "Mahājano vināsaṁ pāpuṇi.",
  "atk-s0513a40:133_16": "Mahāsatto pana upaṭṭhākena saddhiṁ samuddaṁ tarituṁ ārabhi.",
  "atk-s0513a40:133_17": "Tassa tarantasseva sattamo divaso jāto.",
  "atk-s0513a40:133_18": "So tasmimpi kāle loṇodakena mukhaṁ vikkhāletvā uposathiko ahosiyeva.",
  "atk-s0513a40:134_0": "Tadā pana catūhi lokapālehi maṇimekhalā nāma devadhītā ‘‘sace samudde nāvāya bhinnāya tisaraṇagatā vā",
  "atk-s0513a40:134_1": "sīlasampannā vā mātāpitupaṭṭhākā vā manussā dukkhappattā honti,",
  "atk-s0513a40:134_2": "te rakkheyyāsī’’ti samudde ārakkhaṇatthāya ṭhapitā hoti.",
  "atk-s0513a40:134_3": "Sā attano issariyena sattāhamanubhavitvā pamajjitvā sattame divase samuddaṁ olokentī sīlācārasaṁyuttaṁ",
  "atk-s0513a40:134_4": "saṅkhabrāhmaṇaṁ disvā ‘‘imassa sattamo divaso samudde patitassa,",
  "atk-s0513a40:134_5": "sace so marissati ativiya gārayhā me bhavissatī’’ti saṁviggamānahadayā hutvā ekaṁ suvaṇṇapātiṁ nānaggarasabhojanassa",
  "atk-s0513a40:134_6": "pūretvā vātavegena tattha gantvā tassa purato ākāse ṭhatvā ‘‘brāhmaṇa,",
  "atk-s0513a40:134_7": "tvaṁ sattāhaṁ nirāhāro,",
  "atk-s0513a40:134_8": "idaṁ dibbabhojanaṁ bhuñjā’’ti āha.",
  "atk-s0513a40:134_9": "So taṁ oloketvā ‘‘apanehi tava bhattaṁ,",
  "atk-s0513a40:134_10": "ahaṁ uposathiko’’ti āha.",
  "atk-s0513a40:134_11": "Athassa upaṭṭhāko pacchato āgato devataṁ adisvā saddameva sutvā ‘‘ayaṁ brāhmaṇo pakatisukhumālo sattāhaṁ",
  "atk-s0513a40:134_12": "nirāhāratāya dukkhito maraṇabhayena vilapati maññe,",
  "atk-s0513a40:134_13": "assāsessāmi na’’nti cintetvā paṭhamaṁ gāthamāha –",
  "atk-s0513a40:135_0": "39.",
  "atk-s0513a40:136_0": " ‘‘Bahussuto sutadhammosi saṅkha, diṭṭhā tayā samaṇabrāhmaṇā ca;",
  "atk-s0513a40:137_0": "Athakkhaṇe dassayase vilāpaṁ, añño nu ko te paṭimantako mayā’’ti.",
  "atk-s0513a40:138_0": "Tattha sutadhammosīti dhammopi tayā dhammikasamaṇabrāhmaṇānaṁ santike suto asi.",
  "atk-s0513a40:138_1": "Diṭṭhā tayāti tesaṁ paccaye dentena veyyāvaccaṁ karontena dhammikasamaṇabrāhmaṇā ca tayā diṭṭhā.",
  "atk-s0513a40:138_2": "Evaṁ akaronto hi passantopi te na passatiyeva.",
  "atk-s0513a40:138_3": "Athakkhaṇeti atha akkhaṇe sallapantassa kassaci abhāvena vacanassa anokāse.",
  "atk-s0513a40:138_4": "Dassayaseti ‘‘ahaṁ uposathiko’’ti vadanto vilāpaṁ dassesi.",
  "atk-s0513a40:138_5": "Paṭimantakoti mayā añño ko tava paṭimantako paṭivacanadāyako,",
  "atk-s0513a40:138_6": "kiṁkāraṇā evaṁ vippalapasīti?",
  "atk-s0513a40:139_0": "So tassa vacanaṁ sutvā ‘‘imassa devatā na paññāyati maññe’’ti cintetvā ‘‘samma,",
  "atk-s0513a40:139_1": "nāhaṁ maraṇassa bhāyāmi,",
  "atk-s0513a40:139_2": "atthi pana me añño paṭimantako’’ti vatvā dutiyaṁ gāthamāha –",
  "atk-s0513a40:140_0": "40.",
  "atk-s0513a40:141_0": " ‘‘Subbhū subhā suppaṭimukkakambu, paggayha sovaṇṇamayāya pātiyā;",
  "atk-s0513a40:142_0": "‘Bhuñjassu bhattaṁ’ iti maṁ vadeti, saddhāvittā, tamahaṁ noti brūmī’’ti.",
  "atk-s0513a40:143_0": "Tattha subbhūti subhamukhā.",
  "atk-s0513a40:143_1": "Subhāti pāsādikā uttamarūpadharā.",
  "atk-s0513a40:143_2": "Suppaṭimukkakambūti paṭimukkasuvaṇṇālaṅkārā.",
  "atk-s0513a40:143_3": "Paggayhāti suvaṇṇapātiyā bhattaṁ gahetvā ukkhipitvā.",
  "atk-s0513a40:143_4": "Saddhāvittāti saddhā ceva tuṭṭhacittā ca.",
  "atk-s0513a40:143_5": "‘‘Saddhaṁ citta’’ntipi pāṭho,",
  "atk-s0513a40:143_6": "tassattho saddhanti saddahantaṁ,",
  "atk-s0513a40:143_7": "cittanti tuṭṭhacittaṁ.",
  "atk-s0513a40:143_8": "Tamahaṁnotīti tamahaṁ devataṁ uposathikattā paṭikkhipanto noti brūmi,",
  "atk-s0513a40:143_9": "na vippalapāmi sammāti.",
  "atk-s0513a40:144_0": "Athassa so tatiyaṁ gāthamāha –",
  "atk-s0513a40:145_0": "41.",
  "atk-s0513a40:146_0": " ‘‘Etādisaṁ brāhmaṇa disvāna yakkhaṁ, puccheyya poso sukhamāsisāno;",
  "atk-s0513a40:147_0": "Uṭṭhehi naṁ pañjalikābhipuccha, devī nusi tvaṁ uda mānusī nū’’ti.",
  "atk-s0513a40:148_0": "Tattha sukhamāsisānoti etādisaṁ yakkhaṁ disvā attano sukhaṁ āsīsanto paṇḍito puriso ‘‘amhākaṁ sukhaṁ bhavissati,",
  "atk-s0513a40:148_1": "na bhavissatī’’ti puccheyya.",
  "atk-s0513a40:148_2": "Uṭṭhehīti udakato uṭṭhānākāraṁ dassento uṭṭhaha.",
  "atk-s0513a40:148_3": "Pañjalikābhipucchāti añjaliko hutvā abhipuccha.",
  "atk-s0513a40:148_4": "Uda mānusīti udāhu mahiddhikā mānusī tvanti.",
  "atk-s0513a40:149_0": "Bodhisatto ‘‘yuttaṁ kathesī’’ti taṁ pucchanto catutthaṁ gāthamāha –",
  "atk-s0513a40:150_0": "42.",
  "atk-s0513a40:151_0": " ‘‘Yaṁ tvaṁ sukhenābhisamekkhase maṁ, bhuñjassu bhattaṁ iti maṁ vadesi;",
  "atk-s0513a40:152_0": "Pucchāmi taṁ nāri mahānubhāve, devī nusi tvaṁ uda mānusī nū’’ti.",
  "atk-s0513a40:153_0": "Tattha yaṁ tvanti yasmā tvaṁ sukhena maṁ abhisamekkhase,",
  "atk-s0513a40:153_1": "piyacakkhūhi olokesi.",
  "atk-s0513a40:153_2": "Pucchāmi tanti tena kāraṇena taṁ pucchāmi.",
  "atk-s0513a40:154_0": "Tato devadhītā dve gāthā abhāsi –",
  "atk-s0513a40:155_0": "43.",
  "atk-s0513a40:156_0": " ‘‘Devī ahaṁ saṅkha mahānubhāvā, idhāgatā sāgaravārimajjhe;",
  "atk-s0513a40:157_0": "Anukampikā no ca paduṭṭhacittā, taveva atthāya idhāgatāsmi.",
  "atk-s0513a40:158_0": "44.",
  "atk-s0513a40:159_0": " ‘‘Idhannapānaṁ sayanāsanañca, yānāni nānāvividhāni saṅkha;",
  "atk-s0513a40:160_0": "Sabbassa tyāhaṁ paṭipādayāmi, yaṁ kiñci tuyhaṁ manasābhipatthita’’nti.",
  "atk-s0513a40:161_0": "Tattha idhāti imasmiṁ mahāsamudde.",
  "atk-s0513a40:161_1": "Nānāvividhānīti bahūni ca anekappakārāni ca hatthiyānaassayānādīni atthi.",
  "atk-s0513a40:161_2": "Sabbassa tyāhanti tassa annapānādino sabbassa sāmikaṁ katvā taṁ te annapānādiṁ paṭipādayāmi dadāmi.",
  "atk-s0513a40:161_3": "Yaṁ kiñcīti aññampi yaṁ kiñci manasā icchitaṁ,",
  "atk-s0513a40:161_4": "taṁ sabbaṁ te dammīti.",
  "atk-s0513a40:162_0": "Taṁ sutvā mahāsatto ‘‘ayaṁ devadhītā samuddapiṭṭhe mayhaṁ ‘idañcidañca dammī’ti vadati,",
  "atk-s0513a40:162_1": "kiṁ nu kho esā mayā katena puññakammena dātukāmā,",
  "atk-s0513a40:162_2": "udāhu attano balena,",
  "atk-s0513a40:162_3": "pucchissāmi tāva na’’nti cintetvā pucchanto sattamaṁ gāthamāha –",
  "atk-s0513a40:163_0": "45.",
  "atk-s0513a40:164_0": " ‘‘Yaṁ kiñci yiṭṭhañca hutañca mayhaṁ, sabbassa no issarā tvaṁ sugatte;",
  "atk-s0513a40:165_0": "Sussoṇi subbhamu suvilaggamajjhe, kissa me kammassa ayaṁ vipāko’’ti.",
  "atk-s0513a40:166_0": "Tattha yiṭṭhanti dānavasena yajitaṁ.",
  "atk-s0513a40:166_1": "Hutanti āhunapāhunavasena dinnaṁ.",
  "atk-s0513a40:166_2": "Sabbassa no issarā tvanti tassa amhākaṁ puññakammassa tvaṁ issarā,",
  "atk-s0513a40:166_3": "‘‘imassa ayaṁ vipāko,",
  "atk-s0513a40:166_4": "imassa aya’’nti byākarituṁ samatthāti attho.",
  "atk-s0513a40:166_5": "Sussoṇīti sundaraūrulakkhaṇe.",
  "atk-s0513a40:166_6": "Subbhamūti sundarabhamuke .",
  "atk-s0513a40:166_7": "Suvilaggamajjheti suṭṭhuvilaggitatanumajjhe.",
  "atk-s0513a40:166_8": "Kissa meti mayā katakammesu katarakammassa ayaṁ vipāko,",
  "atk-s0513a40:166_9": "yenāhaṁ appatiṭṭhe samudde patiṭṭhaṁ labhāmīti.",
  "atk-s0513a40:167_0": "Taṁ sutvā devadhītā ‘‘ayaṁ brāhmaṇo ‘yaṁ tena kusalaṁ kataṁ,",
  "atk-s0513a40:167_1": "taṁ kammaṁ na jānātī’ti aññāya pucchati maññe,",
  "atk-s0513a40:167_2": "kathayissāmi dānissā’’ti taṁ kathentī aṭṭhamaṁ gāthamāha –",
  "atk-s0513a40:168_0": "46.",
  "atk-s0513a40:169_0": " ‘‘Ghamme pathe brāhmaṇa ekabhikkhuṁ, ugghaṭṭapādaṁ tasitaṁ kilantaṁ;",
  "atk-s0513a40:170_0": "Paṭipādayī saṅkha upāhanāni, sā dakkhiṇā kāmaduhā tavajjā’’ti.",
  "atk-s0513a40:171_0": "Tattha ekabhikkhunti ekaṁ paccekabuddhaṁ sandhāyāha.",
  "atk-s0513a40:171_1": "Ugghaṭṭapādanti uṇhavālukāya ghaṭṭitapādaṁ.",
  "atk-s0513a40:171_2": "Tasitanti pipāsitaṁ.",
  "atk-s0513a40:171_3": "Paṭipādayīti paṭipādesi,",
  "atk-s0513a40:171_4": "yojesīti attho.",
  "atk-s0513a40:171_5": "Kāmaduhāti sabbakāmadāyikā.",
  "atk-s0513a40:172_0": "Taṁ sutvā mahāsatto ‘‘evarūpepi nāma appatiṭṭhe mahāsamudde mayā dinnaupāhanadānaṁ mama sabbakāmadadaṁ jātaṁ,",
  "atk-s0513a40:172_1": "aho sudinnaṁ me paccekabuddhassa dāna’’nti tuṭṭhacitto navamaṁ gāthamāha –",
  "atk-s0513a40:173_0": "47.",
  "atk-s0513a40:174_0": " ‘‘Sā hotu nāvā phalakūpapannā, anavassutā erakavātayuttā;",
  "atk-s0513a40:175_0": "Aññassa yānassa na hettha bhūmi, ajjeva maṁ moḷiniṁ pāpayassū’’ti.",
  "atk-s0513a40:176_0": "Tassattho – devate,",
  "atk-s0513a40:176_1": "evaṁ sante mayhaṁ ekaṁ nāvaṁ māpehi,",
  "atk-s0513a40:176_2": "khuddakaṁ pana ekadoṇikanāvaṁ māpehi,",
  "atk-s0513a40:176_3": "yaṁ nāvaṁ māpessasi,",
  "atk-s0513a40:176_4": "sā hotu nāvā bahūhi susibbitehi phalakehi upapannā,",
  "atk-s0513a40:176_5": "udakapavesanassābhāvena anavassutā,",
  "atk-s0513a40:176_6": "erakena sammā gahetvā gacchantena vātena yuttā,",
  "atk-s0513a40:176_7": "ṭhapetvā dibbanāvaṁ aññassa yānassa ettha bhūmi natthi,",
  "atk-s0513a40:176_8": "tāya pana dibbanāvāya ajjeva maṁ moḷininagaraṁ pāpayassūti.",
  "atk-s0513a40:177_0": "Devadhītā tassa vacanaṁ sutvā tuṭṭhacittā sattaratanamayaṁ nāvaṁ māpesi.",
  "atk-s0513a40:177_1": "Sā dīghato aṭṭhausabhā ahosi vitthārato catuusabhā,",
  "atk-s0513a40:177_2": "gambhīrato vīsatiyaṭṭhikā.",
  "atk-s0513a40:177_3": "Tassā indanīlamayā tayo kūpakā,",
  "atk-s0513a40:177_4": "sovaṇṇamayāni yottāni rajatamayāni pattāni sovaṇṇamayāni ca phiyārittāni ahesuṁ.",
  "atk-s0513a40:177_5": "Devatā taṁ nāvaṁ sattannaṁ ratanānaṁ pūretvā brāhmaṇaṁ āliṅgitvā alaṅkatanāvāya āropesi,",
  "atk-s0513a40:177_6": "upaṭṭhākaṁ panassa na olokesi.",
  "atk-s0513a40:177_7": "Brāhmaṇo attanā katakalyāṇato tassa pattiṁ adāsi,",
  "atk-s0513a40:177_8": "so anumodi.",
  "atk-s0513a40:177_9": "Tadā devatā tampi āliṅgitvā nāvāya patiṭṭhāpesi.",
  "atk-s0513a40:177_10": "Atha naṁ nāvaṁ moḷininagaraṁ netvā brāhmaṇassa ghare dhanaṁ patiṭṭhāpetvā attano vasanaṭṭhānameva agamāsi.",
  "atk-s0513a40:177_11": "Satthā abhisambuddho hutvā –",
  "atk-s0513a40:178_0": "48.",
  "atk-s0513a40:179_0": " ‘‘Sā tattha vittā sumanā patītā, nāvaṁ sucittaṁ abhinimminitvā;",
  "atk-s0513a40:180_0": "Ādāya saṅkhaṁ purisena saddhiṁ, upānayī nagaraṁ sādhuramma’’nti. –",
  "atk-s0513a40:181_0": "Imaṁ osānagāthaṁ abhāsi.",
  "atk-s0513a40:182_0": "Tattha sāti bhikkhave,",
  "atk-s0513a40:182_1": "sā devatā tattha samuddamajjhe tassa vacanaṁ sutvā vittisaṅkhātāya pītiyā samannāgatattā vittā.",
  "atk-s0513a40:182_2": "Sumanāti sundaramanā pāmojjena patītacittā hutvā vicitranāvaṁ nimminitvā brāhmaṇaṁ paricārakena saddhiṁ",
  "atk-s0513a40:182_3": "ādāya sādhurammaṁ atiramaṇīyaṁ nagaraṁ upānayīti.",
  "atk-s0513a40:183_0": "Brāhmaṇopi yāvajīvaṁ aparimitadhanaṁ gehaṁ ajjhāvasanto dānaṁ datvā sīlaṁ rakkhitvā jīvitapariyosāne sapariso devanagaraṁ paripūresi.",
  "atk-s0513a40:184_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a40:184_1": "saccapariyosāne upāsako sotāpattiphale patiṭṭhahi.",
  "atk-s0513a40:185_0": "Tadā devadhītā uppalavaṇṇā ahosi, upaṭṭhākapuriso ānando, saṅkhabrāhmaṇo pana ahameva ahosinti.",
  "atk-s0513a40:186_0": "Saṅkhajātakavaṇṇanā catutthā.",
  "atk-s0513a40:188_0": " [443] 5. Cūḷabodhijātakavaṇṇanā",
  "atk-s0513a40:189_0": "Yo te imaṁ visālakkhinti idaṁ satthā jetavane viharanto ekaṁ kodhanaṁ bhikkhuṁ ārabbha kathesi.",
  "atk-s0513a40:189_1": "So kira bhikkhu niyyānike buddhasāsane pabbajitvāpi kodhaṁ niggahetuṁ nāsakkhi,",
  "atk-s0513a40:189_2": "kodhano ahosi upāyāsabahulo,",
  "atk-s0513a40:189_3": "appampi vutto samāno abhisajji kuppi byāpajji patiṭṭhayi.",
  "atk-s0513a40:189_4": "Satthā tassa kodhanabhāvaṁ sutvā pakkosāpetvā ‘‘saccaṁ kira tvaṁ kodhano’’ti pucchitvā ‘‘saccaṁ bhante’’ti vutte ‘‘bhikkhu kodho nāma vāretabbo,",
  "atk-s0513a40:189_5": "evarūpo hi idhaloke ca paraloke ca anatthakārako,",
  "atk-s0513a40:189_6": "tvaṁ nikkodhassa buddhassa sāsane pabbajitvā kasmā kujjhasi,",
  "atk-s0513a40:189_7": "porāṇakapaṇḍitā bāhirasāsane pabbajitvāpi kodhaṁ na kariṁsū’’ti vatvā atītaṁ āhari.",
  "atk-s0513a40:190_0": "Atīte bārāṇasiyaṁ brahmadatte rajjaṁ kārente aññatarasmiṁ kāsinigame eko brāhmaṇo aḍḍho mahaddhano mahābhogo aputtako ahosi,",
  "atk-s0513a40:190_1": "tassa brāhmaṇī puttaṁ patthesi.",
  "atk-s0513a40:190_2": "Tadā bodhisatto brahmalokā cavitvā tassā kucchiyaṁ nibbatti,",
  "atk-s0513a40:190_3": "tassa nāmaggahaṇadivase ‘‘bodhikumāro’’ti nāmaṁ kariṁsu.",
  "atk-s0513a40:190_4": "Tassa vayappattakāle takkasilaṁ gantvā sabbasippāni uggaṇhitvā paccāgatassa anicchantasseva mātāpitaro samānajātikā kulā kumārikaṁ ānesuṁ.",
  "atk-s0513a40:190_5": "Sāpi brahmalokā cutāva uttamarūpadharā devaccharapaṭibhāgā.",
  "atk-s0513a40:190_6": "Tesaṁ anicchamānānaññeva aññamaññaṁ āvāhavivāhaṁ kariṁsu.",
  "atk-s0513a40:190_7": "Ubhinnaṁ panetesaṁ kilesasamudācāro nāma na bhūtapubbo,",
  "atk-s0513a40:190_8": "saṁrāgavasena aññamaññassa olokanaṁ nāma nāhosi,",
  "atk-s0513a40:190_9": "supinepi methunadhammo nāma na diṭṭhapubbo,",
  "atk-s0513a40:190_10": "evaṁ parisuddhasīlā ahesuṁ.",
  "atk-s0513a40:191_0": "Athāparabhāge mahāsatto mātāpitūsu kālakatesu tesaṁ sarīrakiccaṁ katvā taṁ pakkositvā ‘‘bhadde,",
  "atk-s0513a40:191_1": "tvaṁ imaṁ asītikoṭidhanaṁ gahetvā sukhena jīvāhī’’ti āha.",
  "atk-s0513a40:191_2": "‘‘Kiṁ karissatha tumhe pana,",
  "atk-s0513a40:191_3": "ayyaputtā’’ti?",
  "atk-s0513a40:191_4": "‘‘Mayhaṁ dhanena kiccaṁ natthi,",
  "atk-s0513a40:191_5": "himavantapadesaṁ pavisitvā isipabbajjaṁ pabbajitvā attano patiṭṭhaṁ karissāmī’’ti.",
  "atk-s0513a40:191_6": "‘‘Kiṁ pana ayyaputta pabbajjā nāma purisānaññeva vaṭṭatī’’ti?",
  "atk-s0513a40:191_7": "‘‘Itthīnampi vaṭṭati,",
  "atk-s0513a40:191_8": "bhadde’’ti.",
  "atk-s0513a40:191_9": "‘‘Tena hi ahaṁ tumhehi chaṭṭitakheḷaṁ na gaṇhissāmi,",
  "atk-s0513a40:191_10": "mayhampi dhanena kiccaṁ natthi,",
  "atk-s0513a40:191_11": "ahampi pabbajissāmī’’ti. ‘‘Sādhu,",
  "atk-s0513a40:191_12": "bhadde’’ti.",
  "atk-s0513a40:191_13": "Te ubhopi mahādānaṁ datvā nikkhamitvā ramaṇīye bhūmibhāge assamaṁ katvā pabbajitvā uñchācariyāya phalāphalehi",
  "atk-s0513a40:191_14": "yāpentā tattha dasamattāni saṁvaccharāni vasiṁsu,",
  "atk-s0513a40:191_15": "jhānaṁ pana nesaṁ na tāva uppajjati.",
  "atk-s0513a40:191_16": "Te tattha pabbajjāsukheneva dasa saṁvacchare vasitvā loṇambilasevanatthāya janapadacārikaṁ carantā anupubbena bārāṇasiṁ patvā rājuyyāne vasiṁsu.",
  "atk-s0513a40:192_0": "Athekadivasaṁ rājā uyyānapālaṁ paṇṇākāraṁ ādāya āgataṁ disvā ‘‘uyyānakīḷikaṁ kīḷissāma,",
  "atk-s0513a40:192_1": "uyyānaṁ sodhehī’’ti vatvā tena sodhitaṁ sajjitaṁ uyyānaṁ mahantena parivārena agamāsi.",
  "atk-s0513a40:192_2": "Tasmiṁ khaṇe te ubhopi janā uyyānassa ekapasse pabbajjāsukhena vītināmetvā nisinnā honti.",
  "atk-s0513a40:192_3": "Atha rājā uyyāne vicaranto te ubhopi nisinnake disvā paramapāsādikaṁ uttamarūpadharaṁ paribbājikaṁ olokento paṭibaddhacitto ahosi.",
  "atk-s0513a40:192_4": "So kilesavasena kampanto ‘‘pucchissāmi tāva,",
  "atk-s0513a40:192_5": "ayaṁ paribbājikā imassa kiṁ hotī’’ti bodhisattaṁ upasaṅkamitvā ‘‘pabbajita ayaṁ te paribbājikā kiṁ hotī’’ti pucchi. Mahārāja,",
  "atk-s0513a40:192_6": "kiñci na hoti,",
  "atk-s0513a40:192_7": "kevalaṁ ekapabbajjāya pabbajitā,",
  "atk-s0513a40:192_8": "apica kho pana me gihikāle pādaparicārikā ahosīti.",
  "atk-s0513a40:192_9": "Taṁ sutvā rājā ‘‘ayaṁ kiretassa kiñci na hoti,",
  "atk-s0513a40:192_10": "apica kho pana gihikāle pādaparicārikā kirassa ahosi ,",
  "atk-s0513a40:192_11": "sace panāhaṁ issariyabalena gahetvā gaccheyyaṁ,",
  "atk-s0513a40:192_12": "kiṁ nu kho esa karissati,",
  "atk-s0513a40:192_13": "pariggaṇhissāmi tāva na’’nti cintetvā upasaṅkamitvā paṭhamaṁ gāthamāha –",
  "atk-s0513a40:193_0": "49.",
  "atk-s0513a40:194_0": " ‘‘Yo te imaṁ visālakkhiṁ, piyaṁ saṁmhitabhāsiniṁ;",
  "atk-s0513a40:195_0": "Ādāya balā gaccheyya, kiṁ nu kayirāsi brāhmaṇā’’ti.",
  "atk-s0513a40:196_0": "Tattha saṁmhitabhāsininti mandahasitabhāsiniṁ.",
  "atk-s0513a40:196_1": "Balā gaccheyyāti balakkārena ādāya gaccheyya.",
  "atk-s0513a40:196_2": "Kiṁ nu kayirāsīti tassa tvaṁ brāhmaṇa kiṁ kareyyāsīti?",
  "atk-s0513a40:197_0": "Athassa kathaṁ sutvā mahāsatto dutiyaṁ gāthamāha –",
  "atk-s0513a40:198_0": "50.",
  "atk-s0513a40:199_0": " ‘‘Uppajje me na mucceyya, na me mucceyya jīvato;",
  "atk-s0513a40:200_0": "Rajaṁva vipulā vuṭṭhi, khippameva nivāraye’’ti.",
  "atk-s0513a40:201_0": "Tassattho – mahārāja,",
  "atk-s0513a40:201_1": "sace imaṁ gahetvā gacchante kismiñci mama abbhantare kopo uppajjeyya,",
  "atk-s0513a40:201_2": "so me anto uppajjitvā na mucceyya,",
  "atk-s0513a40:201_3": "yāvāhaṁ jīvāmi,",
  "atk-s0513a40:201_4": "tāva me na mucceyya.",
  "atk-s0513a40:201_5": "Nāssa anto ghanasannivāsena patiṭṭhātuṁ dassāmi,",
  "atk-s0513a40:201_6": "atha kho yathā uppannaṁ rajaṁ vipulā meghavuṭṭhi khippaṁ nivāreti,",
  "atk-s0513a40:201_7": "tathā khippameva naṁ mettābhāvanāya niggahetvā vāressāmīti.",
  "atk-s0513a40:202_0": "Evaṁ mahāsatto sīhanādaṁ nadi.",
  "atk-s0513a40:202_1": "Rājā panassa kathaṁ sutvāpi andhabālatāya paṭibaddhaṁ attano cittaṁ nivāretuṁ asakkonto aññataraṁ amaccaṁ",
  "atk-s0513a40:202_2": "āṇāpesi ‘‘imaṁ paribbājikaṁ rājanivesanaṁ nehī’’ti.",
  "atk-s0513a40:202_3": "So ‘‘sādhū’’ti paṭissuṇitvā ‘‘adhammo loke vattati,",
  "atk-s0513a40:202_4": "ayutta’’ntiādīni vatvā paridevamānaṁyeva naṁ ādāya pāyāsi.",
  "atk-s0513a40:202_5": "Bodhisatto tassā paridevanasaddaṁ sutvā ekavāraṁ oloketvā puna na olokesi.",
  "atk-s0513a40:202_6": "Taṁ rodantiṁ paridevantiṁ rājanivesanameva nayiṁsu.",
  "atk-s0513a40:202_7": "Sopi bārāṇasirājā uyyāne papañcaṁ akatvāva sīghataraṁ gantvā taṁ paribbājikaṁ pakkosāpetvā mahantena yasena nimantesi.",
  "atk-s0513a40:202_8": "Sā yasassa aguṇaṁ pabbajāya eva guṇaṁ kathesi.",
  "atk-s0513a40:202_9": "Rājā kenaci pariyāyena tassā manaṁ alabhanto taṁ ekasmiṁ gabbhe kāretvā cintesi ‘‘ayaṁ paribbājikā evarūpaṁ yasaṁ na icchati,",
  "atk-s0513a40:202_10": "sopi tāpaso evarūpaṁ mātugāmaṁ gahetvā gacchante kujjhitvā olokitamattampi na akāsi,",
  "atk-s0513a40:202_11": "pabbajitā kho pana bahumāyā honti,",
  "atk-s0513a40:202_12": "kiñci payojetvā anatthampi me kareyya,",
  "atk-s0513a40:202_13": "gacchāmi tāva jānāmi kiṁ karonto nisinno’’ti saṇṭhātuṁ asakkonto uyyānaṁ agamāsi.",
  "atk-s0513a40:202_14": "Bodhisattopi cīvaraṁ sibbanto nisīdi.",
  "atk-s0513a40:202_15": "Rājā mandaparivārova padasaddaṁ akaronto saṇikaṁ upasaṅkami.",
  "atk-s0513a40:202_16": "Bodhisatto rājānaṁ anoloketvā cīvarameva sibbi.",
  "atk-s0513a40:202_17": "Rājā ‘‘ayaṁ kujjhitvā mayā saddhiṁ na sallapatī’’ti maññamāno ‘‘ayaṁ kūṭatāpaso ‘kodhassa uppajjituṁ na dassāmi,",
  "atk-s0513a40:202_18": "uppannampi naṁ khippameva niggaṇhissāmī’ti paṭhamameva gajjitvā idāni kodhena thaddho hutvā mayā saddhiṁ na sallapatī’’ti saññāya tatiyaṁ gāthamāha –",
  "atk-s0513a40:203_0": "51.",
  "atk-s0513a40:204_0": " ‘‘Yaṁ nu pubbe vikatthittho, balamhiva apassito;",
  "atk-s0513a40:205_0": "Svajja tuṇhikato dāni, saṅghāṭiṁ sibbamacchasī’’ti.",
  "atk-s0513a40:206_0": "Tattha balamhiva apassitoti balanissito viya hutvā.",
  "atk-s0513a40:206_1": "Tuṇhikatoti kiñci avadanto.",
  "atk-s0513a40:206_2": "Sibbamacchasīti sibbanto acchasi.",
  "atk-s0513a40:207_0": "Taṁ sutvā mahāsatto ‘‘ayaṁ rājā kodhavasena maṁ nālapatīti maññati,",
  "atk-s0513a40:207_1": "kathessāmi dānissa uppannassa kodhassa vasaṁ agatabhāva’’nti cintetvā catutthaṁ gāthamāha –",
  "atk-s0513a40:208_0": "52.",
  "atk-s0513a40:209_0": " ‘‘Uppajji me na muccittha, na me muccittha jīvato;",
  "atk-s0513a40:210_0": "Rajaṁva vipulā vuṭṭhi, khippameva nivārayi’’nti.",
  "atk-s0513a40:211_0": "Tassattho – mahārāja,",
  "atk-s0513a40:211_1": "uppajji me,",
  "atk-s0513a40:211_2": "na na uppajji,",
  "atk-s0513a40:211_3": "na pana me muccittha,",
  "atk-s0513a40:211_4": "nāssa pavisitvā hadaye ṭhātuṁ adāsiṁ,",
  "atk-s0513a40:211_5": "iti so mama jīvato na muccittheva,",
  "atk-s0513a40:211_6": "rajaṁ vipulā vuṭṭhi viya khippameva naṁ nivāresinti.",
  "atk-s0513a40:212_0": "Taṁ sutvā rājā ‘‘kiṁ nu kho esa kopameva sandhāya vadati,",
  "atk-s0513a40:212_1": "udāhu aññaṁ kiñci sippaṁ sandhāya kathesi,",
  "atk-s0513a40:212_2": "pucchissāmi tāva na’’nti cintetvā pucchanto pañcamaṁ gāthamāha –",
  "atk-s0513a40:213_0": "53.",
  "atk-s0513a40:214_0": " ‘‘Kiṁ te uppajji no mucci, kiṁ te na mucci jīvato;",
  "atk-s0513a40:215_0": "Rajaṁva vipulā vuṭṭhi, katamaṁ taṁ nivārayī’’ti.",
  "atk-s0513a40:216_0": "Tattha kiṁ te uppajji no muccīti kiṁ tava uppajji ceva na mucci ca.",
  "atk-s0513a40:217_0": "Taṁ sutvā bodhisatto ‘‘mahārāja,",
  "atk-s0513a40:217_1": "evaṁ kodho bahuādīnavo mahāvināsadāyako,",
  "atk-s0513a40:217_2": "eso mama uppajji,",
  "atk-s0513a40:217_3": "uppannañca naṁ mettābhāvanāya nivāresi’’nti kodhe ādīnavaṁ pakāsento –",
  "atk-s0513a40:218_0": "54.",
  "atk-s0513a40:219_0": " ‘‘Yamhi jāte na passati, ajāte sādhu passati;",
  "atk-s0513a40:220_0": "So me uppajji no mucci, kodho dummedhagocaro.",
  "atk-s0513a40:221_0": "55.",
  "atk-s0513a40:222_0": " ‘‘Yena jātena nandanti, amittā dukkhamesino;",
  "atk-s0513a40:223_0": "So me uppajji no mucci, kodho dummedhagocaro.",
  "atk-s0513a40:224_0": "56.",
  "atk-s0513a40:225_0": " ‘‘Yasmiñca jāyamānamhi, sadatthaṁ nāvabujjhati;",
  "atk-s0513a40:226_0": "So me uppajji no mucci, kodho dummedhagocaro.",
  "atk-s0513a40:227_0": "57.",
  "atk-s0513a40:228_0": " ‘‘Yenābhibhūto kusalaṁ jahāti, parakkare vipulañcāpi atthaṁ;",
  "atk-s0513a40:229_0": "Sa bhīmaseno balavā pamaddī, kodho mahārāja na me amuccatha.",
  "atk-s0513a40:230_0": "58.",
  "atk-s0513a40:231_0": " ‘‘Kaṭṭhasmiṁ matthamānasmiṁ, pāvako nāma jāyati;",
  "atk-s0513a40:232_0": "Tameva kaṭṭhaṁ ḍahati, yasmā so jāyate gini.",
  "atk-s0513a40:233_0": "59.",
  "atk-s0513a40:234_0": " ‘‘Evaṁ mandassa posassa, bālassa avijānato;",
  "atk-s0513a40:235_0": "Sārambhā jāyate kodho, sopi teneva ḍayhati.",
  "atk-s0513a40:236_0": "60.",
  "atk-s0513a40:237_0": " ‘‘Aggīva tiṇakaṭṭhasmiṁ, kodho yassa pavaḍḍhati;",
  "atk-s0513a40:238_0": "Nihīyati tassa yaso, kāḷapakkheva candimā.",
  "atk-s0513a40:239_0": "61.",
  "atk-s0513a40:240_0": " ‘‘Anedho dhūmaketūva, kodho yassūpasammati;",
  "atk-s0513a40:241_0": "Āpūrati tassa yaso, sukkapakkheva candimā’’ti. – imā gāthā āha;",
  "atk-s0513a40:242_0": "Tattha na passatīti attatthampi na passati,",
  "atk-s0513a40:242_1": "pageva paratthaṁ.",
  "atk-s0513a40:242_2": "Sādhu passatīti attatthaṁ paratthaṁ ubhayatthampi sādhu passati.",
  "atk-s0513a40:242_3": "Dummedhagocaroti nippaññānaṁ ādhārabhūto gocaro.",
  "atk-s0513a40:242_4": "Dukkhamesinoti dukkhaṁ icchantā.",
  "atk-s0513a40:242_5": "Sadatthanti attano atthabhūtaṁ atthato ceva dhammato ca vuddhiṁ.",
  "atk-s0513a40:242_6": "Parakkareti vipulampi atthaṁ uppannaṁ parato kāreti, apanetha,",
  "atk-s0513a40:242_7": "na me iminā atthoti vadati.",
  "atk-s0513a40:242_8": "Sa bhīmasenoti so kodho bhīmāya bhayajananiyā mahatiyā kilesasenāya samannāgato.",
  "atk-s0513a40:242_9": "Pamaddīti attano balavabhāvena uḷārepi satte gahetvā attano vase karaṇena maddanasamattho.",
  "atk-s0513a40:242_10": "Na me amuccathāti mama santikā mokkhaṁ na labhati,",
  "atk-s0513a40:242_11": "hadaye vā pana me khīraṁ viya muhuttaṁ dadhibhāvena na patiṭṭhahitthātipi attho.",
  "atk-s0513a40:243_0": "Kaṭṭhasmiṁ matthamānasminti araṇīsahitena matthiyamāne,",
  "atk-s0513a40:243_1": "‘‘maddamānasmi’’ntipi pāṭho.",
  "atk-s0513a40:243_2": "Yasmāti yato kaṭṭhā jāyati,",
  "atk-s0513a40:243_3": "tameva ḍahati.",
  "atk-s0513a40:243_4": "Ginīti aggi.",
  "atk-s0513a40:243_5": "Bālassa avijānatoti bālassa avijānantassa.",
  "atk-s0513a40:243_6": "Sārambhā jāyateti ahaṁ tvanti ākaḍḍhanavikaḍḍhanaṁ karontassa karaṇuttariyalakkhaṇā sārambhā araṇīmatthanā viya pāvako kodho jāyati.",
  "atk-s0513a40:243_7": "Sopi tenevāti sopi bālo teneva kodhena kaṭṭhaṁ viya agginā ḍayhati.",
  "atk-s0513a40:243_8": "Anedho dhūmaketūvāti anindhano aggi viya.",
  "atk-s0513a40:243_9": "Tassāti tassa adhivāsanakhantiyā samannāgatassa puggalassa sukkapakkhe cando viya laddho yaso aparāparaṁ āpūratīti.",
  "atk-s0513a40:244_0": "Rājā mahāsattassa dhammakathaṁ sutvā tuṭṭho ekaṁ amaccaṁ āṇāpetvā paribbājikaṁ āharāpetvā ‘‘bhante nikkodhatāpasa,",
  "atk-s0513a40:244_1": "ubhopi tumhe pabbajjāsukhena vītināmentā idheva uyyāne vasatha,",
  "atk-s0513a40:244_2": "ahaṁ vo dhammikaṁ rakkhāvaraṇaguttiṁ karissāmī’’ti vatvā khamāpetvā vanditvā pakkāmi.",
  "atk-s0513a40:244_3": "Te ubhopi tattheva vasiṁsu.",
  "atk-s0513a40:244_4": "Aparabhāge paribbājikā kālamakāsi.",
  "atk-s0513a40:244_5": "Bodhisatto tassā kālakatāya himavantaṁ pavisitvā abhiññā ca samāpattiyo ca nibbattetvā cattāro brahmavihāre bhāvetvā brahmalokaparāyaṇo ahosi.",
  "atk-s0513a40:245_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a40:245_1": "saccapariyosāne kodhano bhikkhu anāgāmiphale patiṭṭhahi.",
  "atk-s0513a40:246_0": "Tadā paribbājikā rāhulamātā ahosi, rājā ānando, paribbājako pana ahameva ahosinti.",
  "atk-s0513a40:247_0": "Cūḷabodhijātakavaṇṇanā pañcamā.",
  "atk-s0513a40:249_0": " [444] 6. Kaṇhadīpāyanajātakavaṇṇanā",
  "atk-s0513a40:250_0": "Sattāhamevāhanti idaṁ satthā jetavane viharanto ekaṁ ukkaṇṭhitabhikkhuṁ ārabbha kathesi.",
  "atk-s0513a40:250_1": "Vatthu kusajātake (jā.",
  "atk-s0513a40:250_2": "2.20.1 ādayo) āvi bhavissati.",
  "atk-s0513a40:250_3": "Satthā taṁ bhikkhuṁ ‘‘saccaṁ kira tvaṁ bhikkhu ukkaṇṭhitosī’’ti pucchitvā ‘‘saccaṁ bhante’’ti vutte ‘‘bhikkhu",
  "atk-s0513a40:250_4": "porāṇakapaṇḍitā anuppanne buddhe bāhirakapabbajjaṁ pabbajitvā atirekapaññāsavassāni anabhiratā brahmacariyaṁ",
  "atk-s0513a40:250_5": "carantā hirottappabhedabhayena attano ukkaṇṭhitabhāvaṁ na kassaci kathesuṁ,",
  "atk-s0513a40:250_6": "tvaṁ kasmā evarūpe niyyānikasāsane pabbajitvā mādisassa garuno buddhassa sammukhe ṭhatvā catuparisamajjhe ukkaṇṭhitabhāvaṁ āvi karosi,",
  "atk-s0513a40:250_7": "kimatthaṁ attano hirottappaṁ na rakkhasī’’ti vatvā atītaṁ āhari.",
  "atk-s0513a40:251_0": "Atīte vaṁsaraṭṭhe kosambiyaṁ nāma nagare kosambako nāma rājā rajjaṁ kāresi.",
  "atk-s0513a40:251_1": "Tadā aññatarasmiṁ nigame dve brāhmaṇā asītikoṭidhanavibhavā aññamaññaṁ piyasahāyakā kāmesu dosaṁ disvā",
  "atk-s0513a40:251_2": "mahādānaṁ pavattetvā ubhopi kāme pahāya mahājanassa rodantassa paridevantassa nikkhamitvā himavantapadese",
  "atk-s0513a40:251_3": "assamapadaṁ katvā pabbajitvā uñchācariyāya vanamūlaphalāphalena yāpentā paṇṇāsa vassāni vasiṁsu,",
  "atk-s0513a40:251_4": "jhānaṁ uppādetuṁ nāsakkhiṁsu.",
  "atk-s0513a40:251_5": "Te paṇṇāsavassaccayena loṇambilasevanatthāya janapadaṁ carantā kāsiraṭṭhaṁ sampāpuṇiṁsu.",
  "atk-s0513a40:251_6": "Tatra aññatarasmiṁ nigamagāme dīpāyanatāpasassa gihisahāyo maṇḍabyo nāma atthi,",
  "atk-s0513a40:251_7": "te ubhopi tassa santikaṁ agamaṁsu.",
  "atk-s0513a40:251_8": "So te disvāva attamano paṇṇasālaṁ kāretvā ubhopi te catūhi paccayehi upaṭṭhahi.",
  "atk-s0513a40:251_9": "Te tattha tīṇi cattāri vassāni vasitvā taṁ āpucchitvā cārikaṁ carantā bārāṇasiṁ patvā atimuttakasusāne vasiṁsu.",
  "atk-s0513a40:251_10": "Tattha dīpāyano yathābhirantaṁ viharitvā puna tasseva sahāyassa santikaṁ gato.",
  "atk-s0513a40:251_11": "Maṇḍabyatāpaso tattheva vasi.",
  "atk-s0513a40:252_0": "Athekadivasaṁ eko coro antonagare corikaṁ katvā dhanasāraṁ ādāya nikkhanto ‘‘coro’’ti ñatvā paṭibuddhehi",
  "atk-s0513a40:252_1": "gharassāmikehi ceva ārakkhamanussehi ca anubaddho niddhamanena nikkhamitvā vegena susānaṁ pavisitvā tāpasassa",
  "atk-s0513a40:252_2": "paṇṇasāladvāre bhaṇḍikaṁ chaṭṭetvā palāyi .",
  "atk-s0513a40:252_3": "Manussā bhaṇḍikaṁ disvā ‘‘are duṭṭhajaṭila,",
  "atk-s0513a40:252_4": "tvaṁ rattiṁ corikaṁ katvā divā tāpasarūpena carasī’’ti tajjetvā pothetvā taṁ ādāya netvā rañño dassayiṁsu.",
  "atk-s0513a40:252_5": "Rājā anupaparikkhitvāva ‘‘gacchatha,",
  "atk-s0513a40:252_6": "naṁ sūle uttāsethā’’ti āha.",
  "atk-s0513a40:252_7": "Te taṁ susānaṁ netvā khadirasūlaṁ āropayiṁsu,",
  "atk-s0513a40:252_8": "tāpasassa sarīre sūlaṁ na pavisati.",
  "atk-s0513a40:252_9": "Tato nimbasūlaṁ āhariṁsu,",
  "atk-s0513a40:252_10": "tampi na pavisati.",
  "atk-s0513a40:252_11": "Ayasūlaṁ āhariṁsu,",
  "atk-s0513a40:252_12": "tampi na pavisati.",
  "atk-s0513a40:252_13": "Tāpaso ‘‘kiṁ nu kho me pubbakamma’’nti olokesi,",
  "atk-s0513a40:252_14": "athassa jātissarañāṇaṁ uppajji,",
  "atk-s0513a40:252_15": "tena pubbakammaṁ oloketvā addasa.",
  "atk-s0513a40:252_16": "Kiṁ panassa pubbakammanti?",
  "atk-s0513a40:252_17": "Koviḷārasūle makkhikāvedhanaṁ.",
  "atk-s0513a40:252_18": "So kira purimabhave vaḍḍhakiputto hutvā pitu rukkhatacchanaṭṭhānaṁ gantvā ekaṁ makkhikaṁ gahetvā koviḷārasalākāya sūle viya vijjhi.",
  "atk-s0513a40:252_19": "Tamenaṁ pāpakammaṁ imaṁ ṭhānaṁ patvā gaṇhi.",
  "atk-s0513a40:252_20": "So ‘‘na sakkā ito pāpā mayā muccitu’’nti ñatvā rājapurise āha ‘‘sace maṁ sūle uttāsetukāmattha,",
  "atk-s0513a40:252_21": "koviḷārasūlaṁ āharathā’’ti.",
  "atk-s0513a40:252_22": "Te tathā katvā taṁ sūle uttāsetvā ārakkhaṁ datvā pakkamiṁsu.",
  "atk-s0513a40:253_0": "Ārakkhakā paṭicchannā hutvā tassa santikaṁ āgacchante olokenti.",
  "atk-s0513a40:253_1": "Tadā dīpāyano ‘‘ciradiṭṭho me sahāyo’’ti maṇḍabyassa santikaṁ āgacchanto ‘‘sūle uttāsito’’ti taṁ divasaññeva",
  "atk-s0513a40:253_2": "antarāmagge sutvā taṁ ṭhānaṁ gantvā ekamantaṁ ṭhito ‘‘kiṁ samma kārakosī’’ti pucchitvā ‘‘akārakomhī’’ti",
  "atk-s0513a40:253_3": "vutte ‘‘attano manopadosaṁ rakkhituṁ sakkhi,",
  "atk-s0513a40:253_4": "nāsakkhī’’ti pucchi. ‘‘Samma,",
  "atk-s0513a40:253_5": "yehi ahaṁ gahito,",
  "atk-s0513a40:253_6": "neva tesaṁ,",
  "atk-s0513a40:253_7": "na rañño upari mayhaṁ manopadoso atthī’’ti.",
  "atk-s0513a40:253_8": "‘‘Evaṁ sante tādisassa sīlavato chāyā mayhaṁ sukhā’’ti vatvā dīpāyano sūlaṁ nissāya nisīdi.",
  "atk-s0513a40:253_9": "Athassa sarīre maṇḍabyassa sarīrato lohitabindūni patiṁsu.",
  "atk-s0513a40:253_10": "Tāni suvaṇṇavaṇṇasarīre patitapatitāni sussitvā kāḷakāni uppajjiṁsu.",
  "atk-s0513a40:253_11": "Tato paṭṭhāyeva so kaṇhadīpāyano nāma ahosi.",
  "atk-s0513a40:253_12": "So sabbarattiṁ tattheva nisīdi.",
  "atk-s0513a40:254_0": "Punadivase ārakkhapurisā āgantvā taṁ pavattiṁ rañño ārocesuṁ.",
  "atk-s0513a40:254_1": "Rājā ‘‘anisāmetvāva me kata’’nti vegena tattha gantvā ‘‘pabbajita,",
  "atk-s0513a40:254_2": "kasmā sūlaṁ nissāya nisinnosī’’ti dīpāyanaṁ pucchi. Mahārāja,",
  "atk-s0513a40:254_3": "imaṁ tāpasaṁ rakkhanto nisinnomhi.",
  "atk-s0513a40:254_4": "Kiṁ pana tvaṁ mahārāja,",
  "atk-s0513a40:254_5": "imassa kārakabhāvaṁ vā akārakabhāvaṁ vā ñatvā evaṁ kāresīti?",
  "atk-s0513a40:254_6": "So kammassa asodhitabhāvaṁ ācikkhi.",
  "atk-s0513a40:254_7": "Athassa so ‘‘mahārāja,",
  "atk-s0513a40:254_8": "raññā nāma nisammakārinā bhavitabbaṁ ,",
  "atk-s0513a40:254_9": "alaso gihī kāmabhogī na sādhū’’tiādīni vatvā dhammaṁ desesi.",
  "atk-s0513a40:254_10": "Rājā maṇḍabyassa niddosabhāvaṁ ñatvā ‘‘sūlaṁ harathā’’ti āṇāpesi.",
  "atk-s0513a40:254_11": "Sūlaṁ harantā harituṁ na sakkhiṁsu.",
  "atk-s0513a40:254_12": "Maṇḍabyo āha –",
  "atk-s0513a40:254_13": "‘‘mahārāja,",
  "atk-s0513a40:254_14": "ahaṁ pubbe katakammadosena evarūpaṁ bhayaṁ sampatto,",
  "atk-s0513a40:254_15": "mama sarīrato sūlaṁ harituṁ na sakkā,",
  "atk-s0513a40:254_16": "sace mayhaṁ jīvitaṁ dātukāmo,",
  "atk-s0513a40:254_17": "kakacaṁ āharāpetvā imaṁ sūlaṁ cammasamaṁ chindāpehī’’ti.",
  "atk-s0513a40:254_18": "Rājā tathā kāresi.",
  "atk-s0513a40:254_19": "Antosarīre sūlo antoyeva ahosi.",
  "atk-s0513a40:254_20": "Tadā kira so sukhumaṁ koviḷārasalākaṁ gahetvā makkhikāya vaccamaggaṁ pavesesi,",
  "atk-s0513a40:254_21": "taṁ tassa antosarīreyeva ahosi.",
  "atk-s0513a40:254_22": "So tena kāraṇena amaritvā attano āyukkhayeneva mari,",
  "atk-s0513a40:254_23": "tasmā ayampi na mato.",
  "atk-s0513a40:254_24": "Rājā tāpase vanditvā khamāpetvā ubhopi uyyāne vasāpento paṭijaggi,",
  "atk-s0513a40:254_25": "tato paṭṭhāya maṇḍabyo āṇimaṇḍabyo nāma jāto.",
  "atk-s0513a40:254_26": "So rājānaṁ upanissāya tattheva vasi,",
  "atk-s0513a40:254_27": "dīpāyano pana tassa vaṇaṁ phāsukaṁ katvā attano gihisahāyamaṇḍabyassa santikameva gato.",
  "atk-s0513a40:255_0": "Taṁ paṇṇasālaṁ pavisantaṁ disvā eko puriso sahāyassa ārocesi.",
  "atk-s0513a40:255_1": "So sutvāva tuṭṭhacitto saputtadāro bahū gandhamālatelaphāṇitādīni ādāya taṁ paṇṇasālaṁ gantvā dīpāyanaṁ",
  "atk-s0513a40:255_2": "vanditvā pāde dhovitvā telena makkhetvā pānakaṁ pāyetvā āṇimaṇḍabyassa pavattiṁ suṇanto nisīdi.",
  "atk-s0513a40:255_3": "Athassa putto yaññadattakumāro nāma caṅkamanakoṭiyaṁ geṇḍukena kīḷi,",
  "atk-s0513a40:255_4": "tatra cekasmiṁ vammike āsīviso vasati.",
  "atk-s0513a40:255_5": "Kumārassa bhūmiyaṁ pahaṭageṇḍuko gantvā vammikabile āsīvisassa matthake pati.",
  "atk-s0513a40:255_6": "So ajānanto bile hatthaṁ pavesesi.",
  "atk-s0513a40:255_7": "Atha naṁ kuddho āsīviso hatthe ḍaṁsi.",
  "atk-s0513a40:255_8": "So visavegena mucchito tattheva pati.",
  "atk-s0513a40:255_9": "Athassa mātāpitaro sappena ḍaṭṭhabhāvaṁ ñatvā kumārakaṁ ukkhipitvā tāpasassa santikaṁ ānetvā pādamūle nipajjāpetvā ‘‘bhante,",
  "atk-s0513a40:255_10": "pabbajitā nāma osadhaṁ vā parittaṁ vā jānanti,",
  "atk-s0513a40:255_11": "puttakaṁ no ārogaṁ karothā’’ti āhaṁsu.",
  "atk-s0513a40:255_12": "Ahaṁ osadhaṁ na jānāmi,",
  "atk-s0513a40:255_13": "nāhaṁ vejjakammaṁ karissāmīti.",
  "atk-s0513a40:255_14": "‘‘Tena hi bhante,",
  "atk-s0513a40:255_15": "imasmiṁ kumārake mettaṁ katvā saccakiriyaṁ karothā’’ti vutte tāpaso ‘‘sādhu,",
  "atk-s0513a40:255_16": "saccakiriyaṁ karissāmī’’ti vatvā yaññadattassa sīse hatthaṁ ṭhapetvā paṭhamaṁ gāthamāha –",
  "atk-s0513a40:256_0": "62.",
  "atk-s0513a40:257_0": " ‘‘Sattāhamevāhaṁ pasannacitto, puññatthiko ācariṁ brahmacariyaṁ;",
  "atk-s0513a40:258_0": "Athāparaṁ yaṁ caritaṁ mamedaṁ, vassāni paññāsa samādhikāni;",
  "atk-s0513a40:259_0": "Akāmakovāpi ahaṁ carāmi, etena saccena suvatthi hotu;",
  "atk-s0513a40:260_0": "Hataṁ visaṁ jīvatu yaññadatto’’ti.",
  "atk-s0513a40:261_0": "Tattha athāparaṁ yaṁ caritanti tasmā sattāhā uttari yaṁ mama brahmacariyaṁ.",
  "atk-s0513a40:261_1": "Akāmakovāpīti pabbajjaṁ anicchantoyeva.",
  "atk-s0513a40:261_2": "Etena saccena suvatthi hotūti sace atirekapaṇṇāsavassāni anabhirativāsaṁ vasantena mayā kassaci anārocitabhāvo saccaṁ,",
  "atk-s0513a40:261_3": "etena saccena yaññadattakumārassa sotthibhāvo hotu,",
  "atk-s0513a40:261_4": "jīvitaṁ paṭilabhatūti.",
  "atk-s0513a40:262_0": "Athassa saha saccakiriyāya yaññadattassa thanappadesato uddhaṁ visaṁ bhassitvā pathaviṁ pāvisi.",
  "atk-s0513a40:262_1": "Kumāro akkhīni ummīletvā mātāpitaro oloketvā ‘‘ammatātā’’ti vatvā parivattitvā nipajji.",
  "atk-s0513a40:262_2": "Athassa pitaraṁ kaṇhadīpāyano āha –",
  "atk-s0513a40:262_3": "‘‘mayā tāva mama balaṁ kataṁ,",
  "atk-s0513a40:262_4": "tvampi attano balaṁ karohī’’ti.",
  "atk-s0513a40:262_5": "So ‘‘ahampi saccakiriyaṁ karissāmī’’ti puttassa ure hatthaṁ ṭhapetvā dutiyaṁ gāthamāha –",
  "atk-s0513a40:263_0": "63.",
  "atk-s0513a40:264_0": " ‘‘Yasmā dānaṁ nābhinandiṁ kadāci, disvānahaṁ atithiṁ vāsakāle;",
  "atk-s0513a40:265_0": "Na cāpi me appiyataṁ aveduṁ, bahussutā samaṇabrāhmaṇā ca;",
  "atk-s0513a40:266_0": "Akāmakovāpi ahaṁ dadāmi, etena saccena suvatthi hotu;",
  "atk-s0513a40:267_0": "Hataṁ visaṁ jīvatu yaññadatto’’ti.",
  "atk-s0513a40:268_0": "Tattha vāsakāleti vasanatthāya gehaṁ āgatakāle.",
  "atk-s0513a40:268_1": "Na cāpi me appiyataṁ avedunti bahussutāpi samaṇabrāhmaṇā ‘‘ayaṁ neva dānaṁ abhinandati na amhe’’ti imaṁ mama appiyabhāvaṁ neva jāniṁsu.",
  "atk-s0513a40:268_2": "Ahañhi te piyacakkhūhiyeva olokemīti dīpeti.",
  "atk-s0513a40:268_3": "Etena saccenāti sace ahaṁ dānaṁ dadamāno vipākaṁ asaddahitvā attano anicchāya dammi,",
  "atk-s0513a40:268_4": "anicchanabhāvaṁ mama pare na jānanti,",
  "atk-s0513a40:268_5": "etena saccena suvatthi hotūti attho.",
  "atk-s0513a40:269_0": "Evaṁ tassa saccakiriyāya saha kaṭito uddhaṁ visaṁ bhassitvā pathaviṁ pāvisi.",
  "atk-s0513a40:269_1": "Kumāro uṭṭhāya nisīdi,",
  "atk-s0513a40:269_2": "ṭhātuṁ pana na sakkoti.",
  "atk-s0513a40:269_3": "Athassa pitā mātaraṁ āha ‘‘bhadde,",
  "atk-s0513a40:269_4": "mayā attano balaṁ kataṁ,",
  "atk-s0513a40:269_5": "tvaṁ idāni saccakiriyaṁ katvā puttassa uṭṭhāya gamanabhāvaṁ karohī’’ti. ‘‘Sāmi,",
  "atk-s0513a40:269_6": "atthi mayhaṁ ekaṁ saccaṁ,",
  "atk-s0513a40:269_7": "tava pana santike kathetuṁ na sakkomī’’ti. ‘‘Bhadde,",
  "atk-s0513a40:269_8": "yathā tathā me puttaṁ arogaṁ karohī’’ti.",
  "atk-s0513a40:269_9": "Sā ‘‘sādhū’’ti sampaṭicchitvā saccaṁ karontī tatiyaṁ gāthamāha –",
  "atk-s0513a40:270_0": "64.",
  "atk-s0513a40:271_0": " ‘‘Āsīviso tāta pahūtatejo, yo taṁ aḍaṁsī bilarā udicca;",
  "atk-s0513a40:272_0": "Tasmiñca me appiyatāya ajja, pitarañca te natthi koci viseso;",
  "atk-s0513a40:273_0": "Etena saccena suvatthi hotu, hataṁ visaṁ jīvatu yaññadatto’’ti.",
  "atk-s0513a40:274_0": "Tattha tātāti puttaṁ ālapati.",
  "atk-s0513a40:274_1": "Pahūtatejoti balavaviso.",
  "atk-s0513a40:274_2": "Bilarāti vivarā,",
  "atk-s0513a40:274_3": "ayameva vā pāṭho.",
  "atk-s0513a40:274_4": "Udiccāti uṭṭhahitvā,",
  "atk-s0513a40:274_5": "vammikabilato uṭṭhāyāti attho.",
  "atk-s0513a40:274_6": "Pitarañca teti pitari ca te.",
  "atk-s0513a40:274_7": "Aṭṭhakathāyaṁ pana ayameva pāṭho.",
  "atk-s0513a40:274_8": "Idaṁ vuttaṁ hoti – ‘‘tāta,",
  "atk-s0513a40:274_9": "yaññadatta tasmiñca āsīvise tava pitari ca appiyabhāvena mayhaṁ koci viseso natthi.",
  "atk-s0513a40:274_10": "Tañca pana appiyabhāvaṁ ṭhapetvā ajja mayā koci jānāpitapubbo nāma natthi,",
  "atk-s0513a40:274_11": "sace etaṁ saccaṁ,",
  "atk-s0513a40:274_12": "etena saccena tava sotthi hotū’’ti.",
  "atk-s0513a40:275_0": "Saha ca saccakiriyāya sabbaṁ visaṁ bhassitvā pathaviṁ pāvisi.",
  "atk-s0513a40:275_1": "Yaññadatto nibbisena sarīrena uṭṭhāya kīḷituṁ āraddho.",
  "atk-s0513a40:275_2": "Evaṁ putte uṭṭhite maṇḍabyo dīpāyanassa ajjhāsayaṁ pucchanto catutthaṁ gāthamāha –",
  "atk-s0513a40:276_0": "65.",
  "atk-s0513a40:277_0": " ‘‘Santā dantāyeva paribbajanti, aññatra kaṇhā natthākāmarūpā;",
  "atk-s0513a40:278_0": "Dīpāyana kissa jigucchamāno, akāmako carasi brahmacariya’’nti.",
  "atk-s0513a40:279_0": "Tassattho –",
  "atk-s0513a40:279_1": "ye keci khattiyādayo kāme pahāya idha loke pabbajanti,",
  "atk-s0513a40:279_2": "te aññatra kaṇhā bhavantaṁ kaṇhaṁ ṭhapetvā aññe akāmarūpā nāma natthi,",
  "atk-s0513a40:279_3": "sabbe jhānabhāvanāya kilesānaṁ samitattā santā,",
  "atk-s0513a40:279_4": "cakkhādīni dvārāni yathā nibbisevanāni honti,",
  "atk-s0513a40:279_5": "tathā tesaṁ damitattā dantā hutvā abhiratāva brahmacariyaṁ caranti,",
  "atk-s0513a40:279_6": "tvaṁ pana bhante dīpāyana,",
  "atk-s0513a40:279_7": "kiṁkāraṇā tapaṁ jigucchamāno akāmako hutvā brahmacariyaṁ carasi,",
  "atk-s0513a40:279_8": "kasmā puna na agārameva ajjhāvasasīti.",
  "atk-s0513a40:280_0": "Athassa so kāraṇaṁ kathento pañcamaṁ gāthamāha –",
  "atk-s0513a40:281_0": "66.",
  "atk-s0513a40:282_0": " ‘‘Saddhāya nikkhamma punaṁ nivatto, so eḷamūgova bālo vatāyaṁ;",
  "atk-s0513a40:283_0": "Etassa vādassa jigucchamāno, akāmako carāmi brahmacariyaṁ;",
  "atk-s0513a40:284_0": "Viññuppasatthañca satañca ṭhānaṁ, evampahaṁ puññakaro bhavāmī’’ti.",
  "atk-s0513a40:285_0": "Tassattho –",
  "atk-s0513a40:285_1": "kaṇho kammañca phalañca saddahitvā tāva mahantaṁ vibhavaṁ pahāya agārā nikkhamitvā yaṁ jahi,",
  "atk-s0513a40:285_2": "puna tadatthameva nivatto.",
  "atk-s0513a40:285_3": "So ayaṁ eḷamūgo gāmadārako viya bālo vatāti imaṁ vādaṁ jigucchamāno ahaṁ attano hirottappabhedabhayena anicchamānopi brahmacariyaṁ carāmi.",
  "atk-s0513a40:285_4": "Kiñca bhiyyo pabbajjāpuññañca nāmetaṁ viññūhi buddhādīhi pasatthaṁ,",
  "atk-s0513a40:285_5": "tesaṁyeva ca sataṁ nivāsaṭṭhānaṁ.",
  "atk-s0513a40:285_6": "Evaṁ imināpi kāraṇena ahaṁ puññakaro bhavāmi,",
  "atk-s0513a40:285_7": "assumukhopi rudamāno brahmacariyaṁ carāmiyevāti.",
  "atk-s0513a40:286_0": "Evaṁ so attano ajjhāsayaṁ kathetvā puna maṇḍabyaṁ pucchanto chaṭṭhaṁ gāthamāha –",
  "atk-s0513a40:287_0": "67.",
  "atk-s0513a40:288_0": " ‘‘Samaṇe tuvaṁ brāhmaṇe addhike ca, santappayāsi annapānena bhikkhaṁ;",
  "atk-s0513a40:289_0": "Opānabhūtaṁva gharaṁ tava yidaṁ, annena pānena upetarūpaṁ;",
  "atk-s0513a40:290_0": "Atha kissa vādassa jigucchamāno, akāmako dānamimaṁ dadāsī’’ti.",
  "atk-s0513a40:291_0": "Tattha bhikkhanti bhikkhāya carantānaṁ bhikkhañca sampādetvā dadāsi.",
  "atk-s0513a40:291_1": "Opānabhūtaṁvāti catumahāpathe khatasādhāraṇapokkharaṇī viya.",
  "atk-s0513a40:292_0": "Tato maṇḍabyo attano ajjhāsayaṁ kathento sattamaṁ gāthamāha –",
  "atk-s0513a40:293_0": "68.",
  "atk-s0513a40:294_0": " ‘‘Pitaro ca me āsuṁ pitāmahā ca, saddhā ahuṁ dānapatī vadaññū;",
  "atk-s0513a40:295_0": "Taṁ kullavattaṁ anuvattamāno, māhaṁ kule antimagandhano ahuṁ;",
  "atk-s0513a40:296_0": "Etassa vādassa jigucchamāno, akāmako dānamimaṁ dadāmī’’ti.",
  "atk-s0513a40:297_0": "Tattha ‘‘āsu’’nti padassa ‘‘saddhā’’ti iminā sambandho,",
  "atk-s0513a40:297_1": "saddhā ahesunti attho.",
  "atk-s0513a40:297_2": "Ahunti saddhā hutvā tato uttari dānajeṭṭhakā ceva ‘‘detha karothā’’ti vuttavacanassa atthajānanakā ca ahesuṁ.",
  "atk-s0513a40:297_3": "Taṁ kullavattanti taṁ kulavattaṁ,",
  "atk-s0513a40:297_4": "aṭṭhakathāyaṁ pana ayameva pāṭho.",
  "atk-s0513a40:297_5": "Māhaṁ kule antimagandhano ahunti ‘‘ahaṁ attano kule sabbapacchimako ceva kulapalāpo ca mā ahu’’nti sallakkhetvā",
  "atk-s0513a40:297_6": "etaṁ ‘‘kulaantimo kulapalāpo’’ti vādaṁ jigucchamāno dānaṁ anicchantopi idaṁ dānaṁ dadāmīti dīpeti.",
  "atk-s0513a40:298_0": "Evañca pana vatvā maṇḍabyo attano bhariyaṁ pucchamāno aṭṭhamaṁ gāthamāha –",
  "atk-s0513a40:299_0": "69.",
  "atk-s0513a40:300_0": " ‘‘Dahariṁ kumāriṁ asamatthapaññaṁ, yaṁ tānayiṁ ñātikulā sugatte;",
  "atk-s0513a40:301_0": "Na cāpi me appiyataṁ avedi, aññatra kāmā paricārayantā;",
  "atk-s0513a40:302_0": "Atha kena vaṇṇena mayā te bhoti, saṁvāsadhammo ahu evarūpo’’ti.",
  "atk-s0513a40:303_0": "Tattha asamatthapaññanti kuṭumbaṁ vicāretuṁ appaṭibalapaññaṁ atitaruṇiññeva samānaṁ.",
  "atk-s0513a40:303_1": "Yaṁ tānayinti yaṁ taṁ ānayiṁ,",
  "atk-s0513a40:303_2": "ahaṁ daharimeva samānaṁ taṁ ñātikulato ānesinti vuttaṁ hoti.",
  "atk-s0513a40:303_3": "Aññatra kāmā paricārayantāti ettakaṁ kālaṁ vinā kāmena anicchāya maṁ paricārayantāpi attano appiyataṁ maṁ na jānāpesi,",
  "atk-s0513a40:303_4": "sampiyāyamānarūpāva paricari.",
  "atk-s0513a40:303_5": "Kena vaṇṇenāti kena kāraṇena.",
  "atk-s0513a40:303_6": "Bhotīti taṁ ālapati.",
  "atk-s0513a40:303_7": "Evarūpoti āsīvisasamānapaṭikūlabhāvena mayā saddhiṁ tava saṁvāsadhammo evarūpo piyasaṁvāso viya kathaṁ jātoti.",
  "atk-s0513a40:304_0": "Athassa sā kathentī navamaṁ gāthamāha –",
  "atk-s0513a40:305_0": "70.",
  "atk-s0513a40:306_0": " ‘‘Ārā dūre nayidha kadāci atthi, paramparā nāma kule imasmiṁ;",
  "atk-s0513a40:307_0": "Taṁ kullavattaṁ anuvattamānā, māhaṁ kule antimagandhinī ahuṁ;",
  "atk-s0513a40:308_0": "Etassa vādassa jigucchamānā, akāmikā paddhacarāmhi tuyha’’nti.",
  "atk-s0513a40:309_0": "Tattha ārā dūreti aññamaññavevacanaṁ.",
  "atk-s0513a40:309_1": "Atidūreti vā dassentī evamāha.",
  "atk-s0513a40:309_2": "Idhāti nipātamattaṁ,",
  "atk-s0513a40:309_3": "na kadācīti attho.",
  "atk-s0513a40:309_4": "Paramparāti purisaparamparā.",
  "atk-s0513a40:309_5": "Idaṁ vuttaṁ hoti – sāmi,",
  "atk-s0513a40:309_6": "imasmiṁ amhākaṁ ñātikule dūrato paṭṭhāya yāva sattamā kulaparivaṭṭā purisaparamparā nāma na kadāci atthi,",
  "atk-s0513a40:309_7": "ekitthiyāpi sāmikaṁ chaḍḍetvā añño puriso gahitapubbo nāma natthīti.",
  "atk-s0513a40:309_8": "Taṁ kullavattanti ahampi taṁ kulavattaṁ kulapaveṇiṁ anuvattamānā attano kule pacchimikā palālabhūtā mā",
  "atk-s0513a40:309_9": "ahunti sallakkhetvā etaṁ kulaantimā kulagandhinīti vādaṁ jigucchamānā akāmikāpi tuyhaṁ paddhacarāmhi",
  "atk-s0513a40:309_10": "veyyāvaccakārikā pādaparicārikā jātāmhīti.",
  "atk-s0513a40:310_0": "Evañca pana vatvā ‘‘mayā sāmikassa santike abhāsitapubbaṁ guyhaṁ bhāsitaṁ,",
  "atk-s0513a40:310_1": "kujjheyyapi me ayaṁ,",
  "atk-s0513a40:310_2": "amhākaṁ kulūpakatāpasassa sammukheyeva khamāpessāmī’’ti cintetvā khamāpentī dasamaṁ gāthamāha –",
  "atk-s0513a40:311_0": "71.",
  "atk-s0513a40:312_0": " ‘‘Maṇḍabya bhāsiṁ yamabhāsaneyyaṁ, taṁ khamyataṁ puttakahetu majja;",
  "atk-s0513a40:313_0": "Puttapemā na idha paratthi kiñci, so no ayaṁ jīvati yaññadatto’’ti.",
  "atk-s0513a40:314_0": "Tattha taṁ khamyatanti taṁ khamayatu.",
  "atk-s0513a40:314_1": "Puttakahetu majjāti taṁ mama bhāsitaṁ ajja imassa puttassa hetu khamayatu.",
  "atk-s0513a40:314_2": "So no ayanti yassa puttassa kāraṇā mayā etaṁ bhāsitaṁ,",
  "atk-s0513a40:314_3": "so no putto jīvati,",
  "atk-s0513a40:314_4": "imassa jīvitalābhabhāvena me khama sāmi,",
  "atk-s0513a40:314_5": "ajjato paṭṭhāya tava vasavattinī bhavissāmīti.",
  "atk-s0513a40:315_0": "Atha naṁ maṇḍabyo ‘‘uṭṭhehi bhadde,",
  "atk-s0513a40:315_1": "khamāmi te,",
  "atk-s0513a40:315_2": "ito pana paṭṭhāya mā pharusacittā ahosi,",
  "atk-s0513a40:315_3": "ahampi te appiyaṁ na karissāmī’’ti āha.",
  "atk-s0513a40:315_4": "Bodhisatto maṇḍabyaṁ āha – ‘‘āvuso,",
  "atk-s0513a40:315_5": "tayā dussaṅgharaṁ dhanaṁ saṅgharitvā kammañca phalañca asaddahitvā dānaṁ dadantena ayuttaṁ kataṁ,",
  "atk-s0513a40:315_6": "ito paṭṭhāya dānaṁ saddahitvā dehī’’ti.",
  "atk-s0513a40:315_7": "So ‘‘sādhū’’ti sampaṭicchitvā bodhisattaṁ āha – ‘‘bhante,",
  "atk-s0513a40:315_8": "tayā amhākaṁ dakkhiṇeyyabhāve ṭhatvā anabhiratena brahmacariyaṁ carantena ayuttaṁ kataṁ,",
  "atk-s0513a40:315_9": "ito paṭṭhāya idāni yathā tayi katakārā mahapphalā honti,",
  "atk-s0513a40:315_10": "evaṁ cittaṁ pasādetvā suddhacitto abhirato hutvā brahmacariyaṁ carāhī’’ti.",
  "atk-s0513a40:315_11": "Te mahāsattaṁ vanditvā uṭṭhāya agamaṁsu.",
  "atk-s0513a40:315_12": "Tato paṭṭhāya bhariyā sāmike sasnehā ahosi,",
  "atk-s0513a40:315_13": "maṇḍabyo pasannacitto saddhāya dānaṁ adāsi.",
  "atk-s0513a40:315_14": "Bodhisatto anabhiratiṁ vinodetvā jhānābhiññaṁ uppādetvā brahmalokaparāyaṇo ahosi.",
  "atk-s0513a40:316_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a40:316_1": "saccapariyosāne ukkaṇṭhito bhikkhu sotāpattiphale patiṭṭhahi .",
  "atk-s0513a40:316_2": "Tadā maṇḍabyo ānando ahosi,",
  "atk-s0513a40:316_3": "bhariyā visākhā,",
  "atk-s0513a40:316_4": "putto rāhulo,",
  "atk-s0513a40:316_5": "āṇimaṇḍabyo sāriputto,",
  "atk-s0513a40:316_6": "kaṇhadīpāyano pana ahameva ahosinti.",
  "atk-s0513a40:317_0": "Kaṇhadīpāyanajātakavaṇṇanā chaṭṭhā.",
  "atk-s0513a40:319_0": " [445] 7. Nigrodhajātakavaṇṇanā",
  "atk-s0513a40:320_0": "Na vāhametaṁ jānāmīti idaṁ satthā veḷuvane viharanto devadattaṁ ārabbha kathesi.",
  "atk-s0513a40:320_1": "Ekadivasañhi bhikkhū tena ‘‘āvuso devadatta,",
  "atk-s0513a40:320_2": "satthā tava bahūpakāro,",
  "atk-s0513a40:320_3": "tvañhi satthāraṁ nissāya pabbajjaṁ labhi upasampadaṁ labhi,",
  "atk-s0513a40:320_4": "tepiṭakaṁ buddhavacanaṁ uggaṇhi,",
  "atk-s0513a40:320_5": "jhānaṁ uppādesi,",
  "atk-s0513a40:320_6": "lābhasakkāropi te dasabalasseva santako’’ti bhikkhūhi vutte tiṇasalākaṁ ukkhipitvā ‘‘ettakampi samaṇena",
  "atk-s0513a40:320_7": "gotamena mayhaṁ kataṁ guṇaṁ na passāmī’’ti vutte dhammasabhāyaṁ kathaṁ samuṭṭhāpesuṁ.",
  "atk-s0513a40:320_8": "Satthā āgantvā ‘‘kāya nuttha,",
  "atk-s0513a40:320_9": "bhikkhave,",
  "atk-s0513a40:320_10": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0513a40:320_11": "bhikkhave, idāneva,",
  "atk-s0513a40:320_12": "pubbepi devadatto akataññū mittadubbhī’’ti vatvā tehi yācito atītaṁ āhari.",
  "atk-s0513a40:321_0": "Atīte rājagahe magadhamahārājā nāma rajjaṁ kāresi.",
  "atk-s0513a40:321_1": "Tadā rājagahaseṭṭhi attano puttassa janapadaseṭṭhino dhītaraṁ ānesi,",
  "atk-s0513a40:321_2": "sā vañjhā ahosi.",
  "atk-s0513a40:321_3": "Athassā aparabhāge sakkāro parihāyi.",
  "atk-s0513a40:321_4": "‘‘Amhākaṁ puttassa gehe vañjhitthiyā vasantiyā kathaṁ kulavaṁso vaḍḍhissatī’’ti yathā sā suṇāti,",
  "atk-s0513a40:321_5": "evampi kathaṁ samuṭṭhāpenti.",
  "atk-s0513a40:321_6": "Sā taṁ sutvā ‘‘hotu gabbhiniālayaṁ katvā ete vañcessāmī’’ti cintetvā attano atthacārikaṁ dhātiṁ āha ‘‘amma,",
  "atk-s0513a40:321_7": "gabbhiniyo nāma kiñca kiñca karontī’’ti gabbhiniparihāraṁ pucchitvā utunikāle paṭicchādetvā ambilādirucikā",
  "atk-s0513a40:321_8": "hutvā hatthapādānaṁ uddhumāyanakāle hatthapādapiṭṭhiyo koṭṭāpetvā bahalaṁ kāresi,",
  "atk-s0513a40:321_9": "divase divasepi pilotikāveṭhanena ca udaravaḍḍhanaṁ vaḍḍhesi,",
  "atk-s0513a40:321_10": "thanamukhāni kāḷāni kāresi,",
  "atk-s0513a40:321_11": "sarīrakiccaṁ karontīpi aññatra tassā dhātiyā aññesaṁ sammukhaṭṭhāne na karoti.",
  "atk-s0513a40:321_12": "Sāmikopissā gabbhaparihāraṁ adāsi.",
  "atk-s0513a40:321_13": "Evaṁ nava māse vasitvā ‘‘idāni janapade pitu gharaṁ gantvā vijāyissāmī’’ti sasure āpucchitvā rathamāruhitvā",
  "atk-s0513a40:321_14": "mahantena parivārena rājagahā nikkhamitvā maggaṁ paṭipajji.",
  "atk-s0513a40:321_15": "Tassā pana purato eko sattho gacchati.",
  "atk-s0513a40:321_16": "Satthena vasitvā gataṭṭhānaṁ esā pātarāsakāle pāpuṇāti.",
  "atk-s0513a40:322_0": "Athekadivasaṁ tasmiṁ satthe ekā duggatitthī rattiyā ekasmiṁ nigrodhamūle puttaṁ vijāyitvā pātova satthe",
  "atk-s0513a40:322_1": "gacchante ‘‘ahaṁ vinā satthena gantuṁ na sakkhissāmi,",
  "atk-s0513a40:322_2": "sakkā kho pana jīvantiyā puttaṁ labhitu’’nti nigrodhamūlajāle jalābuñceva gabbhamalañca attharitvā puttaṁ chaṭṭetvā agamāsi.",
  "atk-s0513a40:322_3": "Dārakassapi devatā ārakkhaṁ gaṇhiṁsu.",
  "atk-s0513a40:322_4": "So hi na yo vā so vā,",
  "atk-s0513a40:322_5": "bodhisattoyeva.",
  "atk-s0513a40:322_6": "So pana tadā tādisaṁ paṭisandhiṁ gaṇhi.",
  "atk-s0513a40:322_7": "Itarā pātarāsakāle taṁ ṭhānaṁ patvā ‘‘sarīrakiccaṁ karissāmī’’ti tāya dhātiyā saddhiṁ nigrodhamūlaṁ gatā suvaṇṇavaṇṇaṁ dārakaṁ disvā ‘‘amma,",
  "atk-s0513a40:322_8": "nipphannaṁ no kicca’’nti pilotikāyo apanetvā ucchaṅgapadesaṁ lohitena ca gabbhamalena ca makkhetvā attano gabbhavuṭṭhānaṁ ārocesi.",
  "atk-s0513a40:322_9": "Tāvadeva naṁ sāṇiyā parikkhipitvā haṭṭhatuṭṭho saparijano rājagahaṁ paṇṇaṁ pesesi.",
  "atk-s0513a40:322_10": "Athassā sassusasurā vijātakālato paṭṭhāya ‘‘pitu kule kiṁ karissati,",
  "atk-s0513a40:322_11": "idheva āgacchatū’’ti pesayiṁsu.",
  "atk-s0513a40:322_12": "Sā paṭinivattitvā rājagahameva pāvisi.",
  "atk-s0513a40:322_13": "Tattha taṁ sampaṭicchitvā dārakassa nāmaṁ karontā nigrodhamūle jātattā ‘‘nigrodhakumāro’’ti nāmaṁ kariṁsu.",
  "atk-s0513a40:322_14": "Taṁ divasaññeva anuseṭṭhisuṇisāpi vijāyanatthāya kulagharaṁ gacchantī antarāmagge ekissā rukkhasākhāya heṭṭhā puttaṁ vijāyi,",
  "atk-s0513a40:322_15": "tassa ‘‘sākhakumāro’’ti nāmaṁ kariṁsu.",
  "atk-s0513a40:322_16": "Taṁ divasaññeva seṭṭhiṁ nissāya vasantassa tunnakārassa bhariyāpi pilotikantare puttaṁ vijāyi,",
  "atk-s0513a40:322_17": "tassa ‘‘pottiko’’ti nāmaṁ kariṁsu.",
  "atk-s0513a40:323_0": "Mahāseṭṭhi ubhopi te dārake ‘‘nigrodhakumārassa jātadivasaññeva jātā’’ti āṇāpetvā teneva saddhiṁ saṁvaḍḍhesi.",
  "atk-s0513a40:323_1": "Te ekato vaḍḍhitvā vayappattā takkasilaṁ gantvā sippaṁ uggaṇhiṁsu.",
  "atk-s0513a40:323_2": "Ubhopi seṭṭhiputtā ācariyassa dve sahassāni adaṁsu.",
  "atk-s0513a40:323_3": "Nigrodhakumāro pottikassa attano santike sippaṁ paṭṭhapesi.",
  "atk-s0513a40:323_4": "Te nipphannasippā ācariyaṁ āpucchitvā nikkhantā ‘‘janapadacārikaṁ carissāmā’’ti anupubbena bārāṇasiṁ patvā ekasmiṁ rukkhamūle nipajjiṁsu.",
  "atk-s0513a40:323_5": "Tadā bārāṇasirañño kālakatassa sattamo divaso,",
  "atk-s0513a40:323_6": "‘‘sve phussarathaṁ yojessāmā’’ti nagare bheriṁ carāpesuṁ.",
  "atk-s0513a40:323_7": "Tesupi sahāyesu rukkhamūle nipajjitvā niddāyantesu pottiko paccūsakāle uṭṭhāya nigrodhakumārassa pāde parimajjanto nisīdi.",
  "atk-s0513a40:323_8": "Tasmiṁ rukkhe vutthakukkuṭesu uparikukkuṭo heṭṭhākukkuṭassa sarīre vaccaṁ pātesi.",
  "atk-s0513a40:323_9": "Atha naṁ so ‘‘kenetaṁ pātita’’nti āha. ‘‘Samma,",
  "atk-s0513a40:323_10": "mā kujjhi,",
  "atk-s0513a40:323_11": "mayā ajānantena pātita’’nti āha. ‘‘Are,",
  "atk-s0513a40:323_12": "tvaṁ mama sarīraṁ attano vaccaṭṭhānaṁ maññasi,",
  "atk-s0513a40:323_13": "kiṁ mama pamāṇaṁ na jānāsī’’ti.",
  "atk-s0513a40:323_14": "Atha naṁ itaro ‘‘are tvaṁ ‘ajānantena me kata’nti vuttepi kujjhasiyeva,",
  "atk-s0513a40:323_15": "kiṁ pana te pamāṇa’’nti āha.",
  "atk-s0513a40:323_16": "‘‘Yo maṁ māretvā maṁsaṁ khādati,",
  "atk-s0513a40:323_17": "so pātova sahassaṁ labhati,",
  "atk-s0513a40:323_18": "tasmā ahaṁ mānaṁ karomī’’ti.",
  "atk-s0513a40:323_19": "Atha naṁ itaro ‘‘are ettakamattena tvaṁ mānaṁ karosi,",
  "atk-s0513a40:323_20": "maṁ pana māretvā yo thūlamaṁsaṁ khādati,",
  "atk-s0513a40:323_21": "so pātova rājā hoti,",
  "atk-s0513a40:323_22": "yo majjhimamaṁsaṁ khādati,",
  "atk-s0513a40:323_23": "so senāpati,",
  "atk-s0513a40:323_24": "yo aṭṭhinissitaṁ khādati,",
  "atk-s0513a40:323_25": "so bhaṇḍāgāriko hotī’’ti āha.",
  "atk-s0513a40:324_0": "Pottiko tesaṁ kathaṁ sutvā ‘‘kiṁ no sahassena,",
  "atk-s0513a40:324_1": "rajjameva vara’’nti saṇikaṁ rukkhaṁ abhiruhitvā uparisayitakukkuṭaṁ gahetvā māretvā aṅgāre pacitvā thūlamaṁsaṁ nigrodhassa adāsi,",
  "atk-s0513a40:324_2": "majjhimamaṁsaṁ sākhassa adāsi,",
  "atk-s0513a40:324_3": "aṭṭhimaṁsaṁ attanā khādi.",
  "atk-s0513a40:324_4": "Khāditvā pana ‘‘samma nigrodha,",
  "atk-s0513a40:324_5": "tvaṁ ajja rājā bhavissasi,",
  "atk-s0513a40:324_6": "samma sākha,",
  "atk-s0513a40:324_7": "tvaṁ senāpati bhavissasi,",
  "atk-s0513a40:324_8": "ahaṁ pana bhaṇḍāgāriko bhavissāmī’’ti vatvā ‘‘kathaṁ jānāsī’’ti puṭṭho taṁ pavattiṁ ārocesi.",
  "atk-s0513a40:324_9": "Te tayopi janā pātarāsavelāya bārāṇasiṁ pavisitvā ekassa brāhmaṇassa gehe sappisakkarayuttaṁ pāyāsaṁ bhuñjitvā nagarā nikkhamitvā uyyānaṁ pavisiṁsu.",
  "atk-s0513a40:324_10": "Nigrodhakumāro silāpaṭṭe nipajji ,",
  "atk-s0513a40:324_11": "itare dve bahi nipajjiṁsu.",
  "atk-s0513a40:324_12": "Tasmiṁ samaye pañca rājakakudhabhaṇḍāni anto ṭhapetvā phussarathaṁ vissajjesuṁ.",
  "atk-s0513a40:324_13": "Tattha vitthārakathā mahājanakajātake (jā.",
  "atk-s0513a40:324_14": "2.22.123 ādayo) āvi bhavissati.",
  "atk-s0513a40:324_15": "Phussaratho uyyānaṁ gantvā nivattitvā ārohanasajjo hutvā aṭṭhāsi.",
  "atk-s0513a40:324_16": "Purohito ‘‘uyyāne puññavatā sattena bhavitabba’’nti uyyānaṁ pavisitvā kumāraṁ disvā pādantato sāṭakaṁ",
  "atk-s0513a40:324_17": "apanetvā pādesu lakkhaṇāni upadhāretvā ‘‘tiṭṭhatu bārāṇasiyaṁ rajjaṁ,",
  "atk-s0513a40:324_18": "sakalajambudīpassa adhipatirājā bhavituṁ yutto’’ti sabbatālāvacare paggaṇhāpesi.",
  "atk-s0513a40:324_19": "Nigrodhakumāro pabujjhitvā mukhato sāṭakaṁ apanetvā mahājanaṁ oloketvā parivattitvā nipanno thokaṁ vītināmetvā silāpaṭṭe pallaṅkena nisīdi.",
  "atk-s0513a40:324_20": "Atha naṁ purohito jaṇṇunā patiṭṭhāya ‘‘rajjaṁ te deva pāpuṇātī’’ti vatvā ‘‘‘sādhū’’ti vutte tattheva ratanarāsimhi ṭhapetvā abhisiñci.",
  "atk-s0513a40:324_21": "So rajjaṁ patvā sākhassa senāpatiṭṭhānaṁ datvā mahantena sakkārena nagaraṁ pāvisi,",
  "atk-s0513a40:324_22": "pottikopi tehi saddhiññeva agamāsi.",
  "atk-s0513a40:324_23": "Tato paṭṭhāya mahāsatto bārāṇasiyaṁ dhammena rajjaṁ kāresi.",
  "atk-s0513a40:325_0": "So ekadivasaṁ mātāpitūnaṁ saritvā sākhaṁ āha – ‘‘samma,",
  "atk-s0513a40:325_1": "na sakkā mātāpitūhi vinā vattituṁ,",
  "atk-s0513a40:325_2": "mahantena parivārena gantvā mātāpitaro no ānehī’’ti.",
  "atk-s0513a40:325_3": "Sākho ‘‘na me tattha gamanakammaṁ atthī’’ti paṭikkhipi.",
  "atk-s0513a40:325_4": "Tato pottikaṁ āṇāpesi.",
  "atk-s0513a40:325_5": "So ‘‘sādhū’’ti tattha gantvā nigrodhassa mātāpitaro ‘‘putto vo rajje patiṭṭhito,",
  "atk-s0513a40:325_6": "etha gacchāmā’’ti āha.",
  "atk-s0513a40:325_7": "Te ‘‘atthi no tāva vibhavamattaṁ,",
  "atk-s0513a40:325_8": "alaṁ tattha gamanenā’’ti paṭikkhipiṁsu.",
  "atk-s0513a40:325_9": "Sākhassapi mātāpitaro avoca,",
  "atk-s0513a40:325_10": "tepi na icchiṁsu.",
  "atk-s0513a40:325_11": "Attano mātāpitaro avoca,",
  "atk-s0513a40:325_12": "‘‘mayaṁ tāta tunnakārakammena jīvissāma ala’’nti paṭikkhipiṁsu.",
  "atk-s0513a40:325_13": "So tesaṁ manaṁ alabhitvā bārāṇasimeva paccāgantvā ‘‘senāpatissa ghare maggakilamathaṁ vinodetvā pacchā",
  "atk-s0513a40:325_14": "nigrodhasahāyaṁ passissāmī’’ti cintetvā tassa nivesanadvāraṁ gantvā ‘‘sahāyo kira te pottiko nāma āgatoti",
  "atk-s0513a40:325_15": "senāpatissa ārocehī’’ti dovārikaṁ āha,",
  "atk-s0513a40:325_16": "so tathā akāsi.",
  "atk-s0513a40:325_17": "Sākho pana ‘‘ayaṁ mayhaṁ rajjaṁ adatvā sahāyanigrodhassa adāsī’’ti tasmiṁ veraṁ bandhi.",
  "atk-s0513a40:325_18": "So taṁ kathaṁ sutvāva kuddho āgantvā ‘‘ko imassa sahāyo ummattako dāsiputto,",
  "atk-s0513a40:325_19": "gaṇhatha na’’nti vatvā hatthapādajaṇṇukapparehi koṭṭāpetvā gīvāyaṁ gāhāpetvā nīharāpesi.",
  "atk-s0513a40:326_0": "So cintesi ‘‘sākho mama santikā senāpatiṭṭhānaṁ labhitvā akataññū mittadubbhī,",
  "atk-s0513a40:326_1": "maṁ koṭṭāpetvā nīharāpesi,",
  "atk-s0513a40:326_2": "nigrodho pana paṇḍito kataññū sappuriso,",
  "atk-s0513a40:326_3": "tasseva santikaṁ gamissāmī’’ti.",
  "atk-s0513a40:326_4": "So rājadvāraṁ gantvā ‘‘deva,",
  "atk-s0513a40:326_5": "pottiko kira nāma te sahāyo dvāre ṭhito’’ti rañño ārocāpesi.",
  "atk-s0513a40:326_6": "Rājā pakkosāpetvā taṁ āgacchantaṁ disvā āsanā vuṭṭhāya paccuggantvā paṭisanthāraṁ katvā massukammādīni",
  "atk-s0513a40:326_7": "kārāpetvā sabbālaṅkārapaṭimaṇḍitena paribhuttanānaggarasabhojanena tena saddhiṁ sukhanisinno mātāpitūnaṁ",
  "atk-s0513a40:326_8": "pavattiṁ pucchitvā anāgamanabhāvaṁ suṇi.",
  "atk-s0513a40:326_9": "Sākhopi ‘‘pottiko maṁ rañño santike paribhindeyya ,",
  "atk-s0513a40:326_10": "mayi pana gate kiñci vattuṁ na sakkhissatī’’ti tattheva agamāsi.",
  "atk-s0513a40:326_11": "Pottiko tassa santikeyeva rājānaṁ āmantetvā ‘‘deva,",
  "atk-s0513a40:326_12": "ahaṁ maggakilanto ‘sākhassa gehaṁ gantvā vissamitvā idhāgamissāmī’ti agamiṁ.",
  "atk-s0513a40:326_13": "Atha maṁ sākho ‘nāhaṁ taṁ jānāmī’ti vatvā koṭṭāpetvā gīvāyaṁ gāhāpetvā nīharāpesīti saddaheyyāsi tvaṁ eta’’nti vatvā tisso gāthā abhāsi –",
  "atk-s0513a40:327_0": "72.",
  "atk-s0513a40:328_0": " ‘‘Na vāhametaṁ jānāmi, ko vāyaṁ kassa vāti vā;",
  "atk-s0513a40:329_0": "Yathā sākho vadi eva, nigrodha kinti maññasi.",
  "atk-s0513a40:330_0": "73.",
  "atk-s0513a40:331_0": " ‘‘Tato galavinītena, purisā nīhariṁsu maṁ;",
  "atk-s0513a40:332_0": "Datvā mukhapahārāni, sākhassa vacanaṁkarā.",
  "atk-s0513a40:333_0": "74.",
  "atk-s0513a40:334_0": " ‘‘Etādisaṁ dummatinā, akataññuna dubbhinā;",
  "atk-s0513a40:335_0": "Kataṁ anariyaṁ sākhena, sakhinā te janādhipā’’ti.",
  "atk-s0513a40:336_0": "Tattha kinti maññasīti yathā maṁ sākho acari,",
  "atk-s0513a40:336_1": "kiṁ tvampi evameva maññasi,",
  "atk-s0513a40:336_2": "udāhu aññathā maññasi,",
  "atk-s0513a40:336_3": "maṁ sākho evaṁ vadeyyāti saddahasi,",
  "atk-s0513a40:336_4": "taṁ na saddahasīti adhippāyo.",
  "atk-s0513a40:336_5": "Galavinītenāti galaggāhena.",
  "atk-s0513a40:336_6": "Dubbhināti mittadubbhinā.",
  "atk-s0513a40:337_0": "Taṁ sutvā nigrodho catasso gāthā abhāsi –",
  "atk-s0513a40:338_0": "75.",
  "atk-s0513a40:339_0": " ‘‘Na vāhametaṁ jānāmi, napi me koci saṁsati;",
  "atk-s0513a40:340_0": "Yaṁ me tvaṁ samma akkhāsi, sākhena kāraṇaṁ kataṁ.",
  "atk-s0513a40:341_0": "76.",
  "atk-s0513a40:342_0": " ‘‘Sakhīnaṁ sājīvakaro, mama sākhassa cūbhayaṁ;",
  "atk-s0513a40:343_0": "Tvaṁ nosissariyaṁ dātā, manussesu mahantataṁ;",
  "atk-s0513a40:344_0": "Tayāmā labbhitā iddhī, ettha me natthi saṁsayo.",
  "atk-s0513a40:345_0": "77.",
  "atk-s0513a40:346_0": " ‘‘Yathāpi bījamaggimhi, ḍayhati na virūhati;",
  "atk-s0513a40:347_0": "Evaṁ kataṁ asappurise, nassati na virūhati.",
  "atk-s0513a40:348_0": "78.",
  "atk-s0513a40:349_0": " ‘‘Kataññumhi ca posamhi, sīlavante ariyavuttine;",
  "atk-s0513a40:350_0": "Sukhette viya bījāni, kataṁ tamhi na nassatī’’ti.",
  "atk-s0513a40:351_0": "Tattha saṁsatīti ācikkhati.",
  "atk-s0513a40:351_1": "Kāraṇaṁ katanti ākaḍḍhanavikaḍḍhanapothanakoṭṭanasaṅkhātaṁ kāraṇaṁ katanti attho.",
  "atk-s0513a40:351_2": "Sakhīnaṁ sājīvakaroti samma,",
  "atk-s0513a40:351_3": "pottika tvaṁ sahāyakānaṁ suājīvakaro jīvikāya uppādetā.",
  "atk-s0513a40:351_4": "Mama sākhassa cūbhayanti mayhañca sākhassa ca ubhinnampi sakhīnanti attho.",
  "atk-s0513a40:351_5": "Tvaṁ nosissariyanti tvaṁ no asi issariyaṁ dātā,",
  "atk-s0513a40:351_6": "tava santikā imā sampattī amhehi laddhā.",
  "atk-s0513a40:351_7": "Mahantatanti mahantabhāvaṁ.",
  "atk-s0513a40:352_0": "Evañca pana vatvā ettakaṁ kathente nigrodhe sākho tattheva aṭṭhāsi.",
  "atk-s0513a40:352_1": "Atha naṁ rājā ‘‘sākha imaṁ pottikaṁ sañjānāsī’’ti pucchi.",
  "atk-s0513a40:352_2": "So tuṇhī ahosi.",
  "atk-s0513a40:352_3": "Athassa rājā daṇḍaṁ āṇāpento aṭṭhamaṁ gāthamāha –",
  "atk-s0513a40:353_0": "79.",
  "atk-s0513a40:354_0": " ‘‘Imaṁ jammaṁ nekatikaṁ, asappurisacintakaṁ;",
  "atk-s0513a40:355_0": "Hanantu sākhaṁ sattīhi, nāssa icchāmi jīvita’’nti.",
  "atk-s0513a40:356_0": "Tattha jammanti lāmakaṁ. Nekatikanti vañcakaṁ.",
  "atk-s0513a40:357_0": "Taṁ sutvā pottiko ‘‘mā esa bālo maṁ nissāya nassatū’’ti cintetvā navamaṁ gāthamāha –",
  "atk-s0513a40:358_0": "80.",
  "atk-s0513a40:359_0": " ‘‘Khamatassa mahārāja, pāṇā na paṭiānayā;",
  "atk-s0513a40:360_0": "Khama deva asappurisassa, nāssa icchāmahaṁ vadha’’nti.",
  "atk-s0513a40:361_0": "Tattha khamatassāti khamataṁ assa,",
  "atk-s0513a40:361_1": "etassa asappurisassa khamathāti attho.",
  "atk-s0513a40:361_2": "Na paṭiānayāti matassa nāma pāṇā paṭiānetuṁ na sakkā.",
  "atk-s0513a40:362_0": "Rājā tassa vacanaṁ sutvā sākhassa khami,",
  "atk-s0513a40:362_1": "senāpatiṭṭhānampi pottikasseva dātukāmo ahosi ,",
  "atk-s0513a40:362_2": "so pana na icchi.",
  "atk-s0513a40:362_3": "Athassa sabbasenānīnaṁ vicāraṇārahaṁ bhaṇḍāgārikaṭṭhānaṁ nāma adāsi.",
  "atk-s0513a40:362_4": "Pubbe kiretaṁ ṭhānantaraṁ nāhosi,",
  "atk-s0513a40:362_5": "tato paṭṭhāya jātaṁ.",
  "atk-s0513a40:362_6": "Aparabhāge pottiko bhaṇḍāgāriko puttadhītāhi vaḍḍhamāno attano puttadhītānaṁ ovādavasena osānagāthamāha –",
  "atk-s0513a40:363_0": "81.",
  "atk-s0513a40:364_0": " ‘‘Nigrodhameva seveyya, na sākhamupasaṁvase;",
  "atk-s0513a40:365_0": "Nigrodhasmiṁ mataṁ seyyo, yañce sākhasmi jīvita’’nti.",
  "atk-s0513a40:366_0": "Satthā imaṁ dhammadesanaṁ āharitvā ‘‘evaṁ,",
  "atk-s0513a40:366_1": "bhikkhave,",
  "atk-s0513a40:366_2": "devadatto pubbepi akataññūyevā’’ti vatvā jātakaṁ samodhānesi –",
  "atk-s0513a40:366_3": "‘‘tadā sākho devadatto ahosi,",
  "atk-s0513a40:366_4": "pottiko ānando,",
  "atk-s0513a40:366_5": "nigrodho pana ahameva ahosi’’nti.",
  "atk-s0513a40:367_0": "Nigrodhajātakavaṇṇanā sattamā.",
  "atk-s0513a40:369_0": " [446] 8. Takkalajātakavaṇṇanā",
  "atk-s0513a40:370_0": "Na takkalā santi na āluvānīti idaṁ satthā jetavane viharanto ekaṁ pituposakaṁ upāsakaṁ ārabbha kathesi.",
  "atk-s0513a40:370_1": "So kira daliddakule paccājāto mātari kālakatāya pātova uṭṭhāya dantakaṭṭhamukhodakadānādīni karonto bhatiṁ",
  "atk-s0513a40:370_2": "vā kasiṁ vā katvā laddhavibhavānurūpena yāgubhattādīni sampādetvā pitaraṁ posesi.",
  "atk-s0513a40:370_3": "Atha naṁ pitā āha – ‘‘tāta,",
  "atk-s0513a40:370_4": "tvaṁ ekakova anto ca bahi ca kattabbaṁ karosi,",
  "atk-s0513a40:370_5": "ekaṁ te kuladārikaṁ ānessāmi,",
  "atk-s0513a40:370_6": "sā te gehe kattabbaṁ karissatī’’ti. ‘‘Tāta,",
  "atk-s0513a40:370_7": "itthiyo nāma gharaṁ āgatā neva mayhaṁ,",
  "atk-s0513a40:370_8": "na tumhākaṁ cittasukhaṁ karissanti,",
  "atk-s0513a40:370_9": "mā evarūpaṁ cintayittha,",
  "atk-s0513a40:370_10": "ahaṁ yāvajīvaṁ tumhe posetvā tumhākaṁ accayena jānissāmī’’ti.",
  "atk-s0513a40:370_11": "Athassa pitā anicchamānasseva ekaṁ kumārikaṁ ānesi.",
  "atk-s0513a40:370_12": "Sā sasurassa ca sāmikassa ca upakārikā ahosi nīcavutti.",
  "atk-s0513a40:370_13": "Sāmikopissā ‘‘mama pitu upakārikā’’ti tussitvā laddhaṁ laddhaṁ manāpaṁ āharitvā deti,",
  "atk-s0513a40:370_14": "sāpi taṁ sasurasseva upanāmesi.",
  "atk-s0513a40:370_15": "Sā aparabhāge cintesi ‘‘mayhaṁ sāmiko laddhaṁ laddhaṁ pitu adatvā mayhameva deti,",
  "atk-s0513a40:370_16": "addhā pitari nisneho jāto,",
  "atk-s0513a40:370_17": "imaṁ mahallakaṁ ekenupāyena mama sāmikassa paṭikkūlaṁ katvā gehā nikkaḍḍhāpessāmī’’ti.",
  "atk-s0513a40:371_0": "Sā tato paṭṭhāya udakaṁ atisītaṁ vā accuṇhaṁ vā,",
  "atk-s0513a40:371_1": "āhāraṁ atiloṇaṁ vā aloṇaṁ vā ,",
  "atk-s0513a40:371_2": "bhattaṁ uttaṇḍulaṁ vā atikilinnaṁ vāti evamādīni tassa kodhuppattikāraṇāni katvā tasmiṁ kujjhante ‘‘ko",
  "atk-s0513a40:371_3": "imaṁ mahallakaṁ upaṭṭhātuṁ sakkhissatī’’ti pharusāni vatvā kalahaṁ vaḍḍhesi.",
  "atk-s0513a40:371_4": "Tattha tattha kheḷapiṇḍādīni chaḍḍetvāpi sāmikaṁ ujjhāpesi ‘‘passa pitu kammaṁ,",
  "atk-s0513a40:371_5": "‘idañcidañca mā karī’ti vutte kujjhati,",
  "atk-s0513a40:371_6": "imasmiṁ gehe pitaraṁ vā vasāpehi maṁ vā’’ti.",
  "atk-s0513a40:371_7": "Atha naṁ so ‘‘bhadde,",
  "atk-s0513a40:371_8": "tvaṁ daharā yattha katthaci jīvituṁ sakkhissasi,",
  "atk-s0513a40:371_9": "mayhaṁ pitā mahallako,",
  "atk-s0513a40:371_10": "tvaṁ tassa asahantī imamhā gehā nikkhamā’’ti āha.",
  "atk-s0513a40:371_11": "Sā bhītā ‘‘ito paṭṭhāya evaṁ na karissāmī’’ti sasurassa pādesu patitvā khamāpetvā pakatiniyāmeneva paṭijaggituṁ ārabhi.",
  "atk-s0513a40:371_12": "Atha so upāsako purimadivasesu tāya ubbāḷho satthu santikaṁ dhammassavanāya agantvā tassā pakatiyā patiṭṭhitakāle agamāsi.",
  "atk-s0513a40:371_13": "Atha naṁ satthā ‘‘kiṁ, upāsaka,",
  "atk-s0513a40:371_14": "sattaṭṭha divasāni dhammassavanāya nāgatosī’’ti pucchi.",
  "atk-s0513a40:371_15": "So taṁ kāraṇaṁ kathesi.",
  "atk-s0513a40:371_16": "Satthā ‘‘idāni tāva tassā kathaṁ aggahetvā pitaraṁ na nīharāpesi,",
  "atk-s0513a40:371_17": "pubbe pana etissā kathaṁ gahetvā pitaraṁ āmakasusānaṁ netvā āvāṭaṁ khaṇitvā tattha naṁ pakkhipitvā māraṇakāle",
  "atk-s0513a40:371_18": "ahaṁ sattavassiko hutvā mātāpitūnaṁ guṇaṁ kathetvā pitughātakakammā nivāresiṁ,",
  "atk-s0513a40:371_19": "tadā tvaṁ mama kathaṁ sutvā tava pitaraṁ yāvajīvaṁ paṭijaggitvā saggaparāyaṇo jāto,",
  "atk-s0513a40:371_20": "svāyaṁ mayā dinno ovādo bhavantaragatampi na vijahati,",
  "atk-s0513a40:371_21": "iminā kāraṇena tassā kathaṁ aggahetvā idāni tayā pitā na nīhaṭo’’ti vatvā tena yācito atītaṁ āhari.",
  "atk-s0513a40:372_0": "Atīte bārāṇasiyaṁ brahmadatte rajjaṁ kārente aññatarasmiṁ kāsigāme ekassa kulassa ghare ekaputtako ahosi nāmena saviṭṭhako nāma.",
  "atk-s0513a40:372_1": "So mātāpitaro paṭijagganto aparabhāge mātari kālakatāya pitaraṁ posesīti sabbaṁ vatthu paccuppannavatthuniyāmeneva kathetabbaṁ.",
  "atk-s0513a40:372_2": "Ayaṁ panettha viseso.",
  "atk-s0513a40:372_3": "Tadā sā itthī ‘‘passa pitu kammaṁ,",
  "atk-s0513a40:372_4": "‘idañcidañca mā karī’ti vutte kujjhatī’’ti vatvā ‘‘sāmi,",
  "atk-s0513a40:372_5": "pitā te caṇḍo pharuso niccaṁ kalahaṁ karoti,",
  "atk-s0513a40:372_6": "jarājiṇṇo byādhipīḷito na cirasseva marissati,",
  "atk-s0513a40:372_7": "ahañca etena saddhiṁ ekagehe vasituṁ na sakkomi,",
  "atk-s0513a40:372_8": "sayampesa katipāhena marissatiyeva,",
  "atk-s0513a40:372_9": "tvaṁ etaṁ āmakasusānaṁ netvā āvāṭaṁ khaṇitvā tattha naṁ pakkhipitvā kuddālena sīsaṁ chinditvā jīvitakkhayaṁ",
  "atk-s0513a40:372_10": "pāpetvā upari paṁsunā chādetvā āgacchāhī’’ti āha.",
  "atk-s0513a40:372_11": "So tāya punappunaṁ vuccamāno ‘‘bhadde,",
  "atk-s0513a40:372_12": "purisamāraṇaṁ nāma bhāriyaṁ,",
  "atk-s0513a40:372_13": "kathaṁ naṁ māressāmī’’ti āha.",
  "atk-s0513a40:372_14": "‘‘Ahaṁ te upāyaṁ ācikkhissāmī’’ti.",
  "atk-s0513a40:372_15": "‘‘Ācikkha tāvā’’ti. ‘‘Sāmi,",
  "atk-s0513a40:372_16": "tvaṁ paccūsakāle pitu nisinnaṭṭhānaṁ gantvā yathā sabbe suṇanti,",
  "atk-s0513a40:372_17": "evaṁ mahāsaddaṁ katvā ‘tāta,",
  "atk-s0513a40:372_18": "asukagāme tumhākaṁ uddhāraṇako atthi,",
  "atk-s0513a40:372_19": "mayi gate na deti,",
  "atk-s0513a40:372_20": "tumhākaṁ accayena na dassateva,",
  "atk-s0513a40:372_21": "sve yānake nisīditvā pātova gacchissāmā’ti vatvā tena vuttavelāyameva uṭṭhāya yānakaṁ yojetvā tattha",
  "atk-s0513a40:372_22": "nisīdāpetvā āmakasusānaṁ netvā āvāṭaṁ khaṇitvā corehi acchinnasaddaṁ katvā māretvā āvāṭe pakkhipitvā",
  "atk-s0513a40:372_23": "sīsaṁ chinditvā nhāyitvā āgacchā’’ti.",
  "atk-s0513a40:373_0": "Saviṭṭhako ‘‘atthesa upāyo’’ti tassā vacanaṁ sampaṭicchitvā yānakaṁ gamanasajjaṁ akāsi.",
  "atk-s0513a40:373_1": "Tassa paneko sattavassiko putto atthi paṇḍito byatto.",
  "atk-s0513a40:373_2": "So mātu vacanaṁ sutvā ‘‘mayhaṁ mātā pāpadhammā pitaraṁ me pitughātakammaṁ kāreti,",
  "atk-s0513a40:373_3": "ahaṁ imassa pitughātakammaṁ kātuṁ na dassāmī’’ti saṇikaṁ gantvā ayyakena saddhiṁ nipajji.",
  "atk-s0513a40:373_4": "Saviṭṭhakopi itarāya vuttavelāya yānakaṁ yojetvā ‘‘ehi, tāta,",
  "atk-s0513a40:373_5": "uddhāraṁ sodhessāmā’’ti pitaraṁ yānake nisīdāpesi.",
  "atk-s0513a40:373_6": "Kumāropi paṭhamataraṁ yānakaṁ abhiruhi.",
  "atk-s0513a40:373_7": "Saviṭṭhako taṁ nivāretuṁ asakkonto teneva saddhiṁ āmakasusānaṁ gantvā pitarañca kumārakena saddhiṁ ekamante",
  "atk-s0513a40:373_8": "ṭhapetvā sayaṁ otaritvā kuddālapiṭakaṁ ādāya ekasmiṁ paṭicchannaṭṭhāne caturassāvāṭaṁ khaṇituṁ ārabhi.",
  "atk-s0513a40:373_9": "Kumārako otaritvā tassa santikaṁ gantvā ajānanto viya kathaṁ samuṭṭhāpetvā paṭhamaṁ gāthamāha –",
  "atk-s0513a40:374_0": "82.",
  "atk-s0513a40:375_0": " ‘‘Na takkalā santi na āluvāni, na biḷāliyo na kaḷambāni tāta;",
  "atk-s0513a40:376_0": "Eko araññamhi susānamajjhe, kimatthiko tāta khaṇāsi kāsu’’nti.",
  "atk-s0513a40:377_0": "Tattha na takkalā santīti piṇḍālukandā na santi.",
  "atk-s0513a40:377_1": "Āluvānīti āluvakandā.",
  "atk-s0513a40:377_2": "Biḷāliyoti biḷārivallikandā.",
  "atk-s0513a40:377_3": "Kaḷambānīti tālakandā.",
  "atk-s0513a40:378_0": "Athassa pitā dutiyaṁ gāthamāha –",
  "atk-s0513a40:379_0": "83.",
  "atk-s0513a40:380_0": " ‘‘Pitāmaho tāta sudubbalo te, anekabyādhīhi dukhena phuṭṭho;",
  "atk-s0513a40:381_0": "Tamajjahaṁ nikhaṇissāmi sobbhe, na hissa taṁ jīvitaṁ rocayāmī’’ti.",
  "atk-s0513a40:382_0": "Tattha anekabyādhīhīti anekehi byādhīhi uppannena dukkhena phuṭṭho.",
  "atk-s0513a40:382_1": "Na hissa tanti ahañhi tassa tava pitāmahassa taṁ dujjīvitaṁ na icchāmi,",
  "atk-s0513a40:382_2": "‘‘evarūpā jīvitā maraṇamevassa vara’’nti maññamāno taṁ sobbhe nikhaṇissāmīti.",
  "atk-s0513a40:383_0": "Taṁ sutvā kumāro upaḍḍhaṁ gāthamāha –",
  "atk-s0513a40:384_0": "84.",
  "atk-s0513a40:385_0": " ‘‘Saṅkappametaṁ paṭiladdha pāpakaṁ, accāhitaṁ kamma karosi ludda’’nti.",
  "atk-s0513a40:386_0": "Tassattho – tāta,",
  "atk-s0513a40:386_1": "tvaṁ ‘‘pītaraṁ dukkhā pamocessāmī’’ti maraṇadukkhena yojento etaṁ pāpakaṁ saṅkappaṁ paṭiladdhā tassa",
  "atk-s0513a40:386_2": "ca saṅkappavasena hitaṁ atikkamma ṭhitattā accāhitaṁ kammaṁ karosi luddanti.",
  "atk-s0513a40:387_0": "Evañca pana vatvā kumāro pitu hatthato kuddālaṁ gahetvā avidūre aññataraṁ āvāṭaṁ khaṇituṁ ārabhi.",
  "atk-s0513a40:387_1": "Atha naṁ pitā upasaṅkamitvā ‘‘kasmā, tāta,",
  "atk-s0513a40:387_2": "āvāṭaṁ khaṇasī’’ti pucchi.",
  "atk-s0513a40:387_3": "So tassa kathento tatiyaṁ gāthamāha –",
  "atk-s0513a40:388_0": "‘‘Mayāpi tāta paṭilacchase tuvaṁ, etādisaṁ kamma jarūpanīto;",
  "atk-s0513a40:389_0": "Taṁ kullavattaṁ anuvattamāno, ahampi taṁ nikhaṇissāmi sobbhe’’ti.",
  "atk-s0513a40:390_0": "Tassattho – tāta,",
  "atk-s0513a40:390_1": "ahampi etasmiṁ sobbhe taṁ mahallakakāle nikhaṇissāmi,",
  "atk-s0513a40:390_2": "iti kho tāta,",
  "atk-s0513a40:390_3": "mayāpi kate imasmiṁ sobbhe tuvaṁ jarūpanīto etādisaṁ kammaṁ paṭilacchase,",
  "atk-s0513a40:390_4": "yaṁ etaṁ tayā pavattitaṁ kulavattaṁ,",
  "atk-s0513a40:390_5": "taṁ anuvattamāno vayappatto bhariyāya saddhiṁ vasanto ahampi taṁ nikhaṇissāmi sobbheti.",
  "atk-s0513a40:391_0": "Athassa pitā catutthaṁ gāthamāha –",
  "atk-s0513a40:392_0": "85.",
  "atk-s0513a40:393_0": " ‘‘Pharusāhi vācāhi pakubbamāno, āsajja maṁ tvaṁ vadase kumāra;",
  "atk-s0513a40:394_0": "Putto mamaṁ orasako samāno, ahītānukampī mama tvaṁsi puttā’’ti.",
  "atk-s0513a40:395_0": "Tattha pakubbamānoti abhibhavanto. Āsajjāti ghaṭṭetvā.",
  "atk-s0513a40:396_0": "Evaṁ vutte paṇḍitakumārako ekaṁ paṭivacanagāthaṁ, dve udānagāthāti tisso gāthā abhāsi –",
  "atk-s0513a40:397_0": "86.",
  "atk-s0513a40:398_0": " ‘‘Na tāhaṁ tāta ahitānukampī, hitānukampī te ahampi tāta;",
  "atk-s0513a40:399_0": "Pāpañca taṁ kamma pakubbamānaṁ, arahāmi no vārayituṁ tato.",
  "atk-s0513a40:400_0": "87.",
  "atk-s0513a40:401_0": " ‘‘Yo mātaraṁ vā pitaraṁ saviṭṭha, adūsake hiṁsati pāpadhammo;",
  "atk-s0513a40:402_0": "Kāyassa bhedā abhisamparāyaṁ, asaṁsayaṁ so nirayaṁ upeti.",
  "atk-s0513a40:403_0": "88.",
  "atk-s0513a40:404_0": " ‘‘Yo mātaraṁ vā pitaraṁ saviṭṭha, annena pānena upaṭṭhahāti;",
  "atk-s0513a40:405_0": "Kāyassa bhedā abhisamparāyaṁ, asaṁsayaṁ so sugatiṁ upetī’’ti. –",
  "atk-s0513a40:406_0": "Imaṁ pana puttassa dhammakathaṁ sutvā pitā aṭṭhamaṁ gāthamāha –",
  "atk-s0513a40:407_0": "89.",
  "atk-s0513a40:408_0": " ‘‘Na me tvaṁ putta ahitānukampī, hitānukampī me tvaṁsi putta;",
  "atk-s0513a40:409_0": "Ahañca taṁ mātarā vuccamāno, etādisaṁ kamma karomi ludda’’nti.",
  "atk-s0513a40:410_0": "Tattha ahañca taṁ mātarāti ahañca te mātarā, ayameva vā pāṭho.",
  "atk-s0513a40:411_0": "Taṁ sutvā kumāro ‘‘tāta,",
  "atk-s0513a40:411_1": "itthiyo nāma uppanne dose aniggayhamānā punappunaṁ pāpaṁ karonti,",
  "atk-s0513a40:411_2": "mama mātā yathā puna evarūpaṁ na karoti,",
  "atk-s0513a40:411_3": "tathā naṁ paṇāmetuṁ vaṭṭatī’’ti navamaṁ gāthamāha –",
  "atk-s0513a40:412_0": "90.",
  "atk-s0513a40:413_0": " ‘‘Yā te sā bhariyā anariyarūpā, mātā mamesā sakiyā janetti;",
  "atk-s0513a40:414_0": "Niddhāpaye tañca sakā agārā, aññampi te sā dukhamāvaheyyā’’ti.",
  "atk-s0513a40:415_0": "Saviṭṭhako paṇḍitaputtassa kathaṁ sutvā somanassajāto hutvā ‘‘gacchāma,",
  "atk-s0513a40:415_1": "tātā’’ti saddhiṁ puttena ca pitarā ca yānake nisīditvā pāyāsi.",
  "atk-s0513a40:415_2": "Sāpi kho anācārā ‘‘nikkhantā no gehā kāḷakaṇṇī’’ti haṭṭhatuṭṭhā allagomayena gehaṁ upalimpetvā pāyāsaṁ",
  "atk-s0513a40:415_3": "pacitvā āgamanamaggaṁ olokentī te āgacchante disvā ‘‘nikkhantaṁ kāḷakaṇṇiṁ puna gahetvā āgato’’ti kujjhitvā",
  "atk-s0513a40:415_4": "‘‘are nikatika,",
  "atk-s0513a40:415_5": "nikkhantaṁ kāḷakaṇṇiṁ puna ādāya āgatosī’’ti paribhāsi.",
  "atk-s0513a40:415_6": "Saviṭṭhako kiñci avatvā yānakaṁ mocetvā ‘‘anācāre kiṁ vadesī’’ti taṁ sukoṭṭitaṁ koṭṭetvā ‘‘ito paṭṭhāya",
  "atk-s0513a40:415_7": "mā imaṁ gehaṁ pāvisī’’ti pāde gahetvā nikkaḍḍhi.",
  "atk-s0513a40:415_8": "Tato pitarañca puttañca nhāpetvā sayampi nhāyitvā tayopi pāyāsaṁ paribhuñjiṁsu.",
  "atk-s0513a40:415_9": "Sāpi pāpadhammā katipāhaṁ aññasmiṁ gehe vasi.",
  "atk-s0513a40:415_10": "Tasmiṁ kāle putto pitaraṁ āha – ‘‘tāta,",
  "atk-s0513a40:415_11": "mama mātā ettakena na bujjhati,",
  "atk-s0513a40:415_12": "tumhe mama mātu maṅkubhāvakaraṇatthaṁ ‘asukagāmake mama mātuladhītā atthi ,",
  "atk-s0513a40:415_13": "sā mayhaṁ pitarañca puttañca mañca paṭijaggissati,",
  "atk-s0513a40:415_14": "taṁ ānessāmī’ti vatvā mālāgandhādīni ādāya yānakena nikkhamitvā khettaṁ anuvicaritvā sāyaṁ āgacchathā’’ti.",
  "atk-s0513a40:415_15": "So tathā akāsi.",
  "atk-s0513a40:416_0": "Paṭivissakakule itthiyo ‘‘sāmiko kira te aññaṁ bhariyaṁ ānetuṁ asukagāmaṁ nāma gato’’ti tassā ācikkhiṁsu.",
  "atk-s0513a40:416_1": "Sā ‘‘dānimhi naṭṭhā,",
  "atk-s0513a40:416_2": "natthi me puna okāso’’ti bhītā tasitā hutvā ‘‘puttameva yācissāmī’’ti paṇḍitaputtassa santikaṁ gantvā tassa pādesu patitvā ‘‘tāta,",
  "atk-s0513a40:416_3": "taṁ ṭhapetvā añño mama paṭisaraṇaṁ natthi,",
  "atk-s0513a40:416_4": "ito paṭṭhāya tava pitarañca pitāmahañca alaṅkatacetiyaṁ viya paṭijaggissāmi,",
  "atk-s0513a40:416_5": "puna mayhaṁ imasmiṁ ghare pavesanaṁ karohī’’ti āha.",
  "atk-s0513a40:416_6": "So ‘‘sādhu, amma,",
  "atk-s0513a40:416_7": "sace puna evarūpaṁ na karissatha,",
  "atk-s0513a40:416_8": "karissāmi,",
  "atk-s0513a40:416_9": "appamattā hothā’’ti vatvā pitu āgatakāle dasamaṁ gāthamāha –",
  "atk-s0513a40:417_0": "91.",
  "atk-s0513a40:418_0": " ‘‘Yā te sā bhariyā anariyarūpā, mātā mamesā sakiyā janetti;",
  "atk-s0513a40:419_0": "Dantā kareṇūva vasūpanītā, sā pāpadhammā punarāvajātū’’ti.",
  "atk-s0513a40:420_0": "Tattha kareṇūvāti tāta,",
  "atk-s0513a40:420_1": "idāni sā āneñjakāraṇaṁ kārikā hatthinī viya dantā vasaṁ upanītā nibbisevanā jātā.",
  "atk-s0513a40:420_2": "Punarāgajātūti puna imaṁ gehaṁ āgacchatūti.",
  "atk-s0513a40:421_0": "Evaṁ so pitu dhammaṁ kathetvā gantvā mātaraṁ ānesi.",
  "atk-s0513a40:421_1": "Sā sāmikañca sasurañca khamāpetvā tato paṭṭhāya dantā dhammena samannāgatā hutvā sāmikañca sasurañca puttañca paṭijaggi.",
  "atk-s0513a40:421_2": "Ubhopi ca puttassa ovāde ṭhatvā dānādīni puññāni karitvā saggaparāyaṇā ahesuṁ.",
  "atk-s0513a40:422_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a40:422_1": "saccapariyosāne pituposako sotāpattiphale patiṭṭhahi.",
  "atk-s0513a40:422_2": "Tadā pitā ca putto ca suṇisā ca teyeva ahesuṁ,",
  "atk-s0513a40:422_3": "paṇḍitakumāro pana ahameva ahosinti.",
  "atk-s0513a40:423_0": "Takkalajātakavaṇṇanā aṭṭhamā.",
  "atk-s0513a40:425_0": " [447] 9. Mahādhammapālajātakavaṇṇanā",
  "atk-s0513a40:426_0": "Kiṁte vatanti idaṁ satthā paṭhamagamanena kapilapuraṁ gantvā nigrodhārāme viharanto pitu nivesane rañño asaddahanaṁ ārabbha kathesi.",
  "atk-s0513a40:426_1": "Tadā hi suddhodanamahārājā vīsatisahassabhikkhuparivārassa bhagavato attano nivesane yāgukhajjakaṁ datvā",
  "atk-s0513a40:426_2": "antarābhatte sammodanīyaṁ kathaṁ kathento ‘‘bhante,",
  "atk-s0513a40:426_3": "tumhākaṁ padhānakāle devatā āgantvā ākāse ṭhatvā ‘putto te siddhatthakumāro appāhāratāya mato’ti mayhaṁ ārocesu’’nti āha.",
  "atk-s0513a40:426_4": "Satthārā ca ‘‘saddahi,",
  "atk-s0513a40:426_5": "mahārājā’’ti vutte ‘‘na saddahiṁ, bhante,",
  "atk-s0513a40:426_6": "ākāse ṭhatvā kathentiyopi devatā,",
  "atk-s0513a40:426_7": "‘mama puttassa bodhitale buddhattaṁ appatvā parinibbānaṁ nāma natthī’ti paṭikkhipi’’nti āha.",
  "atk-s0513a40:426_8": "‘‘Mahārāja,",
  "atk-s0513a40:426_9": "pubbepi tvaṁ mahādhammapālakālepi ‘putto te mato imānissa aṭṭhīnī’ti dassetvā vadantassapi disāpāmokkhācariyassa",
  "atk-s0513a40:426_10": "‘amhākaṁ kule taruṇakāle kālakiriyā nāma natthī’ti na saddahi,",
  "atk-s0513a40:426_11": "idāni pana kasmā saddahissasī’’ti vatvā tena yācito atītaṁ āhari.",
  "atk-s0513a40:427_0": "Atīte bārāṇasiyaṁ brahmadatte rajjaṁ kārente kāsiraṭṭhe dhammapālagāmo nāma ahosi.",
  "atk-s0513a40:427_1": "So dhammapālakulassa vasanatāya etaṁ nāmaṁ labhi.",
  "atk-s0513a40:427_2": "Tattha dasannaṁ kusalakammapathānaṁ pālanato ‘‘dhammapālo’’tveva paññāto brāhmaṇo paṭivasati,",
  "atk-s0513a40:427_3": "tassa kule antamaso dāsakammakarāpi dānaṁ denti,",
  "atk-s0513a40:427_4": "sīlaṁ rakkhanti,",
  "atk-s0513a40:427_5": "uposathakammaṁ karonti.",
  "atk-s0513a40:427_6": "Tadā bodhisatto tasmiṁ kule nibbatti,",
  "atk-s0513a40:427_7": "‘‘dhammapālakumāro’’tvevassa nāmaṁ kariṁsu.",
  "atk-s0513a40:427_8": "Atha naṁ vayappattaṁ pitā sahassaṁ datvā sippuggahaṇatthāya takkasilaṁ pesesi.",
  "atk-s0513a40:427_9": "So tattha gantvā disāpāmokkhācariyassa santike sippaṁ uggaṇhi,",
  "atk-s0513a40:427_10": "pañcannaṁ māṇavakasatānaṁ jeṭṭhantevāsiko ahosi.",
  "atk-s0513a40:427_11": "Tadā ācariyassa jeṭṭhaputto kālamakāsi.",
  "atk-s0513a40:427_12": "Ācariyo māṇavakaparivuto ñātigaṇena saddhiṁ rodanto kandanto susāne tassa sarīrakiccaṁ kāreti.",
  "atk-s0513a40:427_13": "Tattha ācariyo ca ñātivaggo cassa antevāsikā ca rodanti paridevanti,",
  "atk-s0513a40:427_14": "dhammapāloyeveko na rodati na paridevati.",
  "atk-s0513a40:427_15": "Apica kho pana tesu pañcasatesu māṇavesu susānā āgamma ācariyassa santike nisīditvā ‘‘aho evarūpo nāma",
  "atk-s0513a40:427_16": "ācārasampanno taruṇamāṇavo taruṇakāleyeva mātāpitūhi vippayutto maraṇappatto’’ti vadantesu ‘‘sammā,",
  "atk-s0513a40:427_17": "tumhe ‘taruṇo’ti bhaṇatha,",
  "atk-s0513a40:427_18": "atha kasmā taruṇakāleyeva marati,",
  "atk-s0513a40:427_19": "nanu ayuttaṁ taruṇakāle maritu’’nti āha.",
  "atk-s0513a40:428_0": "Atha naṁ te āhaṁsu ‘‘kiṁ pana samma,",
  "atk-s0513a40:428_1": "tvaṁ imesaṁ sattānaṁ maraṇabhāvaṁ na jānāsī’’ti? Jānāmi,",
  "atk-s0513a40:428_2": "taruṇakāle pana na maranti,",
  "atk-s0513a40:428_3": "mahallakakāleyeva marantīti.",
  "atk-s0513a40:428_4": "Nanu aniccā sabbe saṅkhārā hutvā abhāvinoti?",
  "atk-s0513a40:428_5": "‘‘Saccaṁ aniccā,",
  "atk-s0513a40:428_6": "daharakāle pana sattā na maranti,",
  "atk-s0513a40:428_7": "mahallakakāle maranti,",
  "atk-s0513a40:428_8": "aniccataṁ pāpuṇantī’’ti.",
  "atk-s0513a40:428_9": "‘‘Kiṁ samma,",
  "atk-s0513a40:428_10": "dhammapāla,",
  "atk-s0513a40:428_11": "tumhākaṁ gehe na keci marantī’’ti?",
  "atk-s0513a40:428_12": "‘‘Daharakāle pana na maranti,",
  "atk-s0513a40:428_13": "mahallakakāleyeva marantī’’ti.",
  "atk-s0513a40:428_14": "‘‘Kiṁ panesā tumhākaṁ kulapaveṇī’’ti?",
  "atk-s0513a40:428_15": "‘‘Āma kulapaveṇī’’ti.",
  "atk-s0513a40:428_16": "Māṇavā taṁ tassa kathaṁ ācariyassa ārocesuṁ.",
  "atk-s0513a40:428_17": "Atha naṁ so pakkosāpetvā pucchi ‘‘saccaṁ kira tāta dhammapāla,",
  "atk-s0513a40:428_18": "tumhākaṁ kule daharakāle na mīyantī’’ti?",
  "atk-s0513a40:428_19": "‘‘Saccaṁ ācariyā’’ti.",
  "atk-s0513a40:428_20": "So tassa vacanaṁ sutvā cintesi ‘‘ayaṁ ativiya acchariyaṁ vadati,",
  "atk-s0513a40:428_21": "imassa pitu santikaṁ gantvā pucchitvā sace etaṁ saccaṁ,",
  "atk-s0513a40:428_22": "ahampi tameva dhammaṁ pūressāmī’’ti.",
  "atk-s0513a40:428_23": "So puttassa kattabbakiccaṁ katvā sattaṭṭhadivasaccayena dhammapālaṁ pakkosāpetvā ‘‘tāta,",
  "atk-s0513a40:428_24": "ahaṁ khippaṁ āgamissāmi,",
  "atk-s0513a40:428_25": "yāva mamāgamanā ime māṇave sippaṁ vācehī’’ti vatvā ekassa eḷakassa aṭṭhīni gahetvā dhovitvā pasibbake",
  "atk-s0513a40:428_26": "katvā ekaṁ cūḷupaṭṭhākaṁ ādāya takkasilato nikkhamitvā anupubbena taṁ gāmaṁ patvā ‘‘kataraṁ mahādhammapālassa",
  "atk-s0513a40:428_27": "geha’’nti pucchitvā gantvā dvāre aṭṭhāsi.",
  "atk-s0513a40:428_28": "Brāhmaṇassa dāsamanussesu yo yo paṭhamaṁ addasa,",
  "atk-s0513a40:428_29": "so so ācariyassa hatthato chattaṁ gaṇhi,",
  "atk-s0513a40:428_30": "upāhanaṁ gaṇhi,",
  "atk-s0513a40:428_31": "upaṭṭhākassapi hatthato pasibbakaṁ gaṇhi.",
  "atk-s0513a40:428_32": "‘‘Puttassa vo dhammapālakumārassa ācariyo dvāre ṭhitoti kumārassa pitu ārocethā’’ti ca vuttā ‘‘sādhū’’ti gantvā ārocayiṁsu.",
  "atk-s0513a40:428_33": "So vegena dvāramūlaṁ gantvā ‘‘ito ethā’’ti taṁ gharaṁ abhinetvā pallaṅke nisīdāpetvā sabbaṁ pādadhovanādikiccaṁ akāsi.",
  "atk-s0513a40:429_0": "Ācariyo bhuttabhojano sukhakathāya nisinnakāle ‘‘brāhmaṇa,",
  "atk-s0513a40:429_1": "putto te dhammapālakumāro paññavā tiṇṇaṁ vedānaṁ aṭṭhārasannañca sippānaṁ nipphattiṁ patto,",
  "atk-s0513a40:429_2": "apica kho panekena aphāsukena jīvitakkhayaṁ patto,",
  "atk-s0513a40:429_3": "sabbe saṅkhārā aniccā,",
  "atk-s0513a40:429_4": "mā socitthā’’ti āha.",
  "atk-s0513a40:429_5": "Brāhmaṇo pāṇiṁ paharitvā mahāhasitaṁ hasi.",
  "atk-s0513a40:429_6": "‘‘Kiṁ nu brāhmaṇa,",
  "atk-s0513a40:429_7": "hasasī’’ti ca vutte ‘‘mayhaṁ putto na marati,",
  "atk-s0513a40:429_8": "añño koci mato bhavissatī’’ti āha.",
  "atk-s0513a40:429_9": "‘‘Brāhmaṇa,",
  "atk-s0513a40:429_10": "puttoyeva te mato,",
  "atk-s0513a40:429_11": "puttasseva te aṭṭhīni disvā saddahā’’ti aṭṭhīni nīharitvā ‘‘imāni te puttassa aṭṭhīnī’’ti āha.",
  "atk-s0513a40:429_12": "Etāni eḷakassa vā sunakhassa vā bhavissanti,",
  "atk-s0513a40:429_13": "mayhaṁ pana putto na marati,",
  "atk-s0513a40:429_14": "amhākāñhi kule yāva sattamā kulaparivaṭṭā taruṇakāle matapubbā nāma natthi,",
  "atk-s0513a40:429_15": "tvaṁ musā bhaṇasīti.",
  "atk-s0513a40:429_16": "Tasmiṁ khaṇe sabbepi pāṇiṁ paharitvā mahāhasitaṁ hasiṁsu.",
  "atk-s0513a40:429_17": "Ācariyo taṁ acchariyaṁ disvā somanassappatto hutvā ‘‘brāhmaṇa,",
  "atk-s0513a40:429_18": "tumhākaṁ kulapaveṇiyaṁ daharānaṁ amaraṇena na sakkā ahetukena bhavituṁ,",
  "atk-s0513a40:429_19": "kena vo kāraṇena daharā na mīyantī’’ti pucchanto paṭhamaṁ gāthamāha –",
  "atk-s0513a40:430_0": "92.",
  "atk-s0513a40:431_0": " ‘‘Kiṁ te vataṁ kiṁ pana brahmacariyaṁ, kissa suciṇṇassa ayaṁ vipāko;",
  "atk-s0513a40:432_0": "Akkhāhi me brāhmaṇa etamatthaṁ, kasmā nu tumhaṁ daharā na mīyare’’ti.",
  "atk-s0513a40:433_0": "Tattha vatanti vatasamādānaṁ.",
  "atk-s0513a40:433_1": "Brahmacariyanti seṭṭhacariyaṁ.",
  "atk-s0513a40:433_2": "Kissa suciṇṇassāti tumhākaṁ kule daharānaṁ amaraṇaṁ nāma katarasucaritassa vipākoti.",
  "atk-s0513a40:434_0": "Taṁ sutvā brāhmaṇo yesaṁ guṇānaṁ ānubhāvena tasmiṁ kule daharā na mīyanti, te vaṇṇayanto –",
  "atk-s0513a40:435_0": "93.",
  "atk-s0513a40:436_0": " ‘‘Dhammaṁ carāma na musā bhaṇāma, pāpāni kammāni parivajjayāma;",
  "atk-s0513a40:437_0": "Anariyaṁ parivajjemu sabbaṁ, tasmā hi amhaṁ daharā na mīyare.",
  "atk-s0513a40:438_0": "94.",
  "atk-s0513a40:439_0": " ‘‘Suṇoma dhammaṁ asataṁ satañca, na cāpi dhammaṁ asataṁ rocayāma;",
  "atk-s0513a40:440_0": "Hitvā asante na jahāma sante, tasmā hi amhaṁ daharā na mīyare.",
  "atk-s0513a40:441_0": "95.",
  "atk-s0513a40:442_0": " ‘‘Pubbeva dānā sumanā bhavāma, dadampi ve attamanā bhavāma;",
  "atk-s0513a40:443_0": "Datvāpi ve nānutappāma pacchā, tasmā hi amhaṁ daharā na mīyare.",
  "atk-s0513a40:444_0": "96.",
  "atk-s0513a40:445_0": " ‘‘Samaṇe mayaṁ brāhmaṇe addhike ca, vanibbake yācanake dalidde;",
  "atk-s0513a40:446_0": "Annena pānena abhitappayāma, tasmā hi amhaṁ daharā na mīyare.",
  "atk-s0513a40:447_0": "97.",
  "atk-s0513a40:448_0": " ‘‘Mayañca bhariyaṁ nātikkamāma, amhe ca bhariyā nātikkamanti;",
  "atk-s0513a40:449_0": "Aññatra tāhi brahmacariyaṁ carāma, tasmā hi amhaṁ daharā na mīyare.",
  "atk-s0513a40:450_0": "98.",
  "atk-s0513a40:451_0": " ‘‘Pāṇātipātā viramāma sabbe, loke adinnaṁ parivajjayāma;",
  "atk-s0513a40:452_0": "Amajjapā nopi musā bhaṇāma, tasmā hi amhaṁ daharā na mīyare.",
  "atk-s0513a40:453_0": "99.",
  "atk-s0513a40:454_0": " ‘‘Etāsu ve jāyare suttamāsu, medhāvino honti pahūtapaññā;",
  "atk-s0513a40:455_0": "Bahussutā vedaguno ca honti, tasmā hi amhaṁ daharā na mīyare.",
  "atk-s0513a40:456_0": "100.",
  "atk-s0513a40:457_0": " ‘‘Mātā pitā ca bhaginī bhātaro ca, puttā ca dārā ca mayañca sabbe;",
  "atk-s0513a40:458_0": "Dhammaṁ carāma paralokahetu, tasmā hi amhaṁ daharā na mīyare.",
  "atk-s0513a40:459_0": "101.",
  "atk-s0513a40:460_0": " ‘‘Dāsā ca dāsyo anujīvino ca, paricārakā kammakarā ca sabbe;",
  "atk-s0513a40:461_0": "Dhammaṁ caranti paralokahetu, tasmā hi amhaṁ daharā na mīyare’’ti. –",
  "atk-s0513a40:462_0": "Imā gāthā āha.",
  "atk-s0513a40:463_0": "Tattha dhammaṁ carāmāti dasakusalakammapathadhammaṁ carāma,",
  "atk-s0513a40:463_1": "attano jīvitahetu antamaso kunthakipillikampi jīvitā na voropema,",
  "atk-s0513a40:463_2": "parabhaṇḍaṁ lobhacittena na olokemāti sabbaṁ vitthāretabbaṁ.",
  "atk-s0513a40:463_3": "Musāvādo cettha musāvādissa akaraṇapāpaṁ nāma natthīti ussannavasena puna vutto.",
  "atk-s0513a40:463_4": "Te kira hasādhippāyenapi musā na bhaṇanti.",
  "atk-s0513a40:463_5": "Pāpānīti sabbāni nirayagāmikammāni.",
  "atk-s0513a40:463_6": "Anariyanti ariyagarahitaṁ sabbaṁ asundaraṁ aparisuddhaṁ kammaṁ parivajjayāma.",
  "atk-s0513a40:463_7": "Tasmā hi amhanti ettha hi-kāro nipātamatto,",
  "atk-s0513a40:463_8": "tena kāraṇena amhākaṁ daharā na mīyanti,",
  "atk-s0513a40:463_9": "antarā akālamaraṇaṁ nāma no natthīti attho.",
  "atk-s0513a40:463_10": "‘‘Tasmā amha’’ntipi pāṭho.",
  "atk-s0513a40:463_11": "Suṇomāti mayaṁ kiriyavādānaṁ sappurisānaṁ kusaladīpanampi asappurisānaṁ akusaladīpanampi dhammaṁ suṇoma ,",
  "atk-s0513a40:463_12": "so pana no sutamattakova hoti,",
  "atk-s0513a40:463_13": "taṁ na rocayāma.",
  "atk-s0513a40:463_14": "Tehi pana no saddhiṁ viggaho vā vivādo vā mā hotūti dhammaṁ suṇāma,",
  "atk-s0513a40:463_15": "sutvāpi hitvā asante sante vattāma,",
  "atk-s0513a40:463_16": "ekampi khaṇaṁ na jahāma sante,",
  "atk-s0513a40:463_17": "pāpamitte pahāya kalyāṇamittasevinova homāti.",
  "atk-s0513a40:464_0": "Samaṇe mayaṁ brāhmaṇeti mayaṁ samitapāpe bāhitapāpe paccekabuddhasamaṇabrāhmaṇepi avasesadhammikasamaṇabrāhmaṇepi",
  "atk-s0513a40:464_1": "addhikayācake sesajanepi annapānena abhitappemāti attho.",
  "atk-s0513a40:464_2": "Pāḷiyaṁ pana ayaṁ gāthā ‘‘pubbeva dānā’’ti gāthāya pacchato āgatā.",
  "atk-s0513a40:464_3": "Nātikkamāmāti attano bhariyaṁ atikkamitvā bahi aññaṁ micchācāraṁ na karoma.",
  "atk-s0513a40:464_4": "Aññatra tāhīti tā attano bhariyā ṭhapetvā sesaitthīsu brahmacariyaṁ carāma,",
  "atk-s0513a40:464_5": "amhākaṁ bhariyāpi sesapurisesu evameva vattanti.",
  "atk-s0513a40:464_6": "Jāyareti jāyanti.",
  "atk-s0513a40:464_7": "Suttamāsūti susīlāsu uttamitthīsu.",
  "atk-s0513a40:464_8": "Idaṁ vuttaṁ hoti –",
  "atk-s0513a40:464_9": "ye etāsu sampannasīlāsu uttamitthīsu amhākaṁ puttā jāyanti,",
  "atk-s0513a40:464_10": "te medhāvinoti evaṁpakārā honti,",
  "atk-s0513a40:464_11": "kuto tesaṁ antarā maraṇaṁ,",
  "atk-s0513a40:464_12": "tasmāpi amhākaṁ kule daharā na marantīti.",
  "atk-s0513a40:464_13": "Dhammaṁ carāmāti paralokatthāya tividhasucaritadhammaṁ carāma.",
  "atk-s0513a40:464_14": "Dāsyoti dāsiyo.",
  "atk-s0513a40:465_0": "Avasāne –",
  "atk-s0513a40:466_0": "102.",
  "atk-s0513a40:467_0": " ‘‘Dhammo have rakkhati dhammacāriṁ, dhammo suciṇṇo sukhamāvahati;",
  "atk-s0513a40:468_0": "Esānisaṁso dhamme suciṇṇe, na duggatiṁ gacchati dhammacārī.",
  "atk-s0513a40:469_0": "103.",
  "atk-s0513a40:470_0": " ‘‘Dhammo have rakkhati dhammacāriṁ, chattaṁ mahantaṁ viya vassakāle;",
  "atk-s0513a40:471_0": "Dhammena gutto mama dhammapālo, aññassa aṭṭhīni sukhī kumāro’’ti. –",
  "atk-s0513a40:472_0": "Imāhi dvīhi gāthāhi dhammacārīnaṁ guṇaṁ kathesi.",
  "atk-s0513a40:473_0": "Tattha rakkhatīti dhammo nāmeso rakkhito attano rakkhitaṁ paṭirakkhati.",
  "atk-s0513a40:473_1": "Sukhamāvahatīti devamanussasukhañceva nibbānasukhañca āvahati.",
  "atk-s0513a40:473_2": "Naduggatinti nirayādibhedaṁ duggatiṁ na gacchati.",
  "atk-s0513a40:473_3": "Evaṁ brāhmaṇa,",
  "atk-s0513a40:473_4": "mayaṁ dhammaṁ rakkhāma,",
  "atk-s0513a40:473_5": "dhammopi amhe rakkhatīti dasseti.",
  "atk-s0513a40:473_6": "Dhammena guttoti mahāchattasadisena attanā gopitadhammena gutto.",
  "atk-s0513a40:473_7": "Aññassa aṭṭhīnīti tayā ānītāni aṭṭhīni aññassa eḷakassa vā sunakhassa vā aṭṭhīni bhavissanti,",
  "atk-s0513a40:473_8": "chaḍḍethetāni,",
  "atk-s0513a40:473_9": "mama putto sukhī kumāroti.",
  "atk-s0513a40:474_0": "Taṁ sutvā ācariyo ‘‘mayhaṁ āgamanaṁ suāgamanaṁ, saphalaṁ,",
  "atk-s0513a40:474_1": "no nipphala’’nti sañjātasomanasso dhammapālassa pitaraṁ khamāpetvā ‘‘mayā āgacchantena tumhākaṁ vīmaṁsanatthāya imāni eḷakaaṭṭhīni ābhatāni,",
  "atk-s0513a40:474_2": "putto te arogoyeva,",
  "atk-s0513a40:474_3": "tumhākaṁ rakkhitadhammaṁ mayhampi dethā’’ti paṇṇe likhitvā katipāhaṁ tattha vasitvā takkasilaṁ gantvā",
  "atk-s0513a40:474_4": "dhammapālaṁ sabbasippāni sikkhāpetvā mahantena parivārena pesesi.",
  "atk-s0513a40:475_0": "Satthā suddhodanamahārājassa imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a40:475_1": "saccapariyosāne rājā anāgāmiphale patiṭṭhahi.",
  "atk-s0513a40:475_2": "Tadā mātāpitaro mahārājakulāni ahesuṁ,",
  "atk-s0513a40:475_3": "ācariyo sāriputto,",
  "atk-s0513a40:475_4": "parisā buddhaparisā,",
  "atk-s0513a40:475_5": "dhammapālakumāro pana ahameva ahosinti.",
  "atk-s0513a40:476_0": "Mahādhammapālajātakavaṇṇanā navamā.",
  "atk-s0513a40:478_0": " [448] 10. Kukkuṭajātakavaṇṇanā",
  "atk-s0513a40:479_0": "Nāsmasekatapāpamhīti idaṁ satthā veḷuvane viharanto devadattassa vadhāya parisakkanaṁ ārabbha kathesi.",
  "atk-s0513a40:479_1": "Dhammasabhāyañhi bhikkhū devadattassa aguṇakathaṁ samuṭṭhāpesuṁ ‘‘āvuso,",
  "atk-s0513a40:479_2": "devadatto dhanuggahādipayojanena dasabalassa vadhatthameva upāyaṁ karotī’’ti.",
  "atk-s0513a40:479_3": "Satthā āgantvā ‘‘kāya nuttha,",
  "atk-s0513a40:479_4": "bhikkhave,",
  "atk-s0513a40:479_5": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0513a40:479_6": "bhikkhave, idāneva,",
  "atk-s0513a40:479_7": "pubbepi esa mayhaṁ vadhāya parisakkiyevā’’ti vatvā atītaṁ āhari.",
  "atk-s0513a40:480_0": "Atīte kosambiyaṁ kosambako nāma rājā rajjaṁ kāresi.",
  "atk-s0513a40:480_1": "Tadā bodhisatto ekasmiṁ veḷuvane kukkuṭayoniyaṁ nibbattitvā anekasatakukkuṭaparivāro araññe vasati,",
  "atk-s0513a40:480_2": "tassāvidūre eko seno vasati .",
  "atk-s0513a40:480_3": "So upāyena ekekaṁ kukkuṭaṁ gahetvā khādanto ṭhapetvā bodhisattaṁ sese khādi,",
  "atk-s0513a40:480_4": "bodhisatto ekakova ahosi.",
  "atk-s0513a40:480_5": "So appamatto velāya gocaraṁ gahetvā veḷuvanaṁ pavisitvā vasati.",
  "atk-s0513a40:480_6": "So seno taṁ gaṇhituṁ asakkonto ‘‘ekena naṁ upāyena upalāpetvā gaṇhissāmī’’ti cintetvā tassāvidūre sākhāya nilīyitvā ‘‘samma kukkuṭarāja,",
  "atk-s0513a40:480_7": "tvaṁ mayhaṁ kasmā bhāyasi,",
  "atk-s0513a40:480_8": "ahaṁ tayā saddhiṁ vissāsaṁ kattukāmo,",
  "atk-s0513a40:480_9": "asukasmiṁ nāma padese sampannagocaro,",
  "atk-s0513a40:480_10": "tattha ubhopi gocaraṁ gahetvā aññamaññaṁ piyasaṁvāsaṁ vasissāmā’’ti āha.",
  "atk-s0513a40:480_11": "Atha naṁ bodhisatto āha ‘‘samma,",
  "atk-s0513a40:480_12": "mayhaṁ tayā saddhiṁ vissāso nāma natthi,",
  "atk-s0513a40:480_13": "gaccha tva’’nti. ‘‘Samma,",
  "atk-s0513a40:480_14": "tvaṁ mayā pubbe katapāpatāya na saddahasi,",
  "atk-s0513a40:480_15": "ito paṭṭhāya evarūpaṁ na karissāmī’’ti.",
  "atk-s0513a40:480_16": "‘‘Na mayhaṁ tādisena sahāyenattho,",
  "atk-s0513a40:480_17": "gaccha tva’’nti.",
  "atk-s0513a40:480_18": "Iti naṁ yāvatatiyaṁ paṭikkhipitvā ‘‘etehi aṅgehi samannāgatena puggalena saddhiṁ vissāso nāma kātuṁ na",
  "atk-s0513a40:480_19": "vaṭṭatī’’ti vanaghaṭaṁ unnādento devatāsu sādhukāraṁ dadamānāsu dhammakathaṁ samuṭṭhāpento –",
  "atk-s0513a40:481_0": "104.",
  "atk-s0513a40:482_0": " ‘‘Nāsmase katapāpamhi, nāsmase alikavādine;",
  "atk-s0513a40:483_0": "Nāsmase attatthapaññamhi, atisantepi nāsmase.",
  "atk-s0513a40:484_0": "105.",
  "atk-s0513a40:485_0": " ‘‘Bhavanti heke purisā, gopipāsikajātikā;",
  "atk-s0513a40:486_0": "Ghasanti maññe mittāni, vācāya na ca kammunā.",
  "atk-s0513a40:487_0": "106.",
  "atk-s0513a40:488_0": " ‘‘Sukkhañjalipaggahitā , vācāya paliguṇṭhitā;",
  "atk-s0513a40:489_0": "Manussapheggū nāsīde, yasmiṁ natthi kataññutā.",
  "atk-s0513a40:490_0": "107.",
  "atk-s0513a40:491_0": " ‘‘Na hi aññaññacittānaṁ, itthīnaṁ purisāna vā;",
  "atk-s0513a40:492_0": "Nānāvikatvā saṁsaggaṁ, tādisampi ca nāsmase.",
  "atk-s0513a40:493_0": "108.",
  "atk-s0513a40:494_0": " ‘‘Anariyakammamokkantaṁ, athetaṁ sabbaghātinaṁ;",
  "atk-s0513a40:495_0": "Nisitaṁva paṭicchannaṁ, tādisampi ca nāsmase.",
  "atk-s0513a40:496_0": "109.",
  "atk-s0513a40:497_0": " ‘‘Mittarūpenidhekacce, sākhalyena acetasā;",
  "atk-s0513a40:498_0": "Vividhehi upāyanti, tādisampi ca nāsmase.",
  "atk-s0513a40:499_0": "110.",
  "atk-s0513a40:500_0": " ‘‘Āmisaṁ vā dhanaṁ vāpi, yattha passati tādiso;",
  "atk-s0513a40:501_0": "Dubbhiṁ karoti dummedho, tañca hantvāna gacchatī’’ti. – imā gāthā āha;",
  "atk-s0513a40:502_0": "Tattha nāsmaseti nāssase.",
  "atk-s0513a40:502_1": "Ayameva vā pāṭho,",
  "atk-s0513a40:502_2": "na vissaseti vuttaṁ hoti.",
  "atk-s0513a40:502_3": "Katapāpamhīti paṭhamaṁ katapāpe puggale.",
  "atk-s0513a40:502_4": "Alikavādineti musāvādimhipi na vissase.",
  "atk-s0513a40:502_5": "Tassa hi akattabbaṁ nāma pāpaṁ natthi.",
  "atk-s0513a40:502_6": "Nāsmase attatthapaññamhīti attano atthāya eva yassa paññā snehavasena na bhajati,",
  "atk-s0513a40:502_7": "dhanatthikova bhajati,",
  "atk-s0513a40:502_8": "tasmiṁ attatthapaññepi na vissase.",
  "atk-s0513a40:502_9": "Atisanteti anto upasame avijjamāneyeva ca bahi upasamadassanena atisante viya paṭicchannakammantepi bilapaṭicchannaāsīvisasadise kuhakapuggale.",
  "atk-s0513a40:502_10": "Gopipāsikajātikāti gunnaṁ pipāsakajātikā viya,",
  "atk-s0513a40:502_11": "pipāsitagosadisāti vuttaṁ hoti.",
  "atk-s0513a40:502_12": "Yathā pipāsitagāvo titthaṁ otaritvā mukhapūraṁ udakaṁ pivanti,",
  "atk-s0513a40:502_13": "na pana udakassa kattabbayuttakaṁ karonti,",
  "atk-s0513a40:502_14": "evameva ekacce ‘‘idañcidañca karissāmā’’ti madhuravacanena mittāni ghasanti,",
  "atk-s0513a40:502_15": "piyavacanānucchavikaṁ pana na karonti,",
  "atk-s0513a40:502_16": "tādisesu vissāso mahato anatthāya hotīti dīpeti.",
  "atk-s0513a40:503_0": "Sukkhañjalipaggahitāti paggahitatucchaañjalino.",
  "atk-s0513a40:503_1": "Vācāya paliguṇṭhitāti ‘‘idaṁ dassāma,",
  "atk-s0513a40:503_2": "idaṁ karissāmā’’ti vacanena paṭicchādikā.",
  "atk-s0513a40:503_3": "Manussapheggūti evarūpā asārakā manussā manussapheggū nāma.",
  "atk-s0513a40:503_4": "Nāsīdeti na āsīde evarūpe na upagaccheyya.",
  "atk-s0513a40:503_5": "Yasmiṁ natthīti yasmiñca puggale kataññutā natthi,",
  "atk-s0513a40:503_6": "tampi nāsīdeti attho.",
  "atk-s0513a40:503_7": "Aññaññacittānanti aññenaññena cittena samannāgatānaṁ ,",
  "atk-s0513a40:503_8": "lahucittānanti attho.",
  "atk-s0513a40:503_9": "Evarūpānaṁ itthīnaṁ vā purisānaṁ vā na vissaseti dīpeti.",
  "atk-s0513a40:503_10": "Nānāvikatvā saṁsagganti yopi na sakkā anupagantvā etassa antarāyaṁ kātunti antarāyakaraṇatthaṁ nānākāraṇehi",
  "atk-s0513a40:503_11": "saṁsaggamāvikatvā daḷhaṁ karitvā pacchā antarāyaṁ karoti,",
  "atk-s0513a40:503_12": "tādisampi puggalaṁ nāsmase na vissaseyyāti dīpeti.",
  "atk-s0513a40:504_0": "Anariyakammamokkantati anariyānaṁ dussīlānaṁ kammaṁ otaritvā ṭhitaṁ.",
  "atk-s0513a40:504_1": "Athetanti athiraṁ appatiṭṭhitavacanaṁ.",
  "atk-s0513a40:504_2": "Sabbaghātinanti okāsaṁ labhitvā sabbesaṁ upaghātakaraṁ.",
  "atk-s0513a40:504_3": "Nisitaṁvapaṭicchannanti kosiyā vā pilotikāya vā paṭicchannaṁ nisitakhaggamiva.",
  "atk-s0513a40:504_4": "Tādisampīti evarūpampi amittaṁ mittapatirūpakaṁ na vissaseyya.",
  "atk-s0513a40:504_5": "Sākhalyenāti maṭṭhavacanena.",
  "atk-s0513a40:504_6": "Acetasāti acittakena.",
  "atk-s0513a40:504_7": "Vacanameva hi nesaṁ maṭṭhaṁ,",
  "atk-s0513a40:504_8": "cittaṁ pana thaddhaṁ pharusaṁ.",
  "atk-s0513a40:504_9": "Vividhehīti vividhehi upāyehi otārāpekkhā upagacchanti.",
  "atk-s0513a40:504_10": "Tādisampīti yo etehi amittehi mittapatirūpakehi sadiso hoti,",
  "atk-s0513a40:504_11": "tampi na vissaseti attho.",
  "atk-s0513a40:504_12": "Āmisanti khādanīyabhojanīyaṁ.",
  "atk-s0513a40:504_13": "Dhananti mañcapaṭipādakaṁ ādiṁ katvā avasesaṁ.",
  "atk-s0513a40:504_14": "Yattha passatīti sahāyakagehe yasmiṁ ṭhāne passati.",
  "atk-s0513a40:504_15": "Dubbhiṁ karotīti dubbhicittaṁ uppādeti,",
  "atk-s0513a40:504_16": "taṁ dhanaṁ harati.",
  "atk-s0513a40:504_17": "Tañca hantvānāti tañca sahāyakampi chetvā gacchati.",
  "atk-s0513a40:504_18": "Iti imā satta gāthā kukkuṭarājā kathesi.",
  "atk-s0513a40:505_0": "111.",
  "atk-s0513a40:506_0": " ‘‘Mittarūpena bahavo, channā sevanti sattavo;",
  "atk-s0513a40:507_0": "Jahe kāpurise hete, kukkuṭo viya senakaṁ.",
  "atk-s0513a40:508_0": "112.",
  "atk-s0513a40:509_0": " ‘‘Yo ca uppatitaṁ atthaṁ, na khippamanubujjhati;",
  "atk-s0513a40:510_0": "Amittavasamanveti, pacchā ca manutappati.",
  "atk-s0513a40:511_0": "113.",
  "atk-s0513a40:512_0": " ‘‘Yo ca uppatitaṁ atthaṁ, khippameva nibodhati;",
  "atk-s0513a40:513_0": "Muccate sattusambādhā, kukkuṭo viya senakā.",
  "atk-s0513a40:514_0": "114.",
  "atk-s0513a40:515_0": " ‘‘Taṁ tādisaṁ kūṭamivoḍḍitaṁ vane, adhammikaṁ niccavidhaṁsakārinaṁ;",
  "atk-s0513a40:516_0": "Ārā vivajjeyya naro vicakkhaṇo, senaṁ yathā kukkuṭo vaṁsakānane’’ti. –",
  "atk-s0513a40:517_0": "Imā catasso dhammarājena bhāsitā abhisambuddhagāthā.",
  "atk-s0513a40:518_0": "Tattha jahe kāpurise heteti bhikkhave,",
  "atk-s0513a40:518_1": "ete kāpurise paṇḍito jaheyya.",
  "atk-s0513a40:518_2": "Ha-kāro panettha nipātamattaṁ.",
  "atk-s0513a40:518_3": "Pacchā ca manutappatīti pacchā ca anutappati.",
  "atk-s0513a40:518_4": "Kūṭamivoḍḍitanti vane migānaṁ bandhanatthāya kūṭapāsaṁ viya oḍḍitaṁ.",
  "atk-s0513a40:518_5": "Niccavidhaṁsakārinanti niccaṁ viddhaṁsanakaraṁ.",
  "atk-s0513a40:518_6": "Vaṁsakānaneti yathā vaṁsavane kukkuṭo senaṁ vivajjeti,",
  "atk-s0513a40:518_7": "evaṁ vicakkhaṇo pāpamitte vivajjeyya.",
  "atk-s0513a40:519_0": "Sopi tā gāthā vatvā senaṁ āmantetvā ‘‘sace imasmiṁ ṭhāne vasissasi,",
  "atk-s0513a40:519_1": "jānissāmi te kattabba’’nti tajjesi.",
  "atk-s0513a40:519_2": "Seno tato palāyitvā aññatra gato.",
  "atk-s0513a40:520_0": "Satthā imaṁ dhammadesanaṁ āharitvā ‘‘evaṁ bhikkhave devadatto pubbepi mayhaṁ vadhāya parisakkī’’ti vatvā jātakaṁ samodhānesi –",
  "atk-s0513a40:520_1": "‘‘tadā seno devadatto ahosi,",
  "atk-s0513a40:520_2": "kukkuṭo pana ahameva ahosi’’nti.",
  "atk-s0513a40:521_0": "Kukkuṭajātakavaṇṇanā dasamā.",
  "atk-s0513a40:523_0": " [449] 11. Maṭṭhakuṇḍalījātakavaṇṇanā",
  "atk-s0513a40:524_0": "Alaṅkato maṭṭhakuṇḍalīti idaṁ satthā jetavane viharanto ekaṁ mataputtaṁ kuṭumbikaṁ ārabbha kathesi.",
  "atk-s0513a40:524_1": "Sāvatthiyaṁ kirekassa buddhupaṭṭhākassa kuṭumbikassa piyaputto kālamakāsi.",
  "atk-s0513a40:524_2": "So puttasokasamappito na nhāyati na bhuñjati na kammante vicāreti,",
  "atk-s0513a40:524_3": "na buddhupaṭṭhānaṁ gacchati,",
  "atk-s0513a40:524_4": "kevalaṁ ‘‘piyaputtaka,",
  "atk-s0513a40:524_5": "maṁ ohāya paṭhamataraṁ gatosī’’tiādīni vatvā vippalapati.",
  "atk-s0513a40:524_6": "Satthā paccūsasamaye lokaṁ olokento tassa sotāpattiphalūpanissayaṁ disvā punadivase bhikkhusaṅghaparivuto",
  "atk-s0513a40:524_7": "sāvatthiyaṁ piṇḍāya caritvā katabhattakicco bhikkhū uyyojetvā ānandattherena pacchāsamaṇena tassa gharadvāraṁ agamāsi.",
  "atk-s0513a40:524_8": "Satthu āgatabhāvaṁ kuṭumbikassa ārocesuṁ.",
  "atk-s0513a40:524_9": "Athassa gehajano āsanaṁ paññapetvā satthāraṁ nisīdāpetvā kuṭumbikaṁ pariggahetvā satthu santikaṁ ānesi.",
  "atk-s0513a40:524_10": "Taṁ vanditvā ekamantaṁ nisinnaṁ satthā karuṇāsītalena vacanena āmantetvā ‘‘kiṁ, upāsaka,",
  "atk-s0513a40:524_11": "puttakaṁ anusocasī’’ti pucchitvā ‘‘āma,",
  "atk-s0513a40:524_12": "bhante’’ti vutte ‘‘upāsaka,",
  "atk-s0513a40:524_13": "porāṇakapaṇḍitā putte kālakate sokasamappitā vicarantāpi paṇḍitānaṁ kathaṁ sutvā ‘alabbhanīyaṭṭhāna’nti",
  "atk-s0513a40:524_14": "tathato ñatvā appamattakampi sokaṁ na kariṁsū’’ti vatvā tena yācito atītaṁ āhari.",
  "atk-s0513a40:525_0": "Atīte bārāṇasiyaṁ brahmadatte rajjaṁ kārente ekassa mahāvibhavassa brāhmaṇassa putto pañcadasasoḷasavassakāle",
  "atk-s0513a40:525_1": "ekena byādhinā phuṭṭho kālaṁ katvā devaloke nibbatti.",
  "atk-s0513a40:525_2": "Brāhmaṇo tassa kālakiriyato paṭṭhāya susānaṁ gantvā chārikapuñjaṁ āvijjhanto paridevati,",
  "atk-s0513a40:525_3": "sabbakammante pariccajitvā sokasamappito vicarati.",
  "atk-s0513a40:525_4": "Tadā devaputto anuvicaranto taṁ disvā ‘‘ekaṁ upamaṁ katvā sokaṁ harissāmī’’ti tassa susānaṁ gantvā paridevanakāle",
  "atk-s0513a40:525_5": "tasseva puttavaṇṇī hutvā sabbābharaṇapaṭimaṇḍito ekasmiṁ padese ṭhatvā ubho hatthe sīse ṭhapetvā mahāsaddena paridevi.",
  "atk-s0513a40:525_6": "Brāhmaṇo saddaṁ sutvā taṁ oloketvā puttapemaṁ paṭilabhitvā tassa santike ṭhatvā ‘‘tāta māṇava,",
  "atk-s0513a40:525_7": "imasmiṁ susānamajjhe kasmā paridevasī’’ti pucchanto paṭhamaṁ gāthamāha –",
  "atk-s0513a40:526_0": "115.",
  "atk-s0513a40:527_0": " ‘‘Alaṅkato maṭṭhakuṇḍalī, māladhārī haricandanussado;",
  "atk-s0513a40:528_0": "Bāhā paggayha kandasi, vanamajjhe kiṁ dukkhito tuva’’nti.",
  "atk-s0513a40:529_0": "Tattha alaṅkatoti nānābharaṇavibhūsito.",
  "atk-s0513a40:529_1": "Maṭṭhakuṇḍalīti karaṇapariniṭṭhitehi maṭṭhehi kuṇḍalehi samannāgato.",
  "atk-s0513a40:529_2": "Māladhārīti vicitrakusumamāladharo.",
  "atk-s0513a40:529_3": "Haricandanussadoti suvaṇṇavaṇṇena candanena anulitto.",
  "atk-s0513a40:529_4": "Vanamajjheti susānamajjhe.",
  "atk-s0513a40:529_5": "Kiṁ dukkhito tuvanti kiṁkāraṇā dukkhito tvaṁ, ācikkha,",
  "atk-s0513a40:529_6": "ahaṁ te yaṁ icchasi,",
  "atk-s0513a40:529_7": "taṁ dassāmīti āha.",
  "atk-s0513a40:530_0": "Athassa kathento māṇavo dutiyaṁ gāthamāha –",
  "atk-s0513a40:531_0": "116.",
  "atk-s0513a40:532_0": " ‘‘Sovaṇṇamayo pabhassaro, uppanno rathapañjaro mama;",
  "atk-s0513a40:533_0": "Tassa cakkayugaṁ na vindāmi, tena dukkhena jahāmi jīvita’’nti.",
  "atk-s0513a40:534_0": "Brāhmaṇo sampaṭicchanto tatiyaṁ gāthamāha –",
  "atk-s0513a40:535_0": "117.",
  "atk-s0513a40:536_0": " ‘‘Sovaṇṇamayaṁ maṇīmayaṁ, lohamayaṁ atha rūpiyāmayaṁ;",
  "atk-s0513a40:537_0": "Pāvada rathaṁ karissāmi te, cakkayugaṁ paṭipādayāmi ta’’nti.",
  "atk-s0513a40:538_0": "Tattha pāvadāti yādisena te attho yādisaṁ rocesi,",
  "atk-s0513a40:538_1": "tādisaṁ vada,",
  "atk-s0513a40:538_2": "ahaṁ te ratha karissāmi.",
  "atk-s0513a40:538_3": "Paṭipādayāmi tanti taṁ pañjarānurūpaṁ cakkayugaṁ adhigacchāpemi.",
  "atk-s0513a40:539_0": "Taṁ sutvā māṇavena kathitāya gāthāya paṭhamapādaṁ satthā abhisambuddho hutvā kathesi, sesaṁ māṇavo.",
  "atk-s0513a40:540_0": "118.",
  "atk-s0513a40:541_0": " ‘‘So māṇavo tassa pāvadi, candasūriyā ubhayettha bhātaro;",
  "atk-s0513a40:542_0": "Sovaṇṇamayo ratho mama, tena cakkayugena sobhatī’’ti.",
  "atk-s0513a40:543_0": "Brāhmaṇo tadanantaraṁ āha –",
  "atk-s0513a40:544_0": "119.",
  "atk-s0513a40:545_0": " ‘‘Bālo kho tvaṁsi māṇava, yo tvaṁ patthayasi apatthiyaṁ;",
  "atk-s0513a40:546_0": "Maññāmi tuvaṁ marissasi, na hi tvaṁ lacchasi candasūriye’’ti. –",
  "atk-s0513a40:547_0": "Brāhmaṇena vuttagāthāya apatthiyanti apatthetabbaṁ.",
  "atk-s0513a40:548_0": "Tato māṇavo āha –",
  "atk-s0513a40:549_0": "120.",
  "atk-s0513a40:550_0": " ‘‘Gamanāgamanampi dissati, vaṇṇadhātu ubhayettha vīthiyo;",
  "atk-s0513a40:551_0": "Peto pana neva dissati, ko nu kho kandataṁ bālyataro’’ti.",
  "atk-s0513a40:552_0": "Māṇavena vuttagāthāya gamanāgamananti uggamanañca atthagamanañca.",
  "atk-s0513a40:552_1": "Vaṇṇoyeva vaṇṇadhātu.",
  "atk-s0513a40:552_2": "Ubhayettha vīthiyoti ettha ākāse ‘‘ayaṁ candassa vīthi,",
  "atk-s0513a40:552_3": "ayaṁ sūriyassa vīthī’’ti evaṁ ubhayagamanāgamanabhūmiyopi paññāyanti.",
  "atk-s0513a40:552_4": "Peto panāti paralokaṁ gatasatto pana na dissateva.",
  "atk-s0513a40:552_5": "Ko nu khoti evaṁ sante amhākaṁ dvinnaṁ kandantānaṁ ko nu kho bālyataroti.",
  "atk-s0513a40:553_0": "Evaṁ māṇave kathente brāhmaṇo sallakkhetvā gāthamāha –",
  "atk-s0513a40:554_0": "121.",
  "atk-s0513a40:555_0": " ‘‘Saccaṁ kho vadesi māṇava, ahameva kandataṁ bālyataro;",
  "atk-s0513a40:556_0": "Candaṁ viya dārako rudaṁ, petaṁ kālakatābhipatthaye’’ti.",
  "atk-s0513a40:557_0": "Tattha candaṁ viya dārakoti yathā daharo gāmadārako ‘‘candaṁ dethā’’ti candassatthāya rodeyya,",
  "atk-s0513a40:557_1": "evaṁ ahampi petaṁ kālakataṁ abhipatthemīti.",
  "atk-s0513a40:558_0": "Iti brāhmaṇo māṇavassa kathāya nissoko hutvā tassa thutiṁ karonto sesagāthā abhāsi –",
  "atk-s0513a40:559_0": "122.",
  "atk-s0513a40:560_0": " ‘‘Ādittaṁ vata maṁ santaṁ, ghatasittaṁva pāvakaṁ;",
  "atk-s0513a40:561_0": "Vārinā viya osiñcaṁ, sabbaṁ nibbāpaye daraṁ.",
  "atk-s0513a40:562_0": "123.",
  "atk-s0513a40:563_0": " ‘‘Abbahī vata me sallaṁ, yamāsi hadayassitaṁ;",
  "atk-s0513a40:564_0": "Yo me sokaparetassa, puttasokaṁ apānudi.",
  "atk-s0513a40:565_0": "124.",
  "atk-s0513a40:566_0": " ‘‘Sohaṁ abbūḷhasallosmi, vītasoko anāvilo;",
  "atk-s0513a40:567_0": "Na socāmi na rodāmi, tava sutvāna māṇavā’’ti.",
  "atk-s0513a40:568_0": "Atha naṁ māṇavo ‘‘brāhmaṇa,",
  "atk-s0513a40:568_1": "yassatthāya tvaṁ rodasi,",
  "atk-s0513a40:568_2": "ahaṁ te putto,",
  "atk-s0513a40:568_3": "ahaṁ devaloke nibbatto,",
  "atk-s0513a40:568_4": "ito paṭṭhāya mā maṁ anusoci,",
  "atk-s0513a40:568_5": "dānaṁ dehi,",
  "atk-s0513a40:568_6": "sīlaṁ rakkhāhi,",
  "atk-s0513a40:568_7": "uposathaṁ karohī’’ti ovaditvā sakaṭṭhānameva gato.",
  "atk-s0513a40:568_8": "Brāhmaṇopi tassovāde ṭhatvā dānādīni puññāni katvā kālakato devaloke nibbatti.",
  "atk-s0513a40:569_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānehi,",
  "atk-s0513a40:569_1": "saccapariyosāne kuṭumbiko sotāpattiphale patiṭṭhahi.Tadā dhammadesakadevaputto ahameva ahosinti.",
  "atk-s0513a40:570_0": "Maṭṭhakuṇḍalījātakavaṇṇanā ekādasamā.",
  "atk-s0513a40:572_0": " [450] 12. Bilārakosiyajātakavaṇṇanā",
  "atk-s0513a40:573_0": "Apacantāpīti idaṁ satthā jetavane viharanto ekaṁ dānavittaṁ bhikkhuṁ ārabbha kathesi.",
  "atk-s0513a40:573_1": "So kira bhagavato dhammadesanaṁ sutvā sāsane pabbajitvā pabbajitakālato paṭṭhāya dānavitto ahosi dānajjhāsayo,",
  "atk-s0513a40:573_2": "pattapariyāpannampi piṇḍapātaṁ aññassa adatvā na bhuñji,",
  "atk-s0513a40:573_3": "antamaso pānīyampi labhitvā aññassa adatvā na pivi,",
  "atk-s0513a40:573_4": "evaṁ dānābhirato ahosi.",
  "atk-s0513a40:573_5": "Athassa dhammasabhāyaṁ bhikkhū guṇakathaṁ kathesuṁ.",
  "atk-s0513a40:573_6": "Satthā āgantvā ‘‘kāya nuttha,",
  "atk-s0513a40:573_7": "bhikkhave,",
  "atk-s0513a40:573_8": "etarahi kathāya sannisinnā’’ti pucchitvā ‘‘imāya nāmā’’ti vutte taṁ bhikkhuṁ pakkosāpetvā ‘‘saccaṁ kira",
  "atk-s0513a40:573_9": "tvaṁ bhikkhu dānavitto dānajjhāsayo’’ti pucchitvā ‘‘saccaṁ,",
  "atk-s0513a40:573_10": "bhante’’ti vutte ‘‘bhikkhave ayaṁ pubbe assaddho ahosi appasanno,",
  "atk-s0513a40:573_11": "tiṇaggena telabindumpi uddharitvā kassaci na adāsi,",
  "atk-s0513a40:573_12": "atha naṁ ahaṁ dametvā nibbisevanaṁ katvā dānaphalaṁ ñāpesiṁ,",
  "atk-s0513a40:573_13": "tameva dānaninnaṁ cittaṁ bhavantarepi na pajahatī’’ti vatvā bhikkhūhi yācito atītaṁ āhari.",
  "atk-s0513a40:574_0": "Atīte bārāṇasiyaṁ brahmadatte rajjaṁ kārente bodhisatto seṭṭhikule nibbattitvā vayappatto kuṭumbaṁ saṇṭhapetvā",
  "atk-s0513a40:574_1": "pitu accayena seṭṭhiṭṭhānaṁ patvā ekadivasaṁ dhanavilokanaṁ katvā ‘‘dhanaṁ paññāyati,",
  "atk-s0513a40:574_2": "etassa uppādakā na paññāyanti,",
  "atk-s0513a40:574_3": "imaṁ dhanaṁ vissajjetvā mahādānaṁ dātuṁ vaṭṭatī’’ti dānasālaṁ kāretvā yāvajīvaṁ mahādānaṁ pavattetvā",
  "atk-s0513a40:574_4": "āyupariyosāne ‘‘idaṁ dānavattaṁ mā upacchindī’’ti puttassa ovādaṁ datvā tāvatiṁsabhavane sakko hutvā nibbatti.",
  "atk-s0513a40:574_5": "Puttopissa tatheva dānaṁ datvā puttaṁ ovaditvā āyupariyosāne cando devaputto hutvā nibbatti,",
  "atk-s0513a40:574_6": "tassa putto sūriyo hutvā nibbatti,",
  "atk-s0513a40:574_7": "tassapi putto mātalisaṅgāhako hutvā nibbatti,",
  "atk-s0513a40:574_8": "tassa putto pañcasikho gandhabbadevaputto hutvā nibbatti.",
  "atk-s0513a40:574_9": "Chaṭṭho pana assaddho ahosi thaddhacitto nisneho maccharī,",
  "atk-s0513a40:574_10": "dānasālaṁ viddhaṁsetvā jhāpetvā yācake pothetvā nīharāpesi,",
  "atk-s0513a40:574_11": "kassaci tiṇaggena uddharitvā telabindumpi na deti.",
  "atk-s0513a40:574_12": "Tadā sakko devarājā attano pubbakammaṁ oloketvā ‘‘pavattati nu kho me dānavaṁso,",
  "atk-s0513a40:574_13": "udāhu no’’ti upadhārento ‘‘putto me dānaṁ pavattetvā cando hutvā nibbatti,",
  "atk-s0513a40:574_14": "tassa putto sūriyo,",
  "atk-s0513a40:574_15": "tassa putto mātali,",
  "atk-s0513a40:574_16": "tassa putto pañcasikho gandhabbadevaputto hutvā nibbatti,",
  "atk-s0513a40:574_17": "chaṭṭho pana taṁ vaṁsaṁ upacchindī’’ti passi.",
  "atk-s0513a40:575_0": "Athassa etadahosi ‘‘imaṁ pāpadhammaṁ dametvā dānaphalaṁ jānāpetvā āgamissāmī’’ti.",
  "atk-s0513a40:575_1": "So candasūriyamātalipañcasikhe pakkosāpetvā ‘‘sammā,",
  "atk-s0513a40:575_2": "amhākaṁ vaṁse chaṭṭho kulavaṁsaṁ samucchinditvā dānasālaṁ jhāpetvā yācake nīharāpesi,",
  "atk-s0513a40:575_3": "na kassaci kiñci deti,",
  "atk-s0513a40:575_4": "etha naṁ damessāmā’’ti tehi saddhiṁ bārāṇasiṁ agamāsi.",
  "atk-s0513a40:575_5": "Tasmiṁ khaṇe seṭṭhi rājupaṭṭhānaṁ katvā āgantvā sattame dvārakoṭṭhake antaravīthiṁ olokento caṅkamati.",
  "atk-s0513a40:575_6": "Sakko ‘‘tumhe mama paviṭṭhakāle pacchato paṭipāṭiyā āgacchathā’’ti vatvā gantvā seṭṭhissa santike ṭhatvā ‘‘bho mahāseṭṭhi,",
  "atk-s0513a40:575_7": "bhojanaṁ me dehī’’ti āha.",
  "atk-s0513a40:575_8": "‘‘Brāhmaṇa natthi tava idha bhattaṁ,",
  "atk-s0513a40:575_9": "aññattha gacchā’’ti.",
  "atk-s0513a40:575_10": "‘‘Bho mahāseṭṭhi,",
  "atk-s0513a40:575_11": "brāhmaṇehi bhatte yācite na dātuṁ na labbhatī’’ti.",
  "atk-s0513a40:575_12": "‘‘Brāhmaṇa,",
  "atk-s0513a40:575_13": "mama gehe pakkampi pacitabbampi bhattaṁ natthi,",
  "atk-s0513a40:575_14": "aññattha gacchā’’ti.",
  "atk-s0513a40:575_15": "‘‘Mahāseṭṭhi,",
  "atk-s0513a40:575_16": "ekaṁ te silokaṁ kathessāmi,",
  "atk-s0513a40:575_17": "taṁ suṇāhī’’ti.",
  "atk-s0513a40:575_18": "‘‘Natthi mayhaṁ tava silokenattho,",
  "atk-s0513a40:575_19": "mā idha tiṭṭhā’’ti.",
  "atk-s0513a40:575_20": "Sakko tassa kathaṁ asuṇanto viya dve gāthā abhāsi –",
  "atk-s0513a40:576_0": "125.",
  "atk-s0513a40:577_0": " ‘‘Apacantāpi dicchanti, santo laddhāna bhojanaṁ;",
  "atk-s0513a40:578_0": "Kimeva tvaṁ pacamāno, yaṁ na dajjā na taṁ samaṁ.",
  "atk-s0513a40:579_0": "126.",
  "atk-s0513a40:580_0": " ‘‘Maccherā ca pamādā ca, evaṁ dānaṁ na dīyati;",
  "atk-s0513a40:581_0": "Puññaṁ ākaṅkhamānena, deyyaṁ hoti vijānatā’’ti.",
  "atk-s0513a40:582_0": "Tāsaṁ attho –",
  "atk-s0513a40:582_1": "mahāseṭṭhi apacantāpi santo sappurisā bhikkhācariyāya laddhampi bhojanaṁ dātuṁ icchanti,",
  "atk-s0513a40:582_2": "na ekakā paribhuñjanti.",
  "atk-s0513a40:582_3": "Kimeva tvaṁ pacamāno yaṁ na dadeyyāsi,",
  "atk-s0513a40:582_4": "na taṁ samaṁ,",
  "atk-s0513a40:582_5": "taṁ tava anurūpaṁ anucchavikaṁ na hoti.",
  "atk-s0513a40:582_6": "Dānañhi maccherena ca pamādena cāti dvīhi dosehi na dīyati,",
  "atk-s0513a40:582_7": "puññaṁ ākaṅkhamānena vijānatā paṇḍitamanussena dātabbameva hotīti.",
  "atk-s0513a40:583_0": "So tassa vacanaṁ sutvā ‘‘tena hi gehaṁ pavisitvā nisīda,",
  "atk-s0513a40:583_1": "thokaṁ lacchasī’’ti āha.",
  "atk-s0513a40:583_2": "Sakko pavisitvā te siloke sajjhāyanto nisīdi.",
  "atk-s0513a40:583_3": "Atha naṁ cando āgantvā bhattaṁ yāci.",
  "atk-s0513a40:583_4": "‘‘Natthi te bhattaṁ,",
  "atk-s0513a40:583_5": "gacchā’’ti ca vutto ‘‘mahāseṭṭhi anto eko brāhmaṇo nisinno,",
  "atk-s0513a40:583_6": "brāhmaṇavācanakaṁ maññe bhavissati,",
  "atk-s0513a40:583_7": "ahampi bhavissāmī’’ti vatvā ‘‘natthi brāhmaṇavācanakaṁ,",
  "atk-s0513a40:583_8": "nikkhamā’’ti vuccamānopi ‘‘mahāseṭṭhi iṅgha tāva silokaṁ suṇāhī’’ti dve gāthā abhāsi –",
  "atk-s0513a40:584_0": "127.",
  "atk-s0513a40:585_0": " ‘‘Yasseva bhīto na dadāti maccharī, tadevādadato bhayaṁ;",
  "atk-s0513a40:586_0": "Jighacchā ca pipāsā ca, yassa bhāyati maccharī;",
  "atk-s0513a40:587_0": "Tameva bālaṁ phusati, asmiṁ loke paramhi ca.",
  "atk-s0513a40:588_0": "128.",
  "atk-s0513a40:589_0": " ‘‘Tasmā vineyya maccheraṁ, dajjā dānaṁ malābhibhū;",
  "atk-s0513a40:590_0": "Puññāni paralokasmiṁ, patiṭṭhā honti pāṇina’’nti.",
  "atk-s0513a40:591_0": "Tattha yassa bhāyatīti ‘‘ahaṁ aññesaṁ datvā sayaṁ jighacchito ca pipāsito ca bhavissāmī’’ti yassā jighacchāya pipāsāya bhāyati.",
  "atk-s0513a40:591_1": "Tamevāti taññeva jighacchāpipāsāsaṅkhātaṁ bhayaṁ etaṁ bālaṁ nibbattanibbattaṭṭhāne idhaloke paraloke ca phusati pīḷeti,",
  "atk-s0513a40:591_2": "accantadāliddiyaṁ pāpuṇāti.",
  "atk-s0513a40:591_3": "Malābhibhūti macchariyamalaṁ abhibhavanto.",
  "atk-s0513a40:592_0": "Tassapi vacanaṁ sutvā ‘‘tena hi pavisa,",
  "atk-s0513a40:592_1": "thokaṁ labhissasī’’ti āha.",
  "atk-s0513a40:592_2": "Sopi pavisitvā sakkassa santike nisīdi.",
  "atk-s0513a40:592_3": "Tato thokaṁ vītināmetvā sūriyo āgantvā bhattaṁ yācanto dve gāthā abhāsi –",
  "atk-s0513a40:593_0": "129.",
  "atk-s0513a40:594_0": " ‘‘Duddadaṁ dadamānānaṁ, dukkaraṁ kamma kubbataṁ;",
  "atk-s0513a40:595_0": "Asanto nānukubbanti, sataṁ dhammo durannayo.",
  "atk-s0513a40:596_0": "130.",
  "atk-s0513a40:597_0": " ‘‘Tasmā satañca asataṁ, nānā hoti ito gati;",
  "atk-s0513a40:598_0": "Asanto nirayaṁ yanti, santo saggaparāyaṇā’’ti.",
  "atk-s0513a40:599_0": "Tattha duddadanti dānaṁ nāma duddadaṁ maccheraṁ abhibhavitvā dātabbato,",
  "atk-s0513a40:599_1": "taṁ dadamānānaṁ.",
  "atk-s0513a40:599_2": "Dukkaranti tadeva dānakammaṁ dukkaraṁ yuddhasadisaṁ,",
  "atk-s0513a40:599_3": "taṁ kubbataṁ.",
  "atk-s0513a40:599_4": "Nānukubbantīti asappurisā dānaphalaṁ ajānantā tesaṁ gatamaggaṁ nānugacchanti.",
  "atk-s0513a40:599_5": "Sataṁ dhammoti sappurisānaṁ bodhisattānaṁ dhammo aññehi duranugamo.",
  "atk-s0513a40:599_6": "Asantoti macchariyavasena dānaṁ adatvā asappurisā nirayaṁ yanti.",
  "atk-s0513a40:600_0": "Seṭṭhi gahetabbagahaṇaṁ apassanto ‘‘tena hi pavisitvā brāhmaṇānaṁ santike nisīda,",
  "atk-s0513a40:600_1": "thokaṁ lacchasī’’ti āha.",
  "atk-s0513a40:600_2": "Tato thokaṁ vītināmetvā mātali āgantvā bhattaṁ yācitvā ‘‘natthī’’ti vacanamattakālameva sattamaṁ gāthamāha –",
  "atk-s0513a40:601_0": "131.",
  "atk-s0513a40:602_0": " ‘‘Appasmeke pavecchanti, bahuneke na dicchare;",
  "atk-s0513a40:603_0": "Appasmā dakkhiṇā dinnā, sahassena samaṁ mitā’’ti.",
  "atk-s0513a40:604_0": "Tattha appasmeke pavecchantīti mahāseṭṭhi ekacce paṇḍitapurisā appasmimpi deyyadhamme pavecchanti,",
  "atk-s0513a40:604_1": "dadantiyevāti attho.",
  "atk-s0513a40:604_2": "Bahunāpi deyyadhammena samannāgatā eke sattā na dicchare na dadanti.",
  "atk-s0513a40:604_3": "Dakkhiṇāti kammañca phalañca saddahitvā dinnadānaṁ.",
  "atk-s0513a40:604_4": "Sahassena samaṁ mitāti evaṁ dinnā kaṭacchubhattamattāpi dakkhiṇā sahassadānena saddhiṁ mitā,",
  "atk-s0513a40:604_5": "mahāphalattā sahassadānasadisāva hotīti attho.",
  "atk-s0513a40:605_0": "Tampi so ‘‘tena hi pavisitvā nisīdā’’ti āha.",
  "atk-s0513a40:605_1": "Tato thokaṁ vītināmetvā pañcasikho āgantvā bhattaṁ yācitvā ‘‘natthi gacchā’’ti vutte ‘‘ahaṁ na gatapubbo,",
  "atk-s0513a40:605_2": "imasmiṁ gehe brāhmaṇavācanakaṁ bhavissati maññe’’ti tassa dhammakathaṁ ārabhanto aṭṭhamaṁ gāthamāha –",
  "atk-s0513a40:606_0": "132.",
  "atk-s0513a40:607_0": " ‘‘Dhammaṁ care yopi samuñchakaṁ care, dārañca posaṁ dadamappakasmiṁ;",
  "atk-s0513a40:608_0": "Sataṁ sahassānaṁ sahassayāginaṁ, kalampi nāgghanti tathāvidhassa te’’ti.",
  "atk-s0513a40:609_0": "Tattha dhammanti tividhasucaritadhammaṁ.",
  "atk-s0513a40:609_1": "Samuñchakanti gāme vā āmakapakkabhikkhācariyaṁ araññe vā phalāphalaharaṇasaṅkhātaṁ uñchaṁ yo careyya,",
  "atk-s0513a40:609_2": "sopi dhammameva care.",
  "atk-s0513a40:609_3": "Dārañca posanti attano ca puttadāraṁ posentoyeva.",
  "atk-s0513a40:609_4": "Dadamappakasminti paritte vā deyyadhamme dhammikasamaṇabrāhmaṇānaṁ dadamāno dhammaṁ careti attho.",
  "atk-s0513a40:609_5": "Sataṁ sahassānaṁ sahassayāginanti paraṁ pothetvā viheṭhetvā sahassena yāgaṁ yajantānaṁ sahassayāgīnaṁ issarānaṁ satasahassampi.",
  "atk-s0513a40:609_6": "Kalampi nāgghanti tathāvidhassa teti tesaṁ satasahassasaṅkhātānaṁ sahassayāgīnaṁ yāgā tathāvidhassa dhammena",
  "atk-s0513a40:609_7": "samena deyyadhammaṁ uppādetvā dentassa duggatamanussassa soḷasiṁ kalaṁ na agghantīti.",
  "atk-s0513a40:610_0": "Seṭṭhi pañcasikhassa kathaṁ sutvā sallakkhesi. Atha naṁ anagghakāraṇaṁ pucchanto navamaṁ gāthamāha –",
  "atk-s0513a40:611_0": "133.",
  "atk-s0513a40:612_0": " ‘‘Kenesa yañño vipulo mahagghato, samena dinnassa na agghameti;",
  "atk-s0513a40:613_0": "Kathaṁ sataṁ sahassānaṁ sahassayāginaṁ, kalampi nāgghanti tathāvidhassa te’’ti.",
  "atk-s0513a40:614_0": "Tattha yaññoti dānayāgo satasahassapariccāgavasena vipulo,",
  "atk-s0513a40:614_1": "vipulattāva mahagghato.",
  "atk-s0513a40:614_2": "Samena dinnassāti dhammena dinnassa kena kāraṇena agghaṁ na upeti.",
  "atk-s0513a40:614_3": "Kathaṁ sataṁ sahassānanti brāhmaṇa,",
  "atk-s0513a40:614_4": "kathaṁ sahassayāgīnaṁ purisānaṁ bahūnaṁ sahassānaṁ satasahassasaṅkhātā issarā tathāvidhassa dhammena",
  "atk-s0513a40:614_5": "uppādetvā dāyakassa ekassa duggatamanussassa kalaṁ nāgghantīti.",
  "atk-s0513a40:615_0": "Athassa kathento pañcasikho osānagāthamāha –",
  "atk-s0513a40:616_0": "134.",
  "atk-s0513a40:617_0": " ‘‘Dadanti heke visame niviṭṭhā, chetvā vadhitvā atha socayitvā;",
  "atk-s0513a40:618_0": "Sā dakkhiṇā assumukhā sadaṇḍā, samena dinnassa na agghameti;",
  "atk-s0513a40:619_0": "Evaṁ sataṁ sahassānaṁ sahassayāginaṁ, kalampi nāgghanti tathāvidhassa te’’ti.",
  "atk-s0513a40:620_0": "Tattha visameti visame kāyakammādimhi niviṭṭhā.",
  "atk-s0513a40:620_1": "Chetvāti kilametvā.",
  "atk-s0513a40:620_2": "Vadhitvāti māretvā.",
  "atk-s0513a40:620_3": "Socayitvāti sasoke katvā.",
  "atk-s0513a40:621_0": "So pañcasikhassa dhammakathaṁ sutvā ‘‘tena hi gaccha,",
  "atk-s0513a40:621_1": "gehaṁ pavisitvā nisīda,",
  "atk-s0513a40:621_2": "thokaṁ lacchasī’’ti āha.",
  "atk-s0513a40:621_3": "Sopi gantvā tesaṁ santike nisīdi.",
  "atk-s0513a40:621_4": "Tato bilārakosiyo seṭṭhi ekaṁ dāsiṁ āmantetvā ‘‘etesaṁ brāhmaṇānaṁ palāpavīhīnaṁ nāḷiṁ nāḷiṁ dehī’’ti āha.",
  "atk-s0513a40:621_5": "Sā vīhī gahetvā brāhmaṇe upasaṅkamitvā ‘‘ime ādāya yattha katthaci pacāpetvā bhuñjathā’’ti āha.",
  "atk-s0513a40:621_6": "‘‘Na amhākaṁ vīhinā attho,",
  "atk-s0513a40:621_7": "na mayaṁ vīhiṁ āmasāmā’’ti. ‘‘Ayya,",
  "atk-s0513a40:621_8": "vīhiṁ kirete nāmasantī’’ti?",
  "atk-s0513a40:621_9": "‘‘Tena hi tesaṁ taṇḍule dehī’’ti.",
  "atk-s0513a40:621_10": "Sā taṇḍule ādāya gantvā ‘‘brāhmaṇā taṇḍule gaṇhathā’’ti āha.",
  "atk-s0513a40:621_11": "‘‘Mayaṁ āmakaṁ na paṭiggaṇhāmā’’ti. ‘‘Ayya,",
  "atk-s0513a40:621_12": "āmakaṁ kira na gaṇhantī’’ti.",
  "atk-s0513a40:621_13": "‘‘Tena hi tesaṁ karoṭiyaṁ vaḍḍhetvā gobhattaṁ dehī’’ti.",
  "atk-s0513a40:621_14": "Sā tesaṁ karoṭiyaṁ vaḍḍhetvā mahāgoṇānaṁ pakkabhattaṁ āharitvā adāsi.",
  "atk-s0513a40:621_15": "Pañcapi janā kabaḷe vaḍḍhetvā mukhe pakkhipitvā gale laggāpetvā akkhīni parivattetvā vissaṭṭhasaññā matā viya nipajjiṁsu.",
  "atk-s0513a40:621_16": "Dāsī te disvā ‘‘matā bhavissantī’’ti bhītā gantvā seṭṭhino ārocesi ‘‘ayya,",
  "atk-s0513a40:621_17": "te brāhmaṇā gobhattaṁ gilituṁ asakkontā matā’’ti.",
  "atk-s0513a40:622_0": "So cintesi ‘‘idāni ayaṁ pāpadhammo sukhumālabrāhmaṇānaṁ gobhattaṁ dāpesi,",
  "atk-s0513a40:622_1": "te taṁ gilituṁ asakkontā matāti maṁ garahissantī’’ti.",
  "atk-s0513a40:622_2": "Tato dāsiṁ āha –",
  "atk-s0513a40:622_3": "‘‘khippaṁ gantvā etesaṁ karoṭikesu bhattaṁ haritvā nānaggarasaṁ sālibhattaṁ vaḍḍhehī’’ti.",
  "atk-s0513a40:622_4": "Sā tathā akāsi.",
  "atk-s0513a40:622_5": "Seṭṭhi antarapīthiṁ paṭipannamanusse pakkosāpetvā ‘‘ahaṁ mama bhuñjananiyāmena etesaṁ brāhmaṇānaṁ bhattaṁ dāpesiṁ,",
  "atk-s0513a40:622_6": "ete lobhena mahante piṇḍe katvā bhuñjamānā gale laggāpetvā matā,",
  "atk-s0513a40:622_7": "mama niddosabhāvaṁ jānāthā’’ti vatvā parisaṁ sannipātesi.",
  "atk-s0513a40:622_8": "Mahājane sannipatite brāhmaṇā uṭṭhāya mahājanaṁ oloketvā ‘‘passathimassa seṭṭhissa musāvāditaṁ,",
  "atk-s0513a40:622_9": "‘amhākaṁ attano bhuñjanabhattaṁ dāpesi’nti vadati,",
  "atk-s0513a40:622_10": "paṭhamaṁ gobhattaṁ amhākaṁ datvā amhesu matesu viya nipannesu imaṁ bhattaṁ vaḍḍhāpesī’’ti vatvā attano",
  "atk-s0513a40:622_11": "mukhehi gahitabhattaṁ bhūmiyaṁ pātetvā dassesuṁ.",
  "atk-s0513a40:622_12": "Mahājano seṭṭhiṁ garahi ‘‘andhabāla,",
  "atk-s0513a40:622_13": "attano kulavaṁsaṁ nāsesi,",
  "atk-s0513a40:622_14": "dānasālaṁ jhāpesi,",
  "atk-s0513a40:622_15": "yācake gīvāyaṁ gahetvā nīharāpesi,",
  "atk-s0513a40:622_16": "idāni imesaṁ sukhumālabrāhmaṇānaṁ bhattaṁ dento gobhattaṁ dāpesi,",
  "atk-s0513a40:622_17": "paralokaṁ gacchanto tava ghare vibhavaṁ gīvāyaṁ bandhitvā gamissasi maññe’’ti.",
  "atk-s0513a40:623_0": "Tasmiṁ khaṇe sakko mahājanaṁ pucchi ‘‘jānātha,",
  "atk-s0513a40:623_1": "tumhe imasmiṁ gehe dhanaṁ kassa santaka’’nti?",
  "atk-s0513a40:623_2": "‘‘Na jānāmā’’ti.",
  "atk-s0513a40:623_3": "‘‘Imasmiṁ nagare asukakāle bārāṇasiyaṁ mahāseṭṭhi nāma dānasālaṁ kāretvā mahādānaṁ pavattayī’’ti sutapubbaṁ tumhehīti.",
  "atk-s0513a40:623_4": "‘‘Āma suṇāmā’’ti.",
  "atk-s0513a40:623_5": "‘‘Ahaṁ so seṭṭhi,",
  "atk-s0513a40:623_6": "dānaṁ datvā sakko devarājā hutvā puttopi me taṁ vaṁsaṁ avināsetvā dānaṁ datvā cando devaputto hutvā nibbatto,",
  "atk-s0513a40:623_7": "tassa putto sūriyo,",
  "atk-s0513a40:623_8": "tassa putto mātali,",
  "atk-s0513a40:623_9": "tassa putto pañcasikho gandhabbadevaputto hutvā nibbatto.",
  "atk-s0513a40:623_10": "Tesu ayaṁ cando,",
  "atk-s0513a40:623_11": "ayaṁ sūriyo,",
  "atk-s0513a40:623_12": "ayaṁ mātalisaṅgāhako,",
  "atk-s0513a40:623_13": "ayaṁ imassa pāpadhammassa pitā pañcasikho gandhabbadevaputto,",
  "atk-s0513a40:623_14": "evaṁ bahuguṇaṁ etaṁ dānaṁ nāma,",
  "atk-s0513a40:623_15": "kattabbameva kusalaṁ paṇḍitehī’’ti kathentā mahājanassa kaṅkhacchedanatthaṁ ākāse uppatitvā mahantenānubhāvena",
  "atk-s0513a40:623_16": "mahantena parivārena jalamānasarīrā aṭṭhaṁsu,",
  "atk-s0513a40:623_17": "sakalanagaraṁ pajjalantaṁ viya ahosi.",
  "atk-s0513a40:623_18": "Sakko mahājanaṁ āmantetvā ‘‘mayaṁ attano dibbasampattiṁ pahāya āgacchantā imaṁ kulavaṁsanāsakaraṁ pāpadhammabilārakosiyaṁ nissāya āgatā,",
  "atk-s0513a40:623_19": "ayaṁ pāpadhammo attano kulavaṁsaṁ nāsetvā dānasālaṁ jhāpetvā yācake gīvāyaṁ gahetvā nīharāpetvā amhākaṁ vaṁsaṁ samucchindi,",
  "atk-s0513a40:623_20": "‘ayaṁ adānasīlo hutvā niraye nibbatteyyā’ti imassa anukampāya āgatāmhā’’ti vatvā dānaguṇaṁ pakāsento mahājanassa dhammaṁ desesi.",
  "atk-s0513a40:623_21": "Bilārakosiyo sirasmiṁ añjaliṁ patiṭṭhapetvā ‘‘deva,",
  "atk-s0513a40:623_22": "ahaṁ ito paṭṭhāya porāṇakulavaṁsaṁ anāsāpetvā dānaṁ pavattessāmi,",
  "atk-s0513a40:623_23": "ajja ādiṁ katvā antamaso udakadantaponaṁ upādāya attano laddhāhāraṁ parassa adatvā na khādissāmī’’ti sakkassa paṭiññaṁ adāsi.",
  "atk-s0513a40:623_24": "Sakko taṁ dametvā nibbisevanaṁ katvā pañcasu sīlesu patiṭṭhapetvā cattāro devaputte ādāya sakaṭṭhānameva gato.",
  "atk-s0513a40:623_25": "Sopi seṭṭhi yāvajīvaṁ dānaṁ datvā tāvatiṁsabhavane nibbatti.",
  "atk-s0513a40:624_0": "Satthā imaṁ dhammadesanaṁ āharitvā ‘‘evaṁ,",
  "atk-s0513a40:624_1": "bhikkhave,",
  "atk-s0513a40:624_2": "ayaṁ bhikkhu pubbe assaddho ahosi kassaci kiñci adātā,",
  "atk-s0513a40:624_3": "ahaṁ pana naṁ dametvā dānaphalaṁ jānāpesiṁ,",
  "atk-s0513a40:624_4": "tameva cittaṁ bhavantaragatampi na jahātī’’ti vatvā jātakaṁ samodhānesi –",
  "atk-s0513a40:624_5": "‘‘tadā seṭṭhi ayaṁ dānapatiko bhikkhu ahosi,",
  "atk-s0513a40:624_6": "cando sāriputto,",
  "atk-s0513a40:624_7": "sūriyo moggallāno,",
  "atk-s0513a40:624_8": "mātali kassapo,",
  "atk-s0513a40:624_9": "pañcasikho ānando,",
  "atk-s0513a40:624_10": "sakko pana ahameva ahosi’’nti.",
  "atk-s0513a40:625_0": "Bilārakosiyajātakavaṇṇanā dvādasamā.",
  "atk-s0513a40:627_0": " [451] 13. Cakkavākajātakavaṇṇanā",
  "atk-s0513a40:628_0": "Vaṇṇavāabhirūposīti idaṁ satthā jetavane viharanto ekaṁ lolabhikkhuṁ ārabbha kathesi.",
  "atk-s0513a40:628_1": "So kira cīvarādīhi atitto ‘‘kahaṁ saṅghabhattaṁ,",
  "atk-s0513a40:628_2": "kahaṁ nimantana’’nti pariyesanto vicarati,",
  "atk-s0513a40:628_3": "āmisakathāyameva abhiramati.",
  "atk-s0513a40:628_4": "Athaññe pesalā bhikkhū tassānuggahena satthu ārocesuṁ.",
  "atk-s0513a40:628_5": "Satthā taṁ pakkosāpetvā ‘‘saccaṁ kira tvaṁ bhikkhu lolo’’ti pucchitvā ‘‘saccaṁ,",
  "atk-s0513a40:628_6": "bhante’’ti vutte ‘‘bhikkhu kasmā evarūpe niyyānikasāsane pabbajitvā lolo ahosi,",
  "atk-s0513a40:628_7": "lolabhāvo ca nāma pāpako,",
  "atk-s0513a40:628_8": "pubbepi tvaṁ lolabhāvaṁ nissāya bārāṇasiyaṁ hatthikuṇapādīhi atitto mahāaraññaṁ paviṭṭho’’ti vatvā atītaṁ āhari.",
  "atk-s0513a40:629_0": "Atīte bārāṇasiyaṁ brahmadatte rajjaṁ kārente eko lolakāko bārāṇasiyaṁ hatthikuṇapādīhi atitto ‘‘araññaṁ",
  "atk-s0513a40:629_1": "nu kho kīdisa’’nti araññaṁ gantvā tatthapi phalāphalehi asantuṭṭho gaṅgāya tīraṁ gantvā vicaranto jayampatike",
  "atk-s0513a40:629_2": "cakkavāke disvā ‘‘ime sakuṇā ativiya sobhanti,",
  "atk-s0513a40:629_3": "ime imasmiṁ gaṅgātīre bahuṁ macchamaṁsaṁ khādanti maññe,",
  "atk-s0513a40:629_4": "ime paṭipucchitvā mayāpi imesaṁ bhojanaṁ gocaraṁ khāditvā vaṇṇavantena bhavituṁ vaṭṭatī’’ti tesaṁ avidūre",
  "atk-s0513a40:629_5": "nisīditvā cakkavākaṁ pucchanto dve gāthā abhāsi –",
  "atk-s0513a40:630_0": "135.",
  "atk-s0513a40:631_0": " ‘‘Vaṇṇavā abhirūposi, ghano sañjātarohito;",
  "atk-s0513a40:632_0": "Cakkavāka surūposi, vippasannamukhindriyo.",
  "atk-s0513a40:633_0": "136.",
  "atk-s0513a40:634_0": " ‘‘Pāṭhīnaṁ pāvusaṁ macchaṁ, balajaṁ muñjarohitaṁ;",
  "atk-s0513a40:635_0": "Gaṅgāya tīre nisinno, evaṁ bhuñjasi bhojana’’nti.",
  "atk-s0513a40:636_0": "Tattha ghanoti ghanasarīro.",
  "atk-s0513a40:636_1": "Sañjātarohitoti uttattasuvaṇṇaṁ viya suṭṭhujātarohitavaṇṇo.",
  "atk-s0513a40:636_2": "Pāṭhīnanti pāṭhīnanāmakaṁ pāsāṇamacchaṁ.",
  "atk-s0513a40:636_3": "Pāvusanti mahāmukhamacchaṁ,",
  "atk-s0513a40:636_4": "‘‘pāhusa’’ntipi pāṭho.",
  "atk-s0513a40:636_5": "Balajanti balajamacchaṁ.",
  "atk-s0513a40:636_6": "Muñjarohitanti muñjamacchañca rohitamacchañca.",
  "atk-s0513a40:636_7": "Evaṁ bhuñjasīti evarūpaṁ bhojanaṁ maññe bhuñjasīti pucchati.",
  "atk-s0513a40:637_0": "Cakkavāko tassa vacanaṁ paṭikkhipanto tatiyaṁ gāthamāha –",
  "atk-s0513a40:638_0": "137.",
  "atk-s0513a40:639_0": " ‘‘Na vāhametaṁ bhuñjāmi, jaṅgalānodakāni vā;",
  "atk-s0513a40:640_0": "Aññatra sevālapaṇakā, etaṁ me samma bhojana’’nti.",
  "atk-s0513a40:641_0": "Tassattho –",
  "atk-s0513a40:641_1": "ahaṁ samma,",
  "atk-s0513a40:641_2": "aññatra sevālā ca paṇakā ca sesāni jaṅgalāni vā odakāni vā maṁsāni ādāya etaṁ bhojanaṁ na bhuñjāmi,",
  "atk-s0513a40:641_3": "yaṁ panetaṁ sevālapaṇakaṁ,",
  "atk-s0513a40:641_4": "etaṁ me samma,",
  "atk-s0513a40:641_5": "bhojananti.",
  "atk-s0513a40:642_0": "Tato kāko dve gāthā abhāsi –",
  "atk-s0513a40:643_0": "138.",
  "atk-s0513a40:644_0": " ‘‘Na vāhametaṁ saddahāmi, cakkavākassa bhojanaṁ;",
  "atk-s0513a40:645_0": "Ahampi samma bhuñjāmi, gāme loṇiyateliyaṁ.",
  "atk-s0513a40:646_0": "139.",
  "atk-s0513a40:647_0": " ‘‘Manussesu kataṁ bhattaṁ, suciṁ maṁsūpasecanaṁ;",
  "atk-s0513a40:648_0": "Na ca me tādiso vaṇṇo, cakkavāka yathā tuva’’nti.",
  "atk-s0513a40:649_0": "Tattha yathā tuvanti yathā tuvaṁ sobhaggappatto sarīravaṇṇo,",
  "atk-s0513a40:649_1": "tādiso mayhaṁ vaṇṇo natthi,",
  "atk-s0513a40:649_2": "etena kāraṇena ahaṁ tava ‘‘sevālapaṇakaṁ mama bhojana’’nti vadantassa vacanaṁ na saddahāmīti.",
  "atk-s0513a40:650_0": "Athassa cakkavāko dubbaṇṇakāraṇaṁ kathetvā dhammaṁ desento sesagāthā abhāsi –",
  "atk-s0513a40:651_0": "140.",
  "atk-s0513a40:652_0": " ‘‘Sampassaṁ attani veraṁ, hiṁsayaṁ mānusiṁ pajaṁ;",
  "atk-s0513a40:653_0": "Utrasto ghasasī bhīto, tena vaṇṇo tavediso.",
  "atk-s0513a40:654_0": "141.",
  "atk-s0513a40:655_0": " ‘‘Sabbalokaviruddhosi, dhaṅka pāpena kammunā;",
  "atk-s0513a40:656_0": "Laddho piṇḍo na pīṇeti, tena vaṇṇo tavediso.",
  "atk-s0513a40:657_0": "142.",
  "atk-s0513a40:658_0": " ‘‘Ahampi samma bhuñjāmi, ahiṁsaṁ sabbapāṇinaṁ;",
  "atk-s0513a40:659_0": "Appossukko nirāsaṅkī, asoko akutobhayo.",
  "atk-s0513a40:660_0": "143.",
  "atk-s0513a40:661_0": " ‘‘So karassu ānubhāvaṁ, vītivattassu sīliyaṁ;",
  "atk-s0513a40:662_0": "Ahiṁsāya cara loke, piyo hohisi maṁmiva.",
  "atk-s0513a40:663_0": "144.",
  "atk-s0513a40:664_0": " ‘‘Yo na hanti na ghāteti, na jināti na jāpaye;",
  "atk-s0513a40:665_0": "Mettaṁso sabbabhūtesu, veraṁ tassa na kenacī’’ti.",
  "atk-s0513a40:666_0": "Tattha sampassanti samma kāka tvaṁ paresu uppannaṁ attani veracittaṁ sampassamāno mānusiṁ pajaṁ hiṁsanto viheṭhento.",
  "atk-s0513a40:666_1": "Utrastoti bhīto.",
  "atk-s0513a40:666_2": "Ghasasīti bhuñjasi.",
  "atk-s0513a40:666_3": "Tena te ediso bībhacchavaṇṇo jāto.",
  "atk-s0513a40:666_4": "Dhaṅkāti kākaṁ ālapati.",
  "atk-s0513a40:666_5": "Piṇḍoti bhojanaṁ.",
  "atk-s0513a40:666_6": "Ahiṁsaṁ sabbapāṇinanti ahaṁ pana sabbasatte ahiṁsanto bhuñjāmīti vadati.",
  "atk-s0513a40:666_7": "So karassu ānubhāvanti so tvampi vīriyaṁ karohi,",
  "atk-s0513a40:666_8": "attano sīliyasaṅkhātaṁ dussīlabhāvaṁ vītivattassu.",
  "atk-s0513a40:666_9": "Ahiṁsāyāti ahiṁsāya samannāgato hutvā loke cara.",
  "atk-s0513a40:666_10": "Piyo hohisi maṁmivāti evaṁ sante mayā sadisova lokassa piyo hohisi.",
  "atk-s0513a40:666_11": "Na jinātīti dhanajāniṁ na karoti.",
  "atk-s0513a40:666_12": "Na jāpayeti aññepi na kāreti.",
  "atk-s0513a40:666_13": "Mettaṁsoti mettakoṭṭhāso mettacitto.",
  "atk-s0513a40:666_14": "Na kenacīti kenaci ekasattenapi saddhiṁ tassa veraṁ nāma natthīti.",
  "atk-s0513a40:667_0": "Tasmā sace lokassa piyo bhavituṁ icchasi,",
  "atk-s0513a40:667_1": "sabbaverehi viramāhīti evaṁ cakkavāko kākassa dhammaṁ desesi.",
  "atk-s0513a40:667_2": "Kāko ‘‘tumhe attano gocaraṁ mayhaṁ na kathetha,",
  "atk-s0513a40:667_3": "kā kā’’ti vassanto uppatitvā bārāṇasiyaṁ ukkārabhūmiyaññeva otari.",
  "atk-s0513a40:668_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a40:668_1": "saccapariyosāne lolabhikkhu anāgāmiphale patiṭṭhahi.",
  "atk-s0513a40:668_2": "Tadā kāko lolabhikkhu ahosi,",
  "atk-s0513a40:668_3": "cakkavākī rāhulamātā,",
  "atk-s0513a40:668_4": "cakkavāko pana ahameva ahosinti.",
  "atk-s0513a40:669_0": "Cakkavākajātakavaṇṇanā terasamā.",
  "atk-s0513a40:671_0": " [452] 14. Bhūripaññajātakavaṇṇanā",
  "atk-s0513a40:672_0": "145-154.Saccaṁ kirāti idaṁ bhūripaññajātakaṁ mahāumaṅgajātake (jā. 2.22.590 ādayo) āvi bhavissati.",
  "atk-s0513a40:673_0": "Bhūripaññajātakavaṇṇanā cuddasamā.",
  "atk-s0513a40:675_0": " [453] 15. Mahāmaṅgalajātakavaṇṇanā",
  "atk-s0513a40:676_0": "Kiṁsunaroti idaṁ satthā jetavane viharanto mahāmaṅgalasuttaṁ (khu. pā.",
  "atk-s0513a40:676_1": "5.1 ādayo) ārabbha kathesi.",
  "atk-s0513a40:676_2": "Rājagahanagarasmiñhi kenacideva karaṇīyena santhāgāre sannipatitassa mahājanassa majjhe eko puriso ‘‘ajja me maṅgalakiriyā atthī’’ti uṭṭhāya agamāsi.",
  "atk-s0513a40:676_3": "Aparo tassa vacanaṁ sutvā ‘‘ayaṁ ‘maṅgala’nti vatvāva gato,",
  "atk-s0513a40:676_4": "kiṁ etaṁ maṅgalaṁ nāmā’’ti āha .",
  "atk-s0513a40:676_5": "Tamañño ‘‘abhimaṅgalarūpadassanaṁ maṅgalaṁ nāma.",
  "atk-s0513a40:676_6": "Ekacco hi kālasseva uṭṭhāya sabbasetaṁ usabhaṁ vā passati,",
  "atk-s0513a40:676_7": "gabbhinitthiṁ vā rohitamacchaṁ vā puṇṇaghaṭaṁ vā navanītaṁ vā gosappiṁ vā ahatavatthaṁ vā pāyāsaṁ vā passati,",
  "atk-s0513a40:676_8": "ito uttari maṅgalaṁ nāma natthī’’ti āha.",
  "atk-s0513a40:676_9": "Tena kathitaṁ ekacce ‘‘sukathita’’nti abhinandiṁsu.",
  "atk-s0513a40:676_10": "Aparo ‘‘netaṁ maṅgalaṁ,",
  "atk-s0513a40:676_11": "sutaṁ nāma maṅgalaṁ.",
  "atk-s0513a40:676_12": "Ekacco hi ‘puṇṇā’ti vadantānaṁ suṇāti,",
  "atk-s0513a40:676_13": "tathā ‘vaḍḍhā’ti ‘vaḍḍhamānā’ti suṇāti,",
  "atk-s0513a40:676_14": "‘bhuñjā’ti ‘khādā’ti vadantānaṁ suṇāti,",
  "atk-s0513a40:676_15": "ito uttari maṅgalaṁ nāma natthī’’ti āha.",
  "atk-s0513a40:676_16": "Tena kathitampi ekacce ‘‘sukathita’’nti abhinandiṁsu.",
  "atk-s0513a40:676_17": "Aparo ‘‘na etaṁ maṅgalaṁ,",
  "atk-s0513a40:676_18": "mutaṁ nāma maṅgalaṁ.",
  "atk-s0513a40:676_19": "Ekacco hi kālasseva uṭṭhāya pathaviṁ āmasati,",
  "atk-s0513a40:676_20": "haritatiṇaṁ allagomayaṁ parisuddhasāṭakaṁ rohitamacchaṁ suvaṇṇarajatabhājanaṁ āmasati,",
  "atk-s0513a40:676_21": "ito uttari maṅgalaṁ nāma natthī’’ti āha.",
  "atk-s0513a40:676_22": "Tena kathitampi ekacce ‘‘sukathita’’nti abhinandiṁsu.",
  "atk-s0513a40:676_23": "Evaṁ diṭṭhamaṅgalikā sutamaṅgalikā mutamaṅgalikāti tissopi parisā hutvā aññamaññaṁ saññāpetuṁ nāsakkhiṁsu,",
  "atk-s0513a40:676_24": "bhummadevatā ādiṁ katvā yāva brahmalokā ‘‘idaṁ maṅgala’’nti tathato na jāniṁsu.",
  "atk-s0513a40:677_0": "Sakko cintesi ‘‘imaṁ maṅgalapañhaṁ sadevake loke aññatra bhagavatā añño kathetuṁ samattho nāma natthi,",
  "atk-s0513a40:677_1": "bhagavantaṁ upasaṅkamitvā imaṁ pañhaṁ pucchissāmī’’ti.",
  "atk-s0513a40:677_2": "So rattibhāge satthāraṁ upasaṅkamitvā vanditvā añjaliṁ paggayha ‘‘bahū devā manussā cā’’ti pañhaṁ pucchi.",
  "atk-s0513a40:677_3": "Athassa satthā dvādasahi gāthāhi aṭṭhatiṁsa mahāmaṅgalāni kathesi.",
  "atk-s0513a40:677_4": "Maṅgalasutte vinivaṭṭanteyeva koṭisatasahassamattā devatā arahattaṁ pāpuṇiṁsu,",
  "atk-s0513a40:677_5": "sotāpannādīnaṁ gaṇanapatho natthi.",
  "atk-s0513a40:677_6": "Sakko maṅgalaṁ sutvā sakaṭṭhānameva gato.",
  "atk-s0513a40:677_7": "Satthārā maṅgale kathite sadevako loko ‘‘sukathita’’nti abhinandi.",
  "atk-s0513a40:677_8": "Tadā dhammasabhāyaṁ tathāgatassa guṇakathaṁ samuṭṭhāpesuṁ ‘‘āvuso,",
  "atk-s0513a40:677_9": "satthā aññesaṁ avisayaṁ maṅgalapañhaṁ sadevakassa lokassa cittaṁ gahetvā kukkuccaṁ chinditvā gaganatale candaṁ uṭṭhāpento viya kathesi,",
  "atk-s0513a40:677_10": "evaṁ mahāpañño, āvuso,",
  "atk-s0513a40:677_11": "tathāgato’’ti.",
  "atk-s0513a40:677_12": "Satthā āgantvā ‘‘kāya nuttha,",
  "atk-s0513a40:677_13": "bhikkhave,",
  "atk-s0513a40:677_14": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṁ,",
  "atk-s0513a40:677_15": "bhikkhave,",
  "atk-s0513a40:677_16": "idāneva sambodhippattassa mama maṅgalapañhakathanaṁ,",
  "atk-s0513a40:677_17": "svāhaṁ bodhisattacariyaṁ carantopi devamanussānaṁ kaṅkhaṁ chinditvā maṅgalapañhaṁ kathesi’’nti vatvā atītaṁ āhari.",
  "atk-s0513a40:678_0": "Atīte bārāṇasiyaṁ brahmadatte rajjaṁ kārente bodhisatto ekasmiṁ gāme vibhavasampannassa brāhmaṇassa kule nibbatti,",
  "atk-s0513a40:678_1": "‘‘rakkhitakumāro’’tissa nāmaṁ akaṁsu.",
  "atk-s0513a40:678_2": "So vayappatto takkasilāyaṁ uggahitasippo katadārapariggaho mātāpitūnaṁ accayena ratanavilokanaṁ katvā",
  "atk-s0513a40:678_3": "saṁviggamānaso mahādānaṁ pavattetvā kāme pahāya himavantapadese pabbajitvā jhānābhiññaṁ nibbattetvā vanamūlaphalāhāro",
  "atk-s0513a40:678_4": "ekasmiṁ padese vāsaṁ kappesi.",
  "atk-s0513a40:678_5": "Anupubbenassa parivāro mahā ahosi,",
  "atk-s0513a40:678_6": "pañca antevāsikasatāni ahesuṁ.",
  "atk-s0513a40:678_7": "Athekadivasaṁ te tāpasā bodhisattaṁ upasaṅkamitvā vanditvā ‘‘ācariya,",
  "atk-s0513a40:678_8": "vassārattasamaye himavantato otaritvā loṇambilasevanatthāya janapadacārikaṁ gacchāma,",
  "atk-s0513a40:678_9": "evaṁ no sarīrañca thiraṁ bhavissati,",
  "atk-s0513a40:678_10": "jaṅghavihāro ca kato bhavissatī’’ti āhaṁsu.",
  "atk-s0513a40:678_11": "Te ‘‘tena hi tumhe gacchatha,",
  "atk-s0513a40:678_12": "ahaṁ idheva vasissāmī’’ti vutte taṁ vanditvā himavantā otaritvā cārikaṁ caramānā bārāṇasiṁ patvā rājuyyāne vasiṁsu.",
  "atk-s0513a40:678_13": "Tesaṁ mahāsakkārasammāno ahosi.",
  "atk-s0513a40:678_14": "Athekadivasaṁ bārāṇasiyaṁ santhāgāre sannipatite mahājanakāye maṅgalapañho samuṭṭhāti.",
  "atk-s0513a40:678_15": "Sabbaṁ paccuppannavatthunayeneva veditabbaṁ.",
  "atk-s0513a40:679_0": "Tadā pana manussānaṁ kaṅkhaṁ chinditvā maṅgalapañhaṁ kathetuṁ samatthaṁ apassanto mahājano uyyānaṁ gantvā isigaṇaṁ maṅgalapañhaṁ pucchi.",
  "atk-s0513a40:679_1": "Isayo rājānaṁ āmantetvā ‘‘mahārāja,",
  "atk-s0513a40:679_2": "mayaṁ etaṁ kathetuṁ na sakkhissāma,",
  "atk-s0513a40:679_3": "apica kho amhākaṁ ācariyo rakkhitatāpaso nāma mahāpañño himavante vasati,",
  "atk-s0513a40:679_4": "so sadevakassa lokassa cittaṁ gahetvā etaṁ maṅgalapañhaṁ kathessatī’’ti vadiṁsu.",
  "atk-s0513a40:679_5": "Rājā ‘‘bhante,",
  "atk-s0513a40:679_6": "himavanto nāma dūre duggamova,",
  "atk-s0513a40:679_7": "na sakkhissāma mayaṁ tattha gantuṁ,",
  "atk-s0513a40:679_8": "sādhu vata tumheyeva ācariyassa santikaṁ gantvā pucchitvā uggaṇhitvā punāgantvā amhākaṁ kathethā’’ti āha.",
  "atk-s0513a40:679_9": "Te ‘‘sādhū’’ti sampaṭicchitvā ācariyassa santikaṁ gantvā vanditvā katapaṭisanthārā ācariyena rañño dhammikabhāve",
  "atk-s0513a40:679_10": "janapadacāritte ca pucchite taṁ diṭṭhamaṅgalādīnaṁ uppattiṁ ādito paṭṭhāya kathetvā rañño yācanāya ca",
  "atk-s0513a40:679_11": "attano pañhasavanatthaṁ āgatabhāvaṁ pakāsetvā ‘‘sādhu no bhante,",
  "atk-s0513a40:679_12": "maṅgalapañhaṁ pākaṭaṁ katvā kathethā’’ti yāciṁsu.",
  "atk-s0513a40:679_13": "Tato jeṭṭhantevāsiko ācariyaṁ pucchanto paṭhamaṁ gāthamāha –",
  "atk-s0513a40:680_0": "155.",
  "atk-s0513a40:681_0": " ‘‘Kiṁsu naro jappamadhicca kāle, kaṁ vā vijjaṁ katamaṁ vā sutānaṁ;",
  "atk-s0513a40:682_0": "So macco asmiñca paramhi loke, kathaṁ karo sotthānena gutto’’ti.",
  "atk-s0513a40:683_0": "Tattha kāleti maṅgalapatthanakāle.",
  "atk-s0513a40:683_1": "Vijjanti vedaṁ.",
  "atk-s0513a40:683_2": "Sutānanti sikkhitabbayuttakapariyattīnaṁ.",
  "atk-s0513a40:683_3": "Asmiñcāti ettha cāti nipātamattaṁ.",
  "atk-s0513a40:683_4": "Sotthānenāti sotthibhāvāvahena maṅgalena.",
  "atk-s0513a40:683_5": "Idaṁ vuttaṁ hoti –",
  "atk-s0513a40:683_6": "‘‘ācariya,",
  "atk-s0513a40:683_7": "puriso maṅgalaṁ icchanto maṅgalakāle kiṁsu nāma jappanto tīsu vedesu kataraṁ vā vedaṁ kataraṁ vā sutānaṁ",
  "atk-s0513a40:683_8": "antare sutapariyattiṁ adhīyitvā so macco imasmiñca loke paramhi ca kathaṁ karo etesu jappādīsu kiṁ kena",
  "atk-s0513a40:683_9": "niyāmena karonto sotthānena niraparādhamaṅgalena gutto rakkhito hoti,",
  "atk-s0513a40:683_10": "taṁ ubhayalokahitaṁ gahetvā ṭhitamaṅgalaṁ amhākaṁ kathehī’’ti.",
  "atk-s0513a40:684_0": "Evaṁ jeṭṭhantevāsikena maṅgalapañhaṁ puṭṭho mahāsatto devamanussānaṁ kaṅkhaṁ chindanto ‘‘idañcidañca maṅgala’’nti buddhalīḷāya maṅgalaṁ kathento āha –",
  "atk-s0513a40:685_0": "156.",
  "atk-s0513a40:686_0": " ‘‘Yassa devā pitaro ca sabbe, sarīsapā sabbabhūtāni cāpi;",
  "atk-s0513a40:687_0": "Mettāya niccaṁ apacitāni honti, bhūtesu ve sotthānaṁ tadāhū’’ti.",
  "atk-s0513a40:688_0": "Tattha yassāti yassa puggalassa.",
  "atk-s0513a40:688_1": "Devāti bhummadeve ādiṁ katvā sabbepi kāmāvacaradevā.",
  "atk-s0513a40:688_2": "Pitaro cāti tatuttari rūpāvacarabrahmāno.",
  "atk-s0513a40:688_3": "Sarīsapāti dīghajātikā.",
  "atk-s0513a40:688_4": "Sabbabhūtāni cāpīti vuttāvasesāni ca sabbānipi bhūtāni.",
  "atk-s0513a40:688_5": "Mettāya niccaṁ apacitāni hontīti ete sabbe sattā dasadisāpharaṇavasena pavattāya appanāppattāya mettābhāvanāya apacitā honti.",
  "atk-s0513a40:688_6": "Bhūtesu veti taṁ tassa puggalassa sabbasattesu sotthānaṁ nirantaraṁ pavattaṁ niraparādhamaṅgalaṁ āhu.",
  "atk-s0513a40:688_7": "Mettāvihārī hi puggalo sabbesaṁ piyo hoti parūpakkamena avikopiyo.",
  "atk-s0513a40:688_8": "Iti so iminā maṅgalena rakkhito gopito hotīti.",
  "atk-s0513a40:689_0": "Iti mahāsatto paṭhamaṁ maṅgalaṁ kathetvā dutiyādīni kathento –",
  "atk-s0513a40:690_0": "157.",
  "atk-s0513a40:691_0": " ‘‘Yo sabbalokassa nivātavutti, itthīpumānaṁ sahadārakānaṁ;",
  "atk-s0513a40:692_0": "Khantā duruttānamappaṭikūlavādī, adhivāsanaṁ sotthānaṁ tadāhu.",
  "atk-s0513a40:693_0": "158.",
  "atk-s0513a40:694_0": " ‘‘Yo nāvajānāti sahāyamatte, sippena kulyāhi dhanena jaccā;",
  "atk-s0513a40:695_0": "Rucipañño atthakāle matīmā, sahāyesu ve sotthānaṁ tadāhu.",
  "atk-s0513a40:696_0": "159.",
  "atk-s0513a40:697_0": " ‘‘Mittāni ve yassa bhavanti santo, saṁvissatthā avisaṁvādakassa;",
  "atk-s0513a40:698_0": "Na mittadubbhī saṁvibhāgī dhanena, mittesu ve sotthānaṁ tadāhu.",
  "atk-s0513a40:699_0": "160.",
  "atk-s0513a40:700_0": " ‘‘Yassa bhariyā tulyavayā samaggā, anubbatā dhammakāmā pajātā;",
  "atk-s0513a40:701_0": "Koliniyā sīlavatī patibbatā, dāresu ve sotthānaṁ tadāhu.",
  "atk-s0513a40:702_0": "161.",
  "atk-s0513a40:703_0": " ‘‘Yassa rājā bhūtapati yasassī, jānāti soceyyaṁ parakkamañca;",
  "atk-s0513a40:704_0": "Advejjhatā suhadayaṁ mamanti, rājūsu ve sotthānaṁ tadāhu.",
  "atk-s0513a40:705_0": "162.",
  "atk-s0513a40:706_0": " ‘‘Annañca pānañca dadāti saddho, mālañca gandhañca vilepanañca;",
  "atk-s0513a40:707_0": "Pasannacitto anumodamāno, saggesu ve sotthānaṁ tadāhu.",
  "atk-s0513a40:708_0": "163.",
  "atk-s0513a40:709_0": " ‘‘Yamariyadhammena punanti vuddhā, ārādhitā samacariyāya santo;",
  "atk-s0513a40:710_0": "Bahussutā isayo sīlavanto, arahantamajjhe sotthānaṁ tadāhū’’ti. –",
  "atk-s0513a40:711_0": "Imā gāthā abhāsi.",
  "atk-s0513a40:712_0": "Tattha nivātavuttīti muducittatāya sabbalokassa nīcavutti hoti.",
  "atk-s0513a40:712_1": "Khantā duruttānanti parehi vuttānaṁ duṭṭhavacanānaṁ adhivāsako hoti.",
  "atk-s0513a40:712_2": "Appaṭikūlavādīti ‘‘akkocchi maṁ,",
  "atk-s0513a40:712_3": "avadhi ma’’nti yugaggāhaṁ akaronto anukūlameva vadati.",
  "atk-s0513a40:712_4": "Adhivāsananti idaṁ adhivāsanaṁ tassa sotthānaṁ niraparādhamaṅgalaṁ paṇḍitā vadanti.",
  "atk-s0513a40:713_0": "Sahāyamatteti sahāye ca sahāyamatte ca.",
  "atk-s0513a40:713_1": "Tattha sahapaṁsukīḷitā sahāyā nāma,",
  "atk-s0513a40:713_2": "dasa dvādasa vassāni ekato vutthā sahāyamattā nāma,",
  "atk-s0513a40:713_3": "te sabbepi ‘‘ahaṁ sippavā,",
  "atk-s0513a40:713_4": "ime nisippā’’ti evaṁ sippena vā ‘‘ahaṁ kulīno,",
  "atk-s0513a40:713_5": "ime na kulīnā’’ti evaṁ kulasampattisaṅkhātāhi kulyāhi vā,",
  "atk-s0513a40:713_6": "‘‘ahaṁ aḍḍho,",
  "atk-s0513a40:713_7": "ime duggatā’’ti evaṁ dhanena vā,",
  "atk-s0513a40:713_8": "‘‘ahaṁ jātisampanno,",
  "atk-s0513a40:713_9": "ime dujjātā’’ti evaṁ jaccā vā nāvajānāti.",
  "atk-s0513a40:713_10": "Rucipaññoti sādhupañño sundarapañño .",
  "atk-s0513a40:713_11": "Atthakāleti kassacideva atthassa kāraṇassa uppannakāle.",
  "atk-s0513a40:713_12": "Matīmāti taṁ taṁ atthaṁ paricchinditvā vicāraṇasamatthatāya matimā hutvā te sahāye nāvajānāti.",
  "atk-s0513a40:713_13": "Sahāyesūti taṁ tassa anavajānanaṁ sahāyesu sotthānaṁ nāmāti porāṇakapaṇḍitā āhu.",
  "atk-s0513a40:713_14": "Tena hi so niraparādhamaṅgalena idhaloke ca paraloke ca gutto hoti.",
  "atk-s0513a40:713_15": "Tattha paṇḍite sahāye nissāya sotthibhāvo kusanāḷijātakena (jā.",
  "atk-s0513a40:713_16": "1.1.121 ādayo) kathetabbo.",
  "atk-s0513a40:714_0": "Santoti paṇḍitā sappurisā yassa mittāni bhavanti.",
  "atk-s0513a40:714_1": "Saṁvissatthāti gharaṁ pavisitvā icchiticchitasseva gahaṇavasena vissāsamāpannā.",
  "atk-s0513a40:714_2": "Avisaṁvādakassāti avisaṁvādanasīlassa.",
  "atk-s0513a40:714_3": "Na mittadubbhīti yo ca mittadubbhī na hoti.",
  "atk-s0513a40:714_4": "Saṁvibhāgī dhanenāti attano dhanena mittānaṁ saṁvibhāgaṁ karoti.",
  "atk-s0513a40:714_5": "Mittesūti mitte nissāya laddhabbaṁ tassa taṁ mittesu sotthānaṁ nāma hoti.",
  "atk-s0513a40:714_6": "So hi evarūpehi mittehi rakkhito sotthiṁ pāpuṇāti.",
  "atk-s0513a40:714_7": "Tattha mitte nissāya sotthibhāvo mahāukkusajātakādīhi (jā.",
  "atk-s0513a40:714_8": "1.14.44 ādayo) kathetabbo.",
  "atk-s0513a40:715_0": "Tulyavayāti samānavayā.",
  "atk-s0513a40:715_1": "Samaggāti samaggavāsā.",
  "atk-s0513a40:715_2": "Anubbatāti anuvattitā.",
  "atk-s0513a40:715_3": "Dhammakāmāti tividhasucaritadhammaṁ roceti.",
  "atk-s0513a40:715_4": "Pajātāti vijāyinī,",
  "atk-s0513a40:715_5": "na vañjhā.",
  "atk-s0513a40:715_6": "Dāresūti etehi sīlaguṇehi samannāgate mātugāme gehe vasante sāmikassa sotthi hotīti paṇḍitā kathenti.",
  "atk-s0513a40:715_7": "Tattha sīlavantaṁ mātugāmaṁ nissāya sotthibhāvo maṇicorajātaka- (jā.",
  "atk-s0513a40:715_8": "1.2.87 ādayo) sambūlajātaka- (jā.",
  "atk-s0513a40:715_9": "1.16.297 ādayo) khaṇḍahālajātakehi (jā.",
  "atk-s0513a40:715_10": "2.22.982 ādayo) kathetabbo.",
  "atk-s0513a40:716_0": "Soceyyanti sucibhāvaṁ.",
  "atk-s0513a40:716_1": "Advejjhatāti advejjhatāya na esa mayā saddhiṁ bhijjitvā dvidhā bhavissatīti evaṁ advejjhabhāvena yaṁ jānāti.",
  "atk-s0513a40:716_2": "Suhadayaṁ mamanti suhado ayaṁ mamanti ca yaṁ jānāti.",
  "atk-s0513a40:716_3": "Rājūsu veti evaṁ rājūsu sevakānaṁ sotthānaṁ nāmāti paṇḍitā kathenti.",
  "atk-s0513a40:716_4": "Dadātisaddhoti kammañca phalañca saddahitvā dadāti.",
  "atk-s0513a40:716_5": "Saggesu veti evaṁ sagge devaloke sotthānaṁ niraparādhamaṅgalanti paṇḍitā kathenti,",
  "atk-s0513a40:716_6": "taṁ petavatthuvimānavatthūhi vitthāretvā kathetabbaṁ.",
  "atk-s0513a40:717_0": "Punantivuddhāti yaṁ puggalaṁ ñāṇavuddhā ariyadhammena punanti parisodhenti.",
  "atk-s0513a40:717_1": "Samacariyāyāti sammāpaṭipattiyā.",
  "atk-s0513a40:717_2": "Bahussutāti paṭivedhabahussutā.",
  "atk-s0513a40:717_3": "Isayoti esitaguṇā.",
  "atk-s0513a40:717_4": "Sīlavantoti ariyasīlena samannāgatā.",
  "atk-s0513a40:717_5": "Arahantamajjheti arahantānaṁ majjhe paṭilabhitabbaṁ taṁ sotthānanti paṇḍitā kathenti.",
  "atk-s0513a40:717_6": "Arahanto hi attanā paṭividdhamaggaṁ ācikkhitvā paṭipādentā ārādhakaṁ puggalaṁ ariyamaggena punanti,",
  "atk-s0513a40:717_7": "sopi arahāva hoti.",
  "atk-s0513a40:718_0": "Evaṁ mahāsatto arahattena desanāya kūṭaṁ gaṇhanto aṭṭhahi gāthāhi aṭṭha mahāmaṅgalāni kathetvā tesaññeva maṅgalānaṁ thutiṁ karonto osānagāthamāha –",
  "atk-s0513a40:719_0": "164.",
  "atk-s0513a40:720_0": " ‘‘Etāni kho sotthānāni loke, viññuppasatthāni sukhudrayāni;",
  "atk-s0513a40:721_0": "Tānīdha sevetha naro sapañño, na hi maṅgale kiñcanamatthi sacca’’nti.",
  "atk-s0513a40:722_0": "Tattha na hi maṅgaleti tasmiṁ pana diṭṭhasutamutappabhede maṅgale kiñcanaṁ ekamaṅgalampi saccaṁ nāma natthi,",
  "atk-s0513a40:722_1": "nibbānameva panekaṁ paramatthasaccanti.",
  "atk-s0513a40:723_0": "Isayo tāni maṅgalāni sutvā sattaṭṭhadivasaccayena ācariyaṁ āpucchitvā tattheva agamaṁsu.",
  "atk-s0513a40:723_1": "Rājā tesaṁ santikaṁ gantvā pucchi.",
  "atk-s0513a40:723_2": "Te tassa ācariyena kathitaniyāmena maṅgalapañhaṁ kathetvā himavantameva āgamaṁsu.",
  "atk-s0513a40:723_3": "Tato paṭṭhāya loke maṅgalaṁ pākaṭaṁ ahosi.",
  "atk-s0513a40:723_4": "Maṅgalesu vattitvā matamatā saggapathaṁ pūresuṁ.",
  "atk-s0513a40:723_5": "Bodhisatto cattāro brahmavihāre bhāvetvā isigaṇaṁ ādāya brahmaloke nibbatti.",
  "atk-s0513a40:724_0": "Satthā imaṁ dhammadesanaṁ āharitvā ‘‘na,",
  "atk-s0513a40:724_1": "bhikkhave, idāneva,",
  "atk-s0513a40:724_2": "pubbepāhaṁ maṅgalapañhaṁ kathesi’’nti vatvā jātakaṁ samodhānesi –",
  "atk-s0513a40:724_3": "‘‘tadā isigaṇo buddhaparisā ahosi ,",
  "atk-s0513a40:724_4": "maṅgalapañhapucchako jeṭṭhantevāsiko sāriputto,",
  "atk-s0513a40:724_5": "ācariyo pana ahameva ahosi’’nti.",
  "atk-s0513a40:725_0": "Mahāmaṅgalajātakavaṇṇanā pannarasamā.",
  "atk-s0513a40:727_0": " [454] 16. Ghaṭapaṇḍitajātakavaṇṇanā",
  "atk-s0513a40:728_0": "Uṭṭhehikaṇhāti idaṁ satthā jetavane viharanto mataputtaṁ kuṭumbikaṁ ārabbha kathesi.",
  "atk-s0513a40:728_1": "Vatthu maṭṭhakuṇḍalisadisameva.",
  "atk-s0513a40:728_2": "Idha pana satthā taṁ upāsakaṁ ‘‘kiṁ, upāsaka,",
  "atk-s0513a40:728_3": "socasī’’ti vatvā ‘‘āma,",
  "atk-s0513a40:728_4": "bhante’’nti vutte ‘‘upāsaka,",
  "atk-s0513a40:728_5": "porāṇakapaṇḍitā paṇḍitānaṁ kathaṁ sutvā mataputtaṁ nānusociṁsū’’ti vatvā tena yācito atītaṁ āhari.",
  "atk-s0513a40:729_0": "Atīte uttarapathe kaṁsabhoge asitañjananagare mahākaṁso nāma rājā rajjaṁ kāresi.",
  "atk-s0513a40:729_1": "Tassa kaṁso ca,",
  "atk-s0513a40:729_2": "upakaṁso cāti dve puttā ahesuṁ,",
  "atk-s0513a40:729_3": "devagabbhā nāma ekā dhītā.",
  "atk-s0513a40:729_4": "Tassā jātadivase nemittakā brāhmaṇā ‘‘etissā kucchiyaṁ nibbattaputtā kaṁsagottaṁ kaṁsavaṁsaṁ nāsessantī’’ti byākariṁsu.",
  "atk-s0513a40:729_5": "Rājā balavasinehena dhītaraṁ vināsetuṁ nāsakkhi,",
  "atk-s0513a40:729_6": "‘‘bhātaro jānissantī’’ti yāvatāyukaṁ ṭhatvā kālamakāsi.",
  "atk-s0513a40:729_7": "Tasmiṁ kālakate kaṁso rājā ahosi,",
  "atk-s0513a40:729_8": "upakaṁso uparājā.",
  "atk-s0513a40:729_9": "Te cintayiṁsu ‘‘sace mayaṁ bhaginiṁ nāsessāma,",
  "atk-s0513a40:729_10": "gārayhā bhavissāma,",
  "atk-s0513a40:729_11": "etaṁ kassaci adatvā nissāmikaṁ katvā paṭijaggissāmā’’ti.",
  "atk-s0513a40:729_12": "Te ekathūṇakaṁ pāsādaṁ kāretvā taṁ tattha vasāpesuṁ.",
  "atk-s0513a40:729_13": "Nandigopā nāma tassā paricārikā ahosi.",
  "atk-s0513a40:729_14": "Andhakaveṇḍo nāma dāso tassā sāmiko ārakkhamakāsi.",
  "atk-s0513a40:730_0": "Tadā uttaramadhurāya mahāsāgaro nāma rājā rajjaṁ kāresi.",
  "atk-s0513a40:730_1": "Tassa sāgaro,",
  "atk-s0513a40:730_2": "upasāgaro cāti dve puttā ahesuṁ.",
  "atk-s0513a40:730_3": "Tesu pitu accayena sāgaro rājā ahosi,",
  "atk-s0513a40:730_4": "upasāgaro uparājā.",
  "atk-s0513a40:730_5": "So upakaṁsassa sahāyako ekācariyakule ekato uggahitasippo.",
  "atk-s0513a40:730_6": "So sāgarassa bhātu antepure dubbhitvā bhāyamāno palāyitvā kaṁsabhoge upakaṁsassa santikaṁ agamāsi.",
  "atk-s0513a40:730_7": "Upakaṁso taṁ rañño dassesi,",
  "atk-s0513a40:730_8": "rājā tassa mahantaṁ yasaṁ adāsi.",
  "atk-s0513a40:730_9": "So rājupaṭṭhānaṁ gacchanto devagabbhāya nivāsaṁ ekathambhaṁ pāsādaṁ disvā ‘‘kasseso nivāso’’ti pucchitvā",
  "atk-s0513a40:730_10": "taṁ kāraṇaṁ sutvā devagabbhāya paṭibaddhacitto ahosi.",
  "atk-s0513a40:730_11": "Devagabbhāpi ekadivasaṁ taṁ upakaṁsena saddhiṁ rājupaṭṭhānaṁ āgacchantaṁ disvā ‘‘ko eso’’ti pucchitvā",
  "atk-s0513a40:730_12": "‘‘mahāsāgarassa putto upasāgaro nāmā’’ti nandigopāya santikā sutvā tasmiṁ paṭibaddhacittā ahosi.",
  "atk-s0513a40:730_13": "Upasāgaro nandigopāya lañjaṁ datvā ‘‘bhagini,",
  "atk-s0513a40:730_14": "sakkhissasi me devagabbhaṁ dassetu’’nti āha.",
  "atk-s0513a40:730_15": "Sā ‘‘na etaṁ sāmi,",
  "atk-s0513a40:730_16": "garuka’’nti vatvā taṁ kāraṇaṁ devagabbhāya ārocesi.",
  "atk-s0513a40:730_17": "Sā pakatiyāva tasmiṁ paṭibaddhacittā taṁ vacanaṁ sutvā ‘‘sādhū’’ti sampaṭicchitvā nandigopā upasāgarassa saññaṁ datvā rattibhāge taṁ pāsādaṁ āropesi.",
  "atk-s0513a40:730_18": "So devagabbhāya saddhiṁ saṁvāsaṁ kappesi.",
  "atk-s0513a40:730_19": "Atha nesaṁ punappunaṁ saṁvāsena devagabbhā gabbhaṁ paṭilabhi.",
  "atk-s0513a40:731_0": "Aparabhāge tassā gabbhapatiṭṭhānaṁ pākaṭaṁ ahosi.",
  "atk-s0513a40:731_1": "Bhātaro nandigopaṁ pucchiṁsu,",
  "atk-s0513a40:731_2": "sā abhayaṁ yācitvā taṁ antaraṁ kathesi.",
  "atk-s0513a40:731_3": "Te sutvā ‘‘bhaginiṁ nāsetuṁ na sakkā,",
  "atk-s0513a40:731_4": "sace dhītaraṁ vijāyissati,",
  "atk-s0513a40:731_5": "tampi na nāsessāma,",
  "atk-s0513a40:731_6": "sace pana putto bhavissati,",
  "atk-s0513a40:731_7": "nāsessāmā’’ti cintetvā devagabbhaṁ upasāgarasseva adaṁsu.",
  "atk-s0513a40:731_8": "Sā paripuṇṇagabbhā dhītaraṁ vijāyi.",
  "atk-s0513a40:731_9": "Bhātaro sutvā haṭṭhatuṭṭhā tassā ‘‘añjanadevī’’ti nāmaṁ kariṁsu.",
  "atk-s0513a40:731_10": "Tesaṁ bhogavaḍḍhamānaṁ nāma bhogagāmaṁ adaṁsu.",
  "atk-s0513a40:731_11": "Upasāgaro devagabbhaṁ gahetvā bhogavaḍḍhamānagāme vasi.",
  "atk-s0513a40:731_12": "Devagabbhāya punapi gabbho patiṭṭhāsi,",
  "atk-s0513a40:731_13": "nandigopāpi taṁ divasameva gabbhaṁ paṭilabhi.",
  "atk-s0513a40:731_14": "Tāsu paripuṇṇagabbhāsu ekadivasameva devagabbhā puttaṁ vijāyi,",
  "atk-s0513a40:731_15": "nandigopā dhītaraṁ vijāyi.",
  "atk-s0513a40:731_16": "Devagabbhā puttassa vināsanabhayena puttaṁ nandigopāya rahassena pesetvā tassā dhītaraṁ āharāpesi.",
  "atk-s0513a40:731_17": "Tassā vijātabhāvaṁ bhātikānaṁ ārocesuṁ.",
  "atk-s0513a40:731_18": "Te ‘‘puttaṁ vijātā,",
  "atk-s0513a40:731_19": "dhītara’’nti pucchitvā ‘‘dhītara’’nti vutte ‘‘tena hi posethā’’ti āhaṁsu.",
  "atk-s0513a40:731_20": "Etenupāyena devagabbhā dasa putte vijāyi,",
  "atk-s0513a40:731_21": "dasa dhītaro nandigopā vijāyi.",
  "atk-s0513a40:731_22": "Dasa puttā nandigopāya santike vaḍḍhanti,",
  "atk-s0513a40:731_23": "dhītaro devagabbhāya.",
  "atk-s0513a40:731_24": "Taṁ antaraṁ koci na jānāti.",
  "atk-s0513a40:731_25": "Devagabbhāya jeṭṭhaputto vāsudevo nāma ahosi,",
  "atk-s0513a40:731_26": "dutiyo baladevo,",
  "atk-s0513a40:731_27": "tatiyo candadevo,",
  "atk-s0513a40:731_28": "catuttho sūriyadevo,",
  "atk-s0513a40:731_29": "pañcamo aggidevo,",
  "atk-s0513a40:731_30": "chaṭṭho varuṇadevo,",
  "atk-s0513a40:731_31": "sattamo ajjuno,",
  "atk-s0513a40:731_32": "aṭṭhamo pajjuno,",
  "atk-s0513a40:731_33": "navamo ghaṭapaṇḍito,",
  "atk-s0513a40:731_34": "dasamo aṅkuro nāma ahosi.",
  "atk-s0513a40:731_35": "Te andhakaveṇḍadāsaputtā dasa bhātikā ceṭakāti pākaṭā ahesuṁ.",
  "atk-s0513a40:732_0": "Te aparabhāge vuddhimanvāya thāmabalasampannā kakkhaḷā pharusā hutvā vilopaṁ karontā vicaranti ,",
  "atk-s0513a40:732_1": "rañño gacchante paṇṇākārepi vilumpanteva.",
  "atk-s0513a40:732_2": "Manussā sannipatitvā ‘‘andhakaveṇḍadāsaputtā dasa bhātikā raṭṭhaṁ vilumpantī’’ti rājaṅgaṇe upakkosiṁsu.",
  "atk-s0513a40:732_3": "Rājā andhakaveṇḍaṁ pakkosāpetvā ‘‘kasmā puttehi vilopaṁ kārāpesī’’ti tajjesi.",
  "atk-s0513a40:732_4": "Evaṁ dutiyampi tatiyampi manussehi upakkose kate rājā taṁ santajjesi.",
  "atk-s0513a40:732_5": "So maraṇabhayabhīto rājānaṁ abhayaṁ yācitvā ‘‘deva,",
  "atk-s0513a40:732_6": "ete na mayhaṁ puttā,",
  "atk-s0513a40:732_7": "upasāgarassa puttā’’ti taṁ antaraṁ ārocesi.",
  "atk-s0513a40:732_8": "Rājā bhīto ‘‘kena te upāyena gaṇhāmā’’ti amacce pucchitvā ‘‘ete, deva,",
  "atk-s0513a40:732_9": "mallayuddhavittakā,",
  "atk-s0513a40:732_10": "nagare yuddhaṁ kāretvā tattha ne yuddhamaṇḍalaṁ āgate gāhāpetvā māressāmā’’ti vutte cārurañca,",
  "atk-s0513a40:732_11": "muṭṭhikañcāti dve malle posetvā ‘‘ito sattame divase yuddhaṁ bhavissatī’’ti nagare bheriṁ carāpetvā rājaṅgaṇe",
  "atk-s0513a40:732_12": "yuddhamaṇḍalaṁ sajjāpetvā akkhavāṭaṁ kāretvā yuddhamaṇḍalaṁ alaṅkārāpetvā dhajapaṭākaṁ bandhāpesi.",
  "atk-s0513a40:732_13": "Sakalanagaraṁ saṅkhubhi.",
  "atk-s0513a40:732_14": "Cakkāticakkaṁ mañcātimañcaṁ bandhitvā cāruramuṭṭhikā yuddhamaṇḍalaṁ āgantvā vaggantā gajjantā apphoṭentā vicariṁsu.",
  "atk-s0513a40:732_15": "Dasa bhātikāpi āgantvā rajakavīthiṁ vilumpitvā vaṇṇasāṭake nivāsetvā gandhāpaṇesu gandhaṁ ,",
  "atk-s0513a40:732_16": "mālākārāpaṇesu mālaṁ vilumpitvā vilittagattā māladhārino katakaṇṇapūrā vaggantā gajjantā apphoṭentā yuddhamaṇḍalaṁ pavisiṁsu.",
  "atk-s0513a40:733_0": "Tasmiṁ khaṇe cāruro apphoṭento vicarati.",
  "atk-s0513a40:733_1": "Baladevo taṁ disvā ‘‘na naṁ hatthena chupissāmī’’ti hatthisālato mahantaṁ hatthiyottaṁ āharitvā vaggitvā",
  "atk-s0513a40:733_2": "gajjitvā yottaṁ khipitvā cāruraṁ udare veṭhetvā dve yottakoṭiyo ekato katvā vattetvā ukkhipitvā sīsamatthake",
  "atk-s0513a40:733_3": "bhametvā bhūmiyaṁ pothetvā bahi akkhavāṭe khipi.",
  "atk-s0513a40:733_4": "Cārure mate rājā muṭṭhikamallaṁ āṇāpesi.",
  "atk-s0513a40:733_5": "So uṭṭhāya vaggitvā gajjitvā apphoṭesi.",
  "atk-s0513a40:733_6": "Baladevo taṁ pothetvā aṭṭhīni sañcuṇṇetvā ‘‘amallomhi,",
  "atk-s0513a40:733_7": "amallomhī’’ti vadantameva ‘‘nāhaṁ tava mallabhāvaṁ vā amallabhāvaṁ vā jānāmī’’ti hatthe gahetvā bhūmiyaṁ",
  "atk-s0513a40:733_8": "pothetvā jīvitakkhayaṁ pāpetvā bahi akkhavāṭe khipi.",
  "atk-s0513a40:733_9": "Muṭṭhiko maranto ‘‘yakkho hutvā taṁ khādituṁ labhissāmī’’ti patthanaṁ paṭṭhapesi.",
  "atk-s0513a40:733_10": "So kālamattikaaṭaviyaṁ nāma yakkho hutvā nibbatti.",
  "atk-s0513a40:733_11": "Rājā ‘‘gaṇhatha dasa bhātike ceṭake’’ti uṭṭhahi .",
  "atk-s0513a40:733_12": "Tasmiṁ khaṇe vāsudevo cakkaṁ khipi.",
  "atk-s0513a40:733_13": "Taṁ dvinnampi bhātikānaṁ sīsāni pātesi.",
  "atk-s0513a40:733_14": "Mahājano bhītatasito ‘‘avassayā no hothā’’ti tesaṁ pādesu patitvā nipajji.",
  "atk-s0513a40:733_15": "Te dvepi mātule māretvā asitañjananagare rajjaṁ gahetvā mātāpitaro tattha katvā ‘‘sakalajambudīpe rajjaṁ",
  "atk-s0513a40:733_16": "gaṇhissāmā’’ti nikkhamitvā anupubbena kālayonakarañño nivāsaṁ ayujjhanagaraṁ gantvā taṁ parikkhipitvā",
  "atk-s0513a40:733_17": "ṭhitaṁ parikhārukkhagahanaṁ viddhaṁsetvā pākāraṁ bhinditvā rājānaṁ gahetvā taṁ rajjaṁ attano hatthagataṁ",
  "atk-s0513a40:733_18": "katvā dvāravatiṁ pāpuṇiṁsu.",
  "atk-s0513a40:733_19": "Tassa pana nagarassa ekato samuddo ekato pabbato,",
  "atk-s0513a40:733_20": "amanussapariggahitaṁ kira taṁ ahosi.",
  "atk-s0513a40:734_0": "Tassa ārakkhaṁ gahetvā ṭhitayakkho paccāmitte disvā gadrabhavesena gadrabharavaṁ ravati.",
  "atk-s0513a40:734_1": "Tasmiṁ khaṇe yakkhānubhāvena sakalanagaraṁ uppatitvā mahāsamudde ekasmiṁ dīpake tiṭṭhati.",
  "atk-s0513a40:734_2": "Paccāmittesu gatesu punāgantvā sakaṭṭhāneyeva patiṭṭhāti.",
  "atk-s0513a40:734_3": "Tadāpi so gadrabho tesaṁ dasannaṁ bhātikānaṁ āgamanaṁ ñatvā gadrabharavaṁ ravi.",
  "atk-s0513a40:734_4": "Nagaraṁ uppatitvā dīpake patiṭṭhāya tesu nagaraṁ adisvā nivattantesu punāgantvā sakaṭṭhāne patiṭṭhāsi.",
  "atk-s0513a40:734_5": "Te puna nivattiṁsu,",
  "atk-s0513a40:734_6": "punapi gadrabho tatheva akāsi.",
  "atk-s0513a40:734_7": "Te dvāravatinagare rajjaṁ gaṇhituṁ asakkontā kaṇhadīpāyanassa isino santikaṁ gantvā vanditvā ‘‘bhante,",
  "atk-s0513a40:734_8": "mayaṁ dvāravatiyaṁ rajjaṁ gahetuṁ na sakkoma,",
  "atk-s0513a40:734_9": "ekaṁ no upāyaṁ karothā’’ti pucchitvā ‘‘parikhāpiṭṭhe asukasmiṁ nāma ṭhāne eko gadrabho carati.",
  "atk-s0513a40:734_10": "So hi amitte disvā viravati,",
  "atk-s0513a40:734_11": "tasmiṁ khaṇe nagaraṁ uppatitvā gacchati,",
  "atk-s0513a40:734_12": "tumhe tassa pāde gaṇhatha,",
  "atk-s0513a40:734_13": "ayaṁ vo nipphajjanūpāyo’’ti vutte tāpasaṁ vanditvā gantvā gadrabhassa pādesu gahetvā nipatitvā ‘‘sāmi,",
  "atk-s0513a40:734_14": "ṭhapetvā tumhe añño amhākaṁ avassayo natthi,",
  "atk-s0513a40:734_15": "amhākaṁ nagaraṁ gaṇhanakāle mā ravitthā’’ti yāciṁsu.",
  "atk-s0513a40:734_16": "Gadrabho ‘‘na sakkā na viravituṁ,",
  "atk-s0513a40:734_17": "tumhe pana paṭhamataraṁ āgantvā cattāro janā mahantāni ayanaṅgalāni gahetvā catūsu nagaradvāresu mahante",
  "atk-s0513a40:734_18": "ayakhāṇuke bhūmiyaṁ ākoṭetvā nagarassa uppatanakāle naṅgalāni gahetvā naṅgalabaddhaṁ ayasaṅkhalikaṁ ayakhāṇuke",
  "atk-s0513a40:734_19": "bandheyyātha,",
  "atk-s0513a40:734_20": "nagaraṁ uppatituṁ na sakkhissatī’’ti āha.",
  "atk-s0513a40:735_0": "Te ‘‘sādhū’’ti vatvā tasmiṁ aviravanteyeva naṅgalāni ādāya catūsu nagaradvāresu khāṇuke bhūmiyaṁ ākoṭetvā aṭṭhaṁsu.",
  "atk-s0513a40:735_1": "Tasmiṁ khaṇe gadrabho viravi,",
  "atk-s0513a40:735_2": "nagaraṁ uppatitumārabhi.",
  "atk-s0513a40:735_3": "Catūsu dvāresu ṭhitā catūhi ayanaṅgalehi gahetvā naṅgalabaddhā ayasaṅkhalikā khāṇukesu bandhiṁsu,",
  "atk-s0513a40:735_4": "nagaraṁ uppatituṁ nāsakkhi.",
  "atk-s0513a40:735_5": "Dasa bhātikā tato nagaraṁ pavisitvā rājānaṁ māretvā rajjaṁ gaṇhiṁsu.",
  "atk-s0513a40:735_6": "Evaṁ te sakalajambudīpe tesaṭṭhiyā nagarasahassesu sabbarājāno cakkena jīvitakkhayaṁ pāpetvā dvāravatiyaṁ",
  "atk-s0513a40:735_7": "vasamānā rajjaṁ dasa koṭṭhāse katvā vibhajiṁsu,",
  "atk-s0513a40:735_8": "bhaginiṁ pana añjanadeviṁ na sariṁsu.",
  "atk-s0513a40:735_9": "Tato puna ‘‘ekādasa koṭṭhāse karomā’’ti vutte aṅkuro ‘‘mama koṭṭhāsaṁ tassā detha,",
  "atk-s0513a40:735_10": "ahaṁ vohāraṁ katvā jīvissāmi,",
  "atk-s0513a40:735_11": "kevalaṁ tumhe attano janapade mayhaṁ suṅkaṁ vissajjethā’’ti āha.",
  "atk-s0513a40:735_12": "Te ‘‘sādhū’’ti sampaṭicchitvā tassa koṭṭhāsaṁ bhaginiyā datvā saddhiṁ tāya nava rājāno dvāravatiyaṁ vasiṁsu.",
  "atk-s0513a40:735_13": "Aṅkuro pana vaṇijjamakāsi.",
  "atk-s0513a40:735_14": "Evaṁ tesu aparāparaṁ puttadhītāhi vaḍḍhamānesu addhāne gate mātāpitaro kālamakaṁsu.",
  "atk-s0513a40:736_0": "Tadā kira manussānaṁ vīsativassasahassāyukakālo ahosi.",
  "atk-s0513a40:736_1": "Tadā vāsudevamahārājassa eko putto kālamakāsi.",
  "atk-s0513a40:736_2": "Rājā sokapareto sabbakiccāni pahāya mañcassa aṭaniṁ pariggahetvā vilapanto nipajji.",
  "atk-s0513a40:736_3": "Tasmiṁ kāle ghaṭapaṇḍito cintesi ‘‘ṭhapetvā maṁ añño koci mama bhātu sokaṁ harituṁ samattho nāma natthi,",
  "atk-s0513a40:736_4": "upāyenassa sokaṁ harissāmī’’ti.",
  "atk-s0513a40:736_5": "So ummattakavesaṁ gahetvā ‘‘sasaṁ me detha,",
  "atk-s0513a40:736_6": "sasaṁ me dethā’’ti ākāsaṁ ullokento sakalanagaraṁ vicari.",
  "atk-s0513a40:736_7": "‘‘Ghaṭapaṇḍito ummattako jāto’’ti sakalanagaraṁ saṅkhubhi.",
  "atk-s0513a40:736_8": "Tasmiṁ kāle rohiṇeyyo nāma amacco vāsudevarañño santikaṁ gantvā tena saddhiṁ kathaṁ samuṭṭhāpento paṭhamaṁ gāthamāha –",
  "atk-s0513a40:737_0": "165.",
  "atk-s0513a40:738_0": " ‘‘Uṭṭhehi kaṇha kiṁ sesi, ko attho supanena te;",
  "atk-s0513a40:739_0": "Yopi tuyhaṁ sako bhātā, hadayaṁ cakkhu ca dakkhiṇaṁ;",
  "atk-s0513a40:740_0": "Tassa vātā balīyanti, ghaṭo jappati kesavā’’ti.",
  "atk-s0513a40:741_0": "Tattha kaṇhāti gottenālapati,",
  "atk-s0513a40:741_1": "kaṇhāyanagotto kiresa.",
  "atk-s0513a40:741_2": "Ko atthoti katarā nāma vaḍḍhi.",
  "atk-s0513a40:741_3": "Hadayaṁ cakkhu ca dakkhiṇanti hadayena ceva dakkhiṇacakkhunā ca samānoti attho.",
  "atk-s0513a40:741_4": "Tassa vātā balīyantīti tassa hadayaṁ apasmāravātā avattharantīti attho.",
  "atk-s0513a40:741_5": "Jappatīti ‘‘sasaṁ me dethā’’ti vippalapati.",
  "atk-s0513a40:741_6": "Kesavāti so kira kesasobhanatāya ‘‘kesavā’’ti paññāyittha,",
  "atk-s0513a40:741_7": "tena taṁ nāmenālapati.",
  "atk-s0513a40:742_0": "Evaṁ amaccena vutte tassa ummattakabhāvaṁ ñatvā satthā abhisambuddho hutvā dutiyaṁ gāthamāha –",
  "atk-s0513a40:743_0": "166.",
  "atk-s0513a40:744_0": " ‘‘Tassa taṁ vacanaṁ sutvā, rohiṇeyyassa kesavo;",
  "atk-s0513a40:745_0": "Taramānarūpo vuṭṭhāsi, bhātusokena aṭṭito’’ti.",
  "atk-s0513a40:746_0": "Rājā uṭṭhāya sīghaṁ pāsādā otaritvā ghaṭapaṇḍitassa santikaṁ gantvā ubhosu hatthesu daḷhaṁ gahetvā tena saddhiṁ sallapanto tatiyaṁ gāthamāha –",
  "atk-s0513a40:747_0": "167.",
  "atk-s0513a40:748_0": " ‘‘Kiṁ nu ummattarūpova, kevalaṁ dvārakaṁ imaṁ;",
  "atk-s0513a40:749_0": "Saso sasoti lapasi, ko nu te sasamāharī’’ti.",
  "atk-s0513a40:750_0": "Tattha kevalaṁ dvārakaṁ imanti kasmā ummattako viya hutvā sakalaṁ imaṁ dvāravatinagaraṁ vicaranto ‘‘saso saso’’ti lapasi.",
  "atk-s0513a40:750_1": "Ko tava sasaṁ hari,",
  "atk-s0513a40:750_2": "kena te saso gahitoti pucchati.",
  "atk-s0513a40:751_0": "So raññā evaṁ vuttepi punappunaṁ tadeva vacanaṁ vadati. Rājā puna dve gāthā abhāsi –",
  "atk-s0513a40:752_0": "168.",
  "atk-s0513a40:753_0": " ‘‘Sovaṇṇamayaṁ maṇīmayaṁ, lohamayaṁ atha rūpiyāmayaṁ;",
  "atk-s0513a40:754_0": "Saṅkhasilāpavāḷamayaṁ, kārayissāmi te sasaṁ.",
  "atk-s0513a40:755_0": "169.",
  "atk-s0513a40:756_0": " ‘‘Santi aññepi sasakā, araññe vanagocarā;",
  "atk-s0513a40:757_0": "Tepi te ānayissāmi, kīdisaṁ sasamicchasī’’ti.",
  "atk-s0513a40:758_0": "Tatrāyaṁ saṅkhepattho –",
  "atk-s0513a40:758_1": "tesu suvaṇṇamayādīsu yaṁ icchasi, taṁ vada,",
  "atk-s0513a40:758_2": "ahaṁ te kāretvā dassāmi,",
  "atk-s0513a40:758_3": "athāpi te na rocesi,",
  "atk-s0513a40:758_4": "aññepi araññe vanagocarā sasakā atthi,",
  "atk-s0513a40:758_5": "tepi te ānayissāmi,",
  "atk-s0513a40:758_6": "vada bhadramukha,",
  "atk-s0513a40:758_7": "kīdisaṁ sasamicchasīti.",
  "atk-s0513a40:759_0": "Rañño kathaṁ sutvā ghaṭapaṇḍito chaṭṭhaṁ gāthamāha –",
  "atk-s0513a40:760_0": "170.",
  "atk-s0513a40:761_0": " ‘‘Na cāhamete icchāmi, ye sasā pathavissitā;",
  "atk-s0513a40:762_0": "Candato sasamicchāmi, taṁ me ohara kesavā’’ti.",
  "atk-s0513a40:763_0": "Tattha oharāti otārehi.",
  "atk-s0513a40:764_0": "Rājā tassa kathaṁ sutvā ‘‘nissaṁsayaṁ me bhātā ummattakova jāto’’ti domanassappatto sattamaṁ gāthamāha –",
  "atk-s0513a40:765_0": "171.",
  "atk-s0513a40:766_0": " ‘‘So nūna madhuraṁ ñāti, jīvitaṁ vijahissasi;",
  "atk-s0513a40:767_0": "Apatthiyaṁ yo patthayasi, candato sasamicchasī’’ti.",
  "atk-s0513a40:768_0": "Tattha ñātīti kaniṭṭhaṁ ālapanto āha.",
  "atk-s0513a40:768_1": "Idaṁ vuttaṁ hoti – ‘‘tāta,",
  "atk-s0513a40:768_2": "mayhaṁ piyañāti so tvaṁ nūna atimadhuraṁ attano jīvitaṁ vijahissasi,",
  "atk-s0513a40:768_3": "yo apatthetabbaṁ patthayasī’’ti.",
  "atk-s0513a40:769_0": "Ghaṭapaṇḍito rañño vacanaṁ sutvā niccalo ṭhatvā ‘‘bhātika,",
  "atk-s0513a40:769_1": "tvaṁ candato sasakaṁ patthentassa taṁ alabhitvā jīvitakkhayabhāvaṁ jānanto kiṁ kāraṇā mataputtaṁ anusocasī’’ti vatvā aṭṭhamaṁ gāthamāha –",
  "atk-s0513a40:770_0": "172.",
  "atk-s0513a40:771_0": " ‘‘Evaṁ ce kaṇha jānāsi, yadaññamanusāsasi;",
  "atk-s0513a40:772_0": "Kasmā pure mataṁ puttaṁ, ajjāpi manusocasī’’ti.",
  "atk-s0513a40:773_0": "Tattha evanti idaṁ alabbhaneyyaṭṭhānaṁ nāma na patthetabbanti yadi evaṁ jānāsi.",
  "atk-s0513a40:773_1": "Yadaññamanusāsasīti evaṁ jānantova yadi aññaṁ anusāsasīti attho.",
  "atk-s0513a40:773_2": "Pureti atha kasmā ito catumāsamatthake mataputtaṁ ajjāpi anusocasīti vadati.",
  "atk-s0513a40:774_0": "Evaṁ so antaravīthiyaṁ ṭhitakova ‘‘bhātika,",
  "atk-s0513a40:774_1": "ahaṁ tāva paññāyamānaṁ patthemi,",
  "atk-s0513a40:774_2": "tvaṁ pana apaññāyamānassa socasī’’ti vatvā tassa dhammaṁ desento puna dve gāthā abhāsi –",
  "atk-s0513a40:775_0": "173.",
  "atk-s0513a40:776_0": " ‘‘Yaṁ na labbhā manussena, amanussena vā puna;",
  "atk-s0513a40:777_0": "Jāto me mā marī putto, kuto labbhā alabbhiyaṁ.",
  "atk-s0513a40:778_0": "174.",
  "atk-s0513a40:779_0": " ‘‘Na mantā mūlabhesajjā, osadhehi dhanena vā;",
  "atk-s0513a40:780_0": "Sakkā ānayituṁ kaṇha, yaṁ petamanusocasī’’ti.",
  "atk-s0513a40:781_0": "Tattha yanti bhātika yaṁ evaṁ jāto me putto mā marīti manussena vā devena vā puna na labbhā na sakkā laddhuṁ,",
  "atk-s0513a40:781_1": "taṁ tvaṁ patthesi,",
  "atk-s0513a40:781_2": "tadetaṁ kuto labbhā kena kāraṇena sakkā laddhuṁ,",
  "atk-s0513a40:781_3": "na sakkāti dīpeti. Kasmā?",
  "atk-s0513a40:781_4": "Yasmā alabbhiyaṁ,",
  "atk-s0513a40:781_5": "alabbhaneyyaṭṭhānañhi nāmetanti attho.",
  "atk-s0513a40:781_6": "Mantāti mantapayogena.",
  "atk-s0513a40:781_7": "Mūlabhesajjāti mūlabhesajjena.",
  "atk-s0513a40:781_8": "Osadhehīti nānāvidhosadhehi.",
  "atk-s0513a40:781_9": "Dhanena vāti koṭisatasaṅkhyenapi dhanena vā.",
  "atk-s0513a40:781_10": "Idaṁ vuttaṁ hoti –",
  "atk-s0513a40:781_11": "‘‘yaṁ tvaṁ petamanusocasi,",
  "atk-s0513a40:781_12": "taṁ etehi mantapayogādīhi ānetuṁ na sakkā’’ti.",
  "atk-s0513a40:782_0": "Rājā taṁ sutvā ‘‘yuttaṁ, tāta,",
  "atk-s0513a40:782_1": "sallakkhitaṁ me,",
  "atk-s0513a40:782_2": "mama sokaharaṇatthāya tayā idaṁ kata’’nti ghaṭapaṇḍitaṁ vaṇṇento catasso gāthā abhāsi –",
  "atk-s0513a40:783_0": "175.",
  "atk-s0513a40:784_0": " ‘‘Yassa etādisā assu, amaccā purisapaṇḍitā;",
  "atk-s0513a40:785_0": "Yathā nijjhāpaye ajja, ghaṭo purisapaṇḍito.",
  "atk-s0513a40:786_0": "176.",
  "atk-s0513a40:787_0": " ‘‘Ādittaṁ vata maṁ santaṁ, ghatasittaṁva pāvakaṁ;",
  "atk-s0513a40:788_0": "Vārinā viya osiñcaṁ, sabbaṁ nibbāpaye daraṁ.",
  "atk-s0513a40:789_0": "177.",
  "atk-s0513a40:790_0": " ‘‘Abbahī vata me sallaṁ, yamāsi hadayassitaṁ;",
  "atk-s0513a40:791_0": "Yo me sokaparetassa, puttasokaṁ apānudi.",
  "atk-s0513a40:792_0": "178.",
  "atk-s0513a40:793_0": " ‘‘Sohaṁ abbūḷhasallosmi, vītasoko anāvilo;",
  "atk-s0513a40:794_0": "Na socāmi na rodāmi, tava sutvāna māṇavā’’ti.",
  "atk-s0513a40:795_0": "Tattha paṭhamagāthāya saṅkhepattho –",
  "atk-s0513a40:795_1": "yathā yena kāraṇena ajja maṁ puttasokaparetaṁ ghaṭo purisapaṇḍito sokaharaṇatthāya nijjhāpaye nijjhāpesi bodhesi.",
  "atk-s0513a40:795_2": "Yassa aññassapi etādisā purisapaṇḍitā amaccā assu,",
  "atk-s0513a40:795_3": "tassa kuto sokoti.",
  "atk-s0513a40:795_4": "Sesagāthā vuttatthāyeva.",
  "atk-s0513a40:796_0": "Avasāne –",
  "atk-s0513a40:797_0": "179.",
  "atk-s0513a40:798_0": " ‘‘Evaṁ karonti sappaññā, ye honti anukampakā;",
  "atk-s0513a40:799_0": "Nivattayanti sokamhā, ghaṭo jeṭṭhaṁva bhātara’’nti. –",
  "atk-s0513a40:800_0": "Ayaṁ abhisambuddhagāthā uttānatthāyeva.",
  "atk-s0513a40:801_0": "Evaṁ ghaṭakumārena vītasoke kate vāsudeve rajjaṁ anusāsante dīghassa addhuno accayena dasabhātikaputtā",
  "atk-s0513a40:801_1": "kumārā cintayiṁsu ‘‘kaṇhadīpāyanaṁ ‘dibbacakkhuko’ti vadanti,",
  "atk-s0513a40:801_2": "vīmaṁsissāma tāva na’’nti.",
  "atk-s0513a40:801_3": "Te ekaṁ daharakumāraṁ alaṅkaritvā gabbhiniākārena dassetvā udare masūrakaṁ bandhitvā tassa santikaṁ netvā ‘‘bhante,",
  "atk-s0513a40:801_4": "ayaṁ kumārikā kiṁ vijāyissatī’’ti pucchiṁsu.",
  "atk-s0513a40:801_5": "Tāpaso ‘‘dasabhātikarājūnaṁ vināsakālo patto,",
  "atk-s0513a40:801_6": "mayhaṁ nu kho āyusaṅkhāro kīdiso hotī’’ti olokento ‘‘ajjeva maraṇaṁ bhavissatī’’ti ñatvā ‘‘kumārā iminā tumhākaṁ ko attho’’ti vatvā ‘‘kathetheva no,",
  "atk-s0513a40:801_7": "bhante’’ti nibaddho ‘‘ayaṁ ito sattame divase khadiraghaṭikaṁ vijāyissati,",
  "atk-s0513a40:801_8": "tāya vāsudevakulaṁ nassissati,",
  "atk-s0513a40:801_9": "apica kho pana tumhe taṁ khadiraghaṭikaṁ gahetvā jhāpetvā chārikaṁ nadiyaṁ pakkhipeyyāthā’’ti āha.",
  "atk-s0513a40:801_10": "Atha naṁ te ‘‘kūṭajaṭila,",
  "atk-s0513a40:801_11": "puriso vijāyanako nāma natthī’’ti vatvā tantarajjukaṁ nāma kammakaraṇaṁ katvā tattheva jīvitakkhayaṁ pāpayiṁsu.",
  "atk-s0513a40:801_12": "Rājāno kumāre pakkosāpetvā ‘‘kiṁ kāraṇā tāpasaṁ mārayitthā’’ti pucchitvā sabbaṁ sutvā bhītā tassa ārakkhaṁ",
  "atk-s0513a40:801_13": "datvā sattame divase tassa kucchito nikkhantaṁ khadiraghaṭikaṁ jhāpetvā chārikaṁ nadiyaṁ khipiṁsu.",
  "atk-s0513a40:801_14": "Sā nadiyā vuyhamānā mukhadvāre ekapasse laggi,",
  "atk-s0513a40:801_15": "tato erakaṁ nibbatti.",
  "atk-s0513a40:802_0": "Athekadivasaṁ te rājāno ‘‘samuddakīḷaṁ kīḷissāmā’’ti mukhadvāraṁ gantvā mahāmaṇḍapaṁ kārāpetvā alaṅkatamaṇḍape",
  "atk-s0513a40:802_1": "khādantā pivantā kīḷāvaseneva pavattahatthapādaparāmāsā dvidhā bhijjitvā mahākalahaṁ kariṁsu.",
  "atk-s0513a40:802_2": "Atheko aññaṁ muggaraṁ alabhanto erakavanato ekaṁ erakapattaṁ gaṇhi.",
  "atk-s0513a40:802_3": "Taṁ gahitamattameva khadiramusalaṁ ahosi.",
  "atk-s0513a40:802_4": "So tena mahājanaṁ pothesi .",
  "atk-s0513a40:802_5": "Athaññehi sabbehi gahitagahitaṁ khadiramusalameva ahosi.",
  "atk-s0513a40:802_6": "Te aññamaññaṁ paharitvā mahāvināsaṁ pāpuṇiṁsu.",
  "atk-s0513a40:802_7": "Tesu mahāvināsaṁ vinassantesu vāsudevo ca baladevo ca bhaginī añjanadevī ca purohito cāti cattāro janā rathaṁ abhiruhitvā palāyiṁsu,",
  "atk-s0513a40:802_8": "sesā sabbepi vinaṭṭhā.",
  "atk-s0513a40:802_9": "Tepi cattāro rathena palāyantā kāḷamattikaaṭaviṁ pāpuṇiṁsu.",
  "atk-s0513a40:802_10": "So hi muṭṭhikamallo patthanaṁ katvā yakkho hutvā tattha nibbatto baladevassa āgatabhāvaṁ ñatvā tattha",
  "atk-s0513a40:802_11": "gāmaṁ māpetvā mallavesaṁ gahetvā ‘‘ko yujjhitukāmo’’ti vagganto gajjanto apphoṭento vicari.",
  "atk-s0513a40:802_12": "Baladevo taṁ disvāva ‘‘bhātika,",
  "atk-s0513a40:802_13": "ahaṁ iminā saddhiṁ yujjhissāmī’’ti vatvā vāsudeve vārenteyeva rathā oruyha tassa santikaṁ gantvā vagganto gajjanto apphoṭesi.",
  "atk-s0513a40:802_14": "Atha naṁ so pasāritahattheyeva gahetvā mūlakandaṁ viya khādi.",
  "atk-s0513a40:802_15": "Vāsudevo tassa matabhāvaṁ ñatvā bhaginiñca purohitañca ādāya sabbarattiṁ gantvā sūriyodaye ekaṁ paccantagāmaṁ",
  "atk-s0513a40:802_16": "patvā ‘‘āhāraṁ pacitvā āharathā’’ti bhaginiñca purohitañca gāmaṁ pahiṇitvā sayaṁ ekasmiṁ gacchantare",
  "atk-s0513a40:802_17": "paṭicchanno nipajji.",
  "atk-s0513a40:803_0": "Atha naṁ jarā nāma eko luddako gacchaṁ calantaṁ disvā ‘‘sūkaro ettha bhavissatī’’ti saññāya sattiṁ khipitvā",
  "atk-s0513a40:803_1": "pāde vijjhitvā ‘‘ko maṁ vijjhī’’ti vutte manussassa viddhabhāvaṁ ñatvā bhīto palāyituṁ ārabhi .",
  "atk-s0513a40:803_2": "Rājā satiṁ paccupaṭṭhapetvā uṭṭhāya ‘‘mātula, mā bhāyi,",
  "atk-s0513a40:803_3": "ehī’’ti pakkositvā āgataṁ ‘‘kosi nāma tva’’nti pucchitvā ‘‘ahaṁ sāmi,",
  "atk-s0513a40:803_4": "jarā nāmā’’ti vutte ‘‘jarāya viddho marissatīti kira maṁ porāṇā byākariṁsu,",
  "atk-s0513a40:803_5": "nissaṁsayaṁ ajja mayā maritabba’’nti ñatvā ‘‘mātula, mā bhāyi,",
  "atk-s0513a40:803_6": "ehi pahāraṁ me bandhā’’ti tena pahāramukhaṁ bandhāpetvā taṁ uyyojesi.",
  "atk-s0513a40:803_7": "Balavavedanā pavattiṁsu,",
  "atk-s0513a40:803_8": "itarehi ābhataṁ āhāraṁ paribhuñjituṁ nāsakkhi.",
  "atk-s0513a40:803_9": "Atha te āmantetvā ‘‘ajja ahaṁ marissāmi,",
  "atk-s0513a40:803_10": "tumhe pana sukhumālā aññaṁ kammaṁ katvā jīvituṁ na sakkhissatha,",
  "atk-s0513a40:803_11": "imaṁ vijjaṁ sikkhathā’’ti ekaṁ vijjaṁ sikkhāpetvā te uyyojetvā tattheva jīvitakkhayaṁ pāpuṇi.",
  "atk-s0513a40:803_12": "Evaṁ añjanadeviṁ ṭhapetvā sabbeva vināsaṁ pāpuṇiṁsūti.",
  "atk-s0513a40:804_0": "Satthā imaṁ dhammadesanaṁ āharitvā ‘‘upāsaka,",
  "atk-s0513a40:804_1": "evaṁ porāṇakapaṇḍitā paṇḍitānaṁ kathaṁ sutvā attano puttasokaṁ hariṁsu,",
  "atk-s0513a40:804_2": "mā cintayī’’ti vatvā saccāni pakāsetvā jātakaṁ samodhānesi,",
  "atk-s0513a40:804_3": "saccapariyosāne upāsako sotāpattiphale patiṭṭhahi.",
  "atk-s0513a40:804_4": "Tadā rohiṇeyyo ānando ahosi,",
  "atk-s0513a40:804_5": "vāsudevo sāriputto,",
  "atk-s0513a40:804_6": "avasesā buddhaparisā,",
  "atk-s0513a40:804_7": "ghaṭapaṇḍito pana ahameva ahosinti.",
  "atk-s0513a40:805_0": "Ghaṭapaṇḍitajātakavaṇṇanā soḷasamā.",
  "atk-s0513a40:806_0": "Iti soḷasajātakapaṭimaṇḍitassa",
  "atk-s0513a40:807_0": "Dasakanipātajātakassa atthavaṇṇanā niṭṭhitā.",
  "atk-s0513a40:808_0": "Jātakuddānaṁ –",
  "atk-s0513a40:809_0": "Catudvāro kaṇhuposo, saṅkha bodhi dīpāyano;",
  "atk-s0513a40:810_0": "Nigrodha takkala dhamma-pālo kukkuṭa kuṇḍalī;",
  "atk-s0513a40:811_0": "Bilāra cakka bhūri ca, maṅgala ghaṭa soḷasa.",
  "atk-s0513a40:812_0": "Dasakanipātavaṇṇanā niṭṭhitā."
}