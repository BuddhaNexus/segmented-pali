{
  "mn65:0.1_0": "Majjhima Nikāya 65 ",
  "mn65:0.2_0": "Bhaddālisutta ",
  "mn65:1.1_0": "Evaṁ me sutaṁ—",
  "mn65:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn65:1.3_0": "Tatra kho bhagavā bhikkhū āmantesi: ",
  "mn65:1.4_0": "“bhikkhavo”ti. ",
  "mn65:1.5_0": "“Bhadante”ti te bhikkhū bhagavato paccassosuṁ. ",
  "mn65:1.6_0": "Bhagavā etadavoca: ",
  "mn65:2.1_0": "“Ahaṁ kho, bhikkhave, ekāsanabhojanaṁ bhuñjāmi; ",
  "mn65:2.2_0": "ekāsanabhojanaṁ kho, ahaṁ,",
  "mn65:2.2_1": "bhikkhave,",
  "mn65:2.2_2": "bhuñjamāno appābādhatañca sañjānāmi appātaṅkatañca lahuṭṭhānañca balañca phāsuvihārañca.",
  "mn65:2.3_0": "Etha, tumhepi, bhikkhave, ekāsanabhojanaṁ bhuñjatha; ",
  "mn65:2.4_0": "ekāsanabhojanaṁ kho,",
  "mn65:2.4_1": "bhikkhave,",
  "mn65:2.4_2": "tumhepi bhuñjamānā appābādhatañca sañjānissatha appātaṅkatañca lahuṭṭhānañca balañca phāsuvihārañcā”ti.",
  "mn65:3.1_0": "Evaṁ vutte, āyasmā bhaddāli bhagavantaṁ etadavoca: ",
  "mn65:3.2_0": "“ahaṁ kho, bhante, na ussahāmi ekāsanabhojanaṁ bhuñjituṁ; ",
  "mn65:3.3_0": "ekāsanabhojanañhi me, bhante, bhuñjato siyā kukkuccaṁ, siyā vippaṭisāro”ti. ",
  "mn65:4.1_0": "“Tena hi tvaṁ, bhaddāli,",
  "mn65:4.1_1": "yattha nimantito assasi tattha ekadesaṁ bhuñjitvā ekadesaṁ nīharitvāpi bhuñjeyyāsi.",
  "mn65:4.2_0": "Evampi kho tvaṁ, bhaddāli, bhuñjamāno ekāsano yāpessasī”ti. ",
  "mn65:4.3_0": "“Evampi kho ahaṁ, bhante, na ussahāmi bhuñjituṁ; ",
  "mn65:4.4_0": "evampi hi me, bhante, bhuñjato siyā kukkuccaṁ, siyā vippaṭisāro”ti. ",
  "mn65:4.5_0": "Atha kho āyasmā bhaddāli bhagavatā sikkhāpade paññāpiyamāne bhikkhusaṅghe sikkhaṁ samādiyamāne anussāhaṁ pavedesi. ",
  "mn65:4.6_0": "Atha kho āyasmā bhaddāli sabbaṁ taṁ temāsaṁ na bhagavato sammukhībhāvaṁ adāsi,",
  "mn65:4.6_1": "yathā taṁ satthusāsane sikkhāya aparipūrakārī.",
  "mn65:5.1_0": "Tena kho pana samayena sambahulā bhikkhū bhagavato cīvarakammaṁ karonti—",
  "mn65:5.2_0": "niṭṭhitacīvaro bhagavā temāsaccayena cārikaṁ pakkamissatīti. ",
  "mn65:6.1_0": "Atha kho āyasmā bhaddāli yena te bhikkhū tenupasaṅkami;",
  "mn65:6.1_1": "upasaṅkamitvā tehi bhikkhūhi saddhiṁ sammodi.",
  "mn65:6.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn65:6.2_1": "Ekamantaṁ nisinnaṁ kho āyasmantaṁ bhaddāliṁ te bhikkhū etadavocuṁ:",
  "mn65:6.3_0": "“idaṁ kho, āvuso bhaddāli, bhagavato cīvarakammaṁ karīyati. ",
  "mn65:6.4_0": "Niṭṭhitacīvaro bhagavā temāsaccayena cārikaṁ pakkamissati. ",
  "mn65:6.5_0": "Iṅghāvuso bhaddāli, etaṁ dosakaṁ sādhukaṁ manasi karohi, mā te pacchā dukkarataraṁ ahosī”ti. ",
  "mn65:7.1_0": "“Evamāvuso”ti kho āyasmā bhaddāli tesaṁ bhikkhūnaṁ paṭissutvā yena bhagavā tenupasaṅkami;",
  "mn65:7.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn65:7.1_2": "Ekamantaṁ nisinno kho āyasmā bhaddāli bhagavantaṁ etadavoca:",
  "mn65:7.2_0": "“accayo maṁ, bhante,",
  "mn65:7.2_1": "accagamā yathābālaṁ yathāmūḷhaṁ yathāakusalaṁ,",
  "mn65:7.2_2": "yohaṁ bhagavatā sikkhāpade paññāpiyamāne bhikkhusaṅghe sikkhaṁ samādiyamāne anussāhaṁ pavedesiṁ.",
  "mn65:7.3_0": "Tassa me, bhante, bhagavā accayaṁ accayato paṭiggaṇhātu āyatiṁ saṁvarāyā”ti. ",
  "mn65:8.1_0": "“Taggha tvaṁ, bhaddāli,",
  "mn65:8.1_1": "accayo accagamā yathābālaṁ yathāmūḷhaṁ yathāakusalaṁ,",
  "mn65:8.1_2": "yaṁ tvaṁ mayā sikkhāpade paññāpiyamāne bhikkhusaṅghe sikkhaṁ samādiyamāne anussāhaṁ pavedesi.",
  "mn65:9.1_0": "Samayopi kho te, bhaddāli, appaṭividdho ahosi: ",
  "mn65:9.2_0": "‘bhagavā kho sāvatthiyaṁ viharati, bhagavāpi maṁ jānissati—",
  "mn65:9.3_0": "bhaddāli nāma bhikkhu satthusāsane sikkhāya aparipūrakārī’ti. ",
  "mn65:9.4_0": "Ayampi kho te, bhaddāli, samayo appaṭividdho ahosi. ",
  "mn65:9.5_0": "Samayopi kho te, bhaddāli, appaṭividdho ahosi: ",
  "mn65:9.6_0": "‘sambahulā kho bhikkhū sāvatthiyaṁ vassaṁ upagatā, tepi maṁ jānissanti—",
  "mn65:9.7_0": "bhaddāli nāma bhikkhu satthusāsane sikkhāya aparipūrakārī’ti. ",
  "mn65:9.8_0": "Ayampi kho te, bhaddāli, samayo appaṭividdho ahosi. ",
  "mn65:9.9_0": "Samayopi kho te, bhaddāli, appaṭividdho ahosi: ",
  "mn65:9.10_0": "‘sambahulā kho bhikkhuniyo sāvatthiyaṁ vassaṁ upagatā, tāpi maṁ jānissanti—",
  "mn65:9.11_0": "bhaddāli nāma bhikkhu satthusāsane sikkhāya aparipūrakārī’ti. ",
  "mn65:9.12_0": "Ayampi kho te, bhaddāli, samayo appaṭividdho ahosi. ",
  "mn65:9.13_0": "Samayopi kho te, bhaddāli, appaṭividdho ahosi: ",
  "mn65:9.14_0": "‘sambahulā kho upāsakā sāvatthiyaṁ paṭivasanti, tepi maṁ jānissanti—",
  "mn65:9.15_0": "bhaddāli nāma bhikkhu satthusāsane sikkhāya aparipūrakārī’ti. ",
  "mn65:9.16_0": "Ayampi kho te, bhaddāli, samayo appaṭividdho ahosi. ",
  "mn65:9.17_0": "Samayopi kho te, bhaddāli, appaṭividdho ahosi: ",
  "mn65:9.18_0": "‘sambahulā kho upāsikā sāvatthiyaṁ paṭivasanti, tāpi maṁ jānissanti—",
  "mn65:9.19_0": "bhaddāli nāma bhikkhu satthusāsane sikkhāya aparipūrakārī’ti. ",
  "mn65:9.20_0": "Ayampi kho te, bhaddāli, samayo appaṭividdho ahosi. ",
  "mn65:9.21_0": "Samayopi kho te, bhaddāli, appaṭividdho ahosi: ",
  "mn65:9.22_0": "‘sambahulā kho nānātitthiyā samaṇabrāhmaṇā sāvatthiyaṁ vassaṁ upagatā, tepi maṁ jānissanti—",
  "mn65:9.23_0": "bhaddāli nāma bhikkhu samaṇassa gotamassa sāvako theraññataro bhikkhu sāsane sikkhāya aparipūrakārī’ti. ",
  "mn65:9.24_0": "Ayampi kho te, bhaddāli, samayo appaṭividdho ahosī”ti. ",
  "mn65:10.1_0": "“Accayo maṁ, bhante,",
  "mn65:10.1_1": "accagamā yathābālaṁ yathāmūḷhaṁ yathāakusalaṁ,",
  "mn65:10.1_2": "yohaṁ bhagavatā sikkhāpade paññāpiyamāne bhikkhusaṅghe sikkhaṁ samādiyamāne anussāhaṁ pavedesiṁ.",
  "mn65:10.2_0": "Tassa me, bhante, bhagavā accayaṁ accayato paṭiggaṇhātu āyatiṁ saṁvarāyā”ti. ",
  "mn65:10.3_0": "“Taggha tvaṁ, bhaddāli,",
  "mn65:10.3_1": "accayo accagamā yathābālaṁ yathāmūḷhaṁ yathāakusalaṁ,",
  "mn65:10.3_2": "yaṁ tvaṁ mayā sikkhāpade paññāpiyamāne bhikkhusaṅghe sikkhaṁ samādiyamāne anussāhaṁ pavedesi.",
  "mn65:11.1_0": "Taṁ kiṁ maññasi, bhaddāli, ",
  "mn65:11.2_0": "idhassa bhikkhu ubhatobhāgavimutto, tamahaṁ evaṁ vadeyyaṁ: ",
  "mn65:11.3_0": "‘ehi me tvaṁ, bhikkhu,",
  "mn65:11.3_1": "paṅke saṅkamo hohī’ti,",
  "mn65:11.3_2": "api nu kho so saṅkameyya vā aññena vā kāyaṁ sannāmeyya,",
  "mn65:11.3_3": "‘no’ti vā vadeyyā”ti?",
  "mn65:11.4_0": "“No hetaṁ, bhante”. ",
  "mn65:11.5_0": "“Taṁ kiṁ maññasi, bhaddāli, ",
  "mn65:11.6_0": "idhassa bhikkhu paññāvimutto … ",
  "mn65:11.7_0": "kāyasakkhi … ",
  "mn65:11.8_0": "diṭṭhippatto … ",
  "mn65:11.9_0": "saddhāvimutto … ",
  "mn65:11.10_0": "dhammānusārī … ",
  "mn65:11.11_0": "saddhānusārī, tamahaṁ evaṁ vadeyyaṁ: ",
  "mn65:11.12_0": "‘ehi me tvaṁ, bhikkhu,",
  "mn65:11.12_1": "paṅke saṅkamo hohī’ti,",
  "mn65:11.12_2": "api nu kho so saṅkameyya vā aññena vā kāyaṁ sannāmeyya,",
  "mn65:11.12_3": "‘no’ti vā vadeyyā”ti?",
  "mn65:11.13_0": "“No hetaṁ, bhante”. ",
  "mn65:12.1_0": "“Taṁ kiṁ maññasi, bhaddāli, ",
  "mn65:12.2_0": "api nu tvaṁ, bhaddāli,",
  "mn65:12.2_1": "tasmiṁ samaye ubhatobhāgavimutto vā hosi paññāvimutto vā kāyasakkhi vā diṭṭhippatto vā saddhāvimutto vā dhammānusārī vā saddhānusārī vā”ti?",
  "mn65:12.3_0": "“No hetaṁ, bhante”. ",
  "mn65:12.4_0": "“Nanu tvaṁ, bhaddāli, tasmiṁ samaye ritto tuccho aparaddho”ti? ",
  "mn65:13.1_0": "“Evaṁ, bhante. ",
  "mn65:13.2_0": "Accayo maṁ, bhante,",
  "mn65:13.2_1": "accagamā yathābālaṁ yathāmūḷhaṁ yathāakusalaṁ,",
  "mn65:13.2_2": "yohaṁ bhagavatā sikkhāpade paññāpiyamāne bhikkhusaṅghe sikkhaṁ samādiyamāne anussāhaṁ pavedesiṁ.",
  "mn65:13.3_0": "Tassa me, bhante, bhagavā accayaṁ accayato paṭiggaṇhātu āyatiṁ saṁvarāyā”ti. ",
  "mn65:13.4_0": "“Taggha tvaṁ, bhaddāli,",
  "mn65:13.4_1": "accayo accagamā yathābālaṁ yathāmūḷhaṁ yathāakusalaṁ,",
  "mn65:13.4_2": "yaṁ tvaṁ mayā sikkhāpade paññāpiyamāne bhikkhusaṅghe sikkhaṁ samādiyamāne anussāhaṁ pavedesi.",
  "mn65:13.5_0": "Yato ca kho tvaṁ, bhaddāli,",
  "mn65:13.5_1": "accayaṁ accayato disvā yathādhammaṁ paṭikarosi,",
  "mn65:13.5_2": "taṁ te mayaṁ paṭiggaṇhāma.",
  "mn65:13.6_0": "Vuddhihesā, bhaddāli,",
  "mn65:13.6_1": "ariyassa vinaye yo accayaṁ accayato disvā yathādhammaṁ paṭikaroti,",
  "mn65:13.6_2": "āyatiṁ saṁvaraṁ āpajjati.",
  "mn65:14.1_0": "Idha, bhaddāli, ekacco bhikkhu satthusāsane sikkhāya aparipūrakārī hoti. ",
  "mn65:14.2_0": "Tassa evaṁ hoti: ",
  "mn65:14.3_0": "‘yannūnāhaṁ vivittaṁ senāsanaṁ bhajeyyaṁ araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. ",
  "mn65:14.4_0": "Appeva nāmāhaṁ uttari manussadhammā alamariyañāṇadassanavisesaṁ sacchikareyyan’ti. ",
  "mn65:14.5_0": "So vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. ",
  "mn65:14.6_0": "Tassa tathāvūpakaṭṭhassa viharato satthāpi upavadati,",
  "mn65:14.6_1": "anuviccapi viññū sabrahmacārī upavadanti,",
  "mn65:14.6_2": "devatāpi upavadanti,",
  "mn65:14.6_3": "attāpi attānaṁ upavadati.",
  "mn65:14.7_0": "So satthārāpi upavadito,",
  "mn65:14.7_1": "anuviccapi viññūhi sabrahmacārīhi upavadito,",
  "mn65:14.7_2": "devatāhipi upavadito,",
  "mn65:14.7_3": "attanāpi attānaṁ upavadito na uttari manussadhammā alamariyañāṇadassanavisesaṁ sacchikaroti.",
  "mn65:14.8_0": "Taṁ kissa hetu? ",
  "mn65:14.9_0": "Evañhi taṁ, bhaddāli, hoti yathā taṁ satthusāsane sikkhāya aparipūrakārissa. ",
  "mn65:15.1_0": "Idha pana, bhaddāli, ekacco bhikkhu satthusāsane sikkhāya paripūrakārī hoti. ",
  "mn65:15.2_0": "Tassa evaṁ hoti: ",
  "mn65:15.3_0": "‘yannūnāhaṁ vivittaṁ senāsanaṁ bhajeyyaṁ araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. ",
  "mn65:15.4_0": "Appeva nāmāhaṁ uttari manussadhammā alamariyañāṇadassanavisesaṁ sacchikareyyan’ti. ",
  "mn65:15.5_0": "So vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. ",
  "mn65:15.6_0": "Tassa tathāvūpakaṭṭhassa viharato satthāpi na upavadati,",
  "mn65:15.6_1": "anuviccapi viññū sabrahmacārī na upavadanti,",
  "mn65:15.6_2": "devatāpi na upavadanti,",
  "mn65:15.6_3": "attāpi attānaṁ na upavadati.",
  "mn65:15.7_0": "So satthārāpi anupavadito,",
  "mn65:15.7_1": "anuviccapi viññūhi sabrahmacārīhi anupavadito,",
  "mn65:15.7_2": "devatāhipi anupavadito,",
  "mn65:15.7_3": "attanāpi attānaṁ anupavadito uttari manussadhammā alamariyañāṇadassanavisesaṁ sacchikaroti.",
  "mn65:16.1_0": "So vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "mn65:16.2_0": "Taṁ kissa hetu? ",
  "mn65:16.3_0": "Evañhi taṁ, bhaddāli, hoti yathā taṁ satthusāsane sikkhāya paripūrakārissa. ",
  "mn65:17.1_0": "Puna caparaṁ, bhaddāli,",
  "mn65:17.1_1": "bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ",
  "mn65:17.1_2": "pītisukhaṁ dutiyaṁ jhānaṁ upasampajja viharati.",
  "mn65:17.2_0": "Taṁ kissa hetu? ",
  "mn65:17.3_0": "Evañhi taṁ, bhaddāli, hoti yathā taṁ satthusāsane sikkhāya paripūrakārissa. ",
  "mn65:17.4_0": "Puna caparaṁ, bhaddāli,",
  "mn65:17.4_1": "bhikkhu pītiyā ca virāgā upekkhako ca viharati,",
  "mn65:17.4_2": "sato ca sampajāno sukhañca kāyena paṭisaṁvedeti,",
  "mn65:17.4_3": "yaṁ taṁ ariyā ācikkhanti:",
  "mn65:17.4_4": "‘upekkhako satimā sukhavihārī’ti tatiyaṁ jhānaṁ upasampajja viharati.",
  "mn65:17.5_0": "Taṁ kissa hetu? ",
  "mn65:17.6_0": "Evañhi taṁ, bhaddāli, hoti yathā taṁ satthusāsane sikkhāya paripūrakārissa. ",
  "mn65:17.7_0": "Puna caparaṁ, bhaddāli,",
  "mn65:17.7_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "mn65:17.7_2": "upekkhāsatipārisuddhiṁ catutthaṁ jhānaṁ upasampajja viharati.",
  "mn65:17.8_0": "Taṁ kissa hetu? ",
  "mn65:17.9_0": "Evañhi taṁ, bhaddāli, hoti yathā taṁ satthusāsane sikkhāya paripūrakārissa. ",
  "mn65:18.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn65:18.1_1": "pubbenivāsānussatiñāṇāya cittaṁ abhininnāmeti.",
  "mn65:18.2_0": "So anekavihitaṁ pubbenivāsaṁ anussarati,",
  "mn65:18.2_1": "seyyathidaṁ—ekampi jātiṁ dvepi jātiyo …pe…",
  "mn65:18.2_2": "iti sākāraṁ sauddesaṁ anekavihitaṁ pubbenivāsaṁ anussarati.",
  "mn65:18.3_0": "Taṁ kissa hetu? ",
  "mn65:18.4_0": "Evañhi taṁ, bhaddāli, hoti yathā taṁ satthusāsane sikkhāya paripūrakārissa. ",
  "mn65:19.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn65:19.1_1": "sattānaṁ cutūpapātañāṇāya cittaṁ abhininnāmeti.",
  "mn65:19.2_0": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe",
  "mn65:19.2_1": "dubbaṇṇe sugate duggate yathākammūpage satte pajānāti:",
  "mn65:19.2_2": "‘ime vata bhonto sattā kāyaduccaritena samannāgatā …pe…",
  "mn65:19.2_3": "vinipātaṁ nirayaṁ upapannā;",
  "mn65:19.2_4": "ime vā pana bhonto sattā kāyasucaritena samannāgatā …pe…",
  "mn65:19.2_5": "sugatiṁ saggaṁ lokaṁ upapannā’ti iti dibbena cakkhunā visuddhena atikkantamānusakena …pe…",
  "mn65:19.2_6": "yathākammūpage satte pajānāti.",
  "mn65:19.3_0": "Taṁ kissa hetu? ",
  "mn65:19.4_0": "Evañhi taṁ, bhaddāli, hoti yathā taṁ satthusāsane sikkhāya paripūrakārissa. ",
  "mn65:20.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn65:20.1_1": "āsavānaṁ khayañāṇāya cittaṁ abhininnāmeti.",
  "mn65:20.2_0": "So ‘idaṁ dukkhan’ti yathābhūtaṁ pajānāti,",
  "mn65:20.2_1": "‘ayaṁ dukkhasamudayo’ti yathābhūtaṁ pajānāti,",
  "mn65:20.2_2": "‘ayaṁ dukkhanirodho’ti yathābhūtaṁ pajānāti,",
  "mn65:20.2_3": "‘ayaṁ dukkhanirodhagāminī paṭipadā’ti yathābhūtaṁ pajānāti;",
  "mn65:20.3_0": "‘ime āsavā’ti yathābhūtaṁ pajānāti,",
  "mn65:20.3_1": "‘ayaṁ āsavasamudayo’ti yathābhūtaṁ pajānāti,",
  "mn65:20.3_2": "‘ayaṁ āsavanirodho’ti yathābhūtaṁ pajānāti,",
  "mn65:20.3_3": "‘ayaṁ āsavanirodhagāminī paṭipadā’ti yathābhūtaṁ pajānāti.",
  "mn65:21.1_0": "Tassa evaṁ jānato evaṁ passato kāmāsavāpi cittaṁ vimuccati,",
  "mn65:21.1_1": "bhavāsavāpi cittaṁ vimuccati,",
  "mn65:21.1_2": "avijjāsavāpi cittaṁ vimuccati.",
  "mn65:21.2_0": "Vimuttasmiṁ vimuttamiti ñāṇaṁ hoti. ",
  "mn65:21.3_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "mn65:21.4_0": "Taṁ kissa hetu? ",
  "mn65:21.5_0": "Evañhi taṁ, bhaddāli, hoti yathā taṁ satthusāsane sikkhāya paripūrakārissā”ti. ",
  "mn65:22.1_0": "Evaṁ vutte, āyasmā bhaddāli bhagavantaṁ etadavoca: ",
  "mn65:22.2_0": "“ko nu kho, bhante, hetu, ko paccayo yena midhekaccaṁ bhikkhuṁ pasayha pasayha kāraṇaṁ karonti? ",
  "mn65:22.3_0": "Ko pana, bhante, hetu,",
  "mn65:22.3_1": "ko paccayo yena midhekaccaṁ bhikkhuṁ no tathā pasayha pasayha kāraṇaṁ karontī”ti?",
  "mn65:23.1_0": "“Idha, bhaddāli, ekacco bhikkhu abhiṇhāpattiko hoti āpattibahulo. ",
  "mn65:23.2_0": "So bhikkhūhi vuccamāno aññenaññaṁ paṭicarati,",
  "mn65:23.2_1": "bahiddhā kathaṁ apanāmeti,",
  "mn65:23.2_2": "kopañca dosañca appaccayañca pātukaroti,",
  "mn65:23.2_3": "na sammā vattati,",
  "mn65:23.2_4": "na lomaṁ pāteti,",
  "mn65:23.2_5": "na netthāraṁ vattati,",
  "mn65:23.2_6": "‘yena saṅgho attamano hoti taṁ karomī’ti nāha.",
  "mn65:23.3_0": "Tatra, bhaddāli, bhikkhūnaṁ evaṁ hoti: ",
  "mn65:23.4_0": "‘ayaṁ kho, āvuso, bhikkhu abhiṇhāpattiko āpattibahulo. ",
  "mn65:23.5_0": "So bhikkhūhi vuccamāno aññenaññaṁ paṭicarati,",
  "mn65:23.5_1": "bahiddhā kathaṁ apanāmeti,",
  "mn65:23.5_2": "kopañca dosañca appaccayañca pātukaroti,",
  "mn65:23.5_3": "na sammā vattati,",
  "mn65:23.5_4": "na lomaṁ pāteti,",
  "mn65:23.5_5": "na netthāraṁ vattati,",
  "mn65:23.5_6": "“yena saṅgho attamano hoti taṁ karomī”ti nāha.",
  "mn65:23.6_0": "Sādhu vatāyasmanto imassa bhikkhuno tathā tathā upaparikkhatha yathāssidaṁ adhikaraṇaṁ na khippameva vūpasameyyā’ti. ",
  "mn65:23.7_0": "Tassa kho evaṁ, bhaddāli,",
  "mn65:23.7_1": "bhikkhuno bhikkhū tathā tathā upaparikkhanti yathāssidaṁ adhikaraṇaṁ na khippameva vūpasammati.",
  "mn65:24.1_0": "Idha pana, bhaddāli, ekacco bhikkhu abhiṇhāpattiko hoti āpattibahulo. ",
  "mn65:24.2_0": "So bhikkhūhi vuccamāno nāññenaññaṁ paṭicarati,",
  "mn65:24.2_1": "bahiddhā kathaṁ na apanāmeti,",
  "mn65:24.2_2": "na kopañca dosañca appaccayañca pātukaroti,",
  "mn65:24.2_3": "sammā vattati,",
  "mn65:24.2_4": "lomaṁ pāteti,",
  "mn65:24.2_5": "netthāraṁ vattati,",
  "mn65:24.2_6": "‘yena saṅgho attamano hoti taṁ karomī’ti āha.",
  "mn65:24.3_0": "Tatra, bhaddāli, bhikkhūnaṁ evaṁ hoti: ",
  "mn65:24.4_0": "‘ayaṁ kho, āvuso, bhikkhu abhiṇhāpattiko āpattibahulo. ",
  "mn65:24.5_0": "So bhikkhūhi vuccamāno nāññenaññaṁ paṭicarati,",
  "mn65:24.5_1": "bahiddhā kathaṁ na apanāmeti,",
  "mn65:24.5_2": "na kopañca dosañca appaccayañca pātukaroti,",
  "mn65:24.5_3": "sammā vattati,",
  "mn65:24.5_4": "lomaṁ pāteti,",
  "mn65:24.5_5": "netthāraṁ vattati,",
  "mn65:24.5_6": "“yena saṅgho attamano hoti taṁ karomī”ti āha.",
  "mn65:24.6_0": "Sādhu vatāyasmanto,",
  "mn65:24.6_1": "imassa bhikkhuno tathā tathā upaparikkhatha yathāssidaṁ adhikaraṇaṁ khippameva vūpasameyyā’ti.",
  "mn65:24.7_0": "Tassa kho evaṁ, bhaddāli,",
  "mn65:24.7_1": "bhikkhuno bhikkhū tathā tathā upaparikkhanti yathāssidaṁ adhikaraṇaṁ khippameva vūpasammati.",
  "mn65:25.1_0": "Idha, bhaddāli, ekacco bhikkhu adhiccāpattiko hoti anāpattibahulo. ",
  "mn65:25.2_0": "So bhikkhūhi vuccamāno aññenaññaṁ paṭicarati,",
  "mn65:25.2_1": "bahiddhā kathaṁ apanāmeti,",
  "mn65:25.2_2": "kopañca dosañca appaccayañca pātukaroti,",
  "mn65:25.2_3": "na sammā vattati,",
  "mn65:25.2_4": "na lomaṁ pāteti,",
  "mn65:25.2_5": "na netthāraṁ vattati,",
  "mn65:25.2_6": "‘yena saṅgho attamano hoti taṁ karomī’ti nāha.",
  "mn65:25.3_0": "Tatra, bhaddāli, bhikkhūnaṁ evaṁ hoti: ",
  "mn65:25.4_0": "‘ayaṁ kho, āvuso, bhikkhu adhiccāpattiko anāpattibahulo. ",
  "mn65:25.5_0": "So bhikkhūhi vuccamāno aññenaññaṁ paṭicarati,",
  "mn65:25.5_1": "bahiddhā kathaṁ apanāmeti,",
  "mn65:25.5_2": "kopañca dosañca appaccayañca pātukaroti,",
  "mn65:25.5_3": "na sammā vattati,",
  "mn65:25.5_4": "na lomaṁ pāteti,",
  "mn65:25.5_5": "na netthāraṁ vattati,",
  "mn65:25.5_6": "“yena saṅgho attamano hoti taṁ karomī”ti nāha.",
  "mn65:25.6_0": "Sādhu vatāyasmanto,",
  "mn65:25.6_1": "imassa bhikkhuno tathā tathā upaparikkhatha yathāssidaṁ adhikaraṇaṁ na khippameva vūpasameyyā’ti.",
  "mn65:25.7_0": "Tassa kho evaṁ, bhaddāli,",
  "mn65:25.7_1": "bhikkhuno bhikkhū tathā tathā upaparikkhanti yathāssidaṁ adhikaraṇaṁ na khippameva vūpasammati.",
  "mn65:26.1_0": "Idha pana, bhaddāli, ekacco bhikkhu adhiccāpattiko hoti anāpattibahulo. ",
  "mn65:26.2_0": "So bhikkhūhi vuccamāno nāññenaññaṁ paṭicarati,",
  "mn65:26.2_1": "na bahiddhā kathaṁ apanāmeti,",
  "mn65:26.2_2": "na kopañca dosañca appaccayañca pātukaroti,",
  "mn65:26.2_3": "sammā vattati,",
  "mn65:26.2_4": "lomaṁ pāteti,",
  "mn65:26.2_5": "netthāraṁ vattati,",
  "mn65:26.2_6": "‘yena saṅgho attamano hoti taṁ karomī’ti āha.",
  "mn65:26.3_0": "Tatra, bhaddāli, bhikkhūnaṁ evaṁ hoti: ",
  "mn65:26.4_0": "‘ayaṁ kho, āvuso, bhikkhu adhiccāpattiko anāpattibahulo. ",
  "mn65:26.5_0": "So bhikkhūhi vuccamāno nāññenaññaṁ paṭicarati,",
  "mn65:26.5_1": "na bahiddhā kathaṁ apanāmeti,",
  "mn65:26.5_2": "na kopañca dosañca appaccayañca pātukaroti,",
  "mn65:26.5_3": "sammā vattati,",
  "mn65:26.5_4": "lomaṁ pāteti,",
  "mn65:26.5_5": "netthāraṁ vattati,",
  "mn65:26.5_6": "“yena saṅgho attamano hoti taṁ karomī”ti āha.",
  "mn65:26.6_0": "Sādhu vatāyasmanto,",
  "mn65:26.6_1": "imassa bhikkhuno tathā tathā upaparikkhatha yathāssidaṁ adhikaraṇaṁ khippameva vūpasameyyā’ti.",
  "mn65:26.7_0": "Tassa kho evaṁ, bhaddāli,",
  "mn65:26.7_1": "bhikkhuno bhikkhū tathā tathā upaparikkhanti yathāssidaṁ adhikaraṇaṁ khippameva vūpasammati.",
  "mn65:27.1_0": "Idha, bhaddāli, ekacco bhikkhu saddhāmattakena vahati pemamattakena. ",
  "mn65:27.2_0": "Tatra, bhaddāli, bhikkhūnaṁ evaṁ hoti: ",
  "mn65:27.3_0": "‘ayaṁ kho, āvuso, bhikkhu saddhāmattakena vahati pemamattakena. ",
  "mn65:27.4_0": "Sace mayaṁ imaṁ bhikkhuṁ pasayha pasayha kāraṇaṁ karissāma—",
  "mn65:27.5_0": "mā yampissa taṁ saddhāmattakaṁ pemamattakaṁ tamhāpi parihāyī’ti. ",
  "mn65:28.1_0": "Seyyathāpi, bhaddāli,",
  "mn65:28.1_1": "purisassa ekaṁ cakkhuṁ,",
  "mn65:28.1_2": "tassa mittāmaccā ñātisālohitā taṁ ekaṁ cakkhuṁ rakkheyyuṁ:",
  "mn65:28.2_0": "‘mā yampissa taṁ ekaṁ cakkhuṁ tamhāpi parihāyī’ti; ",
  "mn65:28.3_0": "evameva kho, bhaddāli, idhekacco bhikkhu saddhāmattakena vahati pemamattakena. ",
  "mn65:28.4_0": "Tatra, bhaddāli, bhikkhūnaṁ evaṁ hoti: ",
  "mn65:28.5_0": "‘ayaṁ kho, āvuso, bhikkhu saddhāmattakena vahati pemamattakena. ",
  "mn65:28.6_0": "Sace mayaṁ imaṁ bhikkhuṁ pasayha pasayha kāraṇaṁ karissāma—",
  "mn65:28.7_0": "mā yampissa taṁ saddhāmattakaṁ pemamattakaṁ tamhāpi parihāyī’ti. ",
  "mn65:28.8_0": "Ayaṁ kho, bhaddāli, hetu ayaṁ paccayo yena midhekaccaṁ bhikkhuṁ pasayha pasayha kāraṇaṁ karonti. ",
  "mn65:28.9_0": "Ayaṁ pana, bhaddāli,",
  "mn65:28.9_1": "hetu ayaṁ paccayo,",
  "mn65:28.9_2": "yena midhekaccaṁ bhikkhuṁ no tathā pasayha pasayha kāraṇaṁ karontī”ti.",
  "mn65:29.1_0": "“Ko nu kho, bhante, hetu,",
  "mn65:29.1_1": "ko paccayo yena pubbe appatarāni ceva sikkhāpadāni ahesuṁ bahutarā ca bhikkhū aññāya saṇṭhahiṁsu?",
  "mn65:29.2_0": "Ko pana, bhante, hetu,",
  "mn65:29.2_1": "ko paccayo yena etarahi bahutarāni ceva sikkhāpadāni honti appatarā ca bhikkhū aññāya saṇṭhahantī”ti?",
  "mn65:30.1_0": "“Evametaṁ, bhaddāli,",
  "mn65:30.1_1": "hoti sattesu hāyamānesu,",
  "mn65:30.1_2": "saddhamme antaradhāyamāne,",
  "mn65:30.1_3": "bahutarāni ceva sikkhāpadāni honti appatarā ca bhikkhū aññāya saṇṭhahantīti.",
  "mn65:30.2_0": "Na tāva, bhaddāli,",
  "mn65:30.2_1": "satthā sāvakānaṁ sikkhāpadaṁ paññāpeti yāva na idhekacce āsavaṭṭhānīyā dhammā saṅghe pātubhavanti.",
  "mn65:30.3_0": "Yato ca kho, bhaddāli,",
  "mn65:30.3_1": "idhekacce āsavaṭṭhānīyā dhammā saṅghe pātubhavanti,",
  "mn65:30.3_2": "atha satthā sāvakānaṁ sikkhāpadaṁ paññāpeti tesaṁyeva āsavaṭṭhānīyānaṁ dhammānaṁ paṭighātāya.",
  "mn65:31.1_0": "Na tāva, bhaddāli,",
  "mn65:31.1_1": "idhekacce āsavaṭṭhānīyā dhammā saṅghe pātubhavanti yāva na saṅgho mahattaṁ patto hoti.",
  "mn65:31.2_0": "Yato ca kho, bhaddāli,",
  "mn65:31.2_1": "saṅgho mahattaṁ patto hoti,",
  "mn65:31.2_2": "atha idhekacce āsavaṭṭhānīyā dhammā saṅghe pātubhavanti.",
  "mn65:31.3_0": "Atha satthā sāvakānaṁ sikkhāpadaṁ paññāpeti tesaṁyeva āsavaṭṭhānīyānaṁ dhammānaṁ paṭighātāya. ",
  "mn65:31.4_0": "Na tāva, bhaddāli,",
  "mn65:31.4_1": "idhekacce āsavaṭṭhānīyā dhammā saṅghe pātubhavanti yāva na saṅgho lābhaggaṁ patto hoti,",
  "mn65:31.4_2": "yasaggaṁ patto hoti,",
  "mn65:31.4_3": "bāhusaccaṁ patto hoti,",
  "mn65:31.4_4": "rattaññutaṁ patto hoti.",
  "mn65:31.5_0": "Yato ca kho, bhaddāli,",
  "mn65:31.5_1": "saṅgho rattaññutaṁ patto hoti,",
  "mn65:31.5_2": "atha idhekacce āsavaṭṭhānīyā dhammā saṅghe pātubhavanti,",
  "mn65:31.5_3": "atha satthā sāvakānaṁ sikkhāpadaṁ paññāpeti tesaṁyeva āsavaṭṭhānīyānaṁ dhammānaṁ paṭighātāya.",
  "mn65:32.1_0": "Appakā kho tumhe, bhaddāli,",
  "mn65:32.1_1": "tena samayena ahuvattha yadā vo ahaṁ ājānīyasusūpamaṁ dhammapariyāyaṁ desesiṁ.",
  "mn65:32.2_0": "Taṁ sarasi bhaddālī”ti? ",
  "mn65:32.3_0": "“No hetaṁ, bhante”. ",
  "mn65:32.4_0": "“Tatra, bhaddāli, kaṁ hetuṁ paccesī”ti? ",
  "mn65:32.5_0": "“So hi nūnāhaṁ, bhante, dīgharattaṁ satthusāsane sikkhāya aparipūrakārī ahosin”ti. ",
  "mn65:32.6_0": "“Na kho, bhaddāli, eseva hetu, esa paccayo. ",
  "mn65:32.7_0": "Api ca me tvaṁ, bhaddāli, dīgharattaṁ cetasā cetoparicca vidito: ",
  "mn65:32.8_0": "‘na cāyaṁ moghapuriso mayā dhamme desiyamāne aṭṭhiṁ katvā manasi katvā sabbacetaso samannāharitvā ohitasoto dhammaṁ suṇātī’ti. ",
  "mn65:32.9_0": "Api ca te ahaṁ, bhaddāli, ājānīyasusūpamaṁ dhammapariyāyaṁ desessāmi. ",
  "mn65:32.10_0": "Taṁ suṇāhi, sādhukaṁ manasi karohi; bhāsissāmī”ti. ",
  "mn65:32.11_0": "“Evaṁ, bhante”ti kho āyasmā bhaddāli bhagavato paccassosi. ",
  "mn65:32.12_0": "Bhagavā etadavoca: ",
  "mn65:33.1_0": "“Seyyathāpi, bhaddāli,",
  "mn65:33.1_1": "dakkho assadamako bhadraṁ assājānīyaṁ labhitvā paṭhameneva mukhādhāne kāraṇaṁ kāreti.",
  "mn65:33.2_0": "Tassa mukhādhāne kāraṇaṁ kāriyamānassa hontiyeva visūkāyitāni visevitāni vipphanditāni kānici kānici,",
  "mn65:33.2_1": "yathā taṁ akāritapubbaṁ kāraṇaṁ kāriyamānassa.",
  "mn65:33.3_0": "So abhiṇhakāraṇā anupubbakāraṇā tasmiṁ ṭhāne parinibbāyati. ",
  "mn65:33.4_0": "Yato kho, bhaddāli,",
  "mn65:33.4_1": "bhadro assājānīyo abhiṇhakāraṇā anupubbakāraṇā tasmiṁ ṭhāne parinibbuto hoti,",
  "mn65:33.4_2": "tamenaṁ assadamako uttari kāraṇaṁ kāreti yugādhāne.",
  "mn65:33.5_0": "Tassa yugādhāne kāraṇaṁ kāriyamānassa hontiyeva visūkāyitāni visevitāni vipphanditāni kānici kānici,",
  "mn65:33.5_1": "yathā taṁ akāritapubbaṁ kāraṇaṁ kāriyamānassa.",
  "mn65:33.6_0": "So abhiṇhakāraṇā anupubbakāraṇā tasmiṁ ṭhāne parinibbāyati. ",
  "mn65:33.7_0": "Yato kho, bhaddāli,",
  "mn65:33.7_1": "bhadro assājānīyo abhiṇhakāraṇā anupubbakāraṇā tasmiṁ ṭhāne parinibbuto hoti,",
  "mn65:33.7_2": "tamenaṁ assadamako uttari kāraṇaṁ kāreti anukkame maṇḍale khurakāse dhāve davatte rājaguṇe rājavaṁse uttame jave uttame haye uttame sākhalye.",
  "mn65:33.8_0": "Tassa uttame jave uttame haye uttame sākhalye kāraṇaṁ kāriyamānassa hontiyeva visūkāyitāni visevitāni vipphanditāni kānici kānici,",
  "mn65:33.8_1": "yathā taṁ akāritapubbaṁ kāraṇaṁ kāriyamānassa.",
  "mn65:33.9_0": "So abhiṇhakāraṇā anupubbakāraṇā tasmiṁ ṭhāne parinibbāyati. ",
  "mn65:33.10_0": "Yato kho, bhaddāli,",
  "mn65:33.10_1": "bhadro assājānīyo abhiṇhakāraṇā anupubbakāraṇā tasmiṁ ṭhāne parinibbuto hoti,",
  "mn65:33.10_2": "tamenaṁ assadamako uttari vaṇṇiyañca pāṇiyañca anuppavecchati.",
  "mn65:33.11_0": "Imehi kho, bhaddāli,",
  "mn65:33.11_1": "dasahaṅgehi samannāgato bhadro assājānīyo rājāraho hoti rājabhoggo rañño aṅganteva saṅkhyaṁ gacchati.",
  "mn65:34.1_0": "Evameva kho, bhaddāli,",
  "mn65:34.1_1": "dasahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa.",
  "mn65:34.2_0": "Katamehi dasahi? ",
  "mn65:34.3_0": "Idha, bhaddāli,",
  "mn65:34.3_1": "bhikkhu asekhāya sammādiṭṭhiyā samannāgato hoti,",
  "mn65:34.3_2": "asekhena sammāsaṅkappena samannāgato hoti,",
  "mn65:34.3_3": "asekhāya sammāvācāya samannāgato hoti,",
  "mn65:34.3_4": "asekhena sammākammantena samannāgato hoti,",
  "mn65:34.3_5": "asekhena sammāājīvena samannāgato hoti,",
  "mn65:34.3_6": "asekhena sammāvāyāmena samannāgato hoti,",
  "mn65:34.3_7": "asekhāya sammāsatiyā samannāgato hoti,",
  "mn65:34.3_8": "asekhena sammāsamādhinā samannāgato hoti,",
  "mn65:34.3_9": "asekhena sammāñāṇena samannāgato hoti,",
  "mn65:34.3_10": "asekhāya sammāvimuttiyā samannāgato hoti—",
  "mn65:34.4_0": "imehi kho, bhaddāli,",
  "mn65:34.4_1": "dasahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā”ti.",
  "mn65:34.5_0": "Idamavoca bhagavā. ",
  "mn65:34.6_0": "Attamano āyasmā bhaddāli bhagavato bhāsitaṁ abhinandīti. ",
  "mn65:34.7_0": "Bhaddālisuttaṁ niṭṭhitaṁ pañcamaṁ. "
}