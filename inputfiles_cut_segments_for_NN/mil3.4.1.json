{
  "mil3.4.1:0.1_0": "Milindapañha",
  "mil3.4.1:0.2_0": "Nibbānavagga",
  "mil3.4.1:0.3_0": "1. Phassādivinibbhujanapañha",
  "mil3.4.1:1.1_0": "Rājā āha—",
  "mil3.4.1:1.2_0": "“bhante nāgasena,",
  "mil3.4.1:1.2_1": "sakkā imesaṁ dhammānaṁ ekatobhāvagatānaṁ vinibbhujitvā vinibbhujitvā nānākaraṇaṁ paññāpetuṁ ‘ayaṁ phasso, ayaṁ vedanā, ayaṁ saññā, ayaṁ cetanā, idaṁ viññāṇaṁ, ayaṁ vitakko, ayaṁ vicāro’”ti?",
  "mil3.4.1:1.3_0": "“Na sakkā, mahārāja,",
  "mil3.4.1:1.3_1": "imesaṁ dhammānaṁ ekatobhāvagatānaṁ vinibbhujitvā vinibbhujitvā nānākaraṇaṁ paññāpetuṁ ‘ayaṁ phasso, ayaṁ vedanā, ayaṁ saññā, ayaṁ cetanā, idaṁ viññāṇaṁ, ayaṁ vitakko, ayaṁ vicāro’”ti.",
  "mil3.4.1:2.1_0": "“Opammaṁ karohī”ti.",
  "mil3.4.1:2.2_0": "“Yathā, mahārāja,",
  "mil3.4.1:2.2_1": "rañño sūdo arasaṁ vā rasaṁ vā kareyya,",
  "mil3.4.1:2.2_2": "so tattha dadhimpi pakkhipeyya, loṇampi pakkhipeyya, siṅgiverampi pakkhipeyya, jīrakampi pakkhipeyya, maricampi pakkhipeyya,",
  "mil3.4.1:2.2_3": "aññānipi pakārāni pakkhipeyya, tamenaṁ rājā evaṁ vadeyya, ‘dadhissa me rasaṁ āhara, loṇassa me rasaṁ āhara, siṅgiverassa me rasaṁ āhara, jīrakassa me rasaṁ āhara, maricassa me rasaṁ āhara,",
  "mil3.4.1:2.2_4": "sabbesaṁ me pakkhittānaṁ rasaṁ āharā’ti.",
  "mil3.4.1:2.3_0": "Sakkā nu kho, mahārāja,",
  "mil3.4.1:2.3_1": "tesaṁ rasānaṁ ekatobhāvagatānaṁ vinibbhujitvā vinibbhujitvā rasaṁ āharituṁ ambilattaṁ vā lavaṇattaṁ vā tittakattaṁ vā kaṭukattaṁ vā kasāyattaṁ vā madhurattaṁ vā”ti?",
  "mil3.4.1:2.4_0": "“Na hi, bhante,",
  "mil3.4.1:2.4_1": "sakkā tesaṁ rasānaṁ ekatobhāvagatānaṁ vinibbhujitvā vinibbhujitvā rasaṁ āharituṁ ambilattaṁ vā lavaṇattaṁ vā tittakattaṁ vā kaṭukattaṁ vā kasāyattaṁ vā madhurattaṁ vā,",
  "mil3.4.1:2.4_2": "api ca kho pana sakena sakena lakkhaṇena upaṭṭhahantī”ti.",
  "mil3.4.1:2.5_0": "“Evameva kho, mahārāja,",
  "mil3.4.1:2.5_1": "na sakkā imesaṁ dhammānaṁ ekatobhāvagatānaṁ vinibbhujitvā vinibbhujitvā nānākaraṇaṁ paññāpetuṁ ‘ayaṁ phasso, ayaṁ vedanā, ayaṁ saññā, ayaṁ cetanā, idaṁ viññāṇaṁ, ayaṁ vitakko, ayaṁ vicāro’ti,",
  "mil3.4.1:2.5_2": "api ca kho pana sakena sakena lakkhaṇena upaṭṭhahantī”ti.",
  "mil3.4.1:3.1_0": "“Kallosi, bhante nāgasenā”ti.",
  "mil3.4.1:4.1_0": "Phassādivinibbhujanapañho paṭhamo."
}