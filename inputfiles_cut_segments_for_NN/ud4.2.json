{
  "ud4.2:0.1_0": "Udāna 4.2",
  "ud4.2:0.2_0": "Uddhatasutta",
  "ud4.2:1.1_0": "Evaṁ me sutaṁ—",
  "ud4.2:1.2_0": " ekaṁ samayaṁ bhagavā kusinārāyaṁ viharati upavattane mallānaṁ sālavane.",
  "ud4.2:1.3_0": "Tena kho pana samayena sambahulā bhikkhū bhagavato avidūre araññakuṭikāyaṁ viharanti uddhatā unnaḷā capalā",
  "ud4.2:1.3_1": "mukharā vikiṇṇavācā muṭṭhassatino asampajānā asamāhitā vibbhantacittā pākatindriyā.",
  "ud4.2:2.1_0": "Addasā kho bhagavā te sambahule bhikkhū avidūre araññakuṭikāyaṁ viharante uddhate unnaḷe capale mukhare",
  "ud4.2:2.1_1": "vikiṇṇavāce muṭṭhassatino asampajāne asamāhite vibbhantacitte pākatindriye.",
  "ud4.2:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud4.2:4.1_0": "“Arakkhitena kāyena,",
  "ud4.2:4.2_0": "micchādiṭṭhihatena ca;",
  "ud4.2:4.3_0": "Thinamiddhābhibhūtena,",
  "ud4.2:4.4_0": "vasaṁ mārassa gacchati.",
  "ud4.2:5.1_0": "Tasmā rakkhitacittassa,",
  "ud4.2:5.2_0": "sammāsaṅkappagocaro;",
  "ud4.2:5.3_0": "Sammādiṭṭhipurekkhāro,",
  "ud4.2:5.4_0": "ñatvāna udayabbayaṁ;",
  "ud4.2:5.5_0": "Thinamiddhābhibhū bhikkhu,",
  "ud4.2:5.6_0": "sabbā duggatiyo jahe”ti.",
  "ud4.2:5.7_0": "Dutiyaṁ."
}