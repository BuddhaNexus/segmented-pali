{
  "tika-vin05t15:0_0": "15. Bhūtagāmavinicchayakathā",
  "tika-vin05t15:1_0": "75.Bhūtagāmoti pañcahi bījehi jātānaṁ rukkhalatādīnametaṁ adhivacanaṁ.",
  "tika-vin05t15:1_1": "Tatrimāni pañca bījāni –",
  "tika-vin05t15:1_2": "mūlabījaṁ khandhabījaṁ phaḷubījaṁ aggabījaṁ bījabījanti.",
  "tika-vin05t15:1_3": "Tattha mūlabījaṁ nāma haliddi siṅgiveraṁ vacā vacattaṁ ativisaṁ kaṭukarohiṇī usīraṁ bhaddamuttakaṁ,",
  "tika-vin05t15:1_4": "yāni vā panaññānipi atthi mūle jāyanti mūle sañjāyanti,",
  "tika-vin05t15:1_5": "etaṁ mūlabījaṁ nāma.",
  "tika-vin05t15:1_6": "Khandhabījaṁ nāma assattho nigrodho pilakkho udumbaro kacchako kapitthano,",
  "tika-vin05t15:1_7": "yāni vā panaññānipi atthi khandhe jāyanti khandhe sañjāyanti,",
  "tika-vin05t15:1_8": "etaṁ khandhabījaṁ nāma.",
  "tika-vin05t15:1_9": "Phaḷubījaṁ nāma ucchu veḷu naḷo,",
  "tika-vin05t15:1_10": "yāni vā panaññānipi atthi pabbe jāyanti pabbe sañjāyanti,",
  "tika-vin05t15:1_11": "etaṁ phaḷubījaṁ nāma.",
  "tika-vin05t15:1_12": "Aggabījaṁ nāma ajjukaṁ phaṇijjakaṁ hiriveraṁ,",
  "tika-vin05t15:1_13": "yāni vā panaññānipi atthi agge jāyanti agge sañjāyanti,",
  "tika-vin05t15:1_14": "etaṁ aggabījaṁ nāma.",
  "tika-vin05t15:1_15": "Bījabījaṁ nāma pubbaṇṇaṁ aparaṇṇaṁ,",
  "tika-vin05t15:1_16": "yāni vā panaññānipi atthi bīje jāyanti bīje sañjāyanti,",
  "tika-vin05t15:1_17": "etaṁ bījabījaṁ nāma.",
  "tika-vin05t15:1_18": "Tattha bhūtagāme bhūtagāmasaññī chindati vā chindāpeti vā bhindati vā bhindāpeti vā pacati vā pacāpeti vā,",
  "tika-vin05t15:1_19": "pācittiyaṁ.",
  "tika-vin05t15:1_20": "Bhūtagāmañhi vikopentassa pācittiyaṁ,",
  "tika-vin05t15:1_21": "bhūtagāmaparimocitaṁ pañcavidhampi bījagāmaṁ vikopentassa dukkaṭaṁ.",
  "tika-vin05t15:2_0": "76.",
  "tika-vin05t15:2_1": "Bījagāmabhūtagāmo nāmesa atthi udakaṭṭho,",
  "tika-vin05t15:2_2": "atthi thalaṭṭho.",
  "tika-vin05t15:2_3": "Tattha udakaṭṭho sāsapamattikatilabījakādibhedā sapaṇṇikā ca apaṇṇikā ca sabbā sevālajāti,",
  "tika-vin05t15:2_4": "antamaso udakapappaṭakaṁ upādāya “bhūtagāmo”ti veditabbo.",
  "tika-vin05t15:2_5": "Udakapappaṭako nāma upari thaddho pharusavaṇṇo heṭṭhā mudu nīlavaṇṇo hoti.",
  "tika-vin05t15:2_6": "Tattha yassa sevālassa mūlaṁ oruhitvā pathaviyaṁ patiṭṭhitaṁ,",
  "tika-vin05t15:2_7": "tassa pathavī ṭhānaṁ.",
  "tika-vin05t15:2_8": "Yo udake sañcarati,",
  "tika-vin05t15:2_9": "tassa udakaṁ.",
  "tika-vin05t15:2_10": "Pathaviyaṁ patiṭṭhitaṁ yattha katthaci vikopentassa,",
  "tika-vin05t15:2_11": "uddharitvā vā ṭhānantaraṁ saṅkāmentassa pācittiyaṁ,",
  "tika-vin05t15:2_12": "udake sañcarantaṁ vikopentasseva pācittiyaṁ.",
  "tika-vin05t15:2_13": "Hatthehi pana ito cito caviyūhitvā nahāyituṁ vaṭṭati.",
  "tika-vin05t15:2_14": "Sakalañhi udakaṁ tassa ṭhānaṁ,",
  "tika-vin05t15:2_15": "tasmā na so ettāvatā ṭhānantaraṁ saṅkāmito hoti.",
  "tika-vin05t15:2_16": "Udakato pana udakena vinā sañcicca ukkhipituṁ na vaṭṭati,",
  "tika-vin05t15:2_17": "udakena saddhiṁ ukkhipitvā puna udake pakkhipituṁ vaṭṭati.",
  "tika-vin05t15:2_18": "Uppalinipaduminiādīni jalajavallitiṇāni udakato uddharantassa vā tattheva vikopentassa vā pācittiyaṁ,",
  "tika-vin05t15:2_19": "parehi uppāṭitāni vikopentassa dukkaṭaṁ.",
  "tika-vin05t15:2_20": "Tāni hi bījagāme saṅgahaṁ gacchanti,",
  "tika-vin05t15:2_21": "tilabījakasāsapamattikasevālopi udakato uddhaṭo amilāto aggabījasaṅgahaṁ gacchati.",
  "tika-vin05t15:2_22": "Mahāpaccariyādīsu “anantakatilabījakaudakapappaṭakādīni dukkaṭavatthūnī”ti vuttaṁ,",
  "tika-vin05t15:2_23": "tattha kāraṇaṁ na dissati.",
  "tika-vin05t15:2_24": "Andhakaṭṭhakathāyaṁ “sampuṇṇabhūtagāmaṁ na hoti,",
  "tika-vin05t15:2_25": "tasmā dukkaṭa”nti vuttaṁ,",
  "tika-vin05t15:2_26": "tampi na sameti.",
  "tika-vin05t15:2_27": "Bhūtagāme hi pācittiyaṁ bījagāme dukkaṭaṁ vuttaṁ.",
  "tika-vin05t15:2_28": "Asampuṇṇabhūtagāmo nāma tatiyo koṭṭhāso neva pāḷiyaṁ,",
  "tika-vin05t15:2_29": "na aṭṭhakathāsu āgato,",
  "tika-vin05t15:2_30": "athetaṁ bījagāmasaṅgahaṁ gamissatīti,",
  "tika-vin05t15:2_31": "tampi na yuttaṁ abhūtagāmamūlattā tādisassa bījagāmassāti.",
  "tika-vin05t15:2_32": "Apica “garukalahukesu garuke ṭhātabba”nti etaṁ vinayalakkhaṇaṁ.",
  "tika-vin05t15:3_0": "Thalaṭṭhe chinnarukkhānaṁ avasiṭṭho haritakhāṇu nāma hoti,",
  "tika-vin05t15:3_1": "tattha kakudhakarañjapiyaṅgupanasādīnaṁ khāṇu uddhaṁ vaḍḍhati,",
  "tika-vin05t15:3_2": "so bhūtagāmena saṅgahito.",
  "tika-vin05t15:3_3": "Tālanāḷikerādīnaṁ khāṇu uddhaṁ na vaḍḍhati,",
  "tika-vin05t15:3_4": "so bījagāmena saṅgahito.",
  "tika-vin05t15:3_5": "Kadaliyā pana aphalitāya khāṇu bhūtagāmena saṅgahito,",
  "tika-vin05t15:3_6": "phalitāya bījagāmena.",
  "tika-vin05t15:3_7": "Kadalī pana phalitā yāva nīlapaṇṇā,",
  "tika-vin05t15:3_8": "tāva bhūtagāmeneva saṅgahitā,",
  "tika-vin05t15:3_9": "tathā phalito veḷu.",
  "tika-vin05t15:3_10": "Yadā pana aggato paṭṭhāya sussati,",
  "tika-vin05t15:3_11": "tadā bījagāmena saṅgahaṁ gacchati.",
  "tika-vin05t15:3_12": "Katarabījagāmena?",
  "tika-vin05t15:3_13": "Phaḷubījagāmena.",
  "tika-vin05t15:3_14": "Kiṁ tato nibbattati? Na kiñci.",
  "tika-vin05t15:3_15": "Yadi hi nibbatteyya,",
  "tika-vin05t15:3_16": "bhūtagāmena saṅgahaṁ gaccheyya.",
  "tika-vin05t15:3_17": "Indasālādirukkhe chinditvā rāsiṁ karonti,",
  "tika-vin05t15:3_18": "kiñcāpi rāsikatadaṇḍakehi ratanappamāṇāpi sākhā nikkhamanti,",
  "tika-vin05t15:3_19": "bījagāmeneva pana saṅgahaṁ gacchanti.",
  "tika-vin05t15:3_20": "Maṇḍapatthāya vā vatiatthāya vā valliāropanatthāya vā bhūmiyaṁ nikhaṇanti,",
  "tika-vin05t15:3_21": "mūlesu ceva paṇṇesu ca niggatesu puna bhūtagāmasaṅkhyaṁ gacchanti,",
  "tika-vin05t15:3_22": "mūlamattesu pana paṇṇamattesu vā niggatesupi bījagāmena saṅgahitā eva.",
  "tika-vin05t15:4_0": "Yāni kānici bījāni pathaviyaṁ vā udakena siñcitvā ṭhapitāni,",
  "tika-vin05t15:4_1": "kapālādīsu vā allapaṁsuṁ pakkhipitvā nikkhittāni honti,",
  "tika-vin05t15:4_2": "sabbāni mūlamatte vā paṇṇamatte vā niggatepi bījāniyeva.",
  "tika-vin05t15:4_3": "Sacepi mūlāni ca upari aṅkuro ca niggacchati,",
  "tika-vin05t15:4_4": "yāva aṅkuro harito na hoti,",
  "tika-vin05t15:4_5": "tāva bījāniyeva.",
  "tika-vin05t15:4_6": "Muggādīnaṁ pana paṇṇesu uṭṭhitesu,",
  "tika-vin05t15:4_7": "vīhiādīnaṁ vā aṅkure harite nīlavaṇṇe jāte bhūtagāmasaṅgahaṁ gacchanti.",
  "tika-vin05t15:4_8": "Tālaṭṭhīnaṁ paṭhamaṁ sūkaradāṭhā viya mūlaṁ niggacchati,",
  "tika-vin05t15:4_9": "niggatepi yāva upari pattavaṭṭi na niggacchati,",
  "tika-vin05t15:4_10": "tāva bījagāmo nāmayeva.",
  "tika-vin05t15:4_11": "Nāḷikerassa tacaṁ bhinditvā dantasūci viya aṅkuro niggacchati,",
  "tika-vin05t15:4_12": "yāva migasiṅgasadisā nīlapattavaṭṭi na hoti,",
  "tika-vin05t15:4_13": "tāva bījagāmoyeva.",
  "tika-vin05t15:4_14": "Mūle aniggatepi tādisāya pattavaṭṭiyā jātāya amūlakabhūtagāme saṅgahaṁ gacchati.",
  "tika-vin05t15:5_0": "Ambaṭṭhiādīni vīhiādīhi vinicchinitabbāni.",
  "tika-vin05t15:5_1": "Vandākā vā aññā vā yā kāci rukkhe jāyitvā rukkhaṁ ottharati,",
  "tika-vin05t15:5_2": "rukkhova tassā ṭhānaṁ,",
  "tika-vin05t15:5_3": "taṁ vikopentassa vā tato uddharantassa vā pācittiyaṁ.",
  "tika-vin05t15:5_4": "Ekā amūlikā latā hoti,",
  "tika-vin05t15:5_5": "aṅguliveṭhako viya vanappagumbadaṇḍake veṭheti,",
  "tika-vin05t15:5_6": "tassāpi ayameva vinicchayo.",
  "tika-vin05t15:5_7": "Gehapamukhapākāravedikā cetiyādīsu nīlavaṇṇo sevālo hoti,",
  "tika-vin05t15:5_8": "yāva dve tīṇi pattāni na sañjāyanti,",
  "tika-vin05t15:5_9": "tāva aggabījasaṅgahaṁ gacchati.",
  "tika-vin05t15:5_10": "Pattesu jātesu pācittiyavatthu,",
  "tika-vin05t15:5_11": "tasmā tādisesu ṭhānesu sudhālepampi dātuṁ na vaṭṭati,",
  "tika-vin05t15:5_12": "anupasampannena littassa upari sinehalepo dātuṁ vaṭṭati.",
  "tika-vin05t15:5_13": "Sace nidāghasamaye sukkhasevālo tiṭṭhati,",
  "tika-vin05t15:5_14": "taṁ sammuñjanīādīhi ghaṁsitvā apanetuṁ vaṭṭati.",
  "tika-vin05t15:5_15": "Pānīyaghaṭādīnaṁ bahi sevālo dukkaṭavatthu,",
  "tika-vin05t15:5_16": "anto abbohāriko,",
  "tika-vin05t15:5_17": "dantakaṭṭhapūvādīsu kaṇṇakampi abbohārikameva.",
  "tika-vin05t15:5_18": "Vuttañhetaṁ “sace gerukaparikammakatā bhitti kaṇṇakitā hoti,",
  "tika-vin05t15:5_19": "coḷakaṁ temetvā pīḷetvā pamajjitabbā”ti.",
  "tika-vin05t15:6_0": "77.",
  "tika-vin05t15:6_1": "Pāsāṇajāti pāsāṇadaddusevālaseleyyakādīni aharitavaṇṇāni apattakāni ca dukkaṭavatthukāni.",
  "tika-vin05t15:6_2": "Ahicchattakaṁ yāva makuṭaṁ hoti,",
  "tika-vin05t15:6_3": "tāva dukkaṭavatthu,",
  "tika-vin05t15:6_4": "pupphitakālato paṭṭhāya abbohārikaṁ,",
  "tika-vin05t15:6_5": "allarukkhato pana ahicchattakaṁ gaṇhanto rukkhatacaṁ vikopeti,",
  "tika-vin05t15:6_6": "tasmā tattha pācittiyaṁ.",
  "tika-vin05t15:6_7": "Rukkhapapaṭikāyapi eseva nayo.",
  "tika-vin05t15:6_8": "Yā pana indasālakakudhādīnaṁ papaṭikā rukkhato muccitvā tiṭṭhati,",
  "tika-vin05t15:6_9": "taṁ gaṇhantassa anāpatti.",
  "tika-vin05t15:6_10": "Niyyāsampi rukkhato muccitvā ṭhitaṁ sukkharukkhe vā laggaṁ gaṇhituṁ vaṭṭati,",
  "tika-vin05t15:6_11": "allarukkhato na vaṭṭati.",
  "tika-vin05t15:6_12": "Lākhāyapi eseva nayo.",
  "tika-vin05t15:6_13": "Rukkhaṁ cāletvā paṇḍupalāsaṁ vā pariṇatakaṇikārādipupphaṁ vā pātentassa pācittiyameva.",
  "tika-vin05t15:6_14": "Hatthakukkuccena mudukesu indasālanuhīkhandhādīsu vā tatthajātakatālapaṇṇādīsu vā akkharaṁ chindantassapi eseva nayo.",
  "tika-vin05t15:6_15": "Sāmaṇerānaṁ pupphaṁ ocinantānaṁ sākhaṁ onāmetvā dātuṁ vaṭṭati.",
  "tika-vin05t15:6_16": "Tehi pana pupphehi pānīyaṁ na vāsetabbaṁ,",
  "tika-vin05t15:6_17": "pānīyavāsatthikena sāmaṇeraṁ ukkhipitvā ocināpetabbāni.",
  "tika-vin05t15:6_18": "Phalasākhāpi attanā khāditukāmena na onāmetabbā,",
  "tika-vin05t15:6_19": "sāmaṇeraṁ ukkhipitvā phalaṁ gāhāpetabbaṁ.",
  "tika-vin05t15:6_20": "Kiñci gacchaṁ vālataṁ vā uppāṭentehi sāmaṇerehi saddhiṁ gahetvā ākaḍḍhituṁ na vaṭṭati,",
  "tika-vin05t15:6_21": "tesaṁ pana ussāhajananatthaṁ anākaḍḍhantena kaḍḍhanākāraṁ dassentena viya agge gahetuṁ vaṭṭati.",
  "tika-vin05t15:6_22": "Yesaṁ rukkhānaṁ sākhā ruhati,",
  "tika-vin05t15:6_23": "tesaṁ sākhaṁ makkhikabījanādīnaṁ atthāya kappiyaṁ akārāpetvā gahitaṁ,",
  "tika-vin05t15:6_24": "tace vā patte vā antamaso nakhenapi vilekhantassa dukkaṭaṁ.",
  "tika-vin05t15:6_25": "Allasiṅgiverādīsupi eseva nayo.",
  "tika-vin05t15:6_26": "Sace pana kappiyaṁ kārāpetvā sītale padese ṭhapitassa mūlaṁ sañjāyati,",
  "tika-vin05t15:6_27": "uparibhāge chindituṁ vaṭṭati.",
  "tika-vin05t15:6_28": "Sace aṅkuro jāyati,",
  "tika-vin05t15:6_29": "heṭṭhābhāge chindituṁ vaṭṭati,",
  "tika-vin05t15:6_30": "mūle ca aṅkure ca jāte na vaṭṭati.",
  "tika-vin05t15:7_0": "“Sammuñjanīsalākāyapi tiṇāni chindissāmī”ti bhūmiyaṁ sammajjanto sayaṁ vā chindati,",
  "tika-vin05t15:7_1": "aññena vā chedāpeti,",
  "tika-vin05t15:7_2": "na vaṭṭati.",
  "tika-vin05t15:7_3": "Caṅkamantopi “chijjanakaṁ chijjatu,",
  "tika-vin05t15:7_4": "bhijjanakaṁ bhijjatu,",
  "tika-vin05t15:7_5": "caṅkamitaṭṭhānaṁ dassessāmī”ti sañcicca pādehi akkamanto tiṇavalliādīni sayaṁ vā chindati,",
  "tika-vin05t15:7_6": "aññena vā chedāpeti,",
  "tika-vin05t15:7_7": "na vaṭṭati.",
  "tika-vin05t15:7_8": "Sacepi hi tiṇaṁ vā lataṁ vā ganthiṁ karontassa bhijjati,",
  "tika-vin05t15:7_9": "ganthimpi kātuṁ na vaṭṭati.",
  "tika-vin05t15:7_10": "Tālarukkhādīsu pana corānaṁ anāruhaṇatthāya dārumakkaṭakaṁ ākoṭenti,",
  "tika-vin05t15:7_11": "kaṇṭake bandhanti,",
  "tika-vin05t15:7_12": "bhikkhussa evaṁ kātuṁ na vaṭṭati.",
  "tika-vin05t15:7_13": "Sace dārumakkaṭako rukkhe allīnamattova hoti,",
  "tika-vin05t15:7_14": "rukkhaṁ na pīḷeti, vaṭṭati.",
  "tika-vin05t15:7_15": "“Rukkhaṁ chinda,",
  "tika-vin05t15:7_16": "lataṁ chinda,",
  "tika-vin05t15:7_17": "kandaṁ vā mūlaṁ vā uppāṭehī”ti vattuṁ vaṭṭati aniyamitattā.",
  "tika-vin05t15:7_18": "Niyametvā pana “imaṁ rukkhaṁ chindā”tiādi vattuṁ na vaṭṭati.",
  "tika-vin05t15:7_19": "Nāmaṁ gahetvāpi “ambarukkhaṁ caturaṁsavalliṁ āluvakandaṁ muñjatiṇaṁ asukarukkhacchalliṁ chinda bhinda uppāṭehī”tiādivacanampi aniyamitameva hoti.",
  "tika-vin05t15:7_20": "“Imaṁ ambarukkha”ntiādivacanameva hi niyamitaṁ nāma,",
  "tika-vin05t15:7_21": "taṁ na vaṭṭati.",
  "tika-vin05t15:7_22": "Pattampi pacitukāmo tiṇādīnaṁ upari sañcicca aggiṁ karonto sayaṁ vā pacati,",
  "tika-vin05t15:7_23": "aññena vā pacāpeti,",
  "tika-vin05t15:7_24": "na vaṭṭati.",
  "tika-vin05t15:7_25": "Aniyametvā pana “mugge paca,",
  "tika-vin05t15:7_26": "māse pacā”tiādi vattuṁ vaṭṭati,",
  "tika-vin05t15:7_27": "“ime mugge pacā”ti evaṁ vattuṁ na vaṭṭati.",
  "tika-vin05t15:7_28": "“Imaṁ mūlabhesajjaṁ jāna,",
  "tika-vin05t15:7_29": "imaṁ mūlaṁ vā paṇṇaṁ vā dehi,",
  "tika-vin05t15:7_30": "imaṁ rukkhaṁ vā lataṁ vā āhara,",
  "tika-vin05t15:7_31": "iminā pupphena phalena vā attho,",
  "tika-vin05t15:7_32": "imaṁ rukkhaṁ vā lataṁ vā phalaṁ vā kappiyaṁ karohī”ti evaṁ pana vattuṁ vaṭṭati.",
  "tika-vin05t15:7_33": "Ettāvatā bhūtagāmaparimocitaṁ kataṁ hoti.",
  "tika-vin05t15:8_0": "78.",
  "tika-vin05t15:8_1": "Paribhuñjantena pana bījagāmaparimocanatthaṁ puna kappiyaṁ kārāpetabbaṁ.",
  "tika-vin05t15:8_2": "Kappiyakaraṇañcettha iminā suttānusārena veditabbaṁ –",
  "tika-vin05t15:9_0": "“Anujānāmi,",
  "tika-vin05t15:9_1": "bhikkhave,",
  "tika-vin05t15:9_2": "pañcahi samaṇakappehi phalaṁ paribhuñjituṁ aggiparijitaṁ satthaparijitaṁ nakhaparijitaṁ abījaṁ nibbaṭṭabījaññeva pañcama”nti.",
  "tika-vin05t15:10_0": "Tattha aggiparijitanti agginā parijitaṁ adhibhūtaṁ daḍḍhaṁ phuṭṭhanti attho.",
  "tika-vin05t15:10_1": "Satthaparijitanti satthena parijitaṁ adhibhūtaṁ chinnaṁ viddhaṁ vāti attho.",
  "tika-vin05t15:10_2": "Esa nayo nakhaparijite.",
  "tika-vin05t15:10_3": "Abījanibbaṭṭabījāni sayameva kappiyāni.",
  "tika-vin05t15:10_4": "Agginā kappiyaṁ karontena kaṭṭhaggigomayaggiādīsu yena kenaci antamaso lohakhaṇḍenapi ādittena kappiyaṁ kātabbaṁ,",
  "tika-vin05t15:10_5": "tañca kho ekadese phusantena “kappiya”nti vatvāva kātabbaṁ.",
  "tika-vin05t15:10_6": "Satthena karontena yassa kassaci lohamayasatthassa antamaso sūcinakhacchedanānampi tuṇḍena vā dhārāya",
  "tika-vin05t15:10_7": "vā chedaṁ vā vedhaṁ vā dassentena “kappiya”nti vatvāva kātabbaṁ.",
  "tika-vin05t15:10_8": "Nakhena kappiyaṁ karontena pūtinakhena na kātabbaṁ,",
  "tika-vin05t15:10_9": "manussānaṁ pana sīhabyagghadīpimakkaṭānaṁ sakuntānañca nakhā tikhiṇā honti,",
  "tika-vin05t15:10_10": "tehi kātabbaṁ.",
  "tika-vin05t15:10_11": "Assamahiṁsasūkaramigagorūpādīnaṁ khurā atikhiṇā,",
  "tika-vin05t15:10_12": "tehi na kātabbaṁ,",
  "tika-vin05t15:10_13": "katampi akataṁ hoti.",
  "tika-vin05t15:10_14": "Hatthinakhā pana khurā na honti,",
  "tika-vin05t15:10_15": "tehi ca vaṭṭati.",
  "tika-vin05t15:10_16": "Yehi pana kātuṁ vaṭṭati,",
  "tika-vin05t15:10_17": "tehi tatthajātakehipi uddharitvā gahitakepi chedaṁ vā vedhaṁ vā dassentena “kappiya”nti vatvāva kātabbaṁ.",
  "tika-vin05t15:11_0": "Tattha sacepi bījānaṁ pabbatamatto rāsi,",
  "tika-vin05t15:11_1": "rukkhasahassaṁ vā chinditvā ekābaddhaṁ katvā ucchūnaṁ vā mahābhāro bandhitvā ṭhapito hoti,",
  "tika-vin05t15:11_2": "ekasmiṁ bīje vā rukkhasākhāya vā ucchumhi vā kappiye kate sabbaṁ kataṁ hoti.",
  "tika-vin05t15:11_3": "Ucchū ca dārūni ca ekato baddhāni honti,",
  "tika-vin05t15:11_4": "“ucchuṁ kappiyaṁ karissāmī”ti dāruṁ vijjhati,",
  "tika-vin05t15:11_5": "vaṭṭatiyeva.",
  "tika-vin05t15:11_6": "Sace pana yāya rajjuyā vā valliyā vā baddhāni,",
  "tika-vin05t15:11_7": "taṁ vijjhati,",
  "tika-vin05t15:11_8": "na vaṭṭati.",
  "tika-vin05t15:11_9": "Ucchukhaṇḍānaṁ pacchiṁ pūretvā āharanti,",
  "tika-vin05t15:11_10": "ekasmiṁ khaṇḍe kappiye kate sabbaṁ katameva.",
  "tika-vin05t15:11_11": "Marīcapakkādīhi ca missetvā bhattaṁ āharanti,",
  "tika-vin05t15:11_12": "“kappiyaṁ karohī”ti vutte sacepi bhattasitthe vijjhati,",
  "tika-vin05t15:11_13": "vaṭṭatiyeva.",
  "tika-vin05t15:11_14": "Tilataṇḍulādīsupi eseva nayo.",
  "tika-vin05t15:11_15": "Yāguyā pakkhittāni pana ekābaddhāni hutvā na santiṭṭhanti,",
  "tika-vin05t15:11_16": "tattha ekamekaṁ vijjhitvā kappiyaṁ kātabbameva.",
  "tika-vin05t15:11_17": "Kapitthaphalādīnaṁ anto miñjaṁ kaṭāhaṁ muñcitvā sañcarati,",
  "tika-vin05t15:11_18": "bhindāpetvā kappiyaṁ kārāpetabbaṁ,",
  "tika-vin05t15:11_19": "ekābaddhaṁ hoti,",
  "tika-vin05t15:11_20": "kaṭāhepi kātuṁ vaṭṭati.",
  "tika-vin05t15:12_0": "Iti pāḷimuttakavinayavinicchayasaṅgahe",
  "tika-vin05t15:13_0": "Bhūtagāmavinicchayakathā samattā."
}