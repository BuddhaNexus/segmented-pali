{
  "tika-vin07t48:0_0": "Adhikaraṇabhedaṁ",
  "tika-vin07t48:1_0": "Ukkoṭanabhedādikathāvaṇṇanā",
  "tika-vin07t48:2_0": "341.‘‘Alaṁāvuso’’ti attapaccatthike saññāpetvāti pattacīvarādiatthāya alaṁ bhaṇḍanādikaraṇanti vivādādīsu",
  "tika-vin07t48:2_1": "dosadassanamattena saññāpetvā aññamaññaṁ khamāpetvā vūpasamenti,",
  "tika-vin07t48:2_2": "na pana aññamaññaṁ āpattānāpattidassanavasenāti adhippāyo.",
  "tika-vin07t48:2_3": "Tenāha ‘‘pāḷimuttakavinicchayenevā’’ti.",
  "tika-vin07t48:3_0": "Visamāni kāyakammādīni nissito bhikkhu visamanissito nāma,",
  "tika-vin07t48:3_1": "micchādiṭṭhinissito gahananissito,",
  "tika-vin07t48:3_2": "balavante purise nissito balavanissito nāmāti dassento ‘‘eko visamānī’’tiādimāha.",
  "tika-vin07t48:4_0": "Ukkoṭanabhedādikathāvaṇṇanā niṭṭhitā.",
  "tika-vin07t48:5_0": "Adhikaraṇanidānādivaṇṇanā",
  "tika-vin07t48:6_0": "342.Āpattiṁ nissāya uppajjanakaāpattivasenāti paresaṁ,",
  "tika-vin07t48:6_1": "attano ca āpattiṁ paṭicchādentānaṁ vajjapaṭicchādīnaṁ pārājikādiāpattimeva sandhāya vuttaṁ,",
  "tika-vin07t48:6_2": "na sabbāpattiyo.",
  "tika-vin07t48:6_3": "Kiccaṁ nissāya uppajjanakakiccānanti ukkhepanīyādikammaṁ nissāya uppajjanakānaṁ tadanuvattikāya bhikkhuniyā yāvatatiyānussāvanānaṁ kiccānaṁ vasena,",
  "tika-vin07t48:6_4": "na sabbesaṁ kiccānaṁ vasenāti.",
  "tika-vin07t48:7_0": "344.",
  "tika-vin07t48:7_1": "Pāḷiyaṁ ‘‘katihi adhikaraṇehī’’ti pucchāya ‘‘ekena adhikaraṇena kiccādhikaraṇenā’’ti vuttaṁ.",
  "tika-vin07t48:7_2": "‘‘Katisu ṭhānesū’’ti pucchāya ‘‘tīsu ṭhānesu saṅghamajjhe,",
  "tika-vin07t48:7_3": "gaṇamajjhe,",
  "tika-vin07t48:7_4": "puggalassa santike’’ti vuttaṁ.",
  "tika-vin07t48:7_5": "‘‘Katihi samathehī’’ti pucchāya ‘‘tīhi samathehī’’ti vuttaṁ.",
  "tika-vin07t48:7_6": "Tīhipi etehi eko vūpasamanappakārova pucchito,",
  "tika-vin07t48:7_7": "vissajjito cāti veditabbo.",
  "tika-vin07t48:8_0": "348.Vivādādhikaraṇaṁhoti anuvādādhikaraṇantiādīsu vivādādhikaraṇameva anuvādādhikaraṇādipi hotīti pucchāya vivādādhikaraṇaṁ vivādādhikaraṇameva hoti,",
  "tika-vin07t48:8_1": "anuvādādayo na hotīti vissajjanaṁ.",
  "tika-vin07t48:9_0": "Adhikaraṇanidānādivaṇṇanā niṭṭhitā.",
  "tika-vin07t48:10_0": "Sattasamathanānātthādivaṇṇanā",
  "tika-vin07t48:11_0": "354.",
  "tika-vin07t48:11_1": "Adhikaraṇapucchāvissajjane pāḷiyaṁ vipaccayatāya vohāroti virūpavipākāya aññamaññaṁ dukkhuppādanāya kāyavacīvohāro.",
  "tika-vin07t48:11_2": "Medhaganti vuddhippatto kalaho.",
  "tika-vin07t48:12_0": "Anusampavaṅkatāti vipatticodanāya anu anu saṁyujjanavasena ninnatā.",
  "tika-vin07t48:13_0": "Abbhussahanatāti ativiya sañjātussāhatā.",
  "tika-vin07t48:13_1": "Anubalappadānanti codakānampi upatthambhakaraṇaṁ.",
  "tika-vin07t48:13_2": "Kammasaṅgahābhāvenāti saṅghasammukhatādimattassa sammukhāvinayassa saṅghādīhi kattabbakiccesu saṅgahābhāvā.",
  "tika-vin07t48:14_0": "Sattasamathanānātthādivaṇṇanā niṭṭhitā.",
  "tika-vin07t48:15_0": "Adhikaraṇabhedavaṇṇanānayo niṭṭhito.",
  "tika-vin07t48:16_0": "Dutiyagāthāsaṅgaṇikaṁ",
  "tika-vin07t48:17_0": "Codanādipucchāvissajjanāvaṇṇanā",
  "tika-vin07t48:18_0": "359.",
  "tika-vin07t48:18_1": "Dutiyagāthāsaṅgaṇikāya ‘‘codanā kimatthāyā’’tiādikā pucchā upālittherena katā.",
  "tika-vin07t48:18_2": "‘‘Codanā sāraṇatthāyā’’tiādivissajjanaṁ bhagavatā vuttaṁ.",
  "tika-vin07t48:18_3": "Upālitthero sayameva pucchitvā vissajjanaṁ akāsītipi vadanti.",
  "tika-vin07t48:19_0": "Mantaggahaṇanti tesaṁ vicāraṇāgahaṇaṁ,",
  "tika-vin07t48:19_1": "suttantikattherānaṁ,",
  "tika-vin07t48:19_2": "vinayadharattherānañca adhippāyagahaṇanti attho.",
  "tika-vin07t48:19_3": "Pāṭekkaṁ vinicchayasanniṭṭhāpanatthanti tesaṁ paccekaṁ adhippāyaṁ ñatvā tehi samuṭṭhāpitanayampi gahetvā vinicchayapariyosāpanatthanti adhippāyo.",
  "tika-vin07t48:20_0": "‘‘Mā kho turito abhaṇī’’tiādinā abhimukhe ṭhitaṁ kañci anuvijjakaṁ ovadantena viya therena anuvijjakavattaṁ kathitaṁ.",
  "tika-vin07t48:21_0": "Anuyuñjanavattanti anuyujjanakkamaṁ,",
  "tika-vin07t48:21_1": "taṁ pana yasmā sabbasikkhāpadavītikkamavisayepi taṁtaṁsikkhāpadānulomena kattabbaṁ,",
  "tika-vin07t48:21_2": "tasmā ‘‘sikkhāpadānulomika’’nti vuttaṁ.",
  "tika-vin07t48:21_3": "Attano gatiṁ nāsetīti attano sugatigamanaṁ vināseti.",
  "tika-vin07t48:22_0": "Anusandhita-saddo bhāvasādhanoti āha ‘‘anusandhitanti kathānusandhī’’ti.",
  "tika-vin07t48:22_1": "Vattānusandhitenāti etthāpi eseva nayo.",
  "tika-vin07t48:22_2": "Vattānusandhitenāti ācārānusandhinā,",
  "tika-vin07t48:22_3": "ācārena saddhiṁ samentiyā paṭiññāyāti attho.",
  "tika-vin07t48:22_4": "Tenāha ‘‘yā assa vattenā’’tiādi.",
  "tika-vin07t48:23_0": "Pāḷiyaṁ sañcicca āpattintiādi alajjilajjilakkhaṇaṁ bhikkhubhikkhunīnaṁ vasena vuttaṁ tesaññeva sabbappakārato sikkhāpadādhikārattā.",
  "tika-vin07t48:23_1": "Sāmaṇerādīnampi sādhāraṇavasena pana sañcicca yathāsakaṁ sikkhāpadavītikkamanādikaṁ alajjilajjilakkhaṇaṁ veditabbaṁ.",
  "tika-vin07t48:24_0": "Kathānusandhivacananti cuditakaanuvijjakānaṁ kathāya anusandhiyuttaṁ vacanaṁ na jānāti,",
  "tika-vin07t48:24_1": "tehi ekasmiṁ kāraṇe vutte sayaṁ taṁ asallakkhetvā attano abhirucitameva asambandhitatthanti attho.",
  "tika-vin07t48:24_2": "Vinicchayānusandhivacanañcāti anuvijjakena katassa āpattānāpattivinicchayassa anuguṇaṁ,",
  "tika-vin07t48:24_3": "sambandhavacanañca.",
  "tika-vin07t48:25_0": "Codanādipucchāvissajjanāvaṇṇanā niṭṭhitā."
}