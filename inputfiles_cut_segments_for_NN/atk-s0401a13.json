{
  "atk-s0401a13:0_0": "14. Etadaggavaggo",
  "atk-s0401a13:1_0": "(14) 1. Paṭhamaetadaggavaggo",
  "atk-s0401a13:2_0": "Etadaggapadavaṇṇanā",
  "atk-s0401a13:3_0": "188.",
  "atk-s0401a13:3_1": "Etadaggesu paṭhamavaggassa paṭhame etadagganti etaṁ aggaṁ.",
  "atk-s0401a13:3_2": "Ettha ca ayaṁ aggasaddo ādikoṭikoṭṭhāsaseṭṭhesu dissati. ‘‘Ajjatagge, samma dovārika,",
  "atk-s0401a13:3_3": "āvarāmi dvāraṁ nigaṇṭhānaṁ nigaṇṭhīna’’ntiādīsu (ma. ni. 2.70) hi ādimhi dissati.",
  "atk-s0401a13:3_4": "‘‘Teneva aṅgulaggena taṁ aṅgulaggaṁ parāmaseyya (kathā. 441),",
  "atk-s0401a13:3_5": "ucchaggaṁ veḷagga’’ntiādīsu koṭiyaṁ.",
  "atk-s0401a13:3_6": "‘‘Ambilaggaṁ vā madhuraggaṁ vā tittakaggaṁ vā (saṁ. ni. 5.374), anujānāmi, bhikkhave,",
  "atk-s0401a13:3_7": "vihāraggena vā pariveṇaggena vā bhājetu’’ntiādīsu (cūḷava. 318) koṭṭhāse. ‘‘Yāvatā, bhikkhave,",
  "atk-s0401a13:3_8": "sattā apadā vā…pe… tathāgato tesaṁ aggamakkhāyatī’’tiādīsu (a. ni. 4.34; itivu. 90) seṭṭhe.",
  "atk-s0401a13:3_9": "Svāyamidha koṭiyampi vaṭṭati seṭṭhepi.",
  "atk-s0401a13:3_10": "Te hi therā attano attano ṭhāne koṭibhūtātipi aggā, seṭṭhabhūtātipi.",
  "atk-s0401a13:3_11": "Tasmā etadagganti esā koṭi eso seṭṭhoti ayamettha attho. Eseva nayo sabbasuttesu.",
  "atk-s0401a13:4_0": "Ayañca etadaggasannikkhepo nāma catūhi kāraṇehi labbhati aṭṭhuppattito āgamanato ciṇṇavasito guṇātirekatoti.",
  "atk-s0401a13:4_1": "Tattha koci thero ekena kāraṇena etadaggaṭṭhānaṁ labhati, koci dvīhi, koci tīhi,",
  "atk-s0401a13:4_2": "koci sabbeheva catūhipi āyasmā sāriputtatthero viya.",
  "atk-s0401a13:4_3": "So hi aṭṭhuppattitopi mahāpaññatāya etadaggaṭṭhānaṁ labhi āgamanādīhipi. Kathaṁ?",
  "atk-s0401a13:4_4": "Ekasmiṁ hi samaye satthā jetavanamahāvihāre viharanto kaṇḍambarukkhamūle titthiyamaddanaṁ yamakapāṭihāriyaṁ dassetvā ‘‘kahaṁ nu kho purimabuddhā yamakapāṭihāriyaṁ katvā vassaṁ upagacchantī’’ti āvajjento ‘‘tāvatiṁsabhavane’’ti ñatvā dve padantarāni dassetvā tatiyena padena tāvatiṁsabhavane paccuṭṭhāsi.",
  "atk-s0401a13:4_5": "Sakko devarājā bhagavantaṁ disvā paṇḍukambalasilāto uṭṭhāya saddhiṁ devagaṇena paccuggamanaṁ agamāsi.",
  "atk-s0401a13:4_6": "Devā cintayiṁsu – ‘‘sakko devarājā devagaṇaparivuto saṭṭhiyojanāyāmāya paṇḍukambalasilāya nisīditvā sampattiṁ anubhavati,",
  "atk-s0401a13:4_7": "buddhānaṁ nāma nisinnakālato paṭṭhāya na sakkā aññena ettha hatthampi ṭhapetu’’nti.",
  "atk-s0401a13:4_8": "Satthāpi tattha nisinno tesaṁ cittācāraṁ ñatvā mahāpaṁsukūliko viya muṇḍapīṭhakaṁ sabbameva paṇḍukambalasilaṁ avattharitvā nisīdi.",
  "atk-s0401a13:4_9": "Evaṁ nisīdanto pana attano vā sarīraṁ mahantaṁ katvā māpesi,",
  "atk-s0401a13:4_10": "paṇḍukambalasilaṁ vā khuddakaṁ akāsīti na sallakkhetabbaṁ. Acinteyyo hi buddhavisayo.",
  "atk-s0401a13:4_11": "Evaṁ nisinno pana mātaraṁ kāyasakkhiṁ katvā dasasahassacakkavāḷadevatānaṁ ‘‘kusalā dhammā akusalā dhammā abyākatā dhammā’’ti abhidhammapiṭakaṁ desesi.",
  "atk-s0401a13:5_0": "Pāṭihāriyaṭṭhānepi sabbāpi dvādasayojanikā parisā anuruddhattheraṁ upasaṅkamitvā ‘‘kahaṁ, bhante, dasabalo gato’’ti pucchi.",
  "atk-s0401a13:5_1": "Tāvatiṁsabhavane paṇḍukambalasilāyaṁ vassaṁ upagantvā abhidhammakathaṁ desetuṁ gatoti. Bhante,",
  "atk-s0401a13:5_2": "na mayaṁ satthāraṁ adisvā gamissāma.",
  "atk-s0401a13:5_3": "Kadā satthā āgamissatīti satthu āgamanakālaṁ jānāthāti?",
  "atk-s0401a13:5_4": "Mahāmoggallānattherassa bhāraṁ karotha,",
  "atk-s0401a13:5_5": "so buddhānaṁ santikaṁ gantvā sāsanaṁ āharissatīti.",
  "atk-s0401a13:5_6": "Kiṁ pana therassa tattha gantuṁ balaṁ natthīti? Atthi,",
  "atk-s0401a13:5_7": "visesavantānaṁ pana visesaṁ passantūti evamāha.",
  "atk-s0401a13:5_8": "Mahājano mahāmoggallānattheraṁ upasaṅkamitvā satthu sāsanaṁ gahetvā āgamanatthāya yāci.",
  "atk-s0401a13:5_9": "Thero passanteyeva mahājane pathaviyaṁ nimujjitvā antosinerunā gantvā satthāraṁ vanditvā āha – ‘‘bhante,",
  "atk-s0401a13:5_10": "mahājano tumhākaṁ dassanakāmo,",
  "atk-s0401a13:5_11": "āgamanadivasaṁ vo jānituṁ icchatī’’ti.",
  "atk-s0401a13:5_12": "Tena hi ‘‘ito temāsaccayena saṅkassanagaradvāre passathā’’tissa vadehīti.",
  "atk-s0401a13:5_13": "Thero bhagavato sāsanaṁ āharitvā mahājanassa kathesi.",
  "atk-s0401a13:5_14": "Mahājano tattheva temāsaṁ khandhāvāraṁ bandhitvā vasi.",
  "atk-s0401a13:5_15": "Cūḷaanāthapiṇḍiko dvādasayojanāya parisāya temāsaṁ yāgubhattaṁ ādāsi.",
  "atk-s0401a13:6_0": "Satthāpi sattappakaraṇāni desetvā manussalokaṁ āgamanatthāya ākappaṁ dassesi.",
  "atk-s0401a13:6_1": "Sakko devarājā vissakammaṁ āmantetvā tathāgatassa otaraṇatthāya sopānaṁ māpetuṁ āṇāpesi.",
  "atk-s0401a13:6_2": "So ekato sovaṇṇamayaṁ ekato rajatamayaṁ sopānaṁ māpetvā majjhe maṇimayaṁ māpesi.",
  "atk-s0401a13:6_3": "Satthā maṇimaye sopāne ṭhatvā ‘‘mahājano maṁ passatū’’ti adhiṭṭhāsi.",
  "atk-s0401a13:6_4": "Attano ānubhāveneva ‘‘mahājano avīcimahānirayaṁ passatū’’tipi adhiṭṭhāsi.",
  "atk-s0401a13:6_5": "Nirayadassanena cassa uppannasaṁvegataṁ ñatvā devalokaṁ dassesi.",
  "atk-s0401a13:6_6": "Athassa otarantassa mahābrahmā chattaṁ dhāresi, sakko devarājā pattaṁ gaṇhi,",
  "atk-s0401a13:6_7": "suyāmo devarājā dibbaṁ vāḷabījaniṁ bīji,",
  "atk-s0401a13:6_8": "pañcasikho gandhabbadevaputto beluvapaṇḍuvīṇaṁ samapaññāsāya mucchanāhi mucchitvā vādento purato otari.",
  "atk-s0401a13:6_9": "Buddhānaṁ pathaviyaṁ patiṭṭhitakāle ‘‘ahaṁ paṭhamaṁ vandissāmi,",
  "atk-s0401a13:6_10": "ahaṁ paṭhamaṁ vandissāmī’’ti mahājano aṭṭhāsi.",
  "atk-s0401a13:6_11": "Saha mahāpathavīakkamanena pana bhagavato neva mahājano na asītimahāsāvakā paṭhamakavandanaṁ sampāpuṇiṁsu,",
  "atk-s0401a13:6_12": "dhammasenāpati sāriputtattheroyeva pana sampāpuṇi.",
  "atk-s0401a13:7_0": "Atha satthā dvādasayojanāya parisāya antare ‘‘therassa paññānubhāvaṁ jānantū’’ti puthujjanapañcakaṁ pañhaṁ ārabhi.",
  "atk-s0401a13:7_1": "Paṭhamaṁ lokiyamahājano sallakkhessatīti puthujjanapañhaṁ pucchi. Ye ye sallakkhiṁsu, te te kathayiṁsu.",
  "atk-s0401a13:7_2": "Dutiyaṁ puthujjanavisayaṁ atikkamitvā sotāpattimagge pañhaṁ pucchi. Puthujjanā tuṇhī ahesuṁ, sotāpannāva kathayiṁsu.",
  "atk-s0401a13:7_3": "Tato sotāpannānaṁ visayaṁ atikkamitvā sakadāgāmimagge pañhaṁ pucchi. Sotāpannā tuṇhī ahesuṁ, sakadāgāminova kathayiṁsu.",
  "atk-s0401a13:7_4": "Tesampi visayaṁ atikkamitvā anāgāmimagge pañhaṁ pucchi. Sakadāgāmino tuṇhī ahesuṁ, anāgāminova kathayiṁsu.",
  "atk-s0401a13:7_5": "Tesampi visayaṁ atikkamitvā arahattamagge pañhaṁ pucchi. Anāgāmino tuṇhī ahesuṁ, arahantāva kathayiṁsu.",
  "atk-s0401a13:7_6": "Tato heṭṭhimakoṭito paṭṭhāya abhiññāte abhiññāte sāvake pucchi,",
  "atk-s0401a13:7_7": "te attano attano paṭisambhidāvisaye ṭhatvā kathayiṁsu.",
  "atk-s0401a13:7_8": "Atha mahāmoggallānaṁ pucchi , sesasāvakā tuṇhī ahesuṁ, therova kathesi.",
  "atk-s0401a13:7_9": "Tassāpi visayaṁ atikkamitvā sāriputtattherassa visaye pañhaṁ pucchi. Mahāmoggallāno tuṇhī ahosi, sāriputtattherova kathesi.",
  "atk-s0401a13:7_10": "Therassāpi visayaṁ atikkamitvā buddhavisaye pañhaṁ pucchi.",
  "atk-s0401a13:7_11": "Dhammasenāpati āvajjentopi passituṁ na sakkoti,",
  "atk-s0401a13:7_12": "puratthimapacchimuttaradakkhiṇā catasso disā catasso anudisāti ito cito ca olokento pañhuppattiṭṭhānaṁ sallakkhetuṁ nāsakkhi.",
  "atk-s0401a13:8_0": "Satthā therassa kilamanabhāvaṁ jānitvā ‘‘sāriputto kilamati,",
  "atk-s0401a13:8_1": "nayamukhamassa dassessāmī’’ti ‘‘āgamehi tvaṁ,",
  "atk-s0401a13:8_2": "sāriputtā’’ti vatvā ‘‘nāyaṁ tuyhaṁ visayo pañho,",
  "atk-s0401a13:8_3": "buddhānaṁ esa visayo sabbaññūnaṁ yasassīna’’nti buddhavisayabhāvaṁ ācikkhitvā ‘‘bhūtamidanti, sāriputta, samanupassasī’’ti āha.",
  "atk-s0401a13:8_4": "Thero ‘‘catumahābhūtikakāyapariggahaṁ me bhagavā ācikkhatī’’ti ñatvā ‘‘aññātaṁ bhagavā, aññātaṁ sugatā’’ti āha.",
  "atk-s0401a13:8_5": "Etasmiṁ ṭhāne ayaṁ kathā udapādi – mahāpañño vata, bho, sāriputtatthero,",
  "atk-s0401a13:8_6": "yatra hi nāma sabbehi anaññātaṁ pañhaṁ kathesi,",
  "atk-s0401a13:8_7": "buddhehi ca dinnanaye ṭhatvā buddhavisaye pañhaṁ kathesi,",
  "atk-s0401a13:8_8": "iti therassa paññānubhāvo yattakaṁ ṭhānaṁ buddhānaṁ kittisaddena otthaṭaṁ,",
  "atk-s0401a13:8_9": "sabbaṁ ajjhottharitvā gatoti evaṁ tāva thero aṭṭhuppattito mahāpaññatāya etadaggaṭṭhānaṁ labhi.",
  "atk-s0401a13:9_0": "Kathaṁ āgamanato?",
  "atk-s0401a13:9_1": "Imissāyeva hi aṭṭhuppattiyā satthā āha – sāriputto na idāneva paññavā,",
  "atk-s0401a13:9_2": "atīte pañca jātisatāni isipabbajjaṁ pabbajitvāpi mahāpaññova ahosi –",
  "atk-s0401a13:10_0": "‘‘Yo pabbajī jātisatāni pañca,",
  "atk-s0401a13:11_0": "Pahāya kāmāni manoramāni;",
  "atk-s0401a13:12_0": "Taṁ vītarāgaṁ susamāhitindriyaṁ,",
  "atk-s0401a13:13_0": "Parinibbutaṁ vandatha sāriputta’’nti.",
  "atk-s0401a13:14_0": "Evaṁ pabbajjaṁ upabrūhayamāno ekasmiṁ samaye bārāṇasiyaṁ brāhmaṇakule nibbatto.",
  "atk-s0401a13:14_1": "Tayo vede uggaṇhitvā tattha sāraṁ apassanto ‘‘pabbajitvā ekaṁ mokkhadhammaṁ gavesituṁ vaṭṭatī’’ti cittaṁ uppādesi.",
  "atk-s0401a13:14_2": "Tasmiṁ kāle bodhisattopi kāsiraṭṭhe udiccabrāhmaṇamahāsālakule nibbatto vuddhimanvāya uggahitasippo kāmesu ādīnavaṁ nekkhamme ca ānisaṁsaṁ disvā gharāvāsaṁ pahāya himavantaṁ pavisitvā kasiṇaparikammaṁ katvā pañca abhiññā aṭṭha samāpattiyo nibbattetvā vanamūlaphalāhāro himavantappadese vasati.",
  "atk-s0401a13:14_3": "Sopi māṇavo nikkhamitvā tasseva santike pabbaji.",
  "atk-s0401a13:14_4": "Parivāro mahā ahosi pañcasatamattā isayo.",
  "atk-s0401a13:15_0": "Athassa so jeṭṭhantevāsiko ekadesaṁ parisaṁ gahetvā loṇambilasevanatthaṁ manussapathaṁ agamāsi.",
  "atk-s0401a13:15_1": "Tasmiṁ samaye bodhisatto tasmiṁyeva himavantappadese kālaṁ akāsi.",
  "atk-s0401a13:15_2": "Kālakiriyasamayeva naṁ antevāsikā sannipatitvā pucchiṁsu – ‘‘atthi tumhehi koci viseso adhigato’’ti.",
  "atk-s0401a13:15_3": "Bodhisatto ‘‘natthi kiñcī’’ti vatvā aparihīnajjhāno ābhassarabrahmaloke nibbatto.",
  "atk-s0401a13:15_4": "So kiñcāpi ākiñcaññāyatanassa lābhī,",
  "atk-s0401a13:15_5": "bodhisattānaṁ pana arūpāvacare paṭisandhi nāma na hoti. Kasmā? Abhabbaṭṭhānattā.",
  "atk-s0401a13:15_6": "Iti so arūpasamāpattilābhī samānopi rūpāvacare nibbatti.",
  "atk-s0401a13:15_7": "Antevāsikāpissa ‘‘ācariyo ‘natthi kiñcī’ti āha,",
  "atk-s0401a13:15_8": "moghā tassa kālakiriyā’’ti na kiñci sakkārasammānaṁ akaṁsu.",
  "atk-s0401a13:15_9": "Atha so jeṭṭhantevāsiko atikkante vassāvāse āgantvā ‘‘kahaṁ ācariyo’’ti pucchi. Kālaṁ katoti.",
  "atk-s0401a13:15_10": "Api nu ācariyena laddhaguṇaṁ pucchitthāti? Āma pucchimhāti. Kiṁ vadetīti? Natthi kiñcīti.",
  "atk-s0401a13:15_11": "Mayampi ‘‘ācariyena laddhaguṇo nāma natthī’’ti nāssa sakkārasammānaṁ karimhāti.",
  "atk-s0401a13:15_12": "Tumhe bhāsitassa atthaṁ na jānittha,",
  "atk-s0401a13:15_13": "ācariyo ākiñcaññāyatanassa lābhīti.",
  "atk-s0401a13:16_0": "Atha te jeṭṭhantevāsikassa kathaṁ na saddahiṁsu.",
  "atk-s0401a13:16_1": "So punappunaṁ kathentopi saddahāpetuṁ nāsakkhi .",
  "atk-s0401a13:16_2": "Atha bodhisatto āvajjamāno ‘‘andhabālo mahājano mayhaṁ jeṭṭhantevāsikassa kathaṁ na gaṇhāti,",
  "atk-s0401a13:16_3": "imaṁ kāraṇaṁ pākaṭaṁ karissāmī’’ti brahmalokato otaritvā assamapadamatthake ṭhito ākāsagatova jeṭṭhantevāsikassa paññānubhāvaṁ vaṇṇetvā imaṁ gāthaṁ abhāsi –",
  "atk-s0401a13:17_0": "‘‘Parosahassampi samāgatānaṁ,",
  "atk-s0401a13:18_0": "Kandeyyuṁ te vassasataṁ apaññā;",
  "atk-s0401a13:19_0": "Ekova seyyo puriso sapañño,",
  "atk-s0401a13:20_0": "Yo bhāsitassa vijānāti attha’’nti. (jā. 1.1.101);",
  "atk-s0401a13:21_0": "Evaṁ isigaṇaṁ saññāpetvā bodhisatto brahmalokameva gato.",
  "atk-s0401a13:21_1": "Sesaisigaṇopi aparihīnajjhāno hutvā kālaṁ katvā brahmalokaparāyaṇo jāto.",
  "atk-s0401a13:21_2": "Tattha bodhisatto sabbaññutaṁ patto,",
  "atk-s0401a13:21_3": "jeṭṭhantevāsiko sāriputtatthero jāto,",
  "atk-s0401a13:21_4": "sesā isayo buddhaparisā jātāti evaṁ atītepi sāriputto mahāpaññova saṁkhittena bhāsitassa vitthārena atthaṁ jānituṁ samatthoti veditabbo.",
  "atk-s0401a13:22_0": "Idameva ca puthujjanapañcakaṁ aṭṭhuppattiṁ katvā –",
  "atk-s0401a13:23_0": "‘‘Parosatañcepi samāgatānaṁ,",
  "atk-s0401a13:24_0": "Jhāyeyyuṁ te vassasataṁ apaññā;",
  "atk-s0401a13:25_0": "Ekova seyyo puriso sapañño,",
  "atk-s0401a13:26_0": "So bhāsitassa vijānāti attha’’nti. (jā. 1.1.101) –",
  "atk-s0401a13:27_0": "Imampi jātakaṁ kathesi.",
  "atk-s0401a13:27_1": "Tassa purimajātake vuttanayeneva attho veditabbo.",
  "atk-s0401a13:28_0": "Aparampi idameva puthujjanapañcakaṁ aṭṭhuppattiṁ katvā –",
  "atk-s0401a13:29_0": "‘‘Ye saññino tepi duggatā, yepi asaññino tepi duggatā;",
  "atk-s0401a13:30_0": "Etaṁ ubhayaṁ vivajjaya,",
  "atk-s0401a13:30_1": "taṁ samāpattisukhaṁ anaṅgaṇa’’nti. (jā. 1.1.134) –",
  "atk-s0401a13:31_0": "Imaṁ anaṅgaṇajātakaṁ kathesi.",
  "atk-s0401a13:31_1": "Ettha ca ācariyo kālaṁ karonto antevāsikehi pucchito ‘‘nevasaññī nāsaññī’’ti āha.",
  "atk-s0401a13:31_2": "Sesaṁ vuttanayeneva veditabbaṁ.",
  "atk-s0401a13:32_0": "Aparampi idameva puthujjanapañcakaṁ aṭṭhuppattiṁ katvā –",
  "atk-s0401a13:33_0": "‘‘Candābhaṁ sūriyābhañca, yodha paññāya gādhati;",
  "atk-s0401a13:34_0": "Avitakkena jhānena, hoti ābhassarūpago’’ti. (jā. 1.1.135) –",
  "atk-s0401a13:35_0": "Idaṁ candābhajātakaṁ kathesi.",
  "atk-s0401a13:35_1": "Etthāpi ācariyo kālaṁ karonto antevāsikehi pucchito ‘‘odātakasiṇaṁ candābhaṁ nāma,",
  "atk-s0401a13:35_2": "pītakasiṇaṁ sūriyābhaṁ nāmāti taṁ ubhayaṁ yo paññāya gādhati pavisati pakkhandati,",
  "atk-s0401a13:35_3": "so avitakkena dutiyajjhānena ābhassarūpago hoti,",
  "atk-s0401a13:35_4": "tādiso aha’’nti sandhāya – ‘‘candābhaṁ sūriyābha’’nti āha.",
  "atk-s0401a13:35_5": "Sesaṁ purimanayeneva veditabbaṁ.",
  "atk-s0401a13:36_0": "Idameva ca puthujjanapañcakaṁ aṭṭhuppattiṁ katvā –",
  "atk-s0401a13:37_0": "‘‘Āsīsetheva puriso, na nibbindeyya paṇḍito;",
  "atk-s0401a13:38_0": "Passāmi vohaṁ attānaṁ, yathā icchiṁ tathā ahu.",
  "atk-s0401a13:39_0": "‘‘Āsīsetheva puriso, na nibbindeyya paṇḍito;",
  "atk-s0401a13:40_0": "Passāmi vohaṁ attānaṁ, udakā thalamubbhataṁ.",
  "atk-s0401a13:41_0": "‘‘Vāyametheva puriso, na nibbindeyya paṇḍito;",
  "atk-s0401a13:42_0": "Passāmi vohaṁ attānaṁ, yathā icchiṁ tathā ahu.",
  "atk-s0401a13:43_0": "‘‘Vāyametheva puriso, na nibbindeyya paṇḍito;",
  "atk-s0401a13:44_0": "Passāmi vohaṁ attānaṁ, udakā thalamubbhataṁ.",
  "atk-s0401a13:45_0": "‘‘Dukkhūpanītopi naro sapañño,",
  "atk-s0401a13:46_0": "Āsaṁ na chindeyya sukhāgamāya;",
  "atk-s0401a13:47_0": "Bahū hi phassā ahitā hitā ca,",
  "atk-s0401a13:48_0": "Avitakkitā maccamupabbajanti.",
  "atk-s0401a13:49_0": "‘‘Acintitampi bhavati, cintitampi vinassati;",
  "atk-s0401a13:50_0": "Na hi cintāmayā bhogā, itthiyā purisassa vā.",
  "atk-s0401a13:51_0": "‘‘Sarabhaṁ giriduggasmiṁ, yaṁ tvaṁ anusarī pure;",
  "atk-s0401a13:52_0": "Alīnacittassa tuvaṁ, vikkantamanujīvasi.",
  "atk-s0401a13:53_0": "‘‘Yo taṁ viduggā narakā samuddhari,",
  "atk-s0401a13:54_0": "Silāya yoggaṁ sarabho karitvā;",
  "atk-s0401a13:55_0": "Dukkhūpanītaṁ maccumukhā pamocayi,",
  "atk-s0401a13:56_0": "Alīnacittaṁ ta migaṁ vadesi.",
  "atk-s0401a13:57_0": "‘‘Kiṁ tvaṁ nu tattheva tadā ahosi,",
  "atk-s0401a13:58_0": "Udāhu te koci naṁ etadakkhā;",
  "atk-s0401a13:59_0": "Vivaṭṭacchaddo nusi sabbadassī,",
  "atk-s0401a13:60_0": "Ñāṇaṁ nu te brāhmaṇa bhiṁsarūpaṁ.",
  "atk-s0401a13:61_0": "‘‘Na cevahaṁ tattha tadā ahosiṁ,",
  "atk-s0401a13:62_0": "Na cāpi me koci naṁ etadakkhā;",
  "atk-s0401a13:63_0": "Gāthāpadānañca subhāsitānaṁ,",
  "atk-s0401a13:64_0": "Atthaṁ tadānenti janinda dhīrā’’ti. (jā. 1.13.134-143) –",
  "atk-s0401a13:65_0": "Imaṁ terasanipāte sarabhajātakañca kathesi.",
  "atk-s0401a13:65_1": "Imāni pana pañcapi jātakāni atītepi saṁkhittena bhāsitassa vitthārena atthaṁ mayhaṁ putto jānātīti satthārā dhammasenāpatisāriputtattherassa paññānubhāvappakāsanatthameva kathitānīti evaṁ āgamanatopi thero mahāpaññatāya etadaggaṭṭhānaṁ labhi.",
  "atk-s0401a13:66_0": "Kathaṁ ciṇṇavasitoti?",
  "atk-s0401a13:66_1": "Ciṇṇaṁ kiretaṁ therassa catuparisamajjhe dhammaṁ kathento cattāri saccāni amuñcitvā kathetīti evaṁ ciṇṇavasitopi thero mahāpaññatāya etadaggaṭṭhānaṁ labhi.",
  "atk-s0401a13:67_0": "Kathaṁ guṇātirekatoti?",
  "atk-s0401a13:67_1": "Ṭhapetvā hi dasabalaṁ añño koci ekasāvakopi mahāpaññatāya dhammasenāpatinā sadiso nāma natthīti evaṁ guṇātirekatopi thero mahāpaññatāya etadaggaṭṭhānaṁ labhi.",
  "atk-s0401a13:68_0": "Yathā ca sāriputtatthero,",
  "atk-s0401a13:68_1": "evaṁ mahāmoggallānattheropi sabbeheva catūhipi imehi kāraṇehi etadaggaṭṭhānaṁ labhi. Kathaṁ?",
  "atk-s0401a13:68_2": "Thero hi mahiddhiko mahānubhāvo nandopanandasadisampi nāgarājānaṁ damesīti evaṁ tāva aṭṭhuppattito labhi.",
  "atk-s0401a13:68_3": "Na panesa idāneva mahiddhiko mahānubhāvo,",
  "atk-s0401a13:68_4": "atīte pañca jātisatāni isipabbajjaṁ pabbajitopi mahiddhiko mahānubhāvo ahosīti.",
  "atk-s0401a13:69_0": "‘‘Yo pabbajī jātisatāni pañca,",
  "atk-s0401a13:70_0": "Pahāya kāmāni manoramāni;",
  "atk-s0401a13:71_0": "Taṁ vītarāgaṁ susamāhitindriyaṁ,",
  "atk-s0401a13:72_0": "Parinibbutaṁ vandatha moggallāna’’nti. –",
  "atk-s0401a13:73_0": "Evaṁ āgamanatopi labhi.",
  "atk-s0401a13:73_1": "Ciṇṇaṁ cetaṁ therassa nirayaṁ gantvā attano iddhibalena nirayasattānaṁ assāsajananatthaṁ sītaṁ adhiṭṭhāya cakkamattaṁ padumaṁ māpetvā padumakaṇṇikāyaṁ nisīditvā dhammakathaṁ katheti,",
  "atk-s0401a13:73_2": "devalokaṁ gantvā devasaṅghaṁ kammagatiṁ jānāpetvā saccakathaṁ kathetīti evaṁ ciṇṇavasito labhi.",
  "atk-s0401a13:73_3": "Ṭhapetvā ca sammāsambuddhaṁ añño sāvako mahāmoggallāno viya mahiddhiko mahānubhāvo natthīti evaṁ guṇātirekato labhi.",
  "atk-s0401a13:74_0": "Yathā cesa,",
  "atk-s0401a13:74_1": "evaṁ mahākassapattheropi sabbehevimehi kāraṇehi etadaggaṭṭhānaṁ labhi. Kathaṁ?",
  "atk-s0401a13:74_2": "Sammāsambuddho hi therassa tigāvutaṁ maggaṁ paccuggamanaṁ katvā tīhi ovādehi upasampādetvā cīvaraṁ parivattetvā adāsi.",
  "atk-s0401a13:74_3": "Tasmiṁ samaye mahāpathavī udakapariyantaṁ katvā kampi,",
  "atk-s0401a13:74_4": "mahājanassa abbhantare therassa kittisaddo ajjhottharitvā gato. Evaṁ aṭṭhuppattito labhi. Na cesa idāneva dhutadharo,",
  "atk-s0401a13:74_5": "atīte pañca jātisatāni isipabbajjaṁ pabbajitopi dhutadharova ahosi.",
  "atk-s0401a13:75_0": "‘‘Yo pabbajī jātisatāni pañca,",
  "atk-s0401a13:76_0": "Pahāya kāmāni manoramāni;",
  "atk-s0401a13:77_0": "Taṁ vītarāgaṁ susamāhitindriyaṁ,",
  "atk-s0401a13:78_0": "Parinibbutaṁ vandatha mahākassapa’’nti. –",
  "atk-s0401a13:79_0": "Evaṁ āgamanatopi labhi.",
  "atk-s0401a13:79_1": "Ciṇṇaṁ cetaṁ therassa catuparisamajjhagato dhammaṁ kathento dasa kathāvatthūni avijahitvāva kathetīti evaṁ ciṇṇavasito labhi.",
  "atk-s0401a13:79_2": "Ṭhapetvā ca sammāsambuddhaṁ añño sāvako terasahi dhutaguṇehi mahākassapasadiso natthīti evaṁ guṇātirekato labhi .",
  "atk-s0401a13:79_3": "Imināva niyāmena tesaṁ tesaṁ therānaṁ yathālābhato guṇe kittetuṁ vaṭṭati.",
  "atk-s0401a13:80_0": "Guṇavaseneva hi sammāsambuddho yathā nāma rājā cakkavattī cakkaratanānubhāvena cakkavāḷagabbhe rajjasiriṁ patvā ‘‘pattabbaṁ me pattaṁ,",
  "atk-s0401a13:80_1": "kiṁ me idāni mahājanena olokitenā’’ti na appossukko hutvā rajjasiriṁyeva anubhoti,",
  "atk-s0401a13:80_2": "kālena pana kālaṁ vinicchayaṭṭhāne nisīditvā niggahetabbe niggaṇhāti, paggahetabbe paggaṇhāti,",
  "atk-s0401a13:80_3": "ṭhānantaresu ca ṭhapetabbayuttake ṭhānantaresu ṭhapeti,",
  "atk-s0401a13:80_4": "evamevaṁ mahābodhimaṇḍe adhigatassa sabbaññutaññāṇassa ānubhāvena anuppattadhammarajjo dhammarājāpi ‘‘kiṁ me idāni lokena olokitena,",
  "atk-s0401a13:80_5": "anuttaraṁ phalasamāpattisukhaṁ anubhavissāmī’’ti appossukkataṁ anāpajjitvā catuparisamajjhe paññattavarabuddhāsane nisinno aṭṭhaṅgasamannāgataṁ brahmassaraṁ nicchāretvā dhammaṁ desayamāno niggahetabbayutte kaṇhadhamme puggale sinerupāde pakkhipanto viya apāyabhayasantajjanena niggahetvā paggahetabbayutte kalyāṇadhamme puggale ukkhipitvā bhavagge nisīdāpento viya paggaṇhitvā ṭhānantaresu ṭhapetabbayuttake aññāsikoṇḍaññattherādayo sāvake yāthāvasarasaguṇavaseneva ṭhānantaresu ṭhapento etadaggaṁ, bhikkhave,",
  "atk-s0401a13:80_6": "mama sāvakānaṁ bhikkhūnaṁ rattaññūnaṁ,",
  "atk-s0401a13:80_7": "yadidaṁ aññāsikoṇḍaññotiādimāha.",
  "atk-s0401a13:81_0": "Aññāsikoṇḍaññattheravatthu",
  "atk-s0401a13:82_0": "Tattha etadagganti padaṁ vuttatthameva.",
  "atk-s0401a13:82_1": "Rattaññūnanti rattiyo jānantānaṁ.",
  "atk-s0401a13:82_2": "Ṭhapetvā hi sammāsambuddhaṁ añño sāvako aññāsikoṇḍaññattherato paṭhamataraṁ pabbajito nāma natthīti pabbajitakālato paṭṭhāya thero cirakālaṁ rattiyo jānātīti rattaññū.",
  "atk-s0401a13:82_3": "Sabbapaṭhamaṁ dhammassa paṭividdhattā yadā tena dhammo paṭividdho,",
  "atk-s0401a13:82_4": "cirakālato paṭṭhāya taṁ rattiṁ jānātītipi rattaññū.",
  "atk-s0401a13:82_5": "Apica khīṇāsavānaṁ rattidivasaparicchedo pākaṭova hoti,",
  "atk-s0401a13:82_6": "ayañca paṭhamakhīṇāsavoti evampi rattaññūnaṁ sāvakānaṁ ayameva aggo purimakoṭibhūto seṭṭho.",
  "atk-s0401a13:82_7": "Tena vuttaṁ – ‘‘rattaññūnaṁ yadidaṁ aññāsikoṇḍañño’’ti.",
  "atk-s0401a13:83_0": "Ettha ca yadidanti nipāto,",
  "atk-s0401a13:83_1": "tassa theraṁ avekkhitvā yo esoti,",
  "atk-s0401a13:83_2": "aggasaddaṁ avekkhitvā yaṁ etanti attho.",
  "atk-s0401a13:83_3": "Aññāsikoṇḍaññoti ñātakoṇḍañño paṭividdhakoṇḍañño. Tenevāha – ‘‘aññāsi vata, bho, koṇḍañño, aññāsi vata, bho, koṇḍaññoti.",
  "atk-s0401a13:83_4": "Iti hidaṁ āyasmato koṇḍaññassa aññāsikoṇḍañño tveva nāmaṁ ahosī’’ti (saṁ. ni. 5.1081; mahāva. 17).",
  "atk-s0401a13:84_0": "Ayaṁ pana thero katarabuddhakāle pubbapatthanaṁ abhinīhāraṁ akāsi, kadā pabbajito,",
  "atk-s0401a13:84_1": "kadānena paṭhamaṁ dhammo adhigato,",
  "atk-s0401a13:84_2": "kadā ṭhānantare ṭhapitoti iminā nayena sabbesupi etadaggesu pañhakammaṁ veditabbaṁ.",
  "atk-s0401a13:85_0": "Tattha imassa tāva therassa pañhakamme ayamanupubbikathā – ito kappasatasahassamatthake padumuttaro nāma buddho loke udapādi,",
  "atk-s0401a13:85_1": "tassa paṭividdhasabbaññutaññāṇassa mahābodhipallaṅkato uṭṭhahantassa mahāpathaviyaṁ ṭhapetuṁ pāde ukkhittamatte pādasampaṭicchanatthaṁ mahantaṁ padumapupphaṁ uggañchi,",
  "atk-s0401a13:85_2": "tassa dhurapattāni navutihatthāni honti, kesaraṁ tiṁsahatthaṁ, kaṇṇikā dvādasahatthā,",
  "atk-s0401a13:85_3": "pādena patiṭṭhitaṭṭhānaṁ ekādasahatthaṁ.",
  "atk-s0401a13:85_4": "Tassa pana bhagavato sarīraṁ aṭṭhapaṇṇāsahatthubbedhaṁ ahosi.",
  "atk-s0401a13:85_5": "Tassa padumakaṇṇikāya dakkhiṇapāde patiṭṭhahante mahātumbamattā reṇu uggantvā sarīraṁ okiramānā otari,",
  "atk-s0401a13:85_6": "vāmapādassa ṭhapanakālepi tathārūpaṁyeva padumaṁ uggantvā pādaṁ sampaṭicchi.",
  "atk-s0401a13:85_7": "Tatopi uggantvā vuttappamāṇāva reṇu sarīraṁ okiri.",
  "atk-s0401a13:85_8": "Taṁ pana reṇuṁ abhibhavamānā tassa bhagavato sarīrappabhā nikkhamitvā yantanāḷikāya vissaṭṭhasuvaṇṇarasadhārā viya samantā dvādasayojanaṭṭhānaṁ ekobhāsaṁ akāsi.",
  "atk-s0401a13:85_9": "Tatiyapāduddharaṇakāle pathamuggataṁ padumaṁ antaradhāyi,",
  "atk-s0401a13:85_10": "pādasampaṭicchanatthaṁ aññaṁ navaṁ padumaṁ uggañchi.",
  "atk-s0401a13:85_11": "Imināva niyāmena yattha yattha gantukāmo hoti,",
  "atk-s0401a13:85_12": "tattha tatthāpi mahāpadumaṁ uggacchati.",
  "atk-s0401a13:85_13": "Tenevassa ‘‘padumuttarasammāsambuddho’’ti nāmaṁ ahosi.",
  "atk-s0401a13:86_0": "Evaṁ so bhagavā loke uppajjitvā bhikkhusatasahassaparivāro mahājanassa saṅgahatthāya gāmanigamarājadhānīsu bhikkhāya caranto haṁsavatīnagaraṁ sampāpuṇi .",
  "atk-s0401a13:86_1": "Tassa āgatabhāvaṁ sutvā pitā mahārājā paccuggamanaṁ akāsi.",
  "atk-s0401a13:86_2": "Satthā tassa dhammakathaṁ kathesi.",
  "atk-s0401a13:86_3": "Desanāpariyosāne keci sotāpannā keci sakadāgāmī keci anāgāmī keci arahattaṁ pāpuṇiṁsu.",
  "atk-s0401a13:86_4": "Rājā svātanāya dasabalaṁ nimantetvā punadivase kālaṁ ārocāpetvā bhikkhusatasahassaparivārassa bhagavato sakanivesane mahādānaṁ adāsi.",
  "atk-s0401a13:86_5": "Satthā bhattānumodanaṁ katvā vihārameva gato.",
  "atk-s0401a13:86_6": "Teneva niyāmena punadivase nāgarā,",
  "atk-s0401a13:86_7": "punadivase rājāti dīghamaddhānaṁ dānaṁ adaṁsu.",
  "atk-s0401a13:87_0": "Tasmiṁ kāle ayaṁ thero haṁsavatīnagare gahapatimahāsālakule nibbatto.",
  "atk-s0401a13:87_1": "Ekadivasaṁ buddhānaṁ dhammadesanākāle haṁsavatīnagaravāsino gandhamālādihatthe yena buddho, yena dhammo, yena saṅgho,",
  "atk-s0401a13:87_2": "tanninne tappoṇe tappabbhāre gacchante disvā tena mahājanena saddhiṁ dhammadesanaṭṭhānaṁ agamāsi.",
  "atk-s0401a13:87_3": "Tasmiñca samaye padumuttaro bhagavā attano sāsane paṭhamaṁ paṭividdhadhammaṁ ekaṁ bhikkhuṁ etadaggaṭṭhāne ṭhapesi.",
  "atk-s0401a13:87_4": "So kulaputto taṁ kāraṇaṁ sutvā ‘‘mahā vatāyaṁ bhikkhu,",
  "atk-s0401a13:87_5": "ṭhapetvā kira buddhaṁ añño iminā paṭhamataraṁ paṭividdhadhammo nāma natthi.",
  "atk-s0401a13:87_6": "Aho vatāhampi anāgate ekassa buddhassa sāsane paṭhamaṁ dhammaṁ paṭivijjhanasamattho bhaveyya’’nti cintetvā desanāpariyosāne bhagavantaṁ upasaṅkamitvā ‘‘sve mayhaṁ bhikkhaṁ gaṇhathā’’ti nimantesi. Satthā adhivāsesi.",
  "atk-s0401a13:88_0": "So bhagavantaṁ abhivādetvā padakkhiṇaṁ katvā sakanivesanaṁ gantvā sabbarattiṁ buddhānaṁ nisajjanaṭṭhānaṁ gandhadāmamālādāmādīhi alaṅkaritvā paṇītaṁ khādanīyaṁ bhojanīyaṁ paṭiyādāpetvā tassā rattiyā accayena sakanivesane bhikkhusatasahassaparivārassa bhagavato vicitrayāgukhajjakaparivāraṁ nānārasasūpabyañjanaṁ gandhasālibhojanaṁ datvā bhattakiccapariyosāne ticīvarapahonake vaṅgapaṭṭe tathāgatassa pādamūle ṭhapetvā cintesi – ‘‘nāhaṁ parittakassa ṭhānassatthāya carāmi,",
  "atk-s0401a13:88_1": "mahantaṁ ṭhānaṁ patthento carāmi,",
  "atk-s0401a13:88_2": "na kho pana sakkā ekameva divasaṁ dānaṁ datvā taṁ ṭhānantaraṁ patthetu’’nti ‘‘anupaṭipāṭiyā satta divasāni mahādānaṁ datvā patthessāmī’’ti.",
  "atk-s0401a13:88_3": "So teneva niyāmena satta divasāni mahādānaṁ datvā bhattakiccapariyosāne dussakoṭṭhāgāraṁ vivarāpetvā uttamasukhumavatthaṁ buddhānaṁ pādamūle ṭhapetvā bhikkhusatasahassaṁ ticīvarena acchādetvā tathāgataṁ upasaṅkamitvā, ‘‘bhante,",
  "atk-s0401a13:88_4": "yo tumhehi ito sattadivasamatthake bhikkhu etadagge ṭhapito,",
  "atk-s0401a13:88_5": "ahampi so bhikkhu viya anāgate uppajjanakabuddhassa sāsane pabbajitvā paṭhamaṁ dhammaṁ paṭivijjhituṁ samattho bhaveyya’’nti vatvā satthu pādamūle sīsaṁ katvā nipajji.",
  "atk-s0401a13:89_0": "Satthā tassa vacanaṁ sutvā ‘‘iminā kulaputtena mahāadhikāro kato,",
  "atk-s0401a13:89_1": "samijjhissati nu kho etassa ayaṁ patthanā no’’ti anāgataṁsañāṇaṁ pesetvā āvajjento ‘‘samijjhissatī’’ti passi.",
  "atk-s0401a13:89_2": "Buddhānañhi atītaṁ vā anāgataṁ vā paccuppannaṁ vā ārabbha āvajjentānaṁ āvaraṇaṁ nāma natthi,",
  "atk-s0401a13:89_3": "anekakappakoṭisatasahassantarampi ca atītaṁ vā anāgataṁ vā cakkavāḷasahassantarampi ca paccuppannaṁ vā āvajjanapaṭibaddhameva manasikārapaṭibaddhameva hoti.",
  "atk-s0401a13:89_4": "Evaṁ appaṭivattiyena ñāṇena so bhagavā idaṁ addasa – ‘‘anāgate satasahassakappapariyosāne gotamo nāma buddho loke uppajjissati,",
  "atk-s0401a13:89_5": "tadā imassa patthanā samijjhissatī’’ti. Atha naṁ evamāha – ‘‘ambho, kulaputta,",
  "atk-s0401a13:89_6": "anāgate satasahassakappapariyosāne gotamo nāma buddho loke uppajjissati ,",
  "atk-s0401a13:89_7": "tvaṁ tassa paṭhamakadhammadesanāya teparivaṭṭadhammacakkappavattanasuttantapariyosāne aṭṭhārasahi brahmakoṭīhi saddhiṁ sahassanayasampanne sotāpattiphale patiṭṭhahissasī’’ti.",
  "atk-s0401a13:90_0": "Iti satthā taṁ kulaputtaṁ byākaritvā caturāsīti dhammakkhandhasahassāni desetvā anupādisesāya nibbānadhātuyā parinibbāyi.",
  "atk-s0401a13:90_1": "Tassa parinibbutassa sarīraṁ suvaṇṇakkhandho viya ekagghanaṁ ahosi,",
  "atk-s0401a13:90_2": "sarīracetiyaṁ panassubbedhena sattayojanikaṁ akaṁsu. Iṭṭhakā suvaṇṇamayā ahesuṁ,",
  "atk-s0401a13:90_3": "haritālamanosilāya mattikākiccaṁ,",
  "atk-s0401a13:90_4": "telena udakakiccaṁ sādhayiṁsu.",
  "atk-s0401a13:90_5": "Buddhānaṁ dharamānakāle sarīrappabhā dvādasayojanikaṁ phari,",
  "atk-s0401a13:90_6": "parinibbutānaṁ pana tesaṁ rasmi nikkhamitvā samantā yojanasataṁ avatthari.",
  "atk-s0401a13:91_0": "Ayaṁ seṭṭhi buddhānaṁ sarīracetiyaṁ parivāretvā sahassaratanagghiyāni kāresi.",
  "atk-s0401a13:91_1": "Cetiyapatiṭṭhāpanadivase antocetiye ratanagharaṁ kāresi.",
  "atk-s0401a13:91_2": "So vassasatasahassaṁ mahantaṁ dānādimayaṁ kalyāṇakammaṁ katvā tato cuto devapure nibbatti.",
  "atk-s0401a13:91_3": "Tassa devesu ca manussesu ca saṁsarantasseva navanavuti kappasahassāni nava kappasatāni nava ca kappā samatikkantā.",
  "atk-s0401a13:91_4": "Ettakassa kālassa accayena ito ekanavutikappamatthake ayaṁ kulaputto bandhumatīnagarassa dvārasamīpe gāme kuṭumbiyagehe nibbatto.",
  "atk-s0401a13:91_5": "Tassa mahākāloti nāmaṁ ahosi,",
  "atk-s0401a13:91_6": "kaniṭṭhabhātā panassa cūḷakālo nāma.",
  "atk-s0401a13:92_0": "Tasmiṁ samaye vipassī bodhisatto tusitapurā cavitvā bandhumatīnagare bandhumassa rañño aggamahesiyā kucchismiṁ nibbatto.",
  "atk-s0401a13:92_1": "Anukkamena sabbaññutaṁ patvā dhammadesanatthāya mahābrahmunā āyācito ‘‘kassa nu kho paṭhamaṁ dhammaṁ desessāmī’’ti cintetvā attano kaniṭṭhaṁ khaṇḍaṁ nāma rājakumāraṁ tissañca purohitaputtaṁ ‘‘paṭhamaṁ dhammaṁ paṭivijjhituṁ samatthā’’ti disvā ‘‘tesañca dhammaṁ desessāmi,",
  "atk-s0401a13:92_2": "pitu ca saṅgahaṁ karissāmī’’ti bodhimaṇḍato ākāseneva āgantvā kheme migadāye otiṇṇo te pakkosāpetvā dhammaṁ desesi.",
  "atk-s0401a13:92_3": "Desanāpariyosāne te dvepi janā caturāsītiyā pāṇasahassehi saddhiṁ arahattaphale patiṭṭhahiṁsu.",
  "atk-s0401a13:93_0": "Athāparepi bodhisattakāle anupabbajitā caturāsītisahassā kulaputtā taṁ pavattiṁ sutvā satthu santikaṁ āgantvā dhammadesanaṁ sutvā arahattaphale patiṭṭhahiṁsu.",
  "atk-s0401a13:93_1": "Satthā taṁ tattheva khaṇḍattheraṁ aggasāvakaṭṭhāne,",
  "atk-s0401a13:93_2": "tissattheraṁ dutiyasāvakaṭṭhāne ṭhapesi.",
  "atk-s0401a13:93_3": "Rājāpi taṁ pavattiṁ sutvā ‘‘puttaṁ passissāmī’’ti uyyānaṁ gantvā dhammadesanaṁ sutvā tīsu saraṇesu patiṭṭhāya satthāraṁ svātanāya nimantetvā abhivādetvā padakkhiṇaṁ katvā pakkāmi.",
  "atk-s0401a13:94_0": "So pāsādavaragato nisīditvā cintesi – ‘‘mayhaṁ jeṭṭhaputto nikkhamitvā buddho jāto, dutiyaputto me aggasāvako, purohitaputto dutiyasāvako.",
  "atk-s0401a13:94_1": "Ime ca avasesabhikkhū gihikālepi mayhaṁ puttameva parivāretvā vicariṁsu,",
  "atk-s0401a13:94_2": "ime pubbepi dānipi mayhameva bhārā,",
  "atk-s0401a13:94_3": "ahameva te catūhi paccayehi upaṭṭhahissāmi,",
  "atk-s0401a13:94_4": "aññesaṁ okāsaṁ na dassāmī’’ti.",
  "atk-s0401a13:94_5": "Vihāradvārakoṭṭhakato paṭṭhāya yāva rājagehadvārā ubhosu passesu khadirapākāraṁ kāretvā vatthehi paṭicchādāpetvā upari suvaṇṇatārakavicittaṁ samolambitatālakkhandhamattavividhapupphadāmavitānaṁ kāretvā heṭṭhābhūmiṁ vicittattharaṇehi santharāpetvā anto ubhosu passesu mālāgacchakesu puṇṇaghaṭe sakalamaggavāsatthāya ca gandhantaresu pupphāni pupphantaresu gandhe ca ṭhapāpetvā bhagavato kālaṁ ārocāpesi.",
  "atk-s0401a13:94_6": "Bhagavā bhikkhusaṅghaparivuto antosāṇiyāva rājagehaṁ gantvā bhattakiccaṁ katvā vihāraṁ paccāgacchati.",
  "atk-s0401a13:94_7": "Añño koci daṭṭhumpi na labhati,",
  "atk-s0401a13:94_8": "kuto pana bhikkhaṁ vā dātuṁ pūjaṁ vā kātuṁ.",
  "atk-s0401a13:95_0": "Nāgarā cintesuṁ – ‘‘ajja satthu loke uppannassa sattamāsādhikāni satta saṁvaccharāni,",
  "atk-s0401a13:95_1": "mayañca daṭṭhumpi na labhāma,",
  "atk-s0401a13:95_2": "pageva bhikkhaṁ vā dātuṁ pūjaṁ vā kātuṁ dhammaṁ vā sotuṁ. Rājā ‘mayhaṁ eva buddho, mayhaṁ dhammo,",
  "atk-s0401a13:95_3": "mayhaṁ saṅgho’ti mamāyitvā sayameva upaṭṭhahati.",
  "atk-s0401a13:95_4": "Satthā ca uppajjamāno sadevakassa lokassa atthāya uppanno, na raññoyeva atthāya. Na hi raññoyeva nirayo uṇho, aññesaṁ nīluppalavanasadiso.",
  "atk-s0401a13:95_5": "Tasmā rājānaṁ evaṁ vadāma ‘sace no satthāraṁ deti, iccetaṁ kusalaṁ. No ce deti,",
  "atk-s0401a13:95_6": "raññā saddhiṁ yujjhitvā saṅghaṁ gahetvā dānādīni puññāni karoma.",
  "atk-s0401a13:95_7": "Na sakkā kho pana suddhanāgareheva evaṁ kātuṁ,",
  "atk-s0401a13:95_8": "ekaṁ jeṭṭhakapurisampi gaṇhāmā’’’ti senāpatiṁ upasaṅkamitvā tassa tamatthaṁ ārocetvā ‘‘sāmi kiṁ amhākaṁ pakkho hohisi, udāhu rañño’’ti āhaṁsu.",
  "atk-s0401a13:95_9": "So āha – ‘‘tumhākaṁ pakkho homi,",
  "atk-s0401a13:95_10": "apica kho pana paṭhamadivaso mayhaṁ dātabbo’’ti. Te sampaṭicchiṁsu.",
  "atk-s0401a13:96_0": "So rājānaṁ upasaṅkamitvā ‘‘nāgarā, deva, tumhākaṁ kupitā’’ti āha. Kimatthaṁ tātāti?",
  "atk-s0401a13:96_1": "Satthāraṁ kira tumheva upaṭṭhahatha, amhe na labhāmāti. Sace idānipi labhanti, na kuppanti.",
  "atk-s0401a13:96_2": "Alabhantā tumhehi saddhiṁ yujjhitukāmā, devāti. Yujjhāmi, tāta, na bhikkhusaṅghaṁ demīti. Deva,",
  "atk-s0401a13:96_3": "tumhākaṁ dāsā tumhehi saddhiṁ yujjhāmāti vadanti,",
  "atk-s0401a13:96_4": "tumhe kaṁ gaṇhitvā yujjhissathāti? Nanu tvaṁ senāpatīti?",
  "atk-s0401a13:96_5": "Nāgarehi vinā asamattho ahaṁ, devāti.",
  "atk-s0401a13:96_6": "Tato rājā ‘‘balavanto nāgarā,",
  "atk-s0401a13:96_7": "senāpatipi tesaṁyeva pakkho’’ti ñatvā ‘‘aññāni sattamāsādhikāni satta saṁvaccharāni mayhaṁ bhikkhusaṅghaṁ dentū’’ti āha. Nāgarā na sampaṭicchiṁsu.",
  "atk-s0401a13:96_8": "Rājā ‘‘chabbassāni pañcavassānī’’ti evaṁ hāpetvā aññe satta divase yāci .",
  "atk-s0401a13:96_9": "Nāgarā ‘‘atikakkhaḷaṁ dāni raññā saddhiṁ kātuṁ na vaṭṭatī’’ti anujāniṁsu.",
  "atk-s0401a13:96_10": "Rājā sattamāsādhikānaṁ sattannaṁ saṁvaccharānaṁ sajjitaṁ dānamukhaṁ sattannameva divasānaṁ sajjetvā cha divase kesañci apassantānaṁyeva dānaṁ datvā sattame divase nāgare pakkosāpetvā ‘‘sakkhissatha, tātā, evarūpaṁ dānaṁ dātu’’nti āha.",
  "atk-s0401a13:96_11": "Tepi ‘‘nanu amheyeva nissāyetaṁ devassa uppanna’’nti vatvā ‘‘sakkhissāmā’’ti āhaṁsu.",
  "atk-s0401a13:96_12": "Rājā piṭṭhihatthena assūni puñchamāno bhagavantaṁ vanditvā, ‘‘bhante,",
  "atk-s0401a13:96_13": "aṭṭhasaṭṭhibhikkhusatasahassaṁ aññassu bhāraṁ akatvā yāvajīvaṁ catūhi paccayehi upaṭṭhahissāmīti cintesiṁ, nāgarānaṁ dāni me anuññātaṁ,",
  "atk-s0401a13:96_14": "nāgarā hi ‘mayaṁ dānaṁ dātuṁ na labhāmā’ti bhagavā kuppanti.",
  "atk-s0401a13:96_15": "Sveva paṭṭhāya tesaṁ anuggahaṁ karothā’’ti āha.",
  "atk-s0401a13:97_0": "Atha dutiyadivase senāpati mahādānaṁ adāsi.",
  "atk-s0401a13:97_1": "Tato nāgarā raññā katasakkārato uttaritaraṁ sakkārasammānaṁ katvā dānaṁ adaṁsu.",
  "atk-s0401a13:97_2": "Eteneva niyāmena sakalanagarassa paṭipāṭiyā gatāya dvāragāmavāsino sakkārasammānaṁ sajjayiṁsu.",
  "atk-s0401a13:97_3": "Mahākālakuṭumbiko cūḷakālaṁ āha – ‘‘dasabalassa sakkārasammānaṁ sveva amhākaṁ pāpuṇāti, kiṁ sakkāraṁ karissāmā’’ti? Tvameva bhātika jānāhīti. Sace mayhaṁ ruciyā karosi,",
  "atk-s0401a13:97_4": "amhākaṁ soḷasakarīsamattesu khettesu gahitagabbhā sāliyo atthi.",
  "atk-s0401a13:97_5": "Sāligabbhaṁ phāletvā ādāya buddhānaṁ anucchavikaṁ pacāpemāti.",
  "atk-s0401a13:97_6": "Evaṁ kayiramāne kassaci upakāro na hoti, tasmā netaṁ mayhaṁ ruccatīti. Sace tvaṁ evaṁ na karosi,",
  "atk-s0401a13:97_7": "ahaṁ mayhaṁ santakaṁ mamāyituṁ labhāmīti soḷasakarīsamattaṁ khettaṁ majjhe bhinditvā aṭṭhakarīsaṭṭhāne sīmaṁ ṭhapetvā sāligabbhaṁ phāletvā ādāya asambhinne khīre pacāpetvā catumadhuraṁ pakkhipitvā buddhappamukhassa saṅghassa adāsi.",
  "atk-s0401a13:97_8": "Kuṭumbikassa kho gabbhaṁ phāletvā gahitagahitaṭṭhānaṁ puna pūrati.",
  "atk-s0401a13:97_9": "Puthukakāle puthukaggaṁ nāma adāsi,",
  "atk-s0401a13:97_10": "gāmavāsīhi saddhiṁ aggasassaṁ nāma adāsi, lāyane lāyanaggaṁ, veṇikaraṇe veṇaggaṁ,",
  "atk-s0401a13:97_11": "kalāpādīsu kalāpaggaṁ khalaggaṁ khalabhaṇḍaggaṁ koṭṭhagganti.",
  "atk-s0401a13:97_12": "Evaṁ so ekasasseva nava vāre aggadānaṁ adāsi.",
  "atk-s0401a13:97_13": "Tampi sassaṁ atirekaṁ uṭṭhānasampannaṁ ahosi.",
  "atk-s0401a13:98_0": "Yāva buddhā dharati, yāva ca saṅgho dharati,",
  "atk-s0401a13:98_1": "eteneva niyāmena kalyāṇakammaṁ katvā tato cuto devaloke nibbattitvā devesu ceva manussesu ca saṁsaranto ekanavutikappe sampattiṁ anubhavitvā amhākaṁ satthu loke uppannakāle kapilavatthunagarassa avidūre doṇavatthubrāhmaṇagāme brāhmaṇamahāsālakule nibbatti.",
  "atk-s0401a13:98_2": "Tassa nāmaggahaṇadivase koṇḍaññamāṇavoti nāmaṁ akaṁsu.",
  "atk-s0401a13:98_3": "So vuḍḍhimanvāya tayo vede uggahetvā lakkhaṇamantānaṁ pāraṁ agamāsi.",
  "atk-s0401a13:98_4": "Tena samayena amhākaṁ bodhisatto tusitapurā cavitvā kapilavatthupure nibbatti.",
  "atk-s0401a13:98_5": "Tassa nāmaggahaṇadivase aṭṭhuttaraṁ brāhmaṇasataṁ ahatavatthehi acchādetvā appodakaṁ madhupāyāsaṁ pāyetvā tesaṁ antare aṭṭha jane uccinitvā mahātale nisīdāpetvā alaṅkatapaṭiyattaṁ bodhisattaṁ dukūlacumbaṭake nipajjāpetvā lakkhaṇapariggahaṇatthaṁ tesaṁ santikaṁ ānayiṁsu.",
  "atk-s0401a13:98_6": "Dhurāsane nisinnabrāhmaṇo mahāpurisassa sarīrasampattiṁ oloketvā dve aṅguliyo ukkhipi.",
  "atk-s0401a13:98_7": "Evaṁ paṭipāṭiyā satta janā ukkhipiṁsu.",
  "atk-s0401a13:98_8": "Tesaṁ pana sabbanavako koṇḍaññamāṇavo,",
  "atk-s0401a13:98_9": "so bodhisattassa lakkhaṇavaranipphattiṁ oloketvā ‘‘agāramajjhe ṭhānakāraṇaṁ natthi,",
  "atk-s0401a13:98_10": "ekantenesa vivaṭṭacchado buddho bhavissatī’’ti ekameva aṅguliṁ ukkhipi.",
  "atk-s0401a13:98_11": "Itare pana satta janā ‘‘sace agāraṁ ajjhāvasissati, rājā bhavissati cakkavattī. Sace pabbajissati,",
  "atk-s0401a13:98_12": "buddho bhavissatī’’ti dve gatiyo disvā dve aṅguliyo ukkhipiṁsu.",
  "atk-s0401a13:98_13": "Ayaṁ pana koṇḍañño katādhikāro pacchimabhavikasatto paññāya itare satta jane abhibhavitvā ‘‘imehi lakkhaṇehi samannāgatassa agāramajjhe ṭhānakaraṇaṁ nāma natthi,",
  "atk-s0401a13:98_14": "nissaṁsayaṁ buddho bhavissatī’’ti ekameva gatiṁ addasa, tasmā ekaṁ aṅguliṁ ukkhipi.",
  "atk-s0401a13:98_15": "Tato brāhmaṇā attano gharāni gantvā putte āmantayiṁsu – ‘‘tātā, amhe mahallakā,",
  "atk-s0401a13:98_16": "suddhodanamahārājassa puttaṁ sabbaññutappattaṁ mayaṁ sambhāveyyāma vā no vā.",
  "atk-s0401a13:98_17": "Tumhe tasmiṁ kumāre sabbaññutaṁ patte tassa sāsane pabbajeyyāthā’’ti.",
  "atk-s0401a13:99_0": "Suddhodanamahārājāpi bodhisattassa dhātiyo ādiṁ katvā parihāraṁ upaṭṭhapento bodhisattaṁ vuddhiṁ āpādesi.",
  "atk-s0401a13:99_1": "Mahāsattopi vuddhippatto devo viya sampattiṁ anubhavitvā paripakke ñāṇe kāmesu ādīnavaṁ nekkhamme ca ānisaṁsaṁ disvā rāhulakumārassa jātadivase channasahāyo kaṇḍakaṁ āruyha devatāhi vivaṭena dvārena mahābhinikkhamanaṁ nikkhamitvā teneva rattibhāgena tīṇi rajjāni atikkamitvā anomānadītīre pabbajitvā ghaṭikāramahābrahmunā ābhate arahaddhaje gahitamatteyeva vassasaṭṭhikatthero viya pāsādikena iriyāpathena rājagahaṁ patvā tattha piṇḍāya caritvā paṇḍavapabbatacchāyāya piṇḍapātaṁ paribhuñjitvā raññā māgadhena rajjasiriyā nimantiyamānopi taṁ paṭikkhipitvā anukkamena uruvelaṁ gantvā ‘‘ramaṇīyo vata ayaṁ bhūmibhāgo ,",
  "atk-s0401a13:99_2": "alaṁ vatidaṁ kulaputtassa padhānatthikassa padhānāyā’’ti padhānābhimukhaṁ cittaṁ uppādetvā tattha vāsaṁ upagato.",
  "atk-s0401a13:100_0": "Tena samayena itare satta brāhmaṇā yathākammaṁ gatā,",
  "atk-s0401a13:100_1": "sabbadaharo pana lakkhaṇapariggāhako koṇḍaññamāṇavo arogo.",
  "atk-s0401a13:100_2": "So ‘‘mahāpuriso pabbajito’’ti sutvā tesaṁ brāhmaṇānaṁ putte upasaṅkamitvā evamāha – ‘‘siddhatthakumāro kira pabbajito.",
  "atk-s0401a13:100_3": "So hi nissaṁsayaṁ buddho bhavissati.",
  "atk-s0401a13:100_4": "Sace tumhākaṁ pitaro arogā assu, ajja nikkhamitvā pabbajeyyuṁ. Sace tumhepi icchatha,",
  "atk-s0401a13:100_5": "etha mayaṁ taṁ mahāpurisamanupabbajissāmā’’ti.",
  "atk-s0401a13:100_6": "Te sabbe ekacchandā bhavituṁ nāsakkhiṁsu. Tayo janā na pabbajiṁsu,",
  "atk-s0401a13:100_7": "koṇḍaññabrāhmaṇaṁ jeṭṭhakaṁ katvā itare cattāro pabbajiṁsu.",
  "atk-s0401a13:100_8": "Ime pañca pabbajitvā gāmanigamarājadhānīsu bhikkhāya carantā bodhisattassa santikaṁ agamiṁsu.",
  "atk-s0401a13:100_9": "Te chabbassāni bodhisatte mahāpadhānaṁ padahante ‘‘idāni buddho bhavissati idāni buddho bhavissatī’’ti mahāsattaṁ upaṭṭhahamānā santikāvacarāvassa ahesuṁ.",
  "atk-s0401a13:100_10": "Yadā pana bodhisatto ekatilataṇḍulādīhi vītināmentopi dukkarakārikāya ariyadhammapaṭivedhassa abhāvaṁ ñatvā oḷārikaṁ āhāraṁ āhari,",
  "atk-s0401a13:100_11": "tadā te pakkamitvā isipatanaṁ agamaṁsu.",
  "atk-s0401a13:101_0": "Atha bodhisatto oḷārikāhāraparibhogena chavimaṁsalohitapāripūriṁ katvā visākhapuṇṇamadivase sujātāya dinnaṁ varabhojanaṁ bhuñjitvā suvaṇṇapātiṁ nadiyā paṭisotaṁ khipitvā ‘‘ajja buddho bhavissāmī’’ti katasanniṭṭhāno sāyanhasamaye kālena nāgarājena anekehi thutisatehi abhitthaviyamāno mahābodhimaṇḍaṁ āruyha acalaṭṭhāne pācīnalokadhātuabhimukho pallaṅkena nisīditvā caturaṅgasamannāgataṁ vīriyaṁ adhiṭṭhāya sūriye dharamāneyeva mārabalaṁ vidhamitvā paṭhamayāme pubbenivāsaṁ anussaritvā majjhimayāme dibbacakkhuṁ visodhetvā paccūsakālasamanantare paṭiccasamuppāde ñāṇaṁ otāretvā anulomapaṭilomaṁ paccayākāravaṭṭaṁ sammasanto sabbabuddhehi paṭividdhaṁ asādhāraṇaṁ sabbaññutaññāṇaṁ paṭivijjhitvā nibbānārammaṇāya phalasamāpattiyā tattheva sattāhaṁ vītināmesi.",
  "atk-s0401a13:102_0": "Eteneva upāyena sattasattāhaṁ bodhimaṇḍe viharitvā rājāyatanamūle madhupiṇḍikabhojanaṁ paribhuñjitvā puna ajapālanigrodhamūlaṁ āgantvā tattha nisinno dhammagambhīrataṁ paccavekkhitvā appossukkatāya citte namante mahābrahmunā yācito buddhacakkhunā lokaṁ volokento tikkhindriyādibhede satte disvā mahābrahmuno dhammadesanāya paṭiññaṁ datvā ‘‘kassa nu kho ahaṁ paṭhamaṁ dhammaṁ desessāmī’’ti āḷārudakānaṁ kālakatabhāvaṁ ñatvā puna cintento ‘‘bahūpakārā kho pana me pañcavaggiyā bhikkhū,",
  "atk-s0401a13:102_1": "ye maṁ padhānapahitattaṁ upaṭṭhahiṁsu.",
  "atk-s0401a13:102_2": "Yaṁnūnāhaṁ pañcavaggiyānaṁ bhikkhūnaṁ paṭhamaṁ dhammaṁ deseyya’’nti cittaṁ uppādesi.",
  "atk-s0401a13:102_3": "Idaṁ pana sabbameva buddhānaṁ parivitakkamattameva,",
  "atk-s0401a13:102_4": "ṭhapetvā pana koṇḍaññabrāhmaṇaṁ añño koci paṭhamaṁ dhammaṁ paṭivijjhituṁ samattho nāma natthi.",
  "atk-s0401a13:102_5": "Sopi etadatthameva kappasatasahassaṁ adhikārakammaṁ akāsi,",
  "atk-s0401a13:102_6": "buddhappamukhassa bhikkhusaṅghassa nava vāre aggasassadānaṁ adāsi.",
  "atk-s0401a13:103_0": "Atha satthā pattacīvaramādāya anupubbena isipatanaṁ gantvā yena pañcavaggiyā bhikkhū, tenupasaṅkami.",
  "atk-s0401a13:103_1": "Te tathāgataṁ āgacchantaṁ disvāva attano katikāya saṇṭhātuṁ nāsakkhiṁsu.",
  "atk-s0401a13:103_2": "Eko pattacīvaraṁ paṭiggahesi, eko āsanaṁ paññāpesi,",
  "atk-s0401a13:103_3": "eko pādodakaṁ paccupaṭṭhāpesi, eko pāde dhovi,",
  "atk-s0401a13:103_4": "eko tālavaṇṭaṁ gahetvā bījamāno ṭhito.",
  "atk-s0401a13:103_5": "Evaṁ tesu vattaṁ dassetvā santike nisinnesu koṇḍaññattheraṁ kāyasakkhiṁ katvā satthā anuttaraṁ teparivaṭṭaṁ dhammacakkappavattanasuttantaṁ ārabhi.",
  "atk-s0401a13:103_6": "Manussaparisā pañca janāva ahesuṁ, devaparisā aparicchinnā.",
  "atk-s0401a13:103_7": "Desanāpariyosāne koṇḍaññatthero aṭṭhārasahi mahābrahmakoṭīhi saddhiṁ sotāpattiphale patiṭṭhito.",
  "atk-s0401a13:103_8": "Atha satthā ‘‘mayā dukkarasatābhataṁ dhammaṁ paṭhamameva aññāsīti aññāsikoṇḍañño nāma aya’’nti theraṁ ālapanto ‘‘aññāsi vata, bho, koṇḍañño, aññāsi vata, bho, koṇḍañño’’ti āha. Tassa tadeva nāmaṁ jātaṁ.",
  "atk-s0401a13:103_9": "Tena vuttaṁ – ‘‘iti hidaṁ āyasmato koṇḍaññassa aññāsikoṇḍaññotveva nāmaṁ ahosī’’ti.",
  "atk-s0401a13:104_0": "Iti thero āsāḷhipuṇṇamāyaṁ sotāpattiphale patiṭṭhito,",
  "atk-s0401a13:104_1": "pāṭipadadivase bhaddiyatthero,",
  "atk-s0401a13:104_2": "dutiyapakkhadivase vappatthero,",
  "atk-s0401a13:104_3": "tatiyapakkhadivase mahānāmatthero,",
  "atk-s0401a13:104_4": "pakkhassa catutthiyaṁ assajitthero sotāpattiphale patiṭṭhito.",
  "atk-s0401a13:104_5": "Pañcamiyā pana pakkhassa anattalakkhaṇasuttantadesanāpariyosāne sabbepi arahatte patiṭṭhitā.",
  "atk-s0401a13:105_0": "Tena kho pana samayena cha loke arahanto honti.",
  "atk-s0401a13:105_1": "Tato paṭṭhāya satthā yasadārakappamukhe pañcapaññāsa purise,",
  "atk-s0401a13:105_2": "kappāsiyavanasaṇḍe tiṁsamatte bhaddavaggiye,",
  "atk-s0401a13:105_3": "gayāsīse piṭṭhipāsāṇe sahassamatte purāṇajaṭileti evaṁ mahājanaṁ ariyabhūmiṁ otāretvā bimbisārappamukhāni ekādasanahutāni sotāpattiphale,",
  "atk-s0401a13:105_4": "ekaṁ nahutaṁ saraṇattaye patiṭṭhāpetvā jambudīpatale sāsanaṁ pupphitaphalitaṁ katvā sakalajambudīpamaṇḍalaṁ kāsāvapajjotaṁ isivātapaṭivātaṁ karonto ekasmiṁ samaye jetavanamahāvihāraṁ patvā tattha vasanto bhikkhusaṅghamajjhe paññattavarabuddhāsanagato dhammaṁ desento ‘‘paṭhamaṁ dhammaṁ paṭividdhabhikkhūnaṁ antare mama putto koṇḍañño aggo’’ti dassetuṁ etadaggaṭṭhāne ṭhapesi.",
  "atk-s0401a13:106_0": "Theropi dve aggasāvake attano nipaccakāraṁ karonte disvā buddhānaṁ santikā apakkamitukāmo hutvā ‘‘puṇṇamāṇavo pabbajitvā sāsane aggadhammakathiko bhavissatī’’ti disvā doṇavatthubrāhmaṇagāmaṁ gantvā attano bhāgineyyaṁ puṇṇamāṇavaṁ pabbājetvā ‘‘ayaṁ buddhānaṁ santike vasissatī’’ti tassa buddhānaṁ antevāsikabhāvaṁ katvā sayaṁ dasabalaṁ upasaṅkamitvā ‘‘bhagavā mayhaṁ gāmantasenāsanaṁ asappāyaṁ, ākiṇṇo viharituṁ na sakkomi,",
  "atk-s0401a13:106_1": "chaddantadahaṁ gantvā vasissāmī’’ti bhagavantaṁ anujānāpetvā uṭṭhāyāsanā satthāraṁ vanditvā chaddantadahaṁ gantvā chaddantahatthikulaṁ nissāya dvādasa vassāni vītināmetvā tattheva anupādisesāya nibbānadhātuyā parinibbāyi.",
  "atk-s0401a13:107_0": "Sāriputta-moggallānattheravatthu",
  "atk-s0401a13:108_0": "189-190.",
  "atk-s0401a13:108_1": "Dutiyatatiyesu mahāpaññānanti mahatiyā paññāya samannāgatānaṁ.",
  "atk-s0401a13:108_2": "Iddhimantānanti iddhiyā sampannānaṁ.",
  "atk-s0401a13:108_3": "Sāriputto moggallānoti tesaṁ therānaṁ nāmaṁ.",
  "atk-s0401a13:109_0": "Imesampi pañhakamme ayamanupubbikathā – ito satasahassakappādhike asaṅkhyeyyakappamatthake sāriputto brāhmaṇamahāsālakule nibbatti,",
  "atk-s0401a13:109_1": "nāmena saradamāṇavo nāma ahosi.",
  "atk-s0401a13:109_2": "Moggallāno gahapatimahāsālakule nibbatti ,",
  "atk-s0401a13:109_3": "nāmena sirivaḍḍhanakuṭumbiyo nāma ahosi.",
  "atk-s0401a13:109_4": "Te ubhopi sahapaṁsukīḷitāva sahāyakā ahesuṁ.",
  "atk-s0401a13:109_5": "Saradamāṇavo pitu accayena kulasantakaṁ mahādhanaṁ paṭipajjitvā ekadivasaṁ rahogato cintesi – ‘‘ahaṁ idhalokattabhāvameva jānāmi, no paralokattabhāvaṁ,",
  "atk-s0401a13:109_6": "jātasattānañca maraṇaṁ nāma dhuvaṁ,",
  "atk-s0401a13:109_7": "mayā ekaṁ pabbajjaṁ pabbajitvā mokkhadhammagavesanaṁ kātuṁ vaṭṭatī’’ti.",
  "atk-s0401a13:109_8": "So sahāyakaṁ upasaṅkamitvā āha – ‘‘samma sirivaḍḍhana,",
  "atk-s0401a13:109_9": "ahaṁ pabbajitvā mokkhadhammaṁ gavesissāmi,",
  "atk-s0401a13:109_10": "tvaṁ mayā saddhiṁ pabbajituṁ sakkhissasī’’ti. Na sakkhissāmi , samma, tvaṁyeva pabbajāhīti.",
  "atk-s0401a13:109_11": "So cintesi – ‘‘paralokaṁ gacchantā sahāye vā ñātimitte vā gahetvā gatā nāma natthi,",
  "atk-s0401a13:109_12": "attanā kataṁ attanova hotī’’ti.",
  "atk-s0401a13:109_13": "Tato ratanakoṭṭhāgāraṁ vivarāpetvā kapaṇaddhikavaṇibbakayācakānaṁ mahādānaṁ datvā pabbatapādaṁ pavisitvā isipabbajjaṁ pabbaji.",
  "atk-s0401a13:109_14": "Tassa eko dve tayoti evaṁ anupabbajjaṁ pabbajitā catusattatisahassamattā jaṭilā ahesuṁ.",
  "atk-s0401a13:109_15": "So pañcābhiññā aṭṭha ca samāpattiyo nibbattetvā tesampi jaṭilānaṁ kasiṇaparikammaṁ ācikkhi.",
  "atk-s0401a13:109_16": "Tepi sabbe pañca abhiññā aṭṭha ca samāpattiyo nibbattesuṁ.",
  "atk-s0401a13:110_0": "Tena samayena anomadassī nāma buddho loke udapādi.",
  "atk-s0401a13:110_1": "Nagaraṁ candavatī nāma ahosi,",
  "atk-s0401a13:110_2": "pitā yasavanto nāma khattiyo, mātā yasodharā nāma devī, bodhi ajjunarukkho,",
  "atk-s0401a13:110_3": "nisabhatthero ca anomatthero cāti dve aggasāvakā, varuṇatthero nāma upaṭṭhāko,",
  "atk-s0401a13:110_4": "sundarā ca sumanā cāti dve aggasāvikā, āyu vassasatasahassaṁ ahosi,",
  "atk-s0401a13:110_5": "sarīraṁ aṭṭhapaññāsahatthubbedhaṁ,",
  "atk-s0401a13:110_6": "sarīrappabhā dvādasayojanaṁ phari,",
  "atk-s0401a13:110_7": "bhikkhusatasahassaparivāro ahosi.",
  "atk-s0401a13:111_0": "Athekadivasaṁ paccūsakāle mahākaruṇāsamāpattito vuṭṭhāya lokaṁ volokento saradatāpasaṁ disvā ‘‘ajja mayhaṁ saradatāpasassa santikaṁ gatapaccayena dhammadesanā ca mahatī bhavissati,",
  "atk-s0401a13:111_1": "so ca aggasāvakaṭṭhānaṁ patthessati,",
  "atk-s0401a13:111_2": "tassa sahāyako sirivaḍḍhanakuṭumbiyo dutiyasāvakaṭṭhānaṁ,",
  "atk-s0401a13:111_3": "desanāpariyosāne cassa parivārā catusattatisahassajaṭilā arahattaṁ pāpuṇissanti,",
  "atk-s0401a13:111_4": "mayā tattha gantuṁ vaṭṭatī’’ti attano pattacīvaramādāya aññaṁ kañci anāmantetvā sīho viya ekacaro hutvā saradatāpasassa antevāsikesu phalāphalatthāya gatesu ‘‘buddhabhāvaṁ me jānātū’’ti tassa passantasseva saradatāpasassa ākāsato otaritvā pathaviyaṁ patiṭṭhāsi.",
  "atk-s0401a13:111_5": "Saradatāpaso buddhānubhāvaṁ ceva sarīrasampattiṁ cassa disvā lakkhaṇamante sammasitvā ‘‘imehi lakkhaṇehi samannāgato nāma agāramajjhe vasanto rājā hoti cakkavattī,",
  "atk-s0401a13:111_6": "pabbajjanto loke vivaṭṭacchado sabbaññu buddho hoti,",
  "atk-s0401a13:111_7": "ayaṁ puriso nissaṁsayaṁ buddho’’ti jānitvā paccuggamanaṁ katvā pañcapatiṭṭhitena vanditvā āsanaṁ paññāpetvā adāsi. Nisīdi bhagavā paññattāsane.",
  "atk-s0401a13:111_8": "Saradatāpasopi attano anucchavikaṁ āsanaṁ gahetvā ekamantaṁ nisīdi.",
  "atk-s0401a13:112_0": "Tasmiṁ samaye catusattatisahassajaṭilā paṇītapaṇītāni ojavantāni phalāphalāni gahetvā ācariyassa santikaṁ sampattā buddhānañceva ācariyassa ca nisinnāsanaṁ oloketvā āhaṁsu – ‘‘ācariya,",
  "atk-s0401a13:112_1": "mayaṁ ‘imasmiṁ loke tumhehi mahantataro natthī’ti vicarāma,",
  "atk-s0401a13:112_2": "ayaṁ pana puriso tumhehi mahantataro maññe’’ti. Tātā, kiṁ vadatha?",
  "atk-s0401a13:112_3": "Sāsapena saddhiṁ aṭṭhasaṭṭhiyojanasatasahassubbedhaṁ sineruṁ samaṁ kātuṁ icchatha,",
  "atk-s0401a13:112_4": "sabbaññubuddhena saddhiṁ mayhaṁ upamaṁ mā karittha puttakāti.",
  "atk-s0401a13:112_5": "Atha te tāpasā ‘‘sace ayaṁ ittarasatto abhavissa,",
  "atk-s0401a13:112_6": "na amhākaṁ ācariyo evarūpaṁ upamaṁ āhareyya,",
  "atk-s0401a13:112_7": "yāva mahā vatāyaṁ puriso’’ti sabbeva pādesu nipatitvā sirasā vandiṁsu.",
  "atk-s0401a13:113_0": "Atha ne ācariyo āha – ‘‘tātā,",
  "atk-s0401a13:113_1": "amhākaṁ buddhānaṁ anucchaviko deyyadhammo natthi,",
  "atk-s0401a13:113_2": "satthā ca bhikkhācāravelāya idhāgato,",
  "atk-s0401a13:113_3": "mayaṁ yathābalaṁ deyyadhammaṁ dassāma.",
  "atk-s0401a13:113_4": "Tumhe yaṁ yaṁ paṇītaṁ phalāphalaṁ, taṁ taṁ āharathā’’ti.",
  "atk-s0401a13:113_5": "Āharāpetvā hatthe dhovitvā sayaṁ tathāgatassa patte patiṭṭhāpesi .",
  "atk-s0401a13:113_6": "Satthārā ca phalāphale paṭiggahitamatte devatā dibbojaṁ pakkhipiṁsu.",
  "atk-s0401a13:113_7": "Tāpaso udakampi sayameva parissāvetvā adāsi.",
  "atk-s0401a13:113_8": "Tato bhattakiccaṁ niṭṭhāpetvā hatthaṁ dhovitvā nisinne satthari sabbe antevāsike pakkositvā satthu santike sāraṇīyaṁ kathaṁ kathento nisīdi.",
  "atk-s0401a13:113_9": "Satthā ‘‘dve aggasāvakā bhikkhusaṅghena saddhiṁ āgacchantū’’ti cintesi.",
  "atk-s0401a13:113_10": "Te satthu cittaṁ ñatvā satasahassakhīṇāsavaparivārā āgantvā satthāraṁ vanditvā ekamantaṁ aṭṭhaṁsu.",
  "atk-s0401a13:114_0": "Tato saradatāpaso antevāsike āmantesi – ‘‘tātā,",
  "atk-s0401a13:114_1": "buddhānaṁ nisinnāsanampi nīcaṁ,",
  "atk-s0401a13:114_2": "samaṇasatasahassānampi āsanaṁ natthi,",
  "atk-s0401a13:114_3": "tumhehi ajja uḷāraṁ buddhasakkāraṁ kātuṁ vaṭṭati,",
  "atk-s0401a13:114_4": "pabbatapādato vaṇṇagandhasampannāni pupphāni āharathā’’ti.",
  "atk-s0401a13:114_5": "Kathanakālo papañco viya hoti,",
  "atk-s0401a13:114_6": "iddhimantānaṁ pana visayo acinteyyoti muhuttamatteneva te tāpasā vaṇṇagandhasampannāni pupphāni āharitvā buddhānaṁ yojanappamāṇaṁ pupphāsanaṁ paññāpesuṁ,",
  "atk-s0401a13:114_7": "ubhinnaṁ aggasāvakānaṁ tigāvutaṁ,",
  "atk-s0401a13:114_8": "sesabhikkhūnaṁ aḍḍhayojanikādibhedaṁ,",
  "atk-s0401a13:114_9": "saṅghanavakassa usabhamattaṁ ahosi.",
  "atk-s0401a13:114_10": "Evaṁ paññattesu āsanesu saradatāpaso tathāgatassa purato añjaliṁ paggahetvā ṭhito, ‘‘bhante,",
  "atk-s0401a13:114_11": "mayhaṁ dīgharattaṁ hitasukhatthāya imaṁ pupphāsanaṁ abhiruhathā’’ti āha.",
  "atk-s0401a13:115_0": "‘‘Nānāpupphañca gandhañca, sampādetvāna ekato;",
  "atk-s0401a13:116_0": "Pupphāsanaṁ paññāpetvā, idaṁ vacanamabraviṁ.",
  "atk-s0401a13:117_0": "‘‘Idaṁ te āsanaṁ vīra, paññattaṁ tavanucchaviṁ;",
  "atk-s0401a13:118_0": "Mama cittaṁ pasādento, nisīda pupphamāsane.",
  "atk-s0401a13:119_0": "‘‘Sattarattidivaṁ buddho, nisīdi pupphamāsane;",
  "atk-s0401a13:120_0": "Mama cittaṁ pasādetvā, hāsayitvā sadevake’’ti.",
  "atk-s0401a13:121_0": "Evaṁ nisinne satthari dve aggasāvakā ca sesabhikkhū ca attano attano pattāsanesu nisīdiṁsu.",
  "atk-s0401a13:121_1": "Saradatāpaso mahantaṁ pupphacchattaṁ gahetvā tathāgatassa matthake dhārayanto aṭṭhāsi.",
  "atk-s0401a13:121_2": "Satthā ‘‘jaṭilānaṁ ayaṁ sakkāro mahapphalo hotū’’ti nirodhasamāpattiṁ samāpajji.",
  "atk-s0401a13:121_3": "Satthu samāpannabhāvaṁ ñatvā dve aggasāvakāpi sesabhikkhūpi samāpattiṁ samāpajjiṁsu.",
  "atk-s0401a13:121_4": "Tathāgate sattāhaṁ nirodhasamāpattiṁ samāpajjitvā nisinne antevāsikā bhikkhācārakāle sampatte vanamūlaphalāphalaṁ paribhuñjitvā sesakāle buddhānaṁ añjaliṁ paggayha tiṭṭhanti.",
  "atk-s0401a13:121_5": "Saradatāpaso pana bhikkhācārampi agantvā pupphacchattaṁ gahitaniyāmeneva sattāhaṁ pītisukhena vītināmesi.",
  "atk-s0401a13:122_0": "Satthā nirodhato vuṭṭhāya dakkhiṇapasse nisinnaṁ aggasāvakaṁ nisabhattheraṁ āmantesi – ‘‘nisabha sakkārakārakānaṁ tāpasānaṁ pupphāsanānumodanaṁ karohī’’ti.",
  "atk-s0401a13:122_1": "Thero cakkavattirañño santikā paṭiladdhamahālābho mahāyodho viya tuṭṭhamānaso sāvakapāramiñāṇe ṭhatvā pupphāsanānumodanaṁ ārabhi.",
  "atk-s0401a13:122_2": "Tassa desanāvasāne dutiyasāvakaṁ āmantesi – ‘‘tvampi dhammaṁ desehī’’ti.",
  "atk-s0401a13:122_3": "Anomatthero tepiṭakaṁ buddhavacanaṁ sammasitvā dhammaṁ kathesi.",
  "atk-s0401a13:122_4": "Dvinnaṁ sāvakānaṁ desanāya ekassapi abhisamayo nāhosi.",
  "atk-s0401a13:122_5": "Atha satthā aparimāṇe buddhavisaye ṭhatvā dhammadesanaṁ ārabhi.",
  "atk-s0401a13:122_6": "Desanāpariyosāne ṭhapetvā saradatāpasaṁ sabbepi catusattatisahassajaṭilā arahattaṁ pāpuṇiṁsu.",
  "atk-s0401a13:122_7": "Satthā ‘‘etha bhikkhavo’’ti hatthaṁ pasāresi.",
  "atk-s0401a13:122_8": "Tesaṁ tāvadeva kesamassu antaradhāyi,",
  "atk-s0401a13:122_9": "aṭṭha parikkhārā kāye paṭimukkāva ahesuṁ.",
  "atk-s0401a13:123_0": "Saradatāpaso kasmā arahattaṁ na pattoti? Vikkhittacittattā.",
  "atk-s0401a13:123_1": "Tassa kira buddhānaṁ dutiyāsane nisīditvā sāvakapāramiñāṇe ṭhatvā dhammaṁ desayato aggasāvakassa desanaṁ sotuṁ āraddhakālato paṭṭhāya ‘‘aho vatāhampi anāgate uppajjanakassa buddhassa sāsane imināva sāvakena laddhadhuraṁ labheyya’’nti cittaṁ udapādi.",
  "atk-s0401a13:123_2": "So tena parivitakkena maggaphalapaṭivedhaṁ kātuṁ nāsakkhi .",
  "atk-s0401a13:123_3": "Tathāgataṁ pana vanditvā sammukhe ṭhatvā āha – ‘‘bhante,",
  "atk-s0401a13:123_4": "tumhākaṁ anantarāsane nisinno bhikkhu tumhākaṁ sāsane ko nāma hotī’’ti?",
  "atk-s0401a13:123_5": "Mayā pavattitaṁ dhammacakkaṁ anuppavattetā sāvakapāramiñāṇassa koṭippatto soḷasa paññā paṭivijjhitvā ṭhito mayhaṁ sāsane aggasāvako nisabhatthero nāma esoti. ‘‘Bhante,",
  "atk-s0401a13:123_6": "yvāyaṁ mayā sattāhaṁ pupphacchattaṁ dhārentena sakkāro kato,",
  "atk-s0401a13:123_7": "ahaṁ imassa phalena aññaṁ sakkattaṁ vā brahmattaṁ vā na patthemi,",
  "atk-s0401a13:123_8": "anāgate pana ayaṁ nisabhatthero viya ekassa buddhassa aggasāvako bhaveyya’’nti patthanaṁ akāsi.",
  "atk-s0401a13:124_0": "Satthā ‘‘samijjhissati nu kho imassa purisassa patthanā’’ti anāgataṁsañāṇaṁ pesetvā olokento kappasatasahassādhikaṁ asaṅkhyeyyaṁ atikkamitvā samijjhanabhāvaṁ addasa.",
  "atk-s0401a13:124_1": "Disvā saradatāpasaṁ āha – ‘‘na te ayaṁ patthanā moghā bhavissati,",
  "atk-s0401a13:124_2": "anāgate pana kappasatasahassādhikaṁ asaṅkhyeyyaṁ atikkamitvā gotamo nāma buddho loke uppajjissati.",
  "atk-s0401a13:124_3": "Tassa mātā mahāmāyā nāma devī bhavissati, pitā suddhodano nāma rājā, putto rāhulo nāma, upaṭṭhāko ānando nāma,",
  "atk-s0401a13:124_4": "dutiyasāvako moggallāno nāma,",
  "atk-s0401a13:124_5": "tvaṁ pana tassa aggasāvako dhammasenāpati sāriputto nāma bhavissasī’’ti.",
  "atk-s0401a13:124_6": "Evaṁ tāpasaṁ byākaritvā dhammakathaṁ kathetvā bhikkhusaṅghaparivāro ākāsaṁ pakkhandi.",
  "atk-s0401a13:125_0": "Saradatāpasopi antevāsikattherānaṁ santikaṁ gantvā sahāyakassa sirivaḍḍhanakuṭumbikassa sāsanaṁ pesesi – ‘‘bhante,",
  "atk-s0401a13:125_1": "mama sahāyakassa vadetha ‘sahāyakena te saradatāpasena anomadassibuddhassa pādamūle anāgate uppajjanakassa gotamabuddhassa sāsane aggasāvakaṭṭhānaṁ patthitaṁ,",
  "atk-s0401a13:125_2": "tvaṁ dutiyasāvakaṭṭhānaṁ patthehī’’’ti.",
  "atk-s0401a13:125_3": "Evañca pana vatvā therehi puretarameva ekapassena gantvā sirivaḍḍhassa nivesanadvāre aṭṭhāsi.",
  "atk-s0401a13:126_0": "Sirivaḍḍhano ‘‘cirassaṁ vata me ayyo āgato’’ti āsane nisīdāpetvā attanā nīcāsane nisinno ‘‘antevāsikaparisā pana vo, bhante, na paññāyatī’’ti pucchi. Āma samma,",
  "atk-s0401a13:126_1": "amhākaṁ assamaṁ anomadassī nāma buddho āgato,",
  "atk-s0401a13:126_2": "mayaṁ tassa attano balena sakkāraṁ akarimha.",
  "atk-s0401a13:126_3": "Satthā sabbesaṁ dhammaṁ desesi,",
  "atk-s0401a13:126_4": "desanāpariyosāne ṭhapetvā maṁ sesā arahattaṁ patvā pabbajiṁsūti. Tumhe kasmā na pabbajitāti?",
  "atk-s0401a13:126_5": "Ahaṁ satthu aggasāvakaṁ nisabhattheraṁ disvā anāgate uppajjanakassa gotamassa nāma buddhassa sāsane aggasāvakaṭṭhānaṁ patthesiṁ,",
  "atk-s0401a13:126_6": "tvampi tassa sāsane dutiyasāvakaṭṭhānaṁ patthehīti.",
  "atk-s0401a13:126_7": "Mayhaṁ buddhehi saddhiṁ paricayo natthi, bhanteti.",
  "atk-s0401a13:126_8": "Buddhehi saddhiṁ kathanaṁ mayhaṁ bhāro hotu,",
  "atk-s0401a13:126_9": "tvaṁ mahantaṁ adhikāraṁ sajjehīti.",
  "atk-s0401a13:127_0": "Sirivaḍḍhano saradatāpasassa vacanaṁ sutvā attano nivesanadvāre rājamānena aṭṭhakarīsamattaṁ ṭhānaṁ samatalaṁ kāretvā vālukaṁ okirāpetvā lājapañcamāni pupphāni vikiritvā nīluppalacchadanaṁ maṇḍapaṁ kāretvā buddhāsanaṁ paññāpetvā sesabhikkhūnampi āsanāni paṭiyādāpetvā mahantaṁ sakkārasammānaṁ sajjetvā buddhānaṁ nimantanatthāya saradatāpasassa saññaṁ adāsi.",
  "atk-s0401a13:127_1": "Tāpaso tassa vacanaṁ sutvā buddhappamukhaṁ bhikkhusaṅghaṁ gahetvā tassa nivesanaṁ agamāsi.",
  "atk-s0401a13:127_2": "Sirivaḍḍhano paccuggamanaṁ katvā tathāgatassa hatthato pattaṁ gahetvā maṇḍapaṁ pavesetvā paññattāsanesu nisinnassa buddhappamukhassa bhikkhusaṅghassa dakkhiṇodakaṁ datvā paṇītena bhojanena parivisitvā bhattakiccapariyosāne buddhappamukhaṁ bhikkhusaṅghaṁ mahārahehi vatthehi acchādetvā, ‘‘bhante,",
  "atk-s0401a13:127_3": "nāyaṁ ārambho appamattakaṭṭhānatthāya,",
  "atk-s0401a13:127_4": "imināva niyāmena sattāhaṁ anukampaṁ karothā’’ti āha. Satthā adhivāsesi.",
  "atk-s0401a13:127_5": "So teneva niyāmena sattāhaṁ mahādānaṁ pavattetvā bhagavantaṁ vanditvā añjaliṁ paggahetvā ṭhito āha – ‘‘bhante,",
  "atk-s0401a13:127_6": "mama sahāyo saradatāpaso yassa satthu aggasāvako homīti patthesi,",
  "atk-s0401a13:127_7": "ahampi tasseva dutiyasāvako bhavāmī’’ti.",
  "atk-s0401a13:128_0": "Satthā anāgataṁ oloketvā tassa patthanāya samijjhanabhāvaṁ disvā byākāsi – ‘‘tvaṁ ito kappasatasahassādhikaṁ asaṅkhyeyyaṁ atikkamitvā gotamabuddhassa dutiyasāvako bhavissasī’’ti.",
  "atk-s0401a13:128_1": "Buddhānaṁ byākaraṇaṁ sutvā sirivaḍḍhano haṭṭhapahaṭṭho ahosi.",
  "atk-s0401a13:128_2": "Satthāpi bhattānumodanaṁ katvā saparivāro vihārameva gato.",
  "atk-s0401a13:128_3": "Sirivaḍḍhano tato paṭṭhāya yāvajīvaṁ kalyāṇakammaṁ katvā dutiyattavāre kāmāvacaradevaloke nibbatto.",
  "atk-s0401a13:128_4": "Saradatāpaso cattāro brahmavihāre bhāvetvā brahmaloke nibbatto.",
  "atk-s0401a13:129_0": "Tato paṭṭhāya imesaṁ ubhinnampi antarākammaṁ na kathitaṁ.",
  "atk-s0401a13:129_1": "Amhākaṁ pana buddhassa nibbattito puretarameva saradatāpaso rājagahanagarassa avidūre upatissagāme sāribrāhmaṇiyā kucchismiṁ paṭisandhiṁ gaṇhi.",
  "atk-s0401a13:129_2": "Taṁdivasameva cassa sahāyopi rājagahasseva avidūre kolitagāme moggallibrāhmaṇiyā kucchiyaṁ paṭisandhiṁ gaṇhi.",
  "atk-s0401a13:129_3": "Tāni kira dvepi kulāni yāva sattamā kulaparivaṭṭā ābaddhapaṭibaddhasahāyakāneva.",
  "atk-s0401a13:129_4": "Tesaṁ dvinnampi ekadivasameva gabbhaparihāraṁ adaṁsu.",
  "atk-s0401a13:129_5": "Dasamāsaccayena jātānampi tesaṁ chasaṭṭhi dhātiyo upaṭṭhahiṁsu.",
  "atk-s0401a13:129_6": "Nāmaggahaṇadivase sāribrāhmaṇiyā puttassa upatissagāme jeṭṭhakulassa puttattā upatissoti nāmaṁ akaṁsu,",
  "atk-s0401a13:129_7": "itarassa kolitagāme jeṭṭhakulassa puttattā kolitoti nāmaṁ akaṁsu.",
  "atk-s0401a13:129_8": "Te ubhopi vuddhimanvāya sabbasippānaṁ pāraṁ agamaṁsu.",
  "atk-s0401a13:130_0": "Upatissamāṇavassa kīḷanatthāya nadiṁ vā uyyānaṁ vā pabbataṁ vā gamanakāle pañca suvaṇṇasivikāsatāni parivārā honti,",
  "atk-s0401a13:130_1": "kolitamāṇavassa pañca ājaññarathasatāni.",
  "atk-s0401a13:130_2": "Dvepi janā pañcapañcamāṇavakasataparivārā honti.",
  "atk-s0401a13:130_3": "Rājagahe ca anusaṁvaccharaṁ giraggasamajjaṁ nāma hoti,",
  "atk-s0401a13:130_4": "tesaṁ dvinnampi ekaṭṭhāneyeva mañcaṁ bandhanti.",
  "atk-s0401a13:130_5": "Dvepi janā ekatova nisīditvā samajjaṁ passantā hasitabbaṭṭhāne hasanti, saṁvegaṭṭhāne saṁvijjanti,",
  "atk-s0401a13:130_6": "dāyaṁ dātuṁ yuttaṭṭhāne dāyaṁ denti.",
  "atk-s0401a13:130_7": "Tesaṁ imināva niyāmena ekadivasaṁ samajjaṁ passantānaṁ paripākagatattā ñāṇassa purimadivasesu viya hasitabbaṭṭhāne hāso vā saṁvegaṭṭhāne saṁvejanaṁ vā dāyaṁ dātuṁ yuttaṭṭhāne dāyadānaṁ vā nāhosi.",
  "atk-s0401a13:130_8": "Dvepi pana janā evaṁ cintayiṁsu – ‘‘kiṁ ettha oloketabbaṁ atthi,",
  "atk-s0401a13:130_9": "sabbepime appatte vassasate apaṇṇattikabhāvaṁ gamissanti.",
  "atk-s0401a13:130_10": "Amhehi pana ekaṁ mokkhadhammaṁ gavesituṁ vaṭṭatī’’ti ārammaṇaṁ gahetvā nisīdiṁsu.",
  "atk-s0401a13:131_0": "Tato kolito upatissaṁ āha – ‘‘samma upatissa,",
  "atk-s0401a13:131_1": "na tvaṁ aññasu divasesu viya haṭṭhapahaṭṭho, anattamanadhātukosi, kiṁ te sallakkhita’’nti? Samma kolita,",
  "atk-s0401a13:131_2": "‘‘etesaṁ olokane sāro natthi, niratthakametaṁ,",
  "atk-s0401a13:131_3": "attano mokkhadhammaṁ gavesituṁ vaṭṭatī’’ti idaṁ cintayanto nisinnomhīti,",
  "atk-s0401a13:131_4": "tvaṁ pana kasmā anattamanosīti? Sopi tatheva āha.",
  "atk-s0401a13:131_5": "Athassa attanā saddhiṁ ekajjhāsayataṁ ñatvā upatisso taṁ evamāha – ‘‘amhākaṁ ubhinnampi sucintitaṁ,",
  "atk-s0401a13:131_6": "mokkhadhammaṁ gavesantehi pana ekā pabbajjā laddhuṁ vaṭṭati, kassa santike pabbajāmā’’ti.",
  "atk-s0401a13:132_0": "Tena kho pana samayena sañcayo paribbājako rājagahe paṭivasati mahatiyā paribbājakaparisāya saddhiṁ.",
  "atk-s0401a13:132_1": "Te ‘‘tassa santike pabbajissāmā’’ti pañcahi māṇavakasatehi saddhiṁ sañcayassa santike pabbajiṁsu.",
  "atk-s0401a13:132_2": "Tesaṁ pabbajitakālato paṭṭhāya sañcayo atirekalābhaggayasaggappatto ahosi.",
  "atk-s0401a13:132_3": "Te katipāheneva sabbaṁ sañcayassa samayaṁ pariggaṇhitvā, ‘‘ācariya,",
  "atk-s0401a13:132_4": "tumhākaṁ jānanasamayo ettakova,",
  "atk-s0401a13:132_5": "udāhu uttaripi atthī’’ti pucchiṁsu. Sañcayo ‘‘ettakova, sabbaṁ tumhehi ñāta’’nti āha.",
  "atk-s0401a13:132_6": "Te tassa kathaṁ sutvā cintayiṁsu – ‘‘evaṁ sati imassa santike brahmacariyavāso niratthako,",
  "atk-s0401a13:132_7": "mayaṁ mokkhadhammaṁ gavesituṁ nikkhantā,",
  "atk-s0401a13:132_8": "so imassa santike uppādetuṁ na sakkā. Mahā kho pana jambudīpo,",
  "atk-s0401a13:132_9": "gāmanigamarājadhāniyo carantā mayaṁ avassaṁ mokkhadhammadesakaṁ ekaṁ ācariyaṁ labhissāmā’’ti.",
  "atk-s0401a13:132_10": "Te tato paṭṭhāya yattha yattha paṇḍitā samaṇabrāhmaṇā atthīti suṇanti,",
  "atk-s0401a13:132_11": "tattha tattha gantvā pañhasākacchaṁ karonti.",
  "atk-s0401a13:132_12": "Tehi puṭṭhaṁ pañhaṁ aññe kathetuṁ samatthā natthi,",
  "atk-s0401a13:132_13": "te pana tesaṁ pañhaṁ vissajjenti.",
  "atk-s0401a13:132_14": "Evaṁ sakalajambudīpaṁ pariggaṇhitvā nivattitvā sakaṭṭhānameva āgantvā, ‘‘samma kolita,",
  "atk-s0401a13:132_15": "yo paṭhamaṁ amataṁ adhigacchati,",
  "atk-s0401a13:132_16": "so ārocetū’’ti katikaṁ akaṁsu.",
  "atk-s0401a13:133_0": "Tena samayena amhākaṁ satthā paṭhamābhisambodhiṁ patvā pavattitavaradhammacakko anupubbena rājagahaṁ sampatto hoti.",
  "atk-s0401a13:133_1": "Atha ‘‘ekasaṭṭhi arahanto loke uppannā hontī’’ti vuttakāle ‘‘caratha, bhikkhave,",
  "atk-s0401a13:133_2": "cārikaṁ bahujanahitāyā’’ti ratanattayaguṇappakāsanatthaṁ uyyojitānaṁ bhikkhūnaṁ antare pañcavaggiyabbhantaro assajitthero paṭinivattitvā rājagahameva āgato.",
  "atk-s0401a13:133_3": "Punadivase pātova pattacīvaraṁ ādāya rājagahaṁ piṇḍāya pāvisi.",
  "atk-s0401a13:134_0": "Tasmiṁ samaye upatissaparibbājako pātova bhattakiccaṁ katvā paribbājakārāmaṁ gacchanto theraṁ disvā cintesi – ‘‘mayā evarūpo pabbajito nāma na diṭṭhapubbo.",
  "atk-s0401a13:134_1": "Ye vata loke arahanto vā arahattamaggaṁ vā samāpannā,",
  "atk-s0401a13:134_2": "ayaṁ tesaṁ bhikkhūnaṁ aññataro,",
  "atk-s0401a13:134_3": "yaṁnūnāhaṁ imaṁ bhikkhuṁ upasaṅkamitvā pañhaṁ puccheyyaṁ – ‘kaṁsi tvaṁ, āvuso uddissa, pabbajito, ko vā te satthā,",
  "atk-s0401a13:134_4": "kassa vā tvaṁ dhammaṁ rocesī’’’ti.",
  "atk-s0401a13:134_5": "Athassa etadahosi – ‘‘akālo kho imaṁ bhikkhuṁ pañhaṁ pucchituṁ,",
  "atk-s0401a13:134_6": "antaragharaṁ paviṭṭho piṇḍāya carati,",
  "atk-s0401a13:134_7": "yaṁnūnāhaṁ imaṁ bhikkhuṁ piṭṭhito piṭṭhito anubandheyyaṁ atthikehi upaññātaṁ magga’’nti.",
  "atk-s0401a13:134_8": "So theraṁ laddhapiṇḍapātaṁ aññataraṁ okāsaṁ gacchantaṁ disvā nisīditukāmatañcassa ñatvā attano paribbājakapīṭhakaṁ paññāpetvā adāsi.",
  "atk-s0401a13:134_9": "Bhattakiccapariyosānepissa attano kuṇḍikāya udakaṁ adāsi.",
  "atk-s0401a13:135_0": "Evaṁ ācariyavattaṁ katvā katabhattakiccena therena saddhiṁ madhurapaṭisanthāraṁ katvā ‘‘vippasannāni kho te, āvuso, indriyāni,",
  "atk-s0401a13:135_1": "parisuddho chavivaṇṇo pariyodāto, kaṁsi tvaṁ, āvuso uddissa, pabbajito, ko vā te satthā,",
  "atk-s0401a13:135_2": "kassa vā tvaṁ dhammaṁ rocesī’’ti pucchi. Thero ‘‘atthāvuso,",
  "atk-s0401a13:135_3": "mahāsamaṇo sakyaputto sakyakulā pabbajito,",
  "atk-s0401a13:135_4": "tāhaṁ bhagavantaṁ uddissa pabbajito, so ca me bhagavā satthā,",
  "atk-s0401a13:135_5": "tassevāhaṁ bhagavato dhammaṁ rocemī’’ti āha.",
  "atk-s0401a13:135_6": "Atha naṁ ‘‘kiṁvādī panāyasmato satthā, kimakkhāyī’’ti pucchi.",
  "atk-s0401a13:135_7": "Thero cintesi – ‘‘ime paribbājakā nāma sāsanassa paṭipakkhabhūtā,",
  "atk-s0401a13:135_8": "imassa sāsanassa gambhīrataṁ dassessāmī’’ti.",
  "atk-s0401a13:135_9": "Attano navakabhāvaṁ dassento āha – ‘‘ahaṁ kho, āvuso, navo acirapabbajito,",
  "atk-s0401a13:135_10": "adhunāgato imaṁ dhammavinayaṁ,",
  "atk-s0401a13:135_11": "na tāvāhaṁ sakkomi vitthārena dhammaṁ desetu’’nti.",
  "atk-s0401a13:135_12": "Paribbājako ‘‘ahaṁ upatisso nāma,",
  "atk-s0401a13:135_13": "tvaṁ yathāsattiyā appaṁ vā bahuṁ vā vada,",
  "atk-s0401a13:135_14": "etaṁ nayasatena nayasahassena paṭivijjhituṁ mayhaṁ bhāro’’ti cintetvā āha –",
  "atk-s0401a13:136_0": "‘‘Appaṁ vā bahuṁ vā bhāsassu, atthaṁyeva me brūhi;",
  "atk-s0401a13:137_0": "Attheneva me attho,",
  "atk-s0401a13:137_1": "kiṁ kāhasi byañjanaṁ bahu’’nti. (mahāva. 60);",
  "atk-s0401a13:138_0": "Evaṁ vutte thero ‘‘ye dhammā hetuppabhavā’’ti (mahāva. 60; apa. thera. 1.1.286) gāthaṁ āha.",
  "atk-s0401a13:138_1": "Paribbājako paṭhamapadadvayameva sutvā sahassanayasampanne sotāpattimagge patiṭṭhahi.",
  "atk-s0401a13:138_2": "Itaraṁ padadvayaṁ sotāpannakāle niṭṭhāsi.",
  "atk-s0401a13:139_0": "So sotāpanno hutvā uparivisese appavattante ‘‘bhavissati ettha kāraṇa’’nti sallakkhetvā theraṁ āha – ‘‘bhante,",
  "atk-s0401a13:139_1": "mā upari dhammadesanaṁ vaḍḍhayittha, ettakameva hotu,",
  "atk-s0401a13:139_2": "kahaṁ amhākaṁ satthā vasatī’’ti? Veḷuvane paribbājakāti. Bhante, tumhe purato yātha, mayhaṁ eko sahāyako atthi.",
  "atk-s0401a13:139_3": "Amhehi ca aññamaññaṁ katikā katā ‘‘yo paṭhamaṁ amataṁ adhigacchati, so ārocetū’’ti.",
  "atk-s0401a13:139_4": "Ahaṁ taṁ paṭiññaṁ mocetvā sahāyakaṁ gahetvā tumhākaṁ gatamaggeneva satthu santikaṁ āgamissāmīti pañcapatiṭṭhitena therassa pādesu nipatitvā tikkhattuṁ padakkhiṇaṁ katvā theraṁ uyyojetvā paribbājakārāmābhimukho agamāsi.",
  "atk-s0401a13:140_0": "Kolitaparibbājako taṁ dūratova āgacchantaṁ disvā ‘‘ajja mayhaṁ sahāyakassa mukhavaṇṇo na aññesu divasesu viya,",
  "atk-s0401a13:140_1": "addhā tena amataṁ adhigataṁ bhavissatī’’ti amatādhigamaṁ pucchi. Sopissa ‘‘āma āvuso,",
  "atk-s0401a13:140_2": "amataṁ adhigata’’nti paṭijānitvā tameva gāthaṁ abhāsi.",
  "atk-s0401a13:140_3": "Gāthāpariyosāne kolito sotāpattiphale patiṭṭhahitvā āha – ‘‘kahaṁ kira, samma, satthā vasatī’’ti? ‘‘Veḷuvane kira, samma,",
  "atk-s0401a13:140_4": "vasatī’’ti evaṁ no ācariyena assajittherena kathitanti. Tena hi samma āyāma, satthāraṁ passissāmāti.",
  "atk-s0401a13:140_5": "Sāriputtatthero ca nāmesa sadāpi ācariyapūjakova,",
  "atk-s0401a13:140_6": "tasmā sahāyaṁ kolitamāṇavaṁ evamāha – ‘‘samma,",
  "atk-s0401a13:140_7": "amhehi adhigataṁ amataṁ amhākaṁ ācariyassa sañcayaparibbājakassāpi kathessāma. Bujjhamāno paṭivijjhissati,",
  "atk-s0401a13:140_8": "appaṭivijjhanto amhākaṁ saddahitvā satthu santikaṁ gamissati,",
  "atk-s0401a13:140_9": "buddhānaṁ desanaṁ sutvā maggaphalapaṭivedhaṁ karissatī’’ti.",
  "atk-s0401a13:141_0": "Tato dvepi janā sañcayassa santikaṁ gantvā, ‘‘ācariya, tvaṁ kiṁ karosi, buddho loke uppanno, svākkhāto dhammo, suppaṭipanno saṅgho. Āyāma, dasabalaṁ passissāmā’’ti. So ‘‘kiṁ vadetha,",
  "atk-s0401a13:141_1": "tātā’’ti tepi vāretvā lābhaggayasaggappattimeva tesaṁ dīpesi.",
  "atk-s0401a13:141_2": "Te ‘‘amhākaṁ evarūpo antevāsikavāso niccameva hotu,",
  "atk-s0401a13:141_3": "tumhākaṁ pana gamanaṁ vā agamanaṁ vā jānāthā’’ti āhaṁsu.",
  "atk-s0401a13:141_4": "Sañcayo ‘‘ime ettakaṁ jānantā mama vacanaṁ na karissantī’’ti ñatvā ‘‘gacchatha tumhe, tātā,",
  "atk-s0401a13:141_5": "ahaṁ mahallakakāle antevāsikavāsaṁ vasituṁ na sakkomī’’ti āha.",
  "atk-s0401a13:141_6": "Te anekehipi kāraṇehi taṁ bodhetuṁ asakkontā attano ovāde vattamānaṁ janaṁ ādāya veḷuvanaṁ agamaṁsu.",
  "atk-s0401a13:141_7": "Atha tesaṁ pañcasu antevāsikasatesu aḍḍhateyyasatā nivattiṁsu,",
  "atk-s0401a13:141_8": "aḍḍhateyyasatā tehi saddhiṁ agamaṁsu.",
  "atk-s0401a13:142_0": "Satthā catuparisamajjhe dhammaṁ desento te dūratova disvā bhikkhū āmantesi – ‘‘ete, bhikkhave,",
  "atk-s0401a13:142_1": "dve sahāyā āgacchanti kolito ca upatisso ca,",
  "atk-s0401a13:142_2": "etaṁ me sāvakayugaṁ bhavissati aggaṁ bhaddayuga’’nti.",
  "atk-s0401a13:142_3": "Atha tesaṁ parisāya cariyavasena dhammadesanaṁ vaḍḍhesi.",
  "atk-s0401a13:142_4": "Ṭhapetvā dve aggasāvake sabbepi te aḍḍhateyyasatā paribbājakā arahattaṁ pāpuṇiṁsu .",
  "atk-s0401a13:142_5": "Satthā ‘‘etha bhikkhavo’’ti hatthaṁ pasāresi.",
  "atk-s0401a13:142_6": "Sabbesaṁ kesamassu antaradhāyi,",
  "atk-s0401a13:142_7": "iddhimayaṁ pattacīvaraṁ kāyappaṭibaddhaṁ ahosi.",
  "atk-s0401a13:142_8": "Dvinnaṁ aggasāvakānampi iddhimayapattacīvaraṁ āgataṁ,",
  "atk-s0401a13:142_9": "uparimaggattayakiccaṁ pana na niṭṭhāsi. Kasmā?",
  "atk-s0401a13:142_10": "Sāvakapāramiñāṇassa mahantatāya.",
  "atk-s0401a13:143_0": "Athāyasmā mahāmoggallāno pabbajitadivasato sattame divase magadharaṭṭhe kallavālagāmakaṁ upanissāya samaṇadhammaṁ karonto thinamiddhe okkante satthārā saṁvejito thinamiddhaṁ vinodetvā tathāgatena dinnaṁ dhātukammaṭṭhānaṁ suṇantova uparimaggattayakiccaṁ niṭṭhāpetvā sāvakapāramiñāṇassa matthakaṁ patto.",
  "atk-s0401a13:143_1": "Sāriputtattheropi pabbajitadivasato addhamāsaṁ atikkamitvā satthārā saddhiṁ tameva rājagahaṁ upanissāya sūkarakhataleṇe viharanto attano bhāgineyyassa dīghanakhaparibbājakassa vedanāpariggahasuttante (ma. ni.",
  "atk-s0401a13:143_2": "2.205-206) desiyamāne suttānusārena ñāṇaṁ pesetvā parassa vaḍḍhitabhattaṁ bhuñjanto viya sāvakapāramiñāṇassa matthakaṁ patto.",
  "atk-s0401a13:143_3": "Bhāgineyyo panassa desanāpariyosāne sotāpattiphale patiṭṭhito.",
  "atk-s0401a13:143_4": "Iti dvinnampi mahāsāvakānaṁ tathāgate rājagahe viharanteyeva sāvakapāramiñāṇakiccaṁ matthakaṁ pattaṁ.",
  "atk-s0401a13:143_5": "Aparabhāge pana satthā jetavane viharanto ‘‘mahāpaññānaṁ yadidaṁ sāriputto,",
  "atk-s0401a13:143_6": "iddhimantānaṁ yadidaṁ mahāmoggallāno’’ti dvepi mahāsāvake ṭhānantare ṭhapesīti.",
  "atk-s0401a13:144_0": "Mahākassapattheravatthu",
  "atk-s0401a13:145_0": "191.",
  "atk-s0401a13:145_1": "Catutthe dhutavādānanti ettha dhuto veditabbo, dhutavādo veditabbo, dhutadhammā veditabbā, dhutaṅgāni veditabbāni.",
  "atk-s0401a13:145_2": "Tattha dhutoti dhutakileso vā puggalo kilesadhunano vā dhammo.",
  "atk-s0401a13:146_0": "Dhutavādoti ettha pana atthi dhuto na dhutavādo, atthi na dhuto dhutavādo,",
  "atk-s0401a13:146_1": "atthi neva dhuto na dhutavādo,",
  "atk-s0401a13:146_2": "atthi dhuto ceva dhutavādo ca.",
  "atk-s0401a13:146_3": "Tattha yo dhutaṅgena attano kilese dhuni,",
  "atk-s0401a13:146_4": "paraṁ pana dhutaṅgena na ovadati nānusāsati bākulatthero viya, ayaṁ dhuto na dhutavādo.",
  "atk-s0401a13:146_5": "Yathāha – ‘‘tayidaṁ āyasmā bākulo dhuto na dhutavādo’’ti.",
  "atk-s0401a13:146_6": "Yo pana dhutaṅgena attano kilese na dhuni,",
  "atk-s0401a13:146_7": "kevalaṁ aññe dhutaṅgena ovadati anusāsati upanandatthero viya, ayaṁ na dhuto dhutavādo.",
  "atk-s0401a13:146_8": "Yathāha – ‘‘tayidaṁ āyasmā upanando na dhuto dhutavādo’’ti.",
  "atk-s0401a13:146_9": "Yo pana ubhayavipanno lāḷudāyī viya, ayaṁ neva dhuto na dhutavādo.",
  "atk-s0401a13:146_10": "Yathāha – ‘‘tayidaṁ āyasmā lāḷudāyī neva dhuto na dhutavādo’’ti.",
  "atk-s0401a13:146_11": "Yo pana ubhayasampanno āyasmā mahākassapatthero viya, ayaṁ dhuto ceva dhutavādo ca.",
  "atk-s0401a13:146_12": "Yathāha – ‘‘tayidaṁ āyasmā mahākassapo dhuto ceva dhutavādo cā’’ti.",
  "atk-s0401a13:147_0": "Dhutadhammā veditabbāti appicchatā santuṭṭhitā sallekhatā pavivekatā idamaṭṭhikatāti ime dhutaṅgacetanāya parivārā pañca dhammā ‘‘appicchaṁyeva nissāyā’’tiādivacanato (a. ni. 5.181; pari. 325) dhutadhammā nāma.",
  "atk-s0401a13:147_1": "Tattha appicchatā ca santuṭṭhitā ca alobho,",
  "atk-s0401a13:147_2": "sallekhatā ca pavivekatā ca dvīsu dhammesu anupatanti alobhe ceva amohe ca, idamaṭṭhitā ñāṇameva.",
  "atk-s0401a13:147_3": "Tattha alobhena paṭikkhepavatthūsu lobhaṁ,",
  "atk-s0401a13:147_4": "amohena tesveva ādīnavappaṭicchādakaṁ mohaṁ dhunāti.",
  "atk-s0401a13:147_5": "Alobhena ca anuññātānaṁ paṭisevanamukhena pavattaṁ kāmasukhallikānuyogaṁ,",
  "atk-s0401a13:147_6": "amohena dhutaṅgesu atisallekhamukhena pavattaṁ attakilamathānuyogaṁ dhunāti.",
  "atk-s0401a13:147_7": "Tasmā ime dhammā dhutadhammāti veditabbā.",
  "atk-s0401a13:148_0": "Dhutaṅgāni veditabbānīti terasa dhutaṅgāni veditabbāni paṁsukūlikaṅgaṁ…pe… nesajjikaṅganti.",
  "atk-s0401a13:149_0": "Dhutavādānaṁ yadidaṁ mahākassapoti yattakā dhutavādaṁ vadanti,",
  "atk-s0401a13:149_1": "tesaṁ sabbesampi antare ayaṁ mahākassapatthero aggoti aggaṭṭhāne ṭhapesi.",
  "atk-s0401a13:149_2": "Mahākassapoti uruveḷakassapo nadīkassapo gayākassapo kumārakassapoti ime khuddānukhuddake there upādāya ayaṁ mahā, tasmā mahākassapoti vutto.",
  "atk-s0401a13:150_0": "Imassāpi pañhakamme ayamanupubbikathā – atīte kira kappasatasahassamatthake padumuttaro nāma satthā loke udapādi,",
  "atk-s0401a13:150_1": "tasmiṁ haṁsavatīnagaraṁ upanissāya kheme migadāye viharante vedeho nāma kuṭumbiko asītikoṭidhanavibhavo pātova subhojanaṁ bhuñjitvā uposathaṅgāni adhiṭṭhāya gandhapupphādīni gahetvā vihāraṁ gantvā satthāraṁ pūjetvā vanditvā ekamantaṁ nisīdi.",
  "atk-s0401a13:150_2": "Tasmiñca khaṇe satthā mahānisabhattheraṁ nāma tatiyasāvakaṁ ‘‘etadaggaṁ, bhikkhave,",
  "atk-s0401a13:150_3": "mama sāvakānaṁ bhikkhūnaṁ dhutavādānaṁ,",
  "atk-s0401a13:150_4": "yadidaṁ nisabho’’ti etadagge ṭhapesi.",
  "atk-s0401a13:150_5": "Upāsako taṁ sutvā pasanno dhammakathāvasāne mahājane uṭṭhāya gate satthāraṁ vanditvā, ‘‘bhante,",
  "atk-s0401a13:150_6": "sve mayhaṁ bhikkhaṁ adhivāsethā’’ti āha. Mahā kho, upāsaka, bhikkhusaṅghoti. Kittako bhagavāti?",
  "atk-s0401a13:150_7": "Aṭṭhasaṭṭhibhikkhusatasahassanti. Bhante,",
  "atk-s0401a13:150_8": "ekaṁ sāmaṇerampi vihāre asesetvā bhikkhaṁ adhivāsethāti.",
  "atk-s0401a13:150_9": "Adhivāsesi bhagavā tuṇhībhāvena.",
  "atk-s0401a13:150_10": "Upāsako satthu adhivāsanaṁ viditvā gehaṁ gantvā mahādānaṁ sajjetvā punadivase satthu kālaṁ ārocāpesi.",
  "atk-s0401a13:150_11": "Satthā pattacīvaramādāya bhikkhusaṅghaparivuto upāsakassa gharaṁ gantvā paññatte āsane nisinno dakkhiṇodakāvasāne yāguādīni sampaṭicchanto bhattavissaggaṁ akāsi.",
  "atk-s0401a13:150_12": "Upāsakopi satthu santike nisīdi.",
  "atk-s0401a13:151_0": "Tasmiṁ antare mahānisabhatthero piṇḍāya caranto tameva vīthi paṭipajji.",
  "atk-s0401a13:151_1": "Upāsako disvā uṭṭhāya gantvā theraṁ vanditvā ‘‘pattaṁ, bhante, dethā’’ti āha. Thero pattaṁ adāsi. ‘‘Bhante, idheva pavisatha, satthāpi gehe nisinno’’ti. Na vaṭṭissati upāsakāti.",
  "atk-s0401a13:151_2": "Upāsako therassa pattaṁ gahetvā piṇḍapātassa pūretvā nīharitvā adāsi.",
  "atk-s0401a13:151_3": "Tato theraṁ anugantvā nivatto satthu santike nisīditvā evamāha – ‘‘bhante,",
  "atk-s0401a13:151_4": "mahānisabhatthero ‘satthā gehe nisinno’ti vuttepi pavisituṁ na icchi,",
  "atk-s0401a13:151_5": "atthi nu kho etassa tumhākaṁ guṇehi atireko guṇo’’ti.",
  "atk-s0401a13:151_6": "Buddhānañca vaṇṇamaccheraṁ nāma natthi.",
  "atk-s0401a13:151_7": "Atha satthā evamāha – ‘‘upāsaka,",
  "atk-s0401a13:151_8": "mayaṁ bhikkhaṁ āgamayamānā gehe nisīdāma,",
  "atk-s0401a13:151_9": "so bhikkhu na evaṁ nisīditvā bhikkhaṁ udikkhati.",
  "atk-s0401a13:151_10": "Mayaṁ gāmantasenāsane vasāma, so araññasmiṁyeva vasati. Mayaṁ channe vasāma, so abbhokāsamhiyeva vasati.",
  "atk-s0401a13:151_11": "Iti tassa ayañca ayañca guṇo’’ti mahāsamuddaṁ pūrayamāno viya kathesi.",
  "atk-s0401a13:151_12": "Upāsako pakatiyāpi jalamānadīpo telena āsitto viya suṭṭhutaraṁ pasanno hutvā cintesi – ‘‘kiṁ mayhaṁ aññāya sampattiyā,",
  "atk-s0401a13:151_13": "anāgate ekassa buddhassa santike dhutavādānaṁ aggabhāvatthāya patthanaṁ karissāmī’’ti?",
  "atk-s0401a13:152_0": "So punapi satthāraṁ nimantetvā teneva niyāmena satta divasāni mahādānaṁ datvā sattame divase buddhappamukhassa mahābhikkhusaṅghassa ticīvarāni datvā satthu pādamūle nipajjitvā evamāha – ‘‘yaṁ me, bhante,",
  "atk-s0401a13:152_1": "satta divasāni dānaṁ dentassa mettaṁ kāyakammaṁ mettaṁ vacīkammaṁ mettaṁ manokammaṁ paccupaṭṭhitaṁ,",
  "atk-s0401a13:152_2": "imināhaṁ na aññaṁ devasampattiṁ vā sakkamārabrahmasampattiṁ vā patthemi,",
  "atk-s0401a13:152_3": "idaṁ pana me kammaṁ anāgate ekassa buddhassa santike etassa mahānisabhattherena pattaṭhānantaraṁ pāpuṇanatthāya terasadhutaṅgadharānaṁ aggabhāvassa saccakāro hotū’’ti.",
  "atk-s0401a13:152_4": "Satthā ‘‘mahantaṁ ṭhānaṁ iminā patthitaṁ, samijjhissati nu kho,",
  "atk-s0401a13:152_5": "no’’ti olokento samijjhanabhāvaṁ disvā āha – ‘‘manāpaṁ te ṭhānaṁ patthitaṁ ,",
  "atk-s0401a13:152_6": "anāgate satasahassakappāvasāne gotamo nāma buddho uppajjissati,",
  "atk-s0401a13:152_7": "tassa tvaṁ tatiyasāvako mahākassapatthero nāma bhavissasī’’ti.",
  "atk-s0401a13:152_8": "Taṁ sutvā upāsako ‘‘buddhānaṁ dve kathā nāma natthī’’ti punadivase pattabbaṁ viya taṁ sampattiṁ amaññittha.",
  "atk-s0401a13:152_9": "So yāvatāyukaṁ nānappakāraṁ dānaṁ datvā sīlaṁ rakkhitvā nānappakāraṁ kalyāṇakammaṁ katvā tattha kālaṁ kato sagge nibbatti.",
  "atk-s0401a13:153_0": "Tato paṭṭhāya devamanussesu sampattiṁ anubhavanto ito ekanavutikappe vipassisammāsambuddhe bandhumatiṁ nissāya kheme migadāye viharante devalokā cavitvā aññatarasmiṁ parijiṇṇe brāhmaṇakule nibbatti.",
  "atk-s0401a13:153_1": "Tasmiñca kāle vipassī bhagavā sattame sattame saṁvacchare dhammaṁ katheti, mahantaṁ kolāhalaṁ ahosi.",
  "atk-s0401a13:153_2": "Sakalajambudīpe devatā ‘‘satthā dhammaṁ kathessatī’’ti ārocenti. Brāhmaṇo taṁ sāsanaṁ assosi.",
  "atk-s0401a13:153_3": "Tassa ca nivāsanasāṭako ekova hoti, tathā brāhmaṇiyā.",
  "atk-s0401a13:153_4": "Pārupanaṁ pana dvinnampi ekameva.",
  "atk-s0401a13:153_5": "Sakalanagare ekasāṭakabrāhmaṇoti paññāyati.",
  "atk-s0401a13:153_6": "Brāhmaṇānaṁ kenacideva kiccena sannipāte sati brāhmaṇiṁ gehe ṭhapetvā sayaṁ gacchati.",
  "atk-s0401a13:153_7": "Brāhmaṇīnaṁ sannipāte sati sayaṁ gehe tiṭṭhati,",
  "atk-s0401a13:153_8": "brāhmaṇī taṁ vatthaṁ pārupitvā gacchati.",
  "atk-s0401a13:153_9": "Tasmiṁ pana divase brāhmaṇo brāhmaṇiṁ āha – ‘‘bhoti,",
  "atk-s0401a13:153_10": "kiṁ rattiṁ dhammassavanaṁ suṇissasi, divā’’ti.",
  "atk-s0401a13:153_11": "‘‘Mayaṁ mātugāmajātikā nāma rattiṁ sotuṁ na sakkoma,",
  "atk-s0401a13:153_12": "divā sossāmī’’ti brāhmaṇaṁ gehe ṭhapetvā taṁ vatthaṁ pārupitvā upāsikāhi saddhiṁ divā gantvā satthāraṁ vanditvā ekamante nisinnā dhammaṁ sutvā upāsikāhiyeva saddhiṁ āgamāsi.",
  "atk-s0401a13:153_13": "Atha brāhmaṇo brāhmaṇiṁ gehe ṭhapetvā taṁ vatthaṁ pārupitvā vihāraṁ gato.",
  "atk-s0401a13:154_0": "Tasmiñca samaye satthā parisamajjhe alaṅkatadhammāsane nisinno cittabījaniṁ ādāya ākāsagaṅgaṁ otārento viya sineruṁ matthaṁ katvā sāgaraṁ nimmathento viya dhammakathaṁ kathesi.",
  "atk-s0401a13:154_1": "Brāhmaṇassa parisante nisinnassa dhammaṁ suṇantassa paṭhamayāmasmiṁyeva sakalasarīraṁ pūrayamānā pañcavaṇṇā pīti uppajji.",
  "atk-s0401a13:154_2": "So pārutavatthaṁ saṅgharitvā ‘‘dasabalassa dassāmī’’ti cintesi.",
  "atk-s0401a13:154_3": "Atthassa ādīnavasahassaṁ dassayamānaṁ maccheraṁ uppajji.",
  "atk-s0401a13:154_4": "So ‘‘brāhmaṇiyā ca mayhañca ekameva vatthaṁ,",
  "atk-s0401a13:154_5": "aññaṁ kiñci pārupanaṁ natthi,",
  "atk-s0401a13:154_6": "apārupitvā ca nāma bahi carituṁ na sakkā’’ti sabbathāpi adātukāmo ahosi.",
  "atk-s0401a13:154_7": "Athassa nikkhante paṭhamayāme majjhimayāmepi tatheva pīti uppajji.",
  "atk-s0401a13:154_8": "So tatheva cintetvā tatheva adātukāmo ahosi.",
  "atk-s0401a13:154_9": "Athassa majjhimayāme nikkhante pacchimayāmepi tatheva pīti uppajji.",
  "atk-s0401a13:154_10": "So ‘‘taraṇaṁ vā hotu maraṇaṁ vā,",
  "atk-s0401a13:154_11": "pacchāpi jānissāmī’’ti vatthaṁ saṅgharitvā satthu pādamūle ṭhapesi.",
  "atk-s0401a13:154_12": "Tato vāmahatthaṁ ābhujitvā dakkhiṇena hatthena tikkhattuṁ apphoṭetvā ‘‘jitaṁ me, jitaṁ me’’ti tayo vāre nadi.",
  "atk-s0401a13:155_0": "Tasmiñca samaye bandhumarājā dhammāsanassa pacchato antosāṇiyaṁ nisinno dhammaṁ suṇāti.",
  "atk-s0401a13:155_1": "Rañño ca nāma ‘‘jitaṁ me’’ti saddo amanāpo hoti.",
  "atk-s0401a13:155_2": "So purisaṁ pesesi – ‘‘gaccha etaṁ puccha kiṁ vadasī’’ti.",
  "atk-s0401a13:155_3": "So tena gantvā pucchito āha – ‘‘avasesā hatthiyānādīni āruyha asicammādīni gahetvā parasenaṁ jinanti, na taṁ jitaṁ acchariyaṁ,",
  "atk-s0401a13:155_4": "ahaṁ pana pacchato āgacchantassa duṭṭhagoṇassa muggarena sīsaṁ bhinditvā taṁ palāpento viya maccheracittaṁ madditvā pārutavatthaṁ dasabalassa adāsiṁ,",
  "atk-s0401a13:155_5": "taṁ me macchariyaṁ jita’’nti āha.",
  "atk-s0401a13:155_6": "So puriso āgantvā taṁ pavattiṁ rañño ārocesi.",
  "atk-s0401a13:155_7": "Rājā āha – ‘‘amhe bhaṇe dasabalassa anurūpaṁ na jānimha,",
  "atk-s0401a13:155_8": "brāhmaṇo jānī’’ti vatthayugaṁ pesesi.",
  "atk-s0401a13:155_9": "Taṁ disvā brāhmaṇo cintesi – ‘‘ayaṁ mayhaṁ tuṇhī nisinnassa paṭhamaṁ kiñci adatvā satthu guṇe kathentassa adāsi,",
  "atk-s0401a13:155_10": "satthu guṇe paṭicca uppannena mayhaṁ ko attho’’ti?",
  "atk-s0401a13:155_11": "Tampi vatthayugaṁ dasabalasseva adāsi.",
  "atk-s0401a13:155_12": "Rājāpi ‘‘kiṁ brāhmaṇena kata’’nti pucchitvā ‘‘tampi tena vatthayugaṁ tathāgatasseva dinna’’nti sutvā aññānipi dve vatthayugāni pesesi. So tānipi adāsi.",
  "atk-s0401a13:155_13": "Rājā aññānipi cattārīti evaṁ yāva dvattiṁsavatthayugāni pesesi.",
  "atk-s0401a13:155_14": "Atha brāhmaṇo ‘‘idaṁ vaḍḍhetvā gahaṇaṁ viya hotī’’ti attano atthāya ekaṁ,",
  "atk-s0401a13:155_15": "brāhmaṇiyā ekanti dve vatthayugāni gahetvā tiṁsa yugāni tathāgatasseva adāsi.",
  "atk-s0401a13:155_16": "Tato paṭṭhāya cassa satthu vissāsiko jāto.",
  "atk-s0401a13:156_0": "Atha naṁ rājā ekadivasaṁ sītasamaye satthu santike dhammaṁ suṇantaṁ disvā satasahassagghanakaṁ attano pārutarattakambalaṁ datvā āha – ‘‘ito patthāya imaṁ pārupitvā dhammaṁ suṇāhī’’ti.",
  "atk-s0401a13:156_1": "So ‘‘kiṁ me iminā kambalena imasmiṁ pūtikāye upanītenā’’ti cintetvā antogandhakuṭiyaṁ tathāgatassa mañcassa upari vitānaṁ katvā agamāsi.",
  "atk-s0401a13:156_2": "Athekadivasaṁ rājā pātova vihāraṁ gantvā antogandhakuṭiyaṁ satthu santike nisīdi.",
  "atk-s0401a13:156_3": "Tasmiñca samaye chabbaṇṇā buddharasmiyo kambale paṭihaññanti, kambalo ativiya virocati.",
  "atk-s0401a13:156_4": "Rājā olokento sañjānitvā āha – ‘‘bhante, amhākaṁ esa kambalo,",
  "atk-s0401a13:156_5": "amhehi ekasāṭakabrāhmaṇassa dinno’’ti. Tumhehi, mahārāja, brāhmaṇo pūjito, brāhmaṇena mayaṁ pūjitāti.",
  "atk-s0401a13:156_6": "Rājā ‘‘brāhmaṇo yuttaṁ aññāsi,",
  "atk-s0401a13:156_7": "na maya’’nti pasīditvā yaṁ manussānaṁ upakārabhūtaṁ,",
  "atk-s0401a13:156_8": "taṁ sabbaṁ aṭṭhaṭṭhakaṁ katvā sabbaaṭṭhakaṁ nāma dānaṁ datvā purohitaṭṭhāne ṭhapesi.",
  "atk-s0401a13:156_9": "Sopi ‘‘aṭṭhaṭṭhakaṁ nāma catusaṭṭhi hotī’’ti catusaṭṭhi salākābhattāni upanibandhāpetvā yāvajīvaṁ dānaṁ datvā sīlaṁ rakkhitvā tato cuto sagge nibbatti.",
  "atk-s0401a13:157_0": "Puna tato cuto imasmiṁ kappe koṇāgamanassa ca bhagavato kassapadasabalassa cāti dvinnaṁ buddhānaṁ antare bārāṇasiyaṁ kuṭumbiyaghare nibbatto.",
  "atk-s0401a13:157_1": "So vuddhimanvāya gharāvāsaṁ vasanto ekadivasaṁ araññe jaṅghavihāraṁ carati,",
  "atk-s0401a13:157_2": "tasmiṁ ca samaye paccekabuddho nadītīre cīvarakammaṁ karonto anuvāte appahonte saṅgharitvā ṭhapetuṁ āraddho. So disvā ‘‘kasmā, bhante, saṅgharitvā ṭhapethā’’ti āha. Anuvāto nappahotīti . ‘‘Iminā, bhante,",
  "atk-s0401a13:157_3": "karothā’’ti sāṭakaṁ datvā ‘‘nibbattanibbattaṭṭhāne me kenaci parihāni mā hotū’’ti patthanaṁ paṭṭhapesi.",
  "atk-s0401a13:158_0": "Atha gharepissa bhaginiyā saddhiṁ bhariyāya kalahaṁ karontiyā paccekabuddho piṇḍāya pāvisi.",
  "atk-s0401a13:158_1": "Athassa bhaginī paccekabuddhassa piṇḍapātaṁ datvā tassa bhariyaṁ sandhāya,",
  "atk-s0401a13:158_2": "‘‘evarūpaṁ bālaṁ yojanasatena parivajjeyya’’nti patthanaṁ paṭṭhapesi.",
  "atk-s0401a13:158_3": "Sā gehadvāre ṭhitā sutvā ‘‘imāya dinnaṁ bhattaṁ mā esa bhuñjatū’’ti pattaṁ gahetvā piṇḍapātaṁ chaḍḍetvā kalalassa pūretvā adāsi.",
  "atk-s0401a13:158_4": "Itarā disvā ‘‘bāle maṁ tāva akkosa vā pahara vā,",
  "atk-s0401a13:158_5": "evarūpassa pana dve asaṅkhyeyyāni pūritapāramissa pattato bhattaṁ chaḍḍetvā kalalaṁ dātuṁ na yutta’’nti āha.",
  "atk-s0401a13:158_6": "Athassa bhariyāya paṭisaṅkhānaṁ uppajji. Sā ‘‘tiṭṭhatha,",
  "atk-s0401a13:158_7": "bhante’’ti kalalaṁ chaḍḍetvā pattaṁ dhovitvā gandhacuṇṇena ubbaṭṭetvā catumadhurassa pūretvā upari āsittena padumagabbhavaṇṇena sappinā vijjotamānaṁ paccekabuddhassa hatthe ṭhapetvā ‘‘yathā ayaṁ piṇḍapāto obhāsajāto,",
  "atk-s0401a13:158_8": "evaṁ obhāsajātaṁ me sarīraṁ hotū’’ti patthanaṁ paṭṭhapesi.",
  "atk-s0401a13:158_9": "Paccekabuddho anumoditvā ākāsaṁ pakkhandi.",
  "atk-s0401a13:158_10": "Tepi dve jāyampatikā yāvatāyukaṁ kusalaṁ katvā sagge nibbattitvā puna tato cavitvā upāsako kassapasammāsambuddhakāle bārāṇasiyaṁ asītikoṭivibhavassa seṭṭhino putto hutvā nibbatti,",
  "atk-s0401a13:158_11": "itarāpi tādisasseva seṭṭhino dhītā hutvā nibbatti.",
  "atk-s0401a13:159_0": "Tassa vuddhippattassa tameva seṭṭhidhītaraṁ ānayiṁsu.",
  "atk-s0401a13:159_1": "Tassā pubbe adinnavipākassa tassa kammassa ānubhāvena patikūlaṁ paviṭṭhamattāya ummārabbhantare sakalasarīraṁ ugghāṭitavaccakuṭi viya duggandhaṁ jātaṁ.",
  "atk-s0401a13:159_2": "Seṭṭhikumāro ‘‘kassāyaṁ gandho’’ti pucchitvā ‘‘seṭṭhikaññāyā’’ti sutvā ‘‘nīharathā’’ti ābhataniyāmeneva kulagharaṁ pesesi.",
  "atk-s0401a13:159_3": "Sā eteneva nīhārena sattasu ṭhānesu paṭinivattitā.",
  "atk-s0401a13:160_0": "Tena ca samayena kassapadasabalo parinibbāyi,",
  "atk-s0401a13:160_1": "tassa ghanakoṭṭimāhi satasahassagghanikāhi rattasuvaṇṇaiṭṭhakāhi yojanubbedhaṁ cetiyaṁ ārabhiṁsu.",
  "atk-s0401a13:160_2": "Tasmiṁ cetiye kariyamāne sā seṭṭhidhītā cintesi – ‘‘ahaṁ sattasu ṭhānesu paṭinivattitā,",
  "atk-s0401a13:160_3": "kiṁ me jīvitenā’’ti attano sarīrābharaṇabhaṇḍakaṁ bhañjāpetvā suvaṇṇaiṭṭhakaṁ kāresi ratanāyataṁ vidatthivitthinnaṁ caturaṅgulubbedhaṁ.",
  "atk-s0401a13:160_4": "Tato haritālamanosilāpiṇḍaṁ gahetvā aṭṭha uppalahatthake ādāya cetiyakaraṇaṭṭhānaṁ gatā.",
  "atk-s0401a13:160_5": "Tasmiñca khaṇe ekā iṭṭhakāpanti parikkhipitvā āgacchamānā ghaṭaniṭṭhakāya ūnā hoti.",
  "atk-s0401a13:160_6": "Seṭṭhidhītā vaḍḍhakiṁ āha – ‘‘imaṁ iṭṭhakaṁ ettha ṭhapethā’’ti. Amma, bhaddake kāle āgatāsi, sayameva ṭhapehīti.",
  "atk-s0401a13:160_7": "Sā āruyha telena haritālamanosilaṁ yojetvā tena bandhanena iṭṭhakaṁ patiṭṭhapetvā upari aṭṭhahi uppalahatthakehi pūjaṁ katvā vanditvā ‘‘nibbattanibbattaṭṭhāne me kāyato candanagandho vāyatu,",
  "atk-s0401a13:160_8": "mukhato uppalagandho’’ti patthanaṁ katvā cetiyaṁ vanditvā padakkhiṇaṁ katvā agamāsi.",
  "atk-s0401a13:161_0": "Atha tasmiṁyeva khaṇe yassa seṭṭhiputtassa paṭhamaṁ gehaṁ nītā,",
  "atk-s0401a13:161_1": "tassa taṁ ārabbha sati udapādi.",
  "atk-s0401a13:161_2": "Nagarepi nakkhattaṁ saṅghuṭṭhaṁ hoti.",
  "atk-s0401a13:161_3": "So upaṭṭhāke āha – ‘‘tadā idha ānītā seṭṭhidhītā atthi, kahaṁ sā’’ti? Kulagehe sāmīti. Ānetha naṁ, nakkhattaṁ kīḷissāmāti.",
  "atk-s0401a13:161_4": "Te gantvā taṁ vanditvā ṭhitā ‘‘kiṁ, tātā,",
  "atk-s0401a13:161_5": "āgatatthā’’ti tāya puṭṭhā taṁ pavattiṁ ācikkhiṁsu. Tātā,",
  "atk-s0401a13:161_6": "mayā ābharaṇabhaṇḍena cetiyaṁ pūjitaṁ, ābharaṇaṁ me natthīti.",
  "atk-s0401a13:161_7": "Te gantvā seṭṭhiputtassa ārocesuṁ. Ānetha naṁ, piḷandhanaṁ labhissāmāti. Te ānayiṁsu.",
  "atk-s0401a13:161_8": "Tassā saha gharappavesanena sakalagehaṁ candanagandhañceva nīluppalagandhañca vāyi.",
  "atk-s0401a13:162_0": "Seṭṭhiputto taṁ pucchi ‘‘paṭhamaṁ tava sarīrato duggandho vāyi,",
  "atk-s0401a13:162_1": "idāni pana te sarīrato candanagandho, mukhato uppalagandho vāyati, kiṁ eta’’nti?",
  "atk-s0401a13:162_2": "Sā ādito paṭṭhāya attanā katakammaṁ ārocesi.",
  "atk-s0401a13:162_3": "Seṭṭhiputto ‘‘niyyānikaṁ vata buddhasāsana’’nti pasīditvā yojanikaṁ suvaṇṇacetiyaṁ kambalakañcukena parikkhipitvā tattha tattha rathacakkappamāṇehi suvaṇṇapadumehi alaṅkari.",
  "atk-s0401a13:162_4": "Tesaṁ dvādasahatthā olambakā honti.",
  "atk-s0401a13:162_5": "So tattha yāvatāyukaṁ ṭhatvā sagge nibbattitvā tato cuto bārāṇasito yojanamatte ṭhāne aññatarasmiṁ amaccakule nibbatti.",
  "atk-s0401a13:162_6": "Seṭṭhikaññāpi devalokato cavitvā rājakule jeṭṭhadhītā hutvā nibbatti.",
  "atk-s0401a13:163_0": "Tesu vayapattesu kumārassa vasanagāme nakkhattaṁ saṅghuṭṭhaṁ.",
  "atk-s0401a13:163_1": "So mātaraṁ āha – ‘‘sāṭakaṁ me , amma, dehi, nakkhattaṁ kīḷissāmī’’ti.",
  "atk-s0401a13:163_2": "Sā dhotavatthaṁ nīharitvā adāsi. Amma, thūlaṁ idaṁ, aññaṁ dehīti. Aññaṁ nīharitvā adāsi, tampi paṭikkhipi. Aññaṁ nīharitvā adāsi, tampi paṭikkhipi. Atha naṁ mātā āha – ‘‘tāta, yādise gehe mayaṁ jātā,",
  "atk-s0401a13:163_3": "natthi no ito sukhumatarassa paṭilābhāya puñña’’nti.",
  "atk-s0401a13:163_4": "Tena hi labhanaṭṭhānaṁ gacchāmi, ammāti.",
  "atk-s0401a13:163_5": "Putta ahaṁ ajjeva tuyhaṁ bārāṇasinagare rajjapaṭilābhaṁ icchāmīti.",
  "atk-s0401a13:163_6": "So mātaraṁ vanditvā āha – ‘‘gacchāmi, ammā’’ti. Gaccha, tātāti.",
  "atk-s0401a13:163_7": "Evaṁ kirassā cittaṁ ahosi – ‘‘kahaṁ gamissati,",
  "atk-s0401a13:163_8": "idha vā ettha vā gehe nisīdissatī’’ti?",
  "atk-s0401a13:163_9": "So pana puññaniyāmena nikkhamitvā bārāṇasiṁ gantvā uyyāne maṅgalasilāpaṭṭe sasīsaṁ pārupitvā nipajji.",
  "atk-s0401a13:163_10": "So ca bārāṇasirañño kālakatassa sattamo divaso hoti.",
  "atk-s0401a13:164_0": "Amaccā rañño sarīrakiccaṁ katvā rājaṅgaṇe nisīditvā mantayiṁsu – ‘‘rañño ekā dhītāva atthi, putto natthi, arājakaṁ rajjaṁ na vaṭṭati,",
  "atk-s0401a13:164_1": "ko rājā hotī’’ti mantetvā ‘‘tvaṁ hohi, tvaṁ hohī’’ti āhaṁsu.",
  "atk-s0401a13:164_2": "Purohito āha – ‘‘bahuṁ oloketuṁ na vaṭṭati, phussarathaṁ vissajjemā’’ti.",
  "atk-s0401a13:164_3": "Te kumudavaṇṇe cattāro sindhave yojetvā pañcavidhaṁ rājakakudhabhaṇḍaṁ setacchattañca rathasmiṁyeva ṭhapetvā rathaṁ vissajjetvā pacchato tūriyāni paggaṇhāpesuṁ.",
  "atk-s0401a13:164_4": "Ratho pācīnadvārena nikkhamitvā uyyānābhimukho ahosi.",
  "atk-s0401a13:164_5": "‘‘Paricayena uyyānābhimukho gacchati, nivattemā’’ti keci āhaṁsu.",
  "atk-s0401a13:164_6": "Purohito ‘‘mā nivattayitthā’’ti āha.",
  "atk-s0401a13:164_7": "Ratho kumāraṁ padakkhiṇaṁ katvā ārohanasajjo hutvā aṭṭhāsi.",
  "atk-s0401a13:164_8": "Purohito pārupanakaṇṇaṁ apanetvā pādatalāni olokento ‘‘tiṭṭhatu ayaṁ dīpo,",
  "atk-s0401a13:164_9": "dvisahassadīpaparivāresu catūsu dīpesu eso rajjaṁ kāretuṁ yutto’’ti vatvā ‘‘punapi tūriyāni paggaṇhatha ,",
  "atk-s0401a13:164_10": "punapi tūriyāni paggaṇhathā’’ti tikkhattuṁ tūriyāni paggaṇhāpesi.",
  "atk-s0401a13:165_0": "Atha kumāro mukhaṁ vivaritvā oloketvā ‘‘kena kammena āgatatthā’’ti āha.",
  "atk-s0401a13:165_1": "Deva tumhākaṁ rajjaṁ pāpuṇātīti. Rājā kahanti? Devattaṁ gato sāmīti. Kati divasā atikkantāti? Ajja sattamo divasoti. Putto vā dhītā vā natthīti? Dhītā atthi deva, putto natthīti. Karissāmi rajjanti.",
  "atk-s0401a13:165_2": "Te tāvadeva abhisekamaṇḍapaṁ kāretvā rājadhītaraṁ sabbālaṅkārehi alaṅkaritvā uyyānaṁ ānetvā kumārassa abhisekaṁ akaṁsu.",
  "atk-s0401a13:166_0": "Athassa katābhisekassa sahassagghanakaṁ vatthaṁ upahariṁsu. So ‘‘kimidaṁ, tātā’’ti āha. Nivāsanavatthaṁ devāti. Nanu, tātā, thūlaṁ, aññaṁ sukhumataraṁ natthīti?",
  "atk-s0401a13:166_1": "Manussānaṁ paribhogavatthesu ito sukhumataraṁ natthi devāti.",
  "atk-s0401a13:166_2": "Tumhākaṁ rājā evarūpaṁ nivāsesīti? Āma, devāti.",
  "atk-s0401a13:166_3": "Na maññe puññavā tumhākaṁ rājā, suvaṇṇabhiṅgāraṁ āharatha, labhissāma vatthanti. Te suvaṇṇabhiṅgāraṁ āhariṁsu.",
  "atk-s0401a13:166_4": "So uṭṭhāya hatthe dhovitvā mukhaṁ vikkhāletvā hatthena udakaṁ ādāya puratthimāya disāya abbhukkiri,",
  "atk-s0401a13:166_5": "tāvadeva ghanapathaviṁ bhinditvā aṭṭha kapparukkhā uṭṭhahiṁsu.",
  "atk-s0401a13:166_6": "Puna udakaṁ gahetvā dakkhiṇaṁ pacchimaṁ uttaranti evaṁ catassopi disā abbhukkiri,",
  "atk-s0401a13:166_7": "sabbadisāsu aṭṭhaṭṭha katvā dvattiṁsa kapparukkhā uṭṭhahiṁsu.",
  "atk-s0401a13:166_8": "So ekaṁ dibbadussaṁ nivāsetvā ekaṁ pārupitvā ‘‘nandarañño vijite suttakantikā itthiyo mā suttaṁ kantiṁsūti evaṁ bheriṁ carāpethā’’ti vatvā chattaṁ ussāpetvā alaṅkatapaṭiyatto hatthikkhandhavaragato nagaraṁ pavisitvā pāsādaṁ āruyha mahāsampattiṁ anubhavi.",
  "atk-s0401a13:167_0": "Evaṁ kāle gacchante ekadivasaṁ devī rañño mahāsampattiṁ disvā ‘‘aho tapassī’’ti kāruññākāraṁ dassesi.",
  "atk-s0401a13:167_1": "‘‘Kimidaṁ devī’’ti ca puṭṭhā ‘‘atimahatī te deva sampatti,",
  "atk-s0401a13:167_2": "atīte buddhānaṁ saddahitvā kalyāṇaṁ akattha,",
  "atk-s0401a13:167_3": "idāni anāgatassa paccayaṁ kusalaṁ na karothā’’ti āha. Kassa dassāmi, sīlavanto natthīti. ‘‘Asuñño, deva, jambudīpo arahantehi, tumhe dānameva sajjetha,",
  "atk-s0401a13:167_4": "ahaṁ arahante lacchāmī’’ti āha.",
  "atk-s0401a13:167_5": "Rājā punadivase pācīnadvāre dānaṁ sajjāpesi.",
  "atk-s0401a13:167_6": "Devī pātova uposathaṅgāni adhiṭṭhāya uparipāsāde puratthābhimukhā urena nipajjitvā ‘‘sace etissā disāya arahanto atthi,",
  "atk-s0401a13:167_7": "sve āgantvā amhākaṁ bhikkhaṁ gaṇhantū’’ti āha.",
  "atk-s0401a13:167_8": "Tassaṁ disāyaṁ arahanto nāhesuṁ,",
  "atk-s0401a13:167_9": "taṁ sakkāraṁ kapaṇayācakānaṁ adaṁsu.",
  "atk-s0401a13:168_0": "Punadivase dakkhiṇadvāre dānaṁ sajjetvā tatheva akāsi, punadivase pacchimadvāre.",
  "atk-s0401a13:168_1": "Uttaradvāre sajjanadivase pana deviyā tatheva nimantite himavante vasantānaṁ padumavatiyā puttānaṁ pañcasatānaṁ paccekabuddhānaṁ jeṭṭhako mahāpadumapaccekabuddho bhātike āmantesi – ‘‘mārisā, nandarājā tumhe nimanteti, adhivāsetha tassā’’ti.",
  "atk-s0401a13:168_2": "Te adhivāsetvā punadivase anotattadahe mukhaṁ dhovitvā ākāsena āgantvā uttaradvāre otariṁsu. Manussā gantvā ‘‘pañcasatā, deva,",
  "atk-s0401a13:168_3": "paccekabuddhā āgatā’’ti rañño ārocesuṁ.",
  "atk-s0401a13:168_4": "Rājā saddhiṁ deviyā gantvā vanditvā pattaṁ gahetvā paccekabuddhe pāsādaṁ āropetvā tatra tesaṁ dānaṁ datvā bhattakiccāvasāne rājā saṅghattherassa,",
  "atk-s0401a13:168_5": "devī saṅghanavakassa pādamūle nipajjitvā, ‘‘ayyā, paccayehi na kilamissanti, mayaṁ puññena na hāyissāma,",
  "atk-s0401a13:168_6": "amhākaṁ yāvajīvaṁ idha nivāsāya paṭiññaṁ dethā’’ti.",
  "atk-s0401a13:168_7": "Paṭiññaṁ kāretvā uyyāne pañca paṇṇasālāsatāni pañca caṅkamanasatānīti sabbākārena nivāsaṭṭhānaṁ sampādetvā tattha vasāpesuṁ.",
  "atk-s0401a13:169_0": "Evaṁ kāle gacchante rañño paccanto kupito.",
  "atk-s0401a13:169_1": "So ‘‘ahaṁ paccantaṁ vūpasametuṁ gacchāmi,",
  "atk-s0401a13:169_2": "tvaṁ paccekabuddhesu mā pamajjī’’ti deviṁ ovaditvā gato.",
  "atk-s0401a13:169_3": "Tasmiṁ anāgateyeva paccekabuddhānaṁ āyusaṅkhārā khīṇā.",
  "atk-s0401a13:169_4": "Mahāpadumapaccekabuddho tiyāmarattiṁ jhānakīḷaṁ kīḷitvā aruṇuggamane ālambanaphalakaṁ ālambitvā ṭhitakova anupādisesāya nibbānadhātuyā parinibbāyi.",
  "atk-s0401a13:169_5": "Etenupāyena sesāpīti sabbeva parinibbutā.",
  "atk-s0401a13:169_6": "Punadivase devī paccekabuddhānaṁ nisīdanaṭṭhānaṁ haritupalittaṁ kāretvā pupphāni vikiritvā dhūmaṁ datvā tesaṁ āgamanaṁ olokentī nisinnā;",
  "atk-s0401a13:169_7": "āgamanaṁ apassantī purisaṁ pesesi ‘‘gaccha, tāta, jānāhi,",
  "atk-s0401a13:169_8": "kiṁ ayyānaṁ kiñci aphāsuka’’nti.",
  "atk-s0401a13:169_9": "So gantvā mahāpadumassa paṇṇasālādvāraṁ vivaritvā tattha apassanto caṅkamanaṁ gantvā ālambanaphalakaṁ nissāya ṭhitaṁ disvā vanditvā ‘‘kālo, bhante’’ti āha.",
  "atk-s0401a13:169_10": "Parinibbutasarīraṁ kiṁ kathessati?",
  "atk-s0401a13:169_11": "So ‘‘niddāyati maññe’’ti gantvā piṭṭhipāde hatthena parāmasitvā pādānaṁ sītalatāya ceva thaddhatāya ca parinibbutabhāvaṁ ñatvā dutiyassa santikaṁ agamāsi,",
  "atk-s0401a13:169_12": "evaṁ tatiyassāti sabbesaṁ parinibbutabhāvaṁ ñatvā rājakulaṁ gato. ‘‘Kahaṁ, tāta,",
  "atk-s0401a13:169_13": "paccekabuddhā’’ti puṭṭho ‘‘parinibbutā devī’’ti āha .",
  "atk-s0401a13:169_14": "Devī kandantī rodantī nikkhamitvā nāgarehi saddhiṁ tattha gantvā sādhukīḷitaṁ kāretvā paccekabuddhānaṁ sarīrakiccaṁ katvā dhātuyo gahetvā cetiyaṁ patiṭṭhāpesi.",
  "atk-s0401a13:170_0": "Rājā paccantaṁ vūpasametvā āgato paccuggamanaṁ āgataṁ deviṁ pucchi – ‘‘kiṁ, bhadde, paccekabuddhesu nappamajji, nirogā ayyā’’ti? Parinibbutā devāti.",
  "atk-s0401a13:170_1": "Rājā cintesi – ‘‘evarūpānampi paṇḍitānaṁ maraṇaṁ uppajjati, amhākaṁ kuto mokkho’’ti?",
  "atk-s0401a13:170_2": "So nagaraṁ agantvā uyyānameva pavisitvā jeṭṭhaputtaṁ pakkosāpetvā tassa rajjaṁ paṭiyādetvā sayaṁ samaṇakapabbajjaṁ pabbaji.",
  "atk-s0401a13:170_3": "Devīpi ‘‘imasmiṁ pabbajite ahaṁ kiṁ karissāmī’’ti tattheva uyyāne pabbajitā.",
  "atk-s0401a13:170_4": "Dvepi jhānaṁ bhāvetvā tato cutā brahmaloke nibbattiṁsu.",
  "atk-s0401a13:171_0": "Tesu tattheva vasantesu amhākaṁ satthā loke uppajjitvā pavattitavaradhammacakko anupubbena rājagahaṁ pāvisi.",
  "atk-s0401a13:171_1": "Satthari tattha vasante ayaṁ pippalimāṇavo magadharaṭṭhe mahātitthabrāhmaṇagāme kapilabrāhmaṇassa aggamahesiyā kucchimhi nibbatto,",
  "atk-s0401a13:171_2": "ayaṁ bhaddā kāpilānī maddaraṭṭhe sāgalanagare kosiyagottabrāhmaṇassa aggamahesiyā kucchimhi nibbattā.",
  "atk-s0401a13:171_3": "Tesaṁ anukkamena vaḍḍhamānānaṁ pippalimāṇavassa vīsatime vasse bhaddāya soḷasame vasse sampatte mātāpitaro puttaṁ oloketvā, ‘‘tāta, tvaṁ vayapatto,",
  "atk-s0401a13:171_4": "kulavaṁso nāma patiṭṭhāpetabbo’’ti ativiya nippīḷayiṁsu.",
  "atk-s0401a13:171_5": "Māṇavo āha – ‘‘mayhaṁ sotapathe evarūpaṁ kathaṁ mā kathetha, ahaṁ yāva tumhe dharatha, tāva paṭijaggissāmi,",
  "atk-s0401a13:171_6": "tumhākaṁ accayena nikkhamitvā pabbajissāmī’’ti.",
  "atk-s0401a13:171_7": "Te katipāhaṁ atikkamitvā puna kathayiṁsu, sopi tatheva paṭikkhipi. Punapi kathayiṁsu, punapi paṭikkhipi.",
  "atk-s0401a13:171_8": "Tato paṭṭhāya mātā nirantaraṁ kathesiyeva.",
  "atk-s0401a13:172_0": "Māṇavo ‘‘mama mātaraṁ saññāpessāmī’’ti rattasuvaṇṇassa nikkhasahassaṁ datvā suvaṇṇakārehi ekaṁ itthirūpaṁ kārāpetvā tassa majjanaghaṭṭanādikammapariyosāne taṁ rattavatthaṁ nivāsāpetvā vaṇṇasampannehi pupphehi ceva nānāalaṅkārehi ca alaṅkārāpetvā mātaraṁ pakkosāpetvā āha – ‘‘amma,",
  "atk-s0401a13:172_1": "evarūpaṁ ārammaṇaṁ labhanto gehe vasissāmi, alabhanto na vasissāmī’’ti .",
  "atk-s0401a13:172_2": "Paṇḍitā brāhmaṇī cintesi – ‘‘mayhaṁ putto puññavā dinnadāno katābhinīhāro,",
  "atk-s0401a13:172_3": "puññaṁ karonto na ekakova akāsi,",
  "atk-s0401a13:172_4": "addhā etena saha katapuññā suvaṇṇarūpakapaṭibhāgāva bhavissatī’’ti aṭṭha brāhmaṇe pakkosāpetvā sabbakāmehi santappetvā suvaṇṇarūpakaṁ rathaṁ āropetvā ‘‘gacchatha, tātā,",
  "atk-s0401a13:172_5": "yattha amhākaṁ jātigottabhogehi samānakule evarūpaṁ dārikaṁ passatha,",
  "atk-s0401a13:172_6": "imameva suvaṇṇarūpakaṁ paṇṇākāraṁ katvā dethā’’ti uyyojesi.",
  "atk-s0401a13:173_0": "Te ‘‘amhākaṁ nāma etaṁ kamma’’nti nikkhamitvā ‘‘kattha gamissāmā’’ti cintetvā ‘‘maddaraṭṭhaṁ nāma itthākaro,",
  "atk-s0401a13:173_1": "maddaraṭṭhaṁ gamissāmā’’ti maddaraṭṭhe sāgalanagaraṁ agamaṁsu.",
  "atk-s0401a13:173_2": "Tattha taṁ suvaṇṇarūpakaṁ nhānatitthe ṭhapetvā ekamante nisīdiṁsu.",
  "atk-s0401a13:173_3": "Atha bhaddāya dhātī bhaddaṁ nhāpetvā alaṅkaritvā sirigabbhe nisīdāpetvā nhāyituṁ āgacchantī taṁ rūpakaṁ disvā ‘‘ayyadhītā me idhāgatā’’ti saññāya santajjetvā ‘‘dubbinīte kiṁ tvaṁ idhāgatā’’ti talasattikaṁ uggiritvā ‘‘gaccha sīgha’’nti gaṇḍapasse pahari.",
  "atk-s0401a13:173_4": "Hattho pāsāṇe paṭihato viya kampittha.",
  "atk-s0401a13:173_5": "Sā paṭikkamitvā ‘‘evaṁ thaddhaṁ nāma mahāgīvaṁ disvā ‘ayyadhītā me’ti saññaṁ uppādesiṁ,",
  "atk-s0401a13:173_6": "ayyadhītāya hi me nivāsanapaṭiggāhikāyapi ayuttā’’ti āha.",
  "atk-s0401a13:173_7": "Atha naṁ te manussā parivāretvā ‘‘evarūpā te sāmidhītā’’ti pucchiṁsu. Kiṁ esā,",
  "atk-s0401a13:173_8": "imāya sataguṇena sahassaguṇena mayhaṁ ayyādhītā abhirūpatarā,",
  "atk-s0401a13:173_9": "dvādasahatthe gabbhe nisinnāya padīpakiccaṁ natthi,",
  "atk-s0401a13:173_10": "sarīrobhāseneva tamaṁ vidhamatīti.",
  "atk-s0401a13:173_11": "‘‘Tena hi āgacchā’’ti khujjaṁ gahetvā suvaṇṇarūpakaṁ rathaṁ āropetvā kosiyagottassa brāhmaṇassa gharadvāre ṭhatvā āgamanaṁ nivedayiṁsu.",
  "atk-s0401a13:174_0": "Brāhmaṇo paṭisanthāraṁ katvā ‘‘kuto āgatatthā’’ti pucchi.",
  "atk-s0401a13:174_1": "Magadharaṭṭhe mahātitthagāme kapilabrāhmaṇassa gharatoti. Kiṁ kāraṇā āgatāti? Iminā nāma kāraṇenāti. ‘‘Kalyāṇaṁ, tātā,",
  "atk-s0401a13:174_2": "samajātigottavibhavo amhākaṁ brāhmaṇo,",
  "atk-s0401a13:174_3": "dassāmi dārika’’nti paṇṇākāraṁ gaṇhi.",
  "atk-s0401a13:174_4": "Te kapilabrāhmaṇassa sāsanaṁ pahiṇiṁsu ‘‘laddhā dārikā, kattabbaṁ karothā’’ti.",
  "atk-s0401a13:174_5": "Taṁ sāsanaṁ sutvā pippalimāṇavassa ārocayiṁsu ‘‘laddhā kira dārikā’’ti.",
  "atk-s0401a13:174_6": "Māṇavo ‘‘ahaṁ ‘na labhissantī’ti cintesiṁ, ‘ime laddhāti vadanti’,",
  "atk-s0401a13:174_7": "anatthiko hutvā paṇṇaṁ pesessāmī’’ti rahogato paṇṇaṁ likhi ‘‘bhaddā attano jātigottabhogānurūpaṁ gharāvāsaṁ labhatu,",
  "atk-s0401a13:174_8": "ahaṁ nikkhamitvā pabbajissāmi,",
  "atk-s0401a13:174_9": "mā pacchā vippaṭisārinī ahosī’’ti.",
  "atk-s0401a13:174_10": "Bhaddāpi ‘‘asukassa kira maṁ dātukāmo’’ti sutvā rahogatā paṇṇaṁ likhi ‘‘ayyaputto attano jātigottabhogānurūpaṁ gharāvāsaṁ labhatu,",
  "atk-s0401a13:174_11": "ahaṁ nikkhamitvā pabbajissāmi,",
  "atk-s0401a13:174_12": "mā pacchā vippaṭisārī ahosī’’ti.",
  "atk-s0401a13:174_13": "Dve paṇṇāni antarāmagge samāgacchiṁsu. Idaṁ kassa paṇṇanti?",
  "atk-s0401a13:174_14": "Pippalimāṇavena bhaddāya pahitanti. Idaṁ kassāti?",
  "atk-s0401a13:174_15": "Bhaddāya pippalimāṇavassa pahitanti ca vutte dvepi vācetvā ‘‘passatha dārakānaṁ kamma’’nti phāletvā araññe chaḍḍetvā samānapaṇṇaṁ likhitvā ito ca etto ca pesesuṁ.",
  "atk-s0401a13:174_16": "Iti tesaṁ anicchamānānaṁyeva samāgamo ahosi.",
  "atk-s0401a13:175_0": "Taṁdivasameva māṇavo ekaṁ pupphadāmaṁ gahetvā ṭhapesi. Bhaddāpi, tāni sayanamajjhe ṭhapesi.",
  "atk-s0401a13:175_1": "Bhuttasāyamāsā ubhopi ‘‘sayanaṁ abhiruhissāmā’’ti samāgantvā māṇavo dakkhiṇapassena sayanaṁ abhiruhi.",
  "atk-s0401a13:175_2": "Bhaddā vāmapassena abhiruhitvā āha – ‘‘yassa passe pupphāni milāyanti,",
  "atk-s0401a13:175_3": "tassa rāgacittaṁ uppannanti vijānissāma,",
  "atk-s0401a13:175_4": "imaṁ pupphadāmaṁ na allīyitabba’’nti.",
  "atk-s0401a13:175_5": "Te pana aññamaññaṁ sarīrasamphassabhayena tiyāmarattiṁ niddaṁ anokkamantāva vītināmenti,",
  "atk-s0401a13:175_6": "divā pana hāsamattampi nāhosi.",
  "atk-s0401a13:175_7": "Te lokāmisena asaṁsaṭṭhā yāva mātāpitaro dharanti,",
  "atk-s0401a13:175_8": "tāva kuṭumbaṁ avicāretvā tesu kālaṅkatesu vicārayiṁsu.",
  "atk-s0401a13:175_9": "Mahatī māṇavassa sampatti sattāsītikoṭidhanaṁ,",
  "atk-s0401a13:175_10": "ekadivasaṁ sarīraṁ ubbaṭṭetvā chaḍḍetabbaṁ suvaṇṇacuṇṇameva magadhanāḷiyā dvādasanāḷimattaṁ laddhuṁ vaṭṭati.",
  "atk-s0401a13:175_11": "Yantabaddhāni saṭṭhi mahātaḷākāni, kammanto dvādasayojaniko,",
  "atk-s0401a13:175_12": "anurādhapurappamāṇā cuddasa gāmā, cuddasa hatthānīkā, cuddasa assānīkā, cuddasa rathānīkā.",
  "atk-s0401a13:176_0": "So ekadivasaṁ alaṅkataassaṁ āruyha mahājanaparivuto kammantaṁ gantvā khettakoṭiyaṁ ṭhito naṅgalehi bhinnaṭṭhānato kākādayo sakuṇe gaṇḍuppādādipāṇake uddharitvā khādante disvā, ‘‘tātā, ime kiṁ khādantī’’ti pucchi. Gaṇḍuppāde, ayyāti.",
  "atk-s0401a13:176_1": "Etehi kataṁ pāpaṁ kassa hotīti? Tumhākaṁ, ayyāti.",
  "atk-s0401a13:176_2": "So cintesi – ‘‘sace etehi kataṁ pāpaṁ mayhaṁ hoti,",
  "atk-s0401a13:176_3": "kiṁ me karissati sattāsītikoṭidhanaṁ,",
  "atk-s0401a13:176_4": "kiṁ dvādasayojaniko kammanto,",
  "atk-s0401a13:176_5": "kiṁ saṭṭhiyantabaddhāni taḷākāni, kiṁ cuddasa gāmā?",
  "atk-s0401a13:176_6": "Sabbametaṁ bhaddāya kāpilāniyā niyyātetvā nikkhamma pabbajissāmī’’ti.",
  "atk-s0401a13:177_0": "Bhaddāpi kāpilānī tasmiṁ khaṇe antaravatthumhi tayo tilakumbhe pattharāpetvā dhātīhi parivutā nisinnā kāke tilapāṇake khādante disvā, ‘‘ammā, kiṁ ime khādantī’’ti pucchi. Pāṇake, ayyeti. Akusalaṁ kassa hotīti? Tumhākaṁ, ayyeti.",
  "atk-s0401a13:177_1": "Sā cintesi – ‘‘mayhaṁ catuhatthavatthaṁ nāḷikodanamattañca laddhuṁ vaṭṭati,",
  "atk-s0401a13:177_2": "yadi panetaṁ ettakena janena kataṁ akusalaṁ mayhaṁ hoti,",
  "atk-s0401a13:177_3": "addhā bhavasahassenapi vaṭṭato sīsaṁ ukkhipituṁ na sakkā,",
  "atk-s0401a13:177_4": "ayyaputte āgatamatteyeva sabbaṁ tassa niyyātetvā nikkhamma pabbajissāmī’’ti.",
  "atk-s0401a13:178_0": "Māṇavo āgantvā nhāyitvā pāsādaṁ āruyha mahārahe pallaṅke nisīdi.",
  "atk-s0401a13:178_1": "Athassa cakkavattino anucchavikaṁ bhojanaṁ sajjayiṁsu.",
  "atk-s0401a13:178_2": "Dvepi bhuñjitvā parijane nikkhante rahogatā phāsukaṭṭhāne nisīdiṁsu.",
  "atk-s0401a13:178_3": "Tato māṇavo bhaddaṁ āha – ‘‘bhadde imaṁ gharaṁ āgacchantī kittakaṁ dhanaṁ āharī’’ti?",
  "atk-s0401a13:178_4": "Pañcapaṇṇāsa sakaṭasahassāni, ayyāti. Etaṁ sabbaṁ,",
  "atk-s0401a13:178_5": "yā ca imasmiṁ ghare sattāsīti koṭiyo yantabaddhā saṭṭhitaḷākādibhedā sampatti atthi,",
  "atk-s0401a13:178_6": "sabbaṁ tuyhaṁyeva niyyātemīti. Tumhe pana kahaṁ gacchatha, ayyāti? Ahaṁ pabbajissāmīti. Ayya,",
  "atk-s0401a13:178_7": "ahampi tumhākaṁyeva āgamanaṁ olokayamānā nisinnā, ahampi pabbajissāmīti.",
  "atk-s0401a13:178_8": "Tesaṁ ādittapaṇṇakuṭi viya tayo bhavā upaṭṭhahiṁsu.",
  "atk-s0401a13:178_9": "Te antarāpaṇato kasāvarasapītāni vatthāni mattikāpatte ca āharāpetvā aññamaññaṁ kese ohārāpetvā ‘‘ye loke arahanto,",
  "atk-s0401a13:178_10": "te uddissa amhākaṁ pabbajjā’’ti vatvā thavikāya patte osāretvā aṁse laggetvā pāsādato otariṁsu.",
  "atk-s0401a13:178_11": "Gehe dāsesu vā kammakāresu vā na koci sañjāni.",
  "atk-s0401a13:179_0": "Atha ne brāhmaṇagāmato nikkhamma dāsagāmadvārena gacchante ākappakuttavasena dāsagāmavāsino sañjāniṁsu.",
  "atk-s0401a13:179_1": "Te rodantā pādesu nipatitvā ‘‘kiṁ amhe anāthe karotha, ayyā’’ti āhaṁsu.",
  "atk-s0401a13:179_2": "‘‘Mayaṁ bhaṇe ādittapaṇṇasālā viya tayo bhavāti pabbajimhā,",
  "atk-s0401a13:179_3": "sace tumhesu ekekaṁ bhujissaṁ karoma, vassasatampi nappahoti.",
  "atk-s0401a13:179_4": "Tumheva tumhākaṁ sīsaṁ dhovitvā bhujissā hutvā jīvathā’’ti vatvā tesaṁ rodantānaṁyeva pakkamiṁsu.",
  "atk-s0401a13:179_5": "Thero purato gacchanto nivattitvā olokento cintesi – ‘‘ayaṁ bhaddā kāpilānī sakalajambudīpagghanikā itthī mayhaṁ pacchato āgacchati. Ṭhānaṁ kho panetaṁ vijjati,",
  "atk-s0401a13:179_6": "yaṁ kocideva evaṁ cinteyya ‘ime pabbajitvāpi vinā bhavituṁ na sakkonti, ananucchavikaṁ karontī’ti.",
  "atk-s0401a13:179_7": "Koci vā pana amhesu manaṁ padūsetvā apāyapūrako bhaveyya.",
  "atk-s0401a13:179_8": "Imaṁ pahāya mayā gantuṁ vaṭṭatī’’ti cittaṁ uppādesi.",
  "atk-s0401a13:180_0": "So purato gacchanto dvedhāpathaṁ disvā tassa matthake aṭṭhāsi.",
  "atk-s0401a13:180_1": "Bhaddāpi āgantvā vanditvā aṭṭhāsi.",
  "atk-s0401a13:180_2": "Atha naṁ āha – ‘‘bhadde tādisiṁ itthiṁ mama pacchato āgacchantiṁ disvā ‘ime pabbajitvāpi vinā bhavituṁ na sakkontī’ti cintetvā amhesu paduṭṭhacitto mahājano apāyapūrako bhaveyya.",
  "atk-s0401a13:180_3": "Imasmiṁ dvedhāpathe tvaṁ ekaṁ gaṇha, ahaṁ ekena gamissāmī’’ti. ‘‘Āma, ayya,",
  "atk-s0401a13:180_4": "pabbajitānaṁ mātugāmo nāma malaṁ,",
  "atk-s0401a13:180_5": "‘pabbajitvāpi vinā na bhavantī’ti amhākaṁ dosaṁ dassanti, tumhe ekaṁ maggaṁ gaṇhatha,",
  "atk-s0401a13:180_6": "ahaṁ ekaṁ gaṇhitvā vinā bhavissāmā’’ti tikkhattuṁ padakkhiṇaṁ katvā catūsu ṭhānesu pañcapatiṭṭhitena vanditvā dasanakhasamodhānasamujjalaṁ añjaliṁ paggayha ‘‘satasahassakappappamāṇe addhāne kato mittasanthavo ajja bhijjatī’’ti vatvā ‘‘tumhe dakkhiṇajātikā nāma,",
  "atk-s0401a13:180_7": "tumhākaṁ dakkhiṇamaggo vaṭṭati.",
  "atk-s0401a13:180_8": "Mayaṁ mātugāmā nāma vāmajātikā,",
  "atk-s0401a13:180_9": "amhākaṁ vāmamaggo vaṭṭatī’’ti vanditvā maggaṁ paṭipannā.",
  "atk-s0401a13:180_10": "Tesaṁ dvedhābhūtakāle ayaṁ mahāpathavī ‘‘ahaṁ cakkavāḷagirisinerupabbate dhāretuṁ sakkontīpi tumhākaṁ guṇe dhāretuṁ na sakkomī’’ti vadantī viya viravamānā akampi,",
  "atk-s0401a13:180_11": "ākāse asanisaddo viya pavatti, cakkavāḷapabbato unnadi.",
  "atk-s0401a13:181_0": "Sammāsambuddho veḷuvanamahāvihāre gandhakuṭiyaṁ nisinno pathavīkampanasaddaṁ sutvā ‘‘kassa nu kho pathavī kampatī’’ti āvajjento ‘‘pippalimāṇavo ca bhaddā ca kāpilānī maṁ uddissa appameyyaṁ sampattiṁ pahāya pabbajitā,",
  "atk-s0401a13:181_1": "tesaṁ viyogaṭṭhāne ubhinnampi guṇabalena ayaṁ pathavīkampo jāto,",
  "atk-s0401a13:181_2": "mayāpi etesaṁ saṅgahaṁ kātuṁ vaṭṭatī’’ti gandhakuṭito nikkhamma sayameva pattacīvaramādāya asītimahātheresu kañci anāmantetvā tigāvutaṁ maggaṁ paccuggamanaṁ katvā rājagahassa ca nālandāya ca antare bahuputtakanigrodharukkhamūle pallaṅkaṁ ābhujitvā nisīdi.",
  "atk-s0401a13:181_3": "Nisīdanto pana aññatarapaṁsukūliko viya anisīditvā buddhavesaṁ gahetvā asītihatthā ghanabuddharasmiyo vissajjento nisīdi.",
  "atk-s0401a13:181_4": "Iti tasmiṁ khaṇe paṇṇacchattasakaṭacakkakūṭāgārādippamāṇā buddharasmiyo ito cito ca vipphandantiyo vidhāvantiyo candasahassa-sūriyasahassa-uggamanakālo viya kurumānā taṁ vanantaṁ ekobhāsaṁ akaṁsu.",
  "atk-s0401a13:181_5": "Dvattiṁsamahāpurisalakkhaṇasiriyā samujjalatārāgaṇaṁ viya gaganaṁ,",
  "atk-s0401a13:181_6": "supupphitakamalakuvalayaṁ viya salilaṁ vanantaṁ virocittha.",
  "atk-s0401a13:181_7": "Nigrodharukkhassa khandho nāma seto hoti, pattāni nāma nīlāni, pakkāni rattāni.",
  "atk-s0401a13:181_8": "Tasmiṁ pana divase satasākho nigrodho suvaṇṇavaṇṇova ahosi.",
  "atk-s0401a13:182_0": "Mahākassapatthero ‘‘ayaṁ mayhaṁ satthā bhavissati,",
  "atk-s0401a13:182_1": "imāhaṁ uddissa pabbajito’’ti diṭṭhaṭṭhānato paṭṭhāya oṇatoṇato gantvā tīsu ṭhānesu vanditvā ‘‘satthā me, bhante bhagavā, sāvakohamasmi, satthā me, bhante bhagavā, sāvakohamasmī’’ti āha.",
  "atk-s0401a13:182_2": "Atha naṁ bhagavā avoca – ‘‘kassapa,",
  "atk-s0401a13:182_3": "sace tvaṁ imaṁ nipaccakāraṁ mahāpathaviyā kareyyāsi, sāpi dhāretuṁ na sakkuṇeyya.",
  "atk-s0401a13:182_4": "Tathāgatassa evaṁ guṇamahantataṁ jānatā tayā kato nipaccakāro mayhaṁ lomampi cāletuṁ na sakkoti. Nisīda, kassapa, dāyajjaṁ te dassāmī’’ti.",
  "atk-s0401a13:182_5": "Athassa bhagavā tīhi ovādehi upasampadaṁ adāsi.",
  "atk-s0401a13:182_6": "Datvā bahuputtakanigrodhamūlato nikkhamitvā theraṁ pacchāsamaṇaṁ katvā maggaṁ paṭipajji.",
  "atk-s0401a13:182_7": "Satthu sarīraṁ dvattiṁsamahāpurisalakkhaṇavicittaṁ,",
  "atk-s0401a13:182_8": "mahākassapassa sattamahāpurisalakkhaṇapaṭimaṇḍitaṁ.",
  "atk-s0401a13:182_9": "So kañcanamahānāvāya pacchābandho viya satthu padānupadikaṁ anugañchi.",
  "atk-s0401a13:182_10": "Satthā thokaṁ maggaṁ gantvā maggā okkamma aññatarasmiṁ rukkhamūle nisajjākāraṁ dassesi,",
  "atk-s0401a13:182_11": "thero ‘‘nisīditukāmo satthā’’ti ñatvā attano pārupanapilotikasaṅghāṭiṁ catugguṇaṁ katvā paññāpesi.",
  "atk-s0401a13:183_0": "Satthā tasmiṁ nisīditvā hatthena cīvaraṁ parāmasitvā ‘‘mudukā kho tyāyaṁ, kassapa, pilotikasaṅghāṭī’’ti āha.",
  "atk-s0401a13:183_1": "Thero ‘‘satthā me saṅghāṭiyā mudukabhāvaṁ katheti,",
  "atk-s0401a13:183_2": "pārupitukāmo bhavissatī’’ti ñatvā ‘‘pārupatu, bhante, bhagavā saṅghāṭi’’nti āha.",
  "atk-s0401a13:183_3": "Kiṁ tvaṁ pārupissasi kassapāti?",
  "atk-s0401a13:183_4": "Tumhākaṁ nivāsanaṁ labhanto pārupissāmi, bhanteti. ‘‘Kiṁ pana tvaṁ, kassapa,",
  "atk-s0401a13:183_5": "imaṁ paribhogajiṇṇaṁ paṁsukūlaṁ dhāretuṁ sakkhissasi?",
  "atk-s0401a13:183_6": "Mayā hi imassa paṁsukūlassa gahitadivase udakapariyantaṁ katvā mahāpathavī kampi,",
  "atk-s0401a13:183_7": "imaṁ buddhānaṁ paribhogajiṇṇaṁ cīvaraṁ nāma na sakkā parittaguṇena dhāretuṁ,",
  "atk-s0401a13:183_8": "paṭibalenevidaṁ paṭipattipūraṇasamatthena jātipaṁsukūlikena gahetuṁ vaṭṭatī’’ti vatvā therena saddhiṁ cīvaraṁ parivattesi.",
  "atk-s0401a13:184_0": "Evaṁ pana cīvaraparivattaṁ katvā therena pārutacīvaraṁ bhagavā pārupi, satthu cīvaraṁ thero pārupi.",
  "atk-s0401a13:184_1": "Tasmiṁ samaye acetanāpi ayaṁ mahāpathavī ‘‘dukkaraṁ, bhante, akattha,",
  "atk-s0401a13:184_2": "attanā pārutacīvaraṁ sāvakassa dinnapubbaṁ nāma natthi,",
  "atk-s0401a13:184_3": "ahaṁ tumhākaṁ guṇaṁ dhāretuṁ na sakkomī’’ti vadantī viya udakapariyantaṁ katvā kampi.",
  "atk-s0401a13:184_4": "Theropi ‘‘laddhaṁ dāni mayā buddhānaṁ paribhogacīvaraṁ,",
  "atk-s0401a13:184_5": "kiṁ me idāni uttari kattabbaṁ atthī’’ti unnatiṁ akatvā buddhānaṁ santikeyeva terasa dhutaguṇe samādāya sattadivasamattaṁ puthujjano hutvā aṭṭhame aruṇe saha paṭisambhidāhi arahattaṁ pāpuṇi. Satthāpi ‘‘kassapo, bhikkhave,",
  "atk-s0401a13:184_6": "candūpamo kulāni upasaṅkamati,",
  "atk-s0401a13:184_7": "apakasseva kāyaṁ apakassa cittaṁ niccanavako kulesu appagabbho’’ti (saṁ. ni.",
  "atk-s0401a13:184_8": "2.146) evamādīhi suttehi theraṁ thometvā aparabhāge etadeva kassapasaṁyuttaṁ aṭṭhuppattiṁ katvā ‘‘mama sāsane dhutavādānaṁ bhikkhūnaṁ mahākassapo aggo’’ti theraṁ ṭhānantare ṭhapesīti.",
  "atk-s0401a13:185_0": "Anuruddhattheravatthu",
  "atk-s0401a13:186_0": "192.",
  "atk-s0401a13:186_1": "Pañcame dibbacakkhukānaṁ yadidaṁ anuruddhoti dibbacakkhukabhikkhūnaṁ anuruddhatthero aggoti vadati.",
  "atk-s0401a13:186_2": "Tassa ciṇṇavasitāya aggabhāvo veditabbo.",
  "atk-s0401a13:186_3": "Thero kira bhojanapapañcamattaṁ ṭhapetvā sesakālaṁ ālokaṁ vaḍḍhetvā dibbacakkhunā satte olokentova viharati.",
  "atk-s0401a13:186_4": "Iti ahorattaṁ ciṇṇavasitāya esa dibbacakkhukānaṁ aggo nāma jāto.",
  "atk-s0401a13:186_5": "Apica kappasatasahassaṁ patthitabhāvenapesa dibbacakkhukānaṁ aggova jāto.",
  "atk-s0401a13:187_0": "Tatrassa pañhakamme ayamanupubbikathā – ayampi hi kulaputto padumuttarasseva bhagavato kāle pacchābhattaṁ dhammassavanatthaṁ vihāraṁ gacchantena mahājanena saddhiṁ agamāsi.",
  "atk-s0401a13:187_1": "Ayaṁ hi tadā aññataro apākaṭanāmo issarakuṭumbiko ahosi.",
  "atk-s0401a13:187_2": "So dasabalaṁ vanditvā parisapariyante ṭhito dhammakathaṁ suṇāti.",
  "atk-s0401a13:187_3": "Satthā desanaṁ yathānusandhikaṁ ghaṭetvā ekaṁ dibbacakkhukaṁ bhikkhuṁ etadaggaṭṭhāne ṭhapesi.",
  "atk-s0401a13:188_0": "Tato kuṭumbikassa etadahosi – ‘‘mahā vatāyaṁ bhikkhu,",
  "atk-s0401a13:188_1": "yaṁ evaṁ satthā sayaṁ dibbacakkhukānaṁ aggaṭṭhāne ṭhapesi.",
  "atk-s0401a13:188_2": "Aho vatāhampi anāgate uppajjanakabuddhassa sāsane dibbacakkhukānaṁ aggo bhaveyya’’nti cittaṁ uppādetvā parisantarena gantvā svātanāya bhagavantaṁ bhikkhusaṅghena saddhiṁ nimantetvā punadivase buddhappamukhassa bhikkhusaṅghassa mahādānaṁ datvā ‘‘mahantaṁ ṭhānantaraṁ mayā patthita’’nti teneva niyāmena ajjatanāya svātanāyāti nimantetvā satta divasāni mahādānaṁ pavattetvā saparivārassa bhagavato uttamavatthāni datvā ‘‘bhagavā nāhaṁ imaṁ sakkāraṁ dibbasampattiyā na manussasampattiyā atthāya karomi.",
  "atk-s0401a13:188_3": "Yaṁ pana tumhe ito sattadivasamatthake bhikkhuṁ dibbacakkhukānaṁ aggaṭṭhāne ṭhapayittha,",
  "atk-s0401a13:188_4": "ahampi anāgate ekassa buddhassa sāsane so bhikkhu viya dibbacakkhukānaṁ aggo bhaveyya’’nti patthanaṁ katvā pādamūle nipajji.",
  "atk-s0401a13:188_5": "Satthā anāgataṁ oloketvā tassa patthanāya samijjhanabhāvaṁ ñatvā evamāha – ‘‘ambho purisa,",
  "atk-s0401a13:188_6": "anāgate kappasatasahassapariyosāne gotamo nāma buddho uppajjissati,",
  "atk-s0401a13:188_7": "tassa sāsane tvaṁ dibbacakkhukānaṁ aggo anuruddho nāma bhavissasī’’ti.",
  "atk-s0401a13:188_8": "Evañca pana vatvā bhattānumodanaṁ katvā vihārameva agamāsi.",
  "atk-s0401a13:189_0": "Kuṭumbikopi yāva buddho dharati,",
  "atk-s0401a13:189_1": "tāva avijahitameva kalyāṇakammaṁ katvā parinibbute satthari niṭṭhite sattayojanike suvaṇṇacetiye bhikkhusaṅghaṁ upasaṅkamitvā, ‘‘bhante,",
  "atk-s0401a13:189_2": "kiṁ dibbacakkhussa parikamma’’nti pucchi.",
  "atk-s0401a13:189_3": "Padīpadānaṁ nāma dātuṁ vaṭṭati upāsakāti. Sādhu, bhante,",
  "atk-s0401a13:189_4": "karissāmīti sahassadīpānaṁyeva tāva dīparukkhānaṁ sahassaṁ kāresi,",
  "atk-s0401a13:189_5": "tadanantaraṁ tato parittatare,",
  "atk-s0401a13:189_6": "tadanantaraṁ tato pariyattatareti anekasahasse dīparukkhe kāresi.",
  "atk-s0401a13:189_7": "Sesapadīpā pana aparimāṇā ahesuṁ.",
  "atk-s0401a13:190_0": "Evaṁ yāvajīvaṁ kalyāṇakammaṁ katvā devesu ca manussesu ca saṁsaranto kappasatasahassaṁ atikkamitvā kassapasammāsambuddhassa kāle bārāṇasiyaṁ kuṭumbiyagehe nibbattitvā parinibbute satthari niṭṭhite yojanike cetiye bahu kaṁsapātiyo kārāpetvā sappimaṇḍassa pūretvā majjhe ekekaṁ guḷapiṇḍaṁ ṭhapetvā ujjāletvā mukhavaṭṭiyā mukhavaṭṭiṁ phusāpento cetiyaṁ parikkhipāpetvā attano sabbamahantaṁ kaṁsapātiṁ kāretvā sappimaṇḍassa pūretvā tassā mukhavaṭṭiyaṁ samantato vaṭṭisahassaṁ jālāpetvā majjhaṭṭhāne thūpikaṁ pilotikāya veṭhetvā jālāpetvā kaṁsapātiṁ sīsenādāya sabbarattiṁ yojanikaṁ cetiyaṁ anupariyāyi.",
  "atk-s0401a13:190_1": "Evaṁ tenāpi attabhāvena yāvajīvaṁ kalyāṇakammaṁ katvā devaloke nibbatto.",
  "atk-s0401a13:191_0": "Puna anuppanne buddhe tasmiṁyeva nagare duggatakulassa gehe paṭisandhiṁ gaṇhitvā sumanaseṭṭhiṁ nāma nissāya vasi, annabhārotissa nāmaṁ ahosi.",
  "atk-s0401a13:191_1": "So pana sumanaseṭṭhi devasikaṁ kapaṇaddhikavaṇibbakayācakānaṁ gehadvāre mahādānaṁ deti.",
  "atk-s0401a13:191_2": "Athekadivasaṁ upariṭṭho nāma paccekabuddho gandhamādanapabbate nirodhasamāpattiṁ samāpanno.",
  "atk-s0401a13:191_3": "Tato vuṭṭhāya ‘‘ajja kassa anuggahaṁ kātuṁ vaṭṭatī’’ti vīmaṁsi.",
  "atk-s0401a13:191_4": "Paccekabuddhā ca nāma duggatānukampakā honti.",
  "atk-s0401a13:191_5": "So ‘‘ajja mayā annabhārassa anuggahaṁ kātuṁ vaṭṭatī’’ti cintetvā ‘‘idāni annabhāro aṭavito attano gehaṁ āgamissatī’’ti ñatvā pattacīvaramādāya gandhamādanapabbatā vehāsaṁ abbhuggantvā gāmadvāre annabhārassa sammukhe paccuṭṭhāsi.",
  "atk-s0401a13:192_0": "Annabhāro paccekabuddhaṁ tucchapattahatthaṁ disvā paccekabuddhaṁ abhivādetvā ‘‘api, bhante,",
  "atk-s0401a13:192_1": "bhikkhaṁ labhitthā’’ti pucchi. Labhissāma mahāpuññāti. ‘‘Bhante,",
  "atk-s0401a13:192_2": "thokaṁ idheva hothā’’ti vegena gantvā attano gehe mātugāmaṁ pucchi – ‘‘bhadde,",
  "atk-s0401a13:192_3": "mayhaṁ ṭhapitaṁ bhāgabhattaṁ atthi, natthī’’ti? Atthi sāmīti.",
  "atk-s0401a13:192_4": "So tatova gantvā paccekabuddhassa hatthato pattamādāya āgantvā ‘‘bhadde,",
  "atk-s0401a13:192_5": "mayaṁ purimabhave kalyāṇakammassa akatattā bhattaṁ paccāsīsamānā viharāma ,",
  "atk-s0401a13:192_6": "amhākaṁ dātukāmatāya sati deyyadhammo na hoti,",
  "atk-s0401a13:192_7": "deyyadhamme sati paṭiggāhakaṁ na labhāma,",
  "atk-s0401a13:192_8": "ajja me upariṭṭhapaccekabuddho diṭṭho, bhāgabhattañca atthi,",
  "atk-s0401a13:192_9": "mayhaṁ bhāgabhattaṁ imasmiṁ patte pakkhipāhī’’ti.",
  "atk-s0401a13:193_0": "Byattā itthī ‘‘yato mayhaṁ sāmiko bhāgabhattaṁ deti,",
  "atk-s0401a13:193_1": "mayāpi imasmiṁ dāne bhāginiyā bhavitabba’’nti attano bhāgabhattampi upariṭṭhassa paccekabuddhassa patte patiṭṭhapetvā adāsi.",
  "atk-s0401a13:193_2": "Annabhāro pattaṁ āharitvā paccekabuddhassa hatthe ṭhapetvā, ‘‘bhante,",
  "atk-s0401a13:193_3": "evarūpā dujjīvitā muccāmā’’ti āha. Evaṁ hotu, mahāpuññāti.",
  "atk-s0401a13:193_4": "So attano uttarasāṭakaṁ ekasmiṁ padese attharitvā , ‘‘bhante,",
  "atk-s0401a13:193_5": "idha nisīditvā paribhuñjathā’’ti āha.",
  "atk-s0401a13:193_6": "Paccekabuddho tattha nisīditvā navavidhaṁ pāṭikūlyaṁ paccavekkhanto paribhuñji.",
  "atk-s0401a13:193_7": "Paribhuttakāle annabhāro pattadhovanaudakaṁ adāsi.",
  "atk-s0401a13:193_8": "Paccekabuddho niṭṭhitabhattakicco –",
  "atk-s0401a13:194_0": "‘‘Icchitaṁ patthitaṁ tuyhaṁ, sabbameva samijjhatu;",
  "atk-s0401a13:195_0": "Sabbe pūrentu saṅkappā, cando pannaraso yathā’’ti. –",
  "atk-s0401a13:196_0": "Anumodanaṁ katvā maggaṁ paṭipajji.",
  "atk-s0401a13:196_1": "Sumanaseṭṭhissa chatte adhivatthā devatā ‘‘aho dānaṁ paramadānaṁ upariṭṭhe suppatiṭṭhita’’nti tikkhattuṁ vatvā sādhukāraṁ adāsi.",
  "atk-s0401a13:196_2": "Sumanaseṭṭhi ‘‘kiṁ tvaṁ maṁ ettakaṁ kālaṁ dānaṁ dadamānaṁ na passasī’’ti āha.",
  "atk-s0401a13:196_3": "Nāhaṁ tava dāne sādhukāraṁ demi,",
  "atk-s0401a13:196_4": "annabhārena upariṭṭhapaccekabuddhassa dinnapiṇḍapāte pasīditvā sādhukāraṁ demīti.",
  "atk-s0401a13:197_0": "Sumanaseṭṭhi cintesi – ‘‘acchariyaṁ vatidaṁ,",
  "atk-s0401a13:197_1": "ahaṁ ettakaṁ kālaṁ dānaṁ dento devataṁ sādhukāraṁ dāpetuṁ nāsakkhiṁ.",
  "atk-s0401a13:197_2": "Ayaṁ annabhāro maṁ nissāya vasanto anurūpassa paṭiggāhakapuggalassa laddhattā ekapiṇḍapātadāneneva sādhukāraṁ dāpesi,",
  "atk-s0401a13:197_3": "etassa anucchavikaṁ datvā etaṁ piṇḍapātaṁ mama santakaṁ kātuṁ vaṭṭatī’’ti annabhāraṁ pakkosāpetvā ‘‘ajja tayā kassaci kiñci dānaṁ dinna’’nti pucchi. Āma, ayya,",
  "atk-s0401a13:197_4": "upariṭṭhapaccekabuddhassa me attano bhāgabhattaṁ dinnanti. Handa, bho,",
  "atk-s0401a13:197_5": "kahāpaṇaṁ gaṇhitvā etaṁ piṇḍapātaṁ mayhaṁ dehīti. Na demi ayyāti. So yāva sahassaṁ vaḍḍhesi,",
  "atk-s0401a13:197_6": "annabhāro ‘‘sahassenāpi na demī’’ti āha. Hotu, bho, yadi piṇḍapātaṁ na desi,",
  "atk-s0401a13:197_7": "sahassaṁ gaṇhitvā pattiṁ me dehīti.",
  "atk-s0401a13:197_8": "‘‘Etampi dātuṁ yuttaṁ vā ayuttaṁ vā na jānāmi,",
  "atk-s0401a13:197_9": "ayyaṁ pana upariṭṭhapaccekabuddhaṁ pucchitvā sace dātuṁ yuttaṁ bhavissati,",
  "atk-s0401a13:197_10": "dassāmī’’ti gantvā paccekabuddhaṁ sampāpuṇitvā, ‘‘bhante,",
  "atk-s0401a13:197_11": "sumanaseṭṭhi mayhaṁ sahassaṁ datvā tumhākaṁ dinnapiṇḍapāte pattiṁ yācati, dammi vā na dammi vā’’ti . Upamaṁ te paṇḍita karissāmi.",
  "atk-s0401a13:197_12": "Seyyathāpi kulasatike gāme ekasmiṁyeva ghare dīpaṁ jāleyya,",
  "atk-s0401a13:197_13": "sesā attano attano telena vaṭṭiṁ temetvā jālāpetvā gaṇheyyuṁ, purimadīpassa pabhā atthi, natthīti. Atirekatarā, bhante, pabhā hotīti.",
  "atk-s0401a13:197_14": "Evameva paṇḍita uḷuṅkayāgu vā hotu kaṭacchubhikkhā vā,",
  "atk-s0401a13:197_15": "attano piṇḍapāte paresaṁ pattiṁ dentassa satassa vā detu sahassassa vā, yattakānaṁ deti, tattakānaṁ puññaṁ vaḍḍhati.",
  "atk-s0401a13:197_16": "Tvaṁ dento ekameva piṇḍapātaṁ adāsi,",
  "atk-s0401a13:197_17": "sumanaseṭṭhissa pana pattiyā dinnāya dve piṇḍapātā honti eko tava, eko ca tassāti.",
  "atk-s0401a13:198_0": "So paccekabuddhaṁ abhivādetvā sumanaseṭṭhissa santikaṁ gantvā ‘‘piṇḍapāte pattiṁ gaṇha sāmī’’ti āha. Handa, kahāpaṇasahassaṁ gaṇhāti. Nāhaṁ piṇḍapātaṁ vikkiṇāmi,",
  "atk-s0401a13:198_1": "saddhāya pana tumhākaṁ pattiṁ demīti. Tāta,",
  "atk-s0401a13:198_2": "tvaṁ mayhaṁ saddhāya pattiṁ desi,",
  "atk-s0401a13:198_3": "ahaṁ pana tuyhaṁ guṇaṁ pūjento sahassaṁ demi, gaṇha, tātāti.",
  "atk-s0401a13:198_4": "So ‘‘evaṁ hotū’’ti sahassaṁ gaṇhi. Tāta,",
  "atk-s0401a13:198_5": "tuyhaṁ sahassaṁ laddhakālato paṭṭhāya sahatthā kammakaraṇakiccaṁ natthi, vīthiyaṁ gharaṁ māpetvā vasa. Yena tuyhaṁ attho, taṁ maṁ āharāpetvā gaṇhāhīti.",
  "atk-s0401a13:198_6": "Nirodhasamāpattito vuṭṭhitapaccekabuddhassa dinnapiṇḍapāto nāma taṁdivasameva vipākaṁ deti.",
  "atk-s0401a13:198_7": "Tasmā sumanaseṭṭhi aññaṁ divasaṁ annabhāraṁ gahetvā rājakulaṁ agacchantopi taṁdivasaṁ gahetvāva gato.",
  "atk-s0401a13:199_0": "Annabhārassa puññaṁ āgamma rājā seṭṭhiṁ anoloketvā annabhārameva olokesi . Kiṁ, deva,",
  "atk-s0401a13:199_1": "imaṁ purisaṁ ativiya olokesīti?",
  "atk-s0401a13:199_2": "Aññaṁ divasaṁ adiṭṭhapubbattā olokemīti. Oloketabbayuttako esa devāti.",
  "atk-s0401a13:199_3": "Ko panassa oloketabbayuttako guṇoti?",
  "atk-s0401a13:199_4": "Ajja attano bhāgabhattaṁ sayaṁ abhuñjitvā upariṭṭhapaccekabuddhassa dinnattā mama hatthato sahassaṁ labhi devāti. Konāmo esoti? Annabhāro nāma devāti.",
  "atk-s0401a13:199_5": "‘‘Tava hatthato laddhattā mamapi hatthato laddhuṁ arahati,",
  "atk-s0401a13:199_6": "ahampissa pūjaṁ karissāmī’’ti vatvā sahassaṁ adāsi.",
  "atk-s0401a13:199_7": "Etassa vasanagehaṁ jānātha bhaṇeti?",
  "atk-s0401a13:199_8": "Sādhu devāti ekaṁ gehaṭṭhānaṁ sodhentā kuddālena āhatāhataṭṭhāne nidhikumbhiyo gīvāya gīvaṁ āhacca ṭhitā disvā rañño ārocayiṁsu.",
  "atk-s0401a13:199_9": "Rājā ‘‘tena hi gantvā khanathā’’ti āha.",
  "atk-s0401a13:199_10": "Tesaṁ khanantānaṁ khanantānaṁ heṭṭhā gacchanti. Puna gantvā rañño ārocayiṁsu.",
  "atk-s0401a13:199_11": "Rājā ‘‘annabhārassa vacanena khanathā’’ti āha.",
  "atk-s0401a13:199_12": "Te gantvā ‘‘annabhārasseva vacana’’nti khaniṁsu.",
  "atk-s0401a13:199_13": "Kuddālena āhatāhataṭṭhāne ahicchattakamakuḷāni viya kumbhiyo uṭṭhahiṁsu.",
  "atk-s0401a13:199_14": "Te dhanaṁ āharitvā rañño santike rāsiṁ akaṁsu.",
  "atk-s0401a13:199_15": "Rājā amacce sannipātetvā ‘‘imasmiṁ nagare kassa aññassa ettakaṁ dhanaṁ atthī’’ti pucchi. Natthi kassaci devāti.",
  "atk-s0401a13:199_16": "Tena hi ayaṁ annabhāro imasmiṁ nagare dhanaseṭṭhi nāma hotūti.",
  "atk-s0401a13:199_17": "Taṁdivasameva seṭṭhicchattaṁ labhi.",
  "atk-s0401a13:200_0": "So tato paṭṭhāya yāvajīvaṁ kalyāṇakammaṁ katvā tato cuto devaloke nibbatto.",
  "atk-s0401a13:200_1": "Dīgharattaṁ devamanussesu saṁsaritvā amhākaṁ satthu uppajjanakāle kapilavatthunagare amittodanasakkassa gehe paṭisandhiṁ gaṇhi.",
  "atk-s0401a13:200_2": "Nāmaggahaṇadivase panassa anuruddhoti nāmaṁ akaṁsu.",
  "atk-s0401a13:200_3": "Mahānāmasakkassa kaniṭṭhabhātā satthu cūḷapituputto paramasukhumālo mahāpuñño ahosi.",
  "atk-s0401a13:200_4": "Suvaṇṇapātiyaṁyevassa bhattaṁ uppajji.",
  "atk-s0401a13:200_5": "Athassa mātā ekadivasaṁ ‘‘mama puttaṁ natthīti padaṁ jānāpessāmī’’ti ekaṁ suvaṇṇapātiṁ aññāya suvaṇṇapātiyā pidahitvā tucchakaṁyeva pesesi.",
  "atk-s0401a13:200_6": "Antarāmagge devatā dibbapūvehi pūresuṁ. Evaṁ mahāpuñño ahosi.",
  "atk-s0401a13:200_7": "Tiṇṇaṁ utūnaṁ anucchavikesu tīsu pāsādesu alaṅkatanāṭakitthīhi parivuto devo viya sampattiṁ anubhavi.",
  "atk-s0401a13:201_0": "Amhākampi bodhisatto tasmiṁ samaye tusitapurā cavitvā suddhodanamahārājassa aggamahesiyā kucchismiṁ paṭisandhiṁ gahetvā anukkamena vuddhippatto ekūnatiṁsa vassāni agāramajjhe vasitvā mahābhinikkhamanaṁ nikkhamitvā anukkamena paṭividdhasabbaññutaññāṇo bodhimaṇḍe sattasattāhaṁ vītināmetvā isipatane migadāye dhammacakkappattanaṁ pavattetvā lokānuggahaṁ karonto rājagahaṁ āgamma ‘‘putto me rājagahaṁ āgato’’ti sutvā ‘‘gacchatha bhaṇe mama puttaṁ ānethā’’ti pitarā pahite sahassasahassaparivāre dasa amacce ehibhikkhupabbajjāya pabbājetvā kāḷudāyittherena cārikāgamanaṁ āyācito rājagahato vīsatisahassabhikkhuparivāro nikkhamitvā kapilavatthupuraṁ gantvā ñātisamāgame anekehi iddhipāṭihāriyehi sappāṭihāriyaṁ vicitradhammadesanaṁ katvā mahājanaṁ amatapānaṁ pāyetvā dutiyadivase pattacīvaramādāya nagaradvāre ṭhatvā ‘‘kiṁ nu kho kulanagaraṁ āgatānaṁ sabbaññubuddhānaṁ āciṇṇa’’nti āvajjamāno ‘‘sapadānaṁ piṇḍāya caraṇaṁ āciṇṇa’’nti ñatvā sapadānaṁ piṇḍāya caranto ‘‘putto me piṇḍāya caratī’’ti sutvā āgatassa rañño dhammaṁ kathetvā tena sakanivesanaṁ pavesetvā katasakkārasammāno tattha kātabbaṁ ñātijanānuggahaṁ katvā rāhulakumāraṁ pabbājetvā nacirasseva kapilavatthupurato mallaraṭṭhe cārikaṁ caramāno anupiyaambavanaṁ agamāsi.",
  "atk-s0401a13:202_0": "Tasmiṁ samaye suddhodanamahārājā sākiyajanaṁ sannipātetvā āha – ‘‘sace mama putto agāraṁ ajjhāvasissa,",
  "atk-s0401a13:202_1": "rājā abhavissa cakkavattī sattaratanasamannāgato.",
  "atk-s0401a13:202_2": "Nattāpi me rāhulakumāro khattiyagaṇena saddhiṁ taṁ parivāretvā acarissa, tumhepi etamatthaṁ jānātha.",
  "atk-s0401a13:202_3": "Idāni pana me putto buddho jāto, khattiyāvassa parivārā hontu.",
  "atk-s0401a13:202_4": "Tumhe ekekakulato ekekaṁ dārakaṁ dethā’’ti.",
  "atk-s0401a13:202_5": "Evaṁ vutte ekappahāreneva sahassakhattiyakumārā pabbajiṁsu.",
  "atk-s0401a13:202_6": "Tasmiṁ samaye mahānāmo kuṭumbasāmiko hoti.",
  "atk-s0401a13:202_7": "So anuruddhasakkaṁ upasaṅkamitvā etadavoca – ‘‘etarahi, tāta anuruddha,",
  "atk-s0401a13:202_8": "abhiññātā abhiññātā sakyakumārā bhagavantaṁ pabbajitaṁ anupabbajanti,",
  "atk-s0401a13:202_9": "amhākaṁ kule natthi koci agārasmā anagāriyaṁ pabbajito. Tena hi tvaṁ vā pabbaja, ahaṁ vā pabbajissāmī’’ti.",
  "atk-s0401a13:202_10": "So tassa vacanaṁ sutvā gharāvāse ruciṁ akatvā attasattamo agārasmā anagāriyaṁ pabbajito.",
  "atk-s0401a13:202_11": "Tassa pabbajjānukkamo saṅghabhedakakkhandhake (cūḷava. 330 ādayo) āgatova.",
  "atk-s0401a13:203_0": "Evaṁ anupiyaambavanaṁ gantvā pabbajitesu pana tesu tasmiṁyeva antovasse bhaddiyatthero arahattaṁ pāpuṇi.",
  "atk-s0401a13:203_1": "Anuruddhatthero dibbacakkhuṁ nibbattesi,",
  "atk-s0401a13:203_2": "devadatto aṭṭha samāpattiyo nibbattesi,",
  "atk-s0401a13:203_3": "ānandatthero sotāpattiphale patiṭṭhāsi,",
  "atk-s0401a13:203_4": "bhagutthero ca kimilatthero ca pacchā arahattaṁ pāpuṇiṁsu.",
  "atk-s0401a13:203_5": "Tesaṁ pana sabbesampi therānaṁ attano attano āgataṭṭhāne pubbapatthanābhinīhāro āgamissati.",
  "atk-s0401a13:203_6": "Ayaṁ pana anuruddhatthero dhammasenāpatissa santike kammaṭṭhānaṁ gahetvā cetiyaraṭṭhe pācīnavaṁsamigadāyaṁ gantvā samaṇadhammaṁ karonto satta mahāpurisavitakke vitakkesi, aṭṭhame kilamati.",
  "atk-s0401a13:203_7": "Satthā ‘‘anuruddho aṭṭhame mahāpurisavitakke kilamatī’’ti ñatvā ‘‘tassa saṅkappaṁ pūressāmī’’ti tattha gantvā paññattavarabuddhāsane nisinno aṭṭhamaṁ mahāpurisavitakkaṁ pūretvā catupaccayasantosabhāvanārāmapaṭimaṇḍitaṁ mahāariyavaṁsapaṭipadaṁ (a. ni.",
  "atk-s0401a13:203_8": "8.30) kathetvā ākāse uppatitvā bhesakalāvanameva gato.",
  "atk-s0401a13:204_0": "Thero tathāgate gatamatteyeva tevijjo mahākhīṇāsavo hutvā ‘‘satthā mayhaṁ manaṁ jānitvā āgantvā aṭṭhamaṁ mahāpurisavitakkaṁ pūretvā adāsi.",
  "atk-s0401a13:204_1": "So ca me manoratho matthakaṁ patto’’ti buddhānaṁ dhammadesanaṁ attano ca paṭividdhadhammaṁ ārabbha imā gāthā abhāsi –",
  "atk-s0401a13:205_0": "‘‘Mama saṅkappamaññāya, satthā loke anuttaro;",
  "atk-s0401a13:206_0": "Manomayena kāyena, iddhiyā upasaṅkami.",
  "atk-s0401a13:207_0": "‘‘Yathā me ahu saṅkappo, tato uttari desayi;",
  "atk-s0401a13:208_0": "Nippapañcarato buddho, nippapañcamadesayi.",
  "atk-s0401a13:209_0": "‘‘Tassāhaṁ dhammamaññāya, vihāsiṁ sāsane rato;",
  "atk-s0401a13:210_0": "Tisso vijjā anuppatto, kataṁ buddhassa sāsana’’nti. (theragā. 901-903);",
  "atk-s0401a13:211_0": "Atha naṁ aparabhāge satthā jetavanamahāvihāre viharanto ‘‘mama sāsane dibbacakkhukānaṁ anuruddho aggo’’ti aggaṭṭhāne ṭhapesi.",
  "atk-s0401a13:212_0": "Bhaddiyattheravatthu",
  "atk-s0401a13:213_0": "193.",
  "atk-s0401a13:213_1": "Chaṭṭhe uccākulikānanti ucce kule jātānaṁ.",
  "atk-s0401a13:213_2": "Bhaddiyoti anuruddhattherena saddhiṁ nikkhamanto sakyarājā.",
  "atk-s0401a13:213_3": "Kāḷigodhāya puttoti kāḷavaṇṇā sā devī, godhāti panassā nāmaṁ . Tasmā kāḷigodhāti vuccati , tassā puttoti attho.",
  "atk-s0401a13:213_4": "Kasmā panāyaṁ uccākulikānaṁ aggoti vutto,",
  "atk-s0401a13:213_5": "kiṁ tato uccākulikatarā natthīti? Āma natthi.",
  "atk-s0401a13:213_6": "Tassa hi mātā sākiyānīnaṁ antare vayena sabbajeṭṭhikā,",
  "atk-s0401a13:213_7": "soyeva ca sākiyakule sampattaṁ rajjaṁ pahāya pabbajito.",
  "atk-s0401a13:213_8": "Tasmā uccākulikānaṁ aggoti vutto.",
  "atk-s0401a13:213_9": "Apica pubbapatthanānubhāvena cesa anupaṭipāṭiyā pañca jātisatāni rājakule nibbattitvā rajjaṁ kāresiyeva.",
  "atk-s0401a13:213_10": "Imināpi kāraṇena uccākulikānaṁ aggoti vutto.",
  "atk-s0401a13:214_0": "Pañhakamme panassa ayamanupubbikathā – ayampi hi atīte padumuttarabuddhakāle mahābhogakule nibbatto vuttanayeneva dhammassavanatthāya gato.",
  "atk-s0401a13:214_1": "Taṁdivasaṁ satthāraṁ ekaṁ bhikkhuṁ uccākulikānaṁ bhikkhūnaṁ aggaṭṭhāne ṭhapentaṁ disvā ‘‘mayāpi anāgate ekassa buddhassa sāsane uccākulikānaṁ bhikkhūnaṁ aggena bhavituṁ vaṭṭatī’’ti tathāgataṁ nimantetvā satta divasāni buddhappamukhassa bhikkhusaṅghassa mahādānaṁ datvā, ‘‘bhante,",
  "atk-s0401a13:214_2": "ahaṁ imassa dānassa phalena nāññaṁ sampattiṁ ākaṅkhāmi,",
  "atk-s0401a13:214_3": "anāgate pana ekassa buddhassa sāsane uccākulikānaṁ bhikkhūnaṁ aggo bhaveyya’’nti patthayitvā pādamūle nipajji.",
  "atk-s0401a13:215_0": "Satthā anāgataṁ olokento samijjhanabhāvaṁ disvā ‘‘samijjhissati te idaṁ kammaṁ,",
  "atk-s0401a13:215_1": "ito kappasatasahassāvasāne gotamo nāma buddho uppajjissati,",
  "atk-s0401a13:215_2": "tvaṁ tassa sāsane uccākulikānaṁ bhikkhūnaṁ aggo bhavissasī’’ti byākaritvā bhattānumodanaṁ katvā vihāraṁ agamāsi.",
  "atk-s0401a13:215_3": "Sopi taṁ byākaraṇaṁ labhitvā uccākulikasaṁvattanikakammaṁ pucchitvā dhammāsanāni kāretvā tesu paccattharaṇāni santharāpetvā dhammabījaniyo dhammakathikavaṭṭaṁ uposathāgāre padīpateladānanti evaṁ yāvajīvaṁ bahuvidhaṁ kalyāṇakammaṁ katvā tattha kālakato devesu ca manussesu ca saṁsaranto kassapadasabalassa ca amhākañca bhagavato antare bārāṇasiyaṁ kuṭumbiyaghare nibbatto.",
  "atk-s0401a13:216_0": "Tena ca samayena sambahulā paccekabuddhā gandhamādanapabbatā āgamma bārāṇasiyaṁ gaṅgāya tīre phāsukaṭṭhāne nisīditvā piṇḍapātaṁ paribhuñjanti.",
  "atk-s0401a13:216_1": "So kuṭumbiyo tesaṁ nibaddhameva tasmiṁ ṭhāne bhattavissaggakaraṇaṁ ñatvā aṭṭha pāsāṇaphalakāni attharitvā yāvajīvaṁ paccekabuddhe upaṭṭhahi.",
  "atk-s0401a13:216_2": "Athekaṁ buddhantaraṁ devamanussesu saṁsaritvā imasmiṁ buddhuppāde kapilavatthunagare khattiyakule nibbatti.",
  "atk-s0401a13:216_3": "Nāmaggahaṇadivase cassa bhaddiyakumāroti nāmaṁ akaṁsu.",
  "atk-s0401a13:216_4": "So vayaṁ āgamma heṭṭhā anuruddhasutte vuttanayeneva channaṁ khattiyānaṁ abbhantaro hutvā satthari anupiyaambavane viharante satthu santike pabbajitvā arahattaṁ pāpuṇi.",
  "atk-s0401a13:216_5": "Atha satthā aparabhāge jetavanamahāvihāre viharanto ‘‘mama sāsane uccākulikānaṁ kāḷigodhāya putto bhaddiyatthero aggo’’ti aggaṭṭhāne ṭhapesi.",
  "atk-s0401a13:217_0": "Lakuṇḍakabhaddiyattheravatthu",
  "atk-s0401a13:218_0": "194.",
  "atk-s0401a13:218_1": "Sattame mañjussarānanti madhurassarānaṁ.",
  "atk-s0401a13:218_2": "Lakuṇḍakabhaddiyoti ubbedhena rasso, nāmena bhaddiyo.",
  "atk-s0401a13:218_3": "Tassāpi pañhakamme ayamanupubbikathā – ayampi hi padumuttarabuddhakāle haṁsavatīnagare mahābhogakule nibbatto vuttanayeneva dhammassavanatthāya vihāraṁ gato.",
  "atk-s0401a13:218_4": "Tasmiṁ samaye satthāraṁ ekaṁ mañjussaraṁ bhikkhuṁ etadagge ṭhapentaṁ disvā ‘‘aho vatāhampi anāgate ayaṁ bhikkhu viya ekassa buddhassa sāsane mañjussarānaṁ bhikkhūnaṁ aggo bhaveyya’’nti cittaṁ uppādetvā satthāraṁ nimantetvā satta divasāni buddhappamukhassa bhikkhusaṅghassa mahādānaṁ datvā, ‘‘bhante,",
  "atk-s0401a13:218_5": "ahaṁ imassa dānassa phalena na aññaṁ sampattiṁ ākaṅkhāmi,",
  "atk-s0401a13:218_6": "anāgate pana ekassa buddhassa sāsane mañjussarānaṁ bhikkhūnaṁ aggo bhaveyya’’nti patthayitvā satthupādamūle nipajji.",
  "atk-s0401a13:218_7": "Satthā anāgataṁ olokento samijjhanabhāvaṁ disvā ‘‘samijjhissati te idaṁ kammaṁ,",
  "atk-s0401a13:218_8": "ito kappasatasahassāvasāne gotamo nāma buddho uppajjissati,",
  "atk-s0401a13:218_9": "tvaṁ tassa sāsane mañjussarānaṁ bhikkhūnaṁ aggo bhavissasī’’ti byākaritvā vihāraṁ agamāsi.",
  "atk-s0401a13:219_0": "Sopi taṁ byākaraṇaṁ labhitvā yāvajīvaṁ kalyāṇakammaṁ katvā tato kālakato devesu ca manussesu ca saṁsaranto vipassīsammāsambuddhakāle cittapattakokilo nāma hutvā kheme migadāye vasanto ekadivasaṁ himavantaṁ gantvā madhuraṁ ambaphalaṁ tuṇḍena gahetvā āgacchanto bhikkhusaṅghaparivutaṁ satthāraṁ disvā cintesi – ‘‘ahaṁ aññesu divasesu rittako tathāgataṁ passāmi,",
  "atk-s0401a13:219_1": "ajja pana me imaṁ ambapakkaṁ puttakānaṁ atthāya āgataṁ.",
  "atk-s0401a13:219_2": "Tesaṁ aññampi āharitvā dassāmi,",
  "atk-s0401a13:219_3": "imaṁ pana dasabalassa dātuṁ vaṭṭatī’’ti otaritvā ākāse carati.",
  "atk-s0401a13:219_4": "Satthā tassa cittaṁ ñatvā asokattheraṁ nāma upaṭṭhākaṁ olokesi.",
  "atk-s0401a13:219_5": "So pattaṁ nīharitvā satthu hatthe ṭhapesi.",
  "atk-s0401a13:219_6": "So kokilo dasabalassa patte ambapakkaṁ patiṭṭhāpesi.",
  "atk-s0401a13:219_7": "Satthā tattheva nisīditvā taṁ paribhuñji.",
  "atk-s0401a13:219_8": "Kokilo pasannacitto punappunaṁ dasabalassa guṇe āvajjetvā dasabalaṁ vanditvā attano kulāvakaṁ gantvā sattāhaṁ pītisukhena vītināmesi.",
  "atk-s0401a13:219_9": "Ettakaṁ tasmiṁ attabhāve kalyāṇakammaṁ,",
  "atk-s0401a13:219_10": "imināssa kammena saro madhuro ahosi.",
  "atk-s0401a13:220_0": "Kassapasammāsambuddhakāle pana cetiye āraddhe ‘‘kiṁpamāṇaṁ karoma? Sattayojanappamāṇaṁ. Atimahantaṁ etaṁ, chayojanaṁ karoma. Idampi atimahantaṁ, pañcayojanaṁ karoma, catuyojanaṁ, tiyojanaṁ,",
  "atk-s0401a13:220_1": "dviyojana’’nti vutte ayaṁ tadā jeṭṭhavaḍḍhakī hutvā ‘‘etha, bho,",
  "atk-s0401a13:220_2": "anāgate sukhapaṭijaggiyaṁ kātuṁ vaṭṭatī’’ti vatvā rajjuṁ ādāya parikkhipanto gāvutamattake ṭhatvā ‘‘ekekaṁ mukhaṁ gāvutaṁ gāvutaṁ hotu,",
  "atk-s0401a13:220_3": "cetiyaṁ yojanāvaṭṭaṁ yojanubbedhaṁ bhavissatī’’ti āha. Te tassa vacane aṭṭhaṁsu.",
  "atk-s0401a13:220_4": "Iti appamāṇassa buddhassa pamāṇaṁ akāsīti.",
  "atk-s0401a13:220_5": "Tena kammena nibbattanibbattaṭṭhāne aññehi hīnatarappamāṇo ahosi.",
  "atk-s0401a13:220_6": "So amhākaṁ satthu kāle sāvatthiyaṁ mahābhogakule nibbatti.",
  "atk-s0401a13:220_7": "‘‘Bhaddiyo’’tissa nāmaṁ akaṁsu.",
  "atk-s0401a13:220_8": "So vayappatto satthari jetavanamahāvihāre paṭivasante vihāraṁ gantvā dhammadesanaṁ sutvā paṭiladdhasaddho pabbajitvā satthu santike kammaṭṭhānaṁ gahetvā vipassanāya kammaṁ karonto arahattaṁ pāpuṇi.",
  "atk-s0401a13:220_9": "Atha naṁ satthā aparabhāge ariyavaragaṇamajjhe nisinno mañjussarānaṁ bhikkhūnaṁ aggaṭṭhāne ṭhapesi.",
  "atk-s0401a13:221_0": "Piṇḍolabhāradvājattheravatthu",
  "atk-s0401a13:222_0": "195.",
  "atk-s0401a13:222_1": "Aṭṭhame sīhanādikānanti sīhanādaṁ nadantānaṁ.",
  "atk-s0401a13:222_2": "Piṇḍolabhāradvājoti so kira arahattaṁ pattadivase avāpuraṇaṁ ādāya vihārena vihāraṁ pariveṇena pariveṇaṁ gantvā ‘‘yassa magge vā phale vā kaṅkhā atthi,",
  "atk-s0401a13:222_3": "so maṁ pucchatū’’ti sīhanādaṁ nadanto vicari.",
  "atk-s0401a13:222_4": "Buddhānampi purato ṭhatvā ‘‘imasmiṁ , bhante,",
  "atk-s0401a13:222_5": "sāsane katabbakiccaṁ mayhaṁ matthakaṁ patta’’nti sīhanādaṁ nadi.",
  "atk-s0401a13:222_6": "Tasmā sīhanādikānaṁ aggo nāma jāto.",
  "atk-s0401a13:223_0": "Pañhakamme panassa ayamanupubbikathā – ayaṁ kira padumuttarabuddhakāle pabbatapāde sīhayoniyaṁ nibbatto.",
  "atk-s0401a13:223_1": "Satthā paccūsasamaye lokaṁ volokento tassa hetusampattiṁ disvā haṁsavatiyaṁ piṇḍāya caritvā pacchābhattaṁ sīhe gocarāya pakkante tassa vasanaguhaṁ pavisitvā ākāse pallaṅkaṁ ābhujitvā nirodhaṁ samāpajjitvā nisīdi.",
  "atk-s0401a13:223_2": "Sīho gocaraṁ labhitvā nivatto guhādvāre ṭhito antoguhāyaṁ dasabalaṁ nisinnaṁ disvā ‘‘mama vasanaṭṭhānaṁ āgantvā añño satto nisīdituṁ samattho nāma natthi, mahanto vatāyaṁ puriso,",
  "atk-s0401a13:223_3": "yo antoguhāyaṁ pallaṅkaṁ ābhujitvā nisinno.",
  "atk-s0401a13:223_4": "Sarīrappabhāpissa samantā pharitvā gatā,",
  "atk-s0401a13:223_5": "mayā evarūpaṁ acchariyaṁ nadiṭṭhapubbaṁ.",
  "atk-s0401a13:223_6": "Ayaṁ puriso imasmiṁ loke pūjaneyyānaṁ aggo bhavissati,",
  "atk-s0401a13:223_7": "mayāpissa yathāsatti yathābalaṁ sakkāraṁ kātuṁ vaṭṭatī’’ti jalajathalajāni nānākusumāni āharitvā bhūmito yāva nisinnapallaṅkaṭṭhānā pupphāsanaṁ santharitvā sabbarattiṁ sammukhaṭṭhāne tathāgataṁ namassamāno aṭṭhāsi.",
  "atk-s0401a13:223_8": "Punadivase purāṇapupphāni apanetvā navapupphehi āsanaṁ santhari.",
  "atk-s0401a13:224_0": "Eteneva niyāmena satta divasāni pupphāsanaṁ paññāpetvā balavapītisomanassaṁ nibbattetvā guhādvāre ārakkhaṁ gaṇhi.",
  "atk-s0401a13:224_1": "Sattame divase satthā nirodhato vuṭṭhāya guhādvāre aṭṭhāsi.",
  "atk-s0401a13:224_2": "Sīhopi migarājā tathāgataṁ tikkhattuṁ padakkhiṇaṁ katvā catūsu ṭhānesu vanditvā paṭikkamitvā aṭṭhāsi.",
  "atk-s0401a13:224_3": "Satthā ‘‘vaṭṭissati ettako upanissayo etassā’’ti vehāsaṁ abbhuggantvā vihārameva gato.",
  "atk-s0401a13:225_0": "Sopi sīho buddhaviyogena dukkhito kālaṁ katvā haṁsavatīnagare mahāsālakule paṭisandhiṁ gaṇhitvā vayappatto ekadivasaṁ nagaravāsīhi saddhiṁ vihāraṁ gantvā dhammadesanaṁ suṇanto satthāraṁ ekaṁ bhikkhuṁ sīhanādikānaṁ aggaṭṭhāne ṭhapentaṁ disvā vuttanayeneva sattāhaṁ mahādānaṁ pavattetvā taṁ ṭhānantaraṁ patthetvā satthārā samijjhanabhāvaṁ disvā byākato yāvajīvaṁ kusalaṁ katvā tattha kālakato devesu ca manussesu ca saṁsaranto imasmiṁ buddhuppāde rājagahanagare brāhmaṇamahāsālakule nibbatti. Nāmena bhāradvājo nāma ahosi.",
  "atk-s0401a13:225_1": "So vayappatto tayo vede uggahetvā pañca māṇavasatāni mante vācento vicarati.",
  "atk-s0401a13:225_2": "So attano jeṭṭhakabhāvena nimantanaṭṭhānesu sabbesaṁ bhikkhaṁ sayameva sampaṭicchi.",
  "atk-s0401a13:225_3": "Eso kira īsakaṁ loladhātuko ahosi.",
  "atk-s0401a13:225_4": "So tehi māṇavehi saddhiṁ ‘‘kuhiṁ yāgu kuhiṁ bhatta’’nti yāgubhattakhajjakāneva pariyesamāno carati.",
  "atk-s0401a13:225_5": "So gatagataṭṭhāne piṇḍameva paṭimānento caratīti piṇḍolabhāradvājoteva paññāyi.",
  "atk-s0401a13:226_0": "So ekadivasaṁ satthari rājagahamanuppatte dhammakathaṁ sutvā paṭiladdhasaddho pabbajitvā vipassanāya kammaṁ karonto arahattaṁ pāpuṇi.",
  "atk-s0401a13:226_1": "Arahattaṁ pattavelāyameva avāpuraṇaṁ ādāya vihārena vihāraṁ pariveṇena pariveṇaṁ gantvā ‘‘yassa magge vā phale vā kaṅkhā atthi,",
  "atk-s0401a13:226_2": "so maṁ pucchatū’’ti sīhanādaṁ nadanto vicari.",
  "atk-s0401a13:226_3": "So ekadivasaṁ rājagahaseṭṭhinā veḷuparamparāya ussāpetvā ākāse laggitaṁ jayasumanavaṇṇaṁ candanasārapattaṁ iddhiyā ādāya sādhukāraṁ dadantena mahājanena parivuto vihāraṁ āgantvā tathāgatassa hatthe ṭhapesi.",
  "atk-s0401a13:226_4": "Satthā jānantova paṭipucchi – ‘‘kuto te, bhāradvāja, ayaṁ patto laddho’’ti? So laddhakāraṇaṁ kathesi.",
  "atk-s0401a13:226_5": "Satthā ‘‘tvaṁ evarūpaṁ uttarimanussadhammaṁ mahājanassa dassesi,",
  "atk-s0401a13:226_6": "akattabbaṁ tayā kata’’nti anekapariyāyena vigarahitvā ‘‘na, bhikkhave,",
  "atk-s0401a13:226_7": "gihīnaṁ uttarimanussadhammaṁ iddhipāṭihāriyaṁ dassetabbaṁ, yo dasseyya,",
  "atk-s0401a13:226_8": "āpatti dukkaṭassā’’ti (cūḷava. 252) sikkhāpadaṁ paññāpesi.",
  "atk-s0401a13:227_0": "Atha bhikkhusaṅghamajjhe kathā udapādi – ‘‘sīhanādiyatthero arahattaṁ pattadivase bhikkhusaṅghamajjhe ‘yassa magge vā phale vā kaṅkhā atthi, so maṁ pucchatū’ti kathesi.",
  "atk-s0401a13:227_1": "Buddhānampi sammukhe attano arahattappattiṁ kathesi, aññe sāvakā tuṇhī ahesuṁ.",
  "atk-s0401a13:227_2": "Attano sīhanādiyabhāveneva mahājanassa pasādaṁ janetvā vehāsaṁ abbhuggantvā candanasārapattañca gaṇhī’’ti.",
  "atk-s0401a13:227_3": "Te bhikkhū ime tayopi guṇe ekato katvā satthu kathayiṁsu.",
  "atk-s0401a13:227_4": "Buddhā ca nāma garahitabbayuttakaṁ garahanti,",
  "atk-s0401a13:227_5": "pasaṁsitabbayuttakaṁ pasaṁsantīti imasmiṁ ṭhāne therassa pasaṁsitabbayuttameva aṅgaṁ gahetvā ‘‘tiṇṇaṁ kho pana, bhikkhave,",
  "atk-s0401a13:227_6": "indriyānaṁ bhāvitattā bahulīkatattā bhāradvājo bhikkhu aññaṁ byākāsi – ‘khīṇā jāti, vusitaṁ brahmacariyaṁ, kataṁ karaṇīyaṁ ,",
  "atk-s0401a13:227_7": "nāparaṁ itthattāyāti pajānāmī’ti. Katamesaṁ tiṇṇaṁ? Satindriyassa, samādhindriyassa, paññindriyassa. Imesaṁ kho, bhikkhave,",
  "atk-s0401a13:227_8": "tiṇṇaṁ indriyānaṁ bhāvitattā bahulīkatattā bhāradvājo bhikkhu aññaṁ byākāsi – ‘khīṇā jāti, vusitaṁ brahmacariyaṁ, kataṁ karaṇīyaṁ,",
  "atk-s0401a13:227_9": "nāparaṁ itthattāyāti pajānāmī’’’ti (saṁ. ni.",
  "atk-s0401a13:227_10": "5.519) theraṁ pasaṁsitvā sīhanādikānaṁ bhikkhūnaṁ aggaṭṭhāne ṭhapesi.",
  "atk-s0401a13:228_0": "Mantāṇiputtapuṇṇattheravatthu",
  "atk-s0401a13:229_0": "196.",
  "atk-s0401a13:229_1": "Navame puṇṇo mantāṇiputtoti nāmena puṇṇo,",
  "atk-s0401a13:229_2": "mantāṇibrāhmaṇiyā pana so puttoti mantāṇiputto.",
  "atk-s0401a13:229_3": "Tassa pañhakamme ayamanupubbikathā – ayaṁ kira padumuttaradasabalassa uppattito puretarameva haṁsavatīnagare brāhmaṇamahāsālakule nibbatti.",
  "atk-s0401a13:229_4": "Tassa nāmaggahaṇadivase gotamoti nāmaṁ akaṁsu.",
  "atk-s0401a13:229_5": "So vayappatto tayo vede uggaṇhitvā sabbasippesu kovido hutvā pañcamāṇavakasataparivāro vicaranto tayopi vede oloketvā mokkhadhammaṁ adisvā ‘‘idaṁ vedattayaṁ nāma kadalikkhandho viya bahi maṭṭhaṁ anto nissāraṁ,",
  "atk-s0401a13:229_6": "imaṁ gahetvā vicaraṇaṁ thusakoṭṭanasadisaṁ hoti.",
  "atk-s0401a13:229_7": "Kiṁ me iminā’’ti isipabbajjaṁ pabbajitvā brahmavihāre nibbattetvā ‘‘aparihīnajjhāno brahmalokokūpapanno bhavissāmī’’ti pañcahi māṇavakasatehi saddhiṁ pabbatapādaṁ gantvā isipabbajjaṁ pabbaji.",
  "atk-s0401a13:229_8": "Tassa parivārāni aṭṭhārassa jaṭilasahassāni ahesuṁ.",
  "atk-s0401a13:229_9": "So pañca abhiññā aṭṭha samāpattiyo nibbattetvā tesampi kasiṇaparikammaṁ ācikkhi.",
  "atk-s0401a13:229_10": "Te tassa ovāde ṭhatvā sabbepi pañca abhiññā aṭṭha samāpattiyo nibbattesuṁ.",
  "atk-s0401a13:230_0": "Addhāne atikkante tassa gotamatāpasassa mahallakakāle padumuttaradasabalo paṭhamābhisambodhiṁ patvā pavattitavaradhammacakko bhikkhusatasahassaparivāro haṁsavatīnagaraṁ upanissāya vihāsi.",
  "atk-s0401a13:230_1": "So ekadivasaṁ paccūsasamaye lokaṁ olokento gotamatāpasassa parisāya arahattūpanissayaṁ gotamatāpasassa ca ‘‘ahaṁ anāgate uppajjamānakabuddhassa sāsane dhammakathikabhikkhūnaṁ aggo bhaveyya’’nti patthanabhāvañca disvā pātova sarīrapaṭijagganaṁ katvā attano pattacīvaraṁ sayameva gahetvā aññātakavesena gotamatāpasassa antevāsikesu vanamūlaphalāphalatthāya gatesu gantvā gotamassa paṇṇasālādvāre aṭṭhāsi.",
  "atk-s0401a13:230_2": "Gotamo buddhānaṁ uppannabhāvaṁ ajānantopi dūratova dasabalaṁ disvā ‘‘ayaṁ puriso lokato mutto hutvā paññāyati,",
  "atk-s0401a13:230_3": "yathā assa sarīranipphatti yehi ca lakkhaṇehi samannāgato agāramajjhe vā tiṭṭhanto cakkavattī rājā hoti,",
  "atk-s0401a13:230_4": "pabbajanto vā vivaṭṭacchado sabbaññubuddho hotī’’ti ñatvā paṭhamadassaneneva dasabalaṁ abhivādetvā ‘‘ito etha bhagavā’’ti buddhāsanaṁ paññāpetvā adāsi.",
  "atk-s0401a13:230_5": "Tathāgato tāpasassa dhammaṁ desayamāno nisīdi.",
  "atk-s0401a13:231_0": "Tasmiṁ samaye te jaṭilā ‘‘paṇītapaṇītaṁ vanamūlaphalāphalaṁ ācariyassa datvā sesakaṁ paribhuñjissāmā’’ti āgacchantā dasabalaṁ uccāsane,",
  "atk-s0401a13:231_1": "ācariyaṁ pana nīcāsane nisinnaṁ disvā ‘‘passatha,",
  "atk-s0401a13:231_2": "mayaṁ ‘imasmiṁ loke amhākaṁ ācariyena uttaritaro natthī’ti vicarāma.",
  "atk-s0401a13:231_3": "Idāni pana no ācariyaṁ nīcāsane nisīdāpetvā uccāsane nisinnako eko paññāyati,",
  "atk-s0401a13:231_4": "mahanto vatāyaṁ puriso bhavissatī’’ti piṭakāni gahetvā āgacchanti.",
  "atk-s0401a13:231_5": "Gotamatāpaso ‘‘ime maṁ dasabalassa santike vandeyyu’’nti bhīto dūrato āha – ‘‘tātā, mā maṁ vandittha,",
  "atk-s0401a13:231_6": "sadevake loke aggapuggalo sabbesaṁ vandanāraho puriso idha nisinno, etaṁ vandathā’’ti.",
  "atk-s0401a13:231_7": "Tāpasā ‘‘na ajānitvā ācariyo kathessatī’’ti sabbeva tathāgatassa pāde vandiṁsu. ‘‘Tātā,",
  "atk-s0401a13:231_8": "amhākaṁ aññaṁ dasabalassa dātabbayuttakaṁ bhojanaṁ natthi,",
  "atk-s0401a13:231_9": "imaṁ vanamūlaphalāphalaṁ dassāmā’’ti paṇītapaṇītaṁ buddhānaṁ patte patiṭṭhāpesi.",
  "atk-s0401a13:231_10": "Satthā vanamūlaphalāphalaṁ paribhuñji.",
  "atk-s0401a13:231_11": "Tadanantaraṁ tāpasopi saddhiṁ antevāsikehi paribhuñji.",
  "atk-s0401a13:231_12": "Satthā bhattakiccaṁ katvā ‘‘dve aggasāvakā bhikkhusatasahassaṁ gahetvā āgacchantū’’ti cintesi.",
  "atk-s0401a13:231_13": "Tasmiṁ khaṇe aggasāvako mahādevalatthero ‘‘kahaṁ nu kho satthā gato’’ti āvajjento ‘‘satthā amhākaṁ āgamanaṁ paccāsīsatī’’ti bhikkhusatasahassaṁ gahetvā satthu santikaṁ gantvā vanditvā namassamāno aṭṭhāsi.",
  "atk-s0401a13:232_0": "Gotamo antevāsike āha – ‘‘tātā, amhākaṁ añño sakkāro natthi, bhikkhusaṅgho dukkhena ṭhito.",
  "atk-s0401a13:232_1": "Buddhappamukhassa bhikkhusaṅghassa pupphāsanaṁ paññāpessāma,",
  "atk-s0401a13:232_2": "jalajathalajapupphāni āharathā’’ti.",
  "atk-s0401a13:232_3": "Te tāvadeva pabbatapādato vaṇṇagandhasampannāni pupphāni iddhiyā āharitvā sāriputtattherassa vatthumhi vuttanayeneva āsanāni paññāpayiṁsu.",
  "atk-s0401a13:232_4": "Nirodhasamāpattisamāpajjanampi chattadhāraṇampi sabbaṁ vuttanayeneva veditabbaṁ.",
  "atk-s0401a13:233_0": "Satthā sattame divase nirodhato vuṭṭhāya parivāretvā ṭhite tāpase disvā dhammakathikabhāve etadaggappattaṁ sāvakaṁ āmantesi – ‘‘iminā bhikkhu isigaṇena mahāsakkāro kato,",
  "atk-s0401a13:233_1": "etesaṁ pupphāsanānumodanaṁ karohī’’ti.",
  "atk-s0401a13:233_2": "So satthu vacanaṁ sampaṭicchitvā tīṇi piṭakāni sammasitvā anumodanaṁ akāsi.",
  "atk-s0401a13:233_3": "Tassa desanāpariyosāne satthā sayaṁ brahmaghosaṁ nicchāretvā dhammaṁ desesi.",
  "atk-s0401a13:233_4": "Desanāpariyosāne ṭhapetvā gotamatāpasaṁ sesā aṭṭhārasa sahassajaṭilā arahattaṁ pāpuṇiṁsu.",
  "atk-s0401a13:234_0": "Gotamo pana tenattabhāvena paṭivedhaṁ kātuṁ asakkonto bhagavantaṁ āha – ‘‘bhagavā yena bhikkhunā paṭhamaṁ dhammo desito,",
  "atk-s0401a13:234_1": "ko nāma ayaṁ tumhākaṁ sāsane’’ti?",
  "atk-s0401a13:234_2": "Ayaṁ gotama mayhaṁ sāsane dhammakathikānaṁ aggoti. ‘‘Ahampi, bhante,",
  "atk-s0401a13:234_3": "imassa satta divasāni katassa adhikārassa phalena ayaṁ bhikkhu viya anāgate ekassa buddhassa sāsane dhammakathikānaṁ aggo bhaveyya’’nti patthanaṁ katvā pādamūle nipajji.",
  "atk-s0401a13:235_0": "Satthā anāgataṁ oloketvā anantarāyenassa patthanāya samijjhanabhāvaṁ ñatvā ‘‘anāgate kappasatasahassāvasāne gotamo nāma buddho uppajjissati,",
  "atk-s0401a13:235_1": "tvaṁ tassa sāsane dhammakathikānaṁ aggo bhavissasī’’ti byākaritvā te arahattappatte tāpase ‘‘etha bhikkhavo’’ti āha.",
  "atk-s0401a13:235_2": "Sabbe antarahitakesamassū iddhimayapattacīvaradharā vassasaṭṭhikattherasadisā ahesuṁ.",
  "atk-s0401a13:235_3": "Satthā bhikkhusaṅghamādāya vihāraṁ gato.",
  "atk-s0401a13:236_0": "Gotamopi yāvajīvaṁ tathāgataṁ paricaritvā yathābalaṁ kalyāṇakammaṁ katvā kappasatasahassaṁ devesu ca manussesu ca saṁsaritvā amhākaṁ bhagavato kāle kapilavatthunagarassa avidūre doṇavatthubrāhmaṇagāme brāhmaṇamahāsālakule nibbatti.",
  "atk-s0401a13:236_1": "Tassa nāmaggahaṇadivase puṇṇamāṇavoti nāmaṁ akaṁsu.",
  "atk-s0401a13:236_2": "Satthari abhisambodhiṁ patvā pavattitavaradhammacakke anupubbena āgantvā rājagahaṁ upanissāya viharante aññāsikoṇḍaññatthero kapilavatthuṁ gantvā attano bhāgineyyaṁ puṇṇamāṇavaṁ pabbājetvā punadivase dasabalassa santikaṁ āgantvā bhagavantaṁ vanditvā āpucchitvā nivāsatthāya chaddantadahaṁ gato.",
  "atk-s0401a13:236_3": "Puṇṇopi mantāṇiputto mātulena aññāsikoṇḍaññattherena saddhiṁ dasabalassa santikaṁ agantvā ‘‘mayhaṁ pabbajitakiccaṁ matthakaṁ pāpetvāva dasabalassa santikaṁ gamissāmī’’ti kapilavatthusmiṁyeva ohīno yonisomanasikāre kammaṁ karonto nacirasseva arahattaṁ pāpuṇi.",
  "atk-s0401a13:236_4": "Tassa santike pabbajitakulaputtāpi pañcasatā ahesuṁ.",
  "atk-s0401a13:236_5": "Thero sayaṁ dasakathāvatthulābhitāya tepi dasahi kathāvatthūhi ovadati.",
  "atk-s0401a13:236_6": "Te tassa ovāde ṭhatvā sabbeva arahattaṁ pattā.",
  "atk-s0401a13:237_0": "Te attano pabbajitakiccaṁ matthakaṁ pattaṁ ñatvā upajjhāyaṁ upasaṅkamitvā āhaṁsu – ‘‘bhante,",
  "atk-s0401a13:237_1": "amhākaṁ kiccaṁ matthakaṁ pattaṁ,",
  "atk-s0401a13:237_2": "dasannañca mahākathāvatthūnaṁ lābhino,",
  "atk-s0401a13:237_3": "samayo no dasabalaṁ passitu’’nti.",
  "atk-s0401a13:237_4": "Thero tesaṁ kathaṁ sutvā cintesi – ‘‘mama dasakathāvatthulābhitaṁ satthā jānāti,",
  "atk-s0401a13:237_5": "ahaṁ dhammaṁ desento dasa kathāvatthūni amuñcantova desemi.",
  "atk-s0401a13:237_6": "Mayi gacchante sabbepime bhikkhū parivāretvā gacchissanti,",
  "atk-s0401a13:237_7": "evaṁ gaṇasaṅgaṇikāya gantvā pana ayuttaṁ mayhaṁ dasabalaṁ passituṁ,",
  "atk-s0401a13:237_8": "ime tāva gantvā passantū’’ti te bhikkhū āha – ‘‘āvuso,",
  "atk-s0401a13:237_9": "tumhe purato gantvā tathāgataṁ passatha,",
  "atk-s0401a13:237_10": "mama vacanena dasabalassa pāde vandatha,",
  "atk-s0401a13:237_11": "ahampi tumhākaṁ gatamaggena gamissāmī’’ti.",
  "atk-s0401a13:238_0": "Te therā sabbepi dasabalassa jātibhūmiraṭṭhavāsino sabbe khīṇāsavā sabbe dasakathāvatthulābhino attano upajjhāyassa ovādaṁ abhinditvā anupubbena cārikaṁ carantā saṭṭhiyojanamaggaṁ atikkamma rājagahe veḷuvanamahāvihāraṁ gantvā dasabalassa pāde vanditvā ekamantaṁ nisīdiṁsu.",
  "atk-s0401a13:238_1": "Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammoditunti bhagavā tehi saddhiṁ ‘‘kacci, bhikkhave,",
  "atk-s0401a13:238_2": "khamanīya’’ntiādinā nayena madhurapaṭisanthāraṁ katvā ‘‘kuto ca tumhe, bhikkhave, āgacchathā’’ti pucchi.",
  "atk-s0401a13:238_3": "Tehi ‘‘jātibhūmito’’ti vutte ‘‘ko nu kho, bhikkhave,",
  "atk-s0401a13:238_4": "jātibhūmiyaṁ jātibhūmakānaṁ bhikkhūnaṁ sabrahmacārīhi evaṁ sambhāvito attanā ca appiccho appicchakathañca bhikkhūnaṁ kattā’’ti dasakathāvatthulābhiṁ bhikkhuṁ pucchi. Tepi ‘‘puṇṇo nāma, bhante,",
  "atk-s0401a13:238_5": "āyasmā mantāṇiputto’’ti ārocayiṁsu.",
  "atk-s0401a13:238_6": "Taṁ kathaṁ sutvā āyasmā sāriputto therassa dassanakāmo ahosi.",
  "atk-s0401a13:239_0": "Atha satthā rājagahato sāvatthiṁ agamāsi.",
  "atk-s0401a13:239_1": "Puṇṇatthero dasabalassa tattha āgatabhāvaṁ sutvā ‘‘satthāraṁ passissāmī’’ti gantvā antogandhakuṭiyaṁyeva tathāgataṁ sampāpuṇi. Satthā tassa dhammaṁ desesi.",
  "atk-s0401a13:239_2": "Thero dhammaṁ sutvā dasabalaṁ vanditvā paṭisallānatthāya andhavanaṁ gantvā aññatarasmiṁ rukkhamūle divāvihāraṁ nisīdi.",
  "atk-s0401a13:239_3": "Sāriputtattheropi tassa gamanaṁ sutvā sīsānulokiko gantvā okāsaṁ sallakkhetvā taṁ rukkhamūlaṁ upasaṅkamitvā therena saddhiṁ sammoditvā sattavisuddhikkamaṁ pucchi.",
  "atk-s0401a13:239_4": "Theropissa pucchitaṁ pucchitaṁ byākāsi.",
  "atk-s0401a13:239_5": "Te aññamaññassa subhāsitaṁ samanumodiṁsu.",
  "atk-s0401a13:239_6": "Atha satthā aparabhāge bhikkhusaṅghamajjhe nisinno theraṁ dhammakathikānaṁ aggaṭṭhāne ṭhapesīti.",
  "atk-s0401a13:240_0": "Mahākaccānattheravatthu",
  "atk-s0401a13:241_0": "197.",
  "atk-s0401a13:241_1": "Dasame saṁkhittena bhāsitassāti saṁkhittena kathitadhammassa.",
  "atk-s0401a13:241_2": "Vitthārena atthaṁ vibhajantānanti taṁ desanaṁ vitthāretvā atthaṁ vibhajamānānaṁ.",
  "atk-s0401a13:241_3": "Aññe kira tathāgatassa saṅkhepavacanaṁ atthavasena vā pūretuṁ sakkonti byañjanavasena vā,",
  "atk-s0401a13:241_4": "ayaṁ pana thero ubhayavasenapi sakkoti. Tasmā aggoti vutto.",
  "atk-s0401a13:241_5": "Pubbapatthanāpi cassa evarūpāva.",
  "atk-s0401a13:242_0": "Ayaṁ panassa pañhakamme anupubbikathā – ayaṁ kira padumuttarasammāsambuddhakāle gahapatimahāsālakule nibbattitvā vuddhippatto ekadivasaṁ vuttanayeneva vihāraṁ gantvā parisapariyante ṭhito dhammaṁ suṇanto satthāraṁ attanā saṁkhittena bhāsitassa vitthārena atthaṁ vibhajantānaṁ aggaṭṭhāne ṭhapentaṁ ekaṁ bhikkhuṁ disvā ‘‘mahanto vatāyaṁ bhikkhu, yaṁ satthā evaṁ vaṇṇeti,",
  "atk-s0401a13:242_1": "mayāpi anāgate ekassa buddhassa sāsane evarūpena bhavituṁ vaṭṭatī’’ti satthāraṁ nimantetvā vuttanayeneva sattāhaṁ mahādānaṁ datvā, ‘‘bhante,",
  "atk-s0401a13:242_2": "ahaṁ imassa sakkārassa phalena na aññaṁ sampattiṁ patthemi,",
  "atk-s0401a13:242_3": "anāgate pana ekassa buddhassa sāsane ito sattadivasamatthake tumhehi ṭhānantare ṭhapitabhikkhu viya ahampi taṁ ṭhānantaraṁ labheyya’’nti patthanaṁ katvā pādamūle nipajji.",
  "atk-s0401a13:242_4": "Satthā anāgataṁ olokento ‘‘samijjhissati imassa kulaputtassa patthanā’’ti disvā ‘‘ambho, kulaputta,",
  "atk-s0401a13:242_5": "anāgate kappasatasahassāvasāne gotamo nāma buddho uppajjissati,",
  "atk-s0401a13:242_6": "tvaṁ tassa sāsane saṁkhittena bhāsitassa vitthārena atthaṁ vibhajantānaṁ aggo bhavissasī’’ti byākaritvā anumodanaṁ katvā pakkāmi.",
  "atk-s0401a13:243_0": "Sopi kulaputto yāvajīvaṁ kusalaṁ katvā kappasatasahassaṁ devamanussesu saṁsaritvā kassapabuddhakāle bārāṇasiyaṁ kulagehe paṭisandhiṁ gahetvā satthari parinibbute suvaṇṇacetiyakaraṇaṭṭhānaṁ gantvā satasahassagghanikāya suvaṇṇiṭṭhakāya pūjaṁ katvā ‘‘bhagavā mayhaṁ nibbattanibbattaṭṭhāne sarīraṁ suvaṇṇavaṇṇaṁ hotū’’ti patthanaṁ akāsi.",
  "atk-s0401a13:243_1": "Tato yāvajīvaṁ kusalakammaṁ katvā ekaṁ buddhantaraṁ devamanussesu saṁsaritvā amhākaṁ dasabalassa uppattikāle ujjeninagare purohitassa gehe nibbatti.",
  "atk-s0401a13:243_2": "Tassa nāmaggahaṇadivase ‘‘mayhaṁ putto suvaṇṇavaṇṇasarīro attanāva attano nāmaṁ gahetvā āgato’’ti kañcanamāṇavotevassa nāmaṁ akaṁsu .",
  "atk-s0401a13:243_3": "So vuddhimanvāya tayo vede uggaṇhitvā pitu accayena purohitaṭṭhānaṁ labhi.",
  "atk-s0401a13:243_4": "So gottavasena kaccāno nāma jāto.",
  "atk-s0401a13:244_0": "Caṇḍapajjotarājā amacce sannipātetvā āha – ‘‘buddho loke nibbatto,",
  "atk-s0401a13:244_1": "taṁ ānetuṁ samatthā gantvā ānetha tātā’’ti. Deva,",
  "atk-s0401a13:244_2": "añño dasabalaṁ ānetuṁ samattho nāma natthi,",
  "atk-s0401a13:244_3": "ācariyo kaccānabrāhmaṇova samattho, taṁ pahiṇathāti. Rājā taṁ pakkosāpetvā, ‘‘tāta,",
  "atk-s0401a13:244_4": "dasabalassa santikaṁ gacchāhī’’ti āha.",
  "atk-s0401a13:244_5": "Gantvā pabbajituṁ labhanto gamissāmi, mahārājāti.",
  "atk-s0401a13:244_6": "Yaṁkiñci katvā tathāgataṁ ānehi, tātāti.",
  "atk-s0401a13:244_7": "So ‘‘buddhānaṁ santikaṁ gacchantassa mahāparisāya kammaṁ natthī’’ti attaṭṭhamo agamāsi.",
  "atk-s0401a13:244_8": "Athassa satthā dhammaṁ desesi.",
  "atk-s0401a13:244_9": "Desanāpariyosāne saddhiṁ sattahi janehi saha paṭisambhidāhi arahattaṁ pāpuṇi.",
  "atk-s0401a13:244_10": "Satthā ‘‘etha bhikkhavo’’ti hatthaṁ pasāresi.",
  "atk-s0401a13:244_11": "Taṁkhaṇaṁyeva sabbeva antarahitakesamassū iddhimayapattacīvaradharā vassasaṭṭhikattherā viya jātā.",
  "atk-s0401a13:245_0": "Thero attano kicce matthakaṁ patte tuṇhībhāvena anisīditvā kāḷudāyitthero viya satthu ujjenigamanatthāya gamanavaṇṇaṁ kathesi.",
  "atk-s0401a13:245_1": "Satthā tassa vacanaṁ sutvā ‘‘kaccāno attano jātibhūmiyaṁ mama gamanaṁ paccāsīsatī’’ti aññāsi.",
  "atk-s0401a13:245_2": "Buddhā ca nāma ekaṁ kāraṇaṁ paṭicca gantuṁ ayuttaṭṭhānaṁ na gacchanti.",
  "atk-s0401a13:245_3": "Tasmā theraṁ āha – ‘‘tvaṁyeva bhikkhu gaccha,",
  "atk-s0401a13:245_4": "tayi gatepi rājā pasīdissatī’’ti.",
  "atk-s0401a13:245_5": "Thero ‘‘buddhānaṁ dve kathā nāma natthī’’ti tathāgataṁ vanditvā attanā saddhiṁ āgatehi sattahi bhikkhūhi saddhiṁ ujjeniṁ gacchanto antarāmagge telapanāḷi nāma nigamo, tattha piṇḍāya cari.",
  "atk-s0401a13:245_6": "Tasmiṁ ca nigame dve seṭṭhidhītaro.",
  "atk-s0401a13:245_7": "Tāsu ekā parijiṇṇakule nibbattā duggatā mātāpitūnaṁ accayena dhātiṁ nissāya jīvati. Attabhāvo panassā samiddho, kesā aññāhi ativiya dīghā.",
  "atk-s0401a13:245_8": "Tasmiṁyeva nigame aññā issaraseṭṭhikulassa dhītā nikkesikā.",
  "atk-s0401a13:245_9": "Sā tato pubbe tassā samīpaṁ pesetvā ‘‘sataṁ vā sahassaṁ vā dassāmī’’ti vatvāpi kese āharāpetuṁ nāsakkhi.",
  "atk-s0401a13:246_0": "Tasmiṁ pana divase sā seṭṭhidhītā mahākaccānattheraṁ sattahi bhikkhūhi parivutaṁ tucchapattaṁ āgacchantaṁ disvā ‘‘ayaṁ suvaṇṇavaṇṇo eko brahmabandhubhikkhu yathādhoteneva pattena āgacchati, mayhañca aññaṁ dhanaṁ natthi.",
  "atk-s0401a13:246_1": "Asukaseṭṭhidhītā pana imesaṁ kesānaṁ atthāya pesesi.",
  "atk-s0401a13:246_2": "Idāni ito laddhauppādena sakkā therassa deyyadhammaṁ dātu’’nti dhātiṁ pesetvā there nimantetvā antogehe nisīdāpesi.",
  "atk-s0401a13:246_3": "Therānaṁ nisinnakāle gabbhaṁ pavisitvā dhātiyā attano kese kappāpetvā, ‘‘amma ,",
  "atk-s0401a13:246_4": "ime kese asukāya nāma seṭṭhidhītāya datvā yaṁ sā deti, taṁ āhara,",
  "atk-s0401a13:246_5": "ayyānaṁ piṇḍapātaṁ dassāmā’’ti.",
  "atk-s0401a13:246_6": "Dhāti piṭṭhihatthena assūni puñchitvā ekena hatthena hadayamaṁsaṁ sandhāretvā therānaṁ santike paṭicchādetvā te kese ādāya tassā seṭṭhidhītāya santikaṁ gatā.",
  "atk-s0401a13:247_0": "Paṇiyaṁ nāma sāravantampi sayaṁ upanītaṁ gāravaṁ na janeti,",
  "atk-s0401a13:247_1": "tasmā sā seṭṭhidhītā cintesi – ‘‘ahaṁ pubbe bahunāpi dhanena ime kese āharāpetuṁ nāsakkhiṁ,",
  "atk-s0401a13:247_2": "idāni pana chinnakālato paṭṭhāya na yathāmūlameva labhissatī’’ti .",
  "atk-s0401a13:247_3": "Dhātiṁ āha – ‘‘ahaṁ pubbe tava sāminiṁ bahunāpi dhanena kese āharāpetuṁ nāsakkhiṁ,",
  "atk-s0401a13:247_4": "yattha katthaci vinipātā pana nijjīvakesā nāma aṭṭha kahāpaṇe agghantī’’ti aṭṭheva kahāpaṇe adāsi.",
  "atk-s0401a13:247_5": "Dhāti kahāpaṇe āharitvā seṭṭhidhītāya adāsi.",
  "atk-s0401a13:247_6": "Seṭṭhidhītā ekekaṁ piṇḍapātaṁ ekekakahāpaṇagghanakaṁ katvā therānaṁ dāpesi.",
  "atk-s0401a13:247_7": "Thero āvajjitvā seṭṭhidhītāya upanissayaṁ disvā ‘‘kahaṁ seṭṭhidhītā’’ti pucchi. Gabbhe, ayyāti. Pakkosatha nanti.",
  "atk-s0401a13:247_8": "Sā ca theresu gāravena ekavacaneneva āgantvā there vanditvā balavasaddhaṁ uppādesi.",
  "atk-s0401a13:247_9": "Sukhette patiṭṭhitapiṇḍapāto diṭṭheva dhamme vipākaṁ detīti saha therānaṁ vandanena kesā pakatibhāveyeva aṭṭhaṁsu.",
  "atk-s0401a13:247_10": "Therāpi taṁ piṇḍapātaṁ gahetvā passantiyāyeva seṭṭhidhītāya vehāsaṁ abbhuggantvā kañcanavanuyyāne otariṁsu.",
  "atk-s0401a13:248_0": "Uyyānapālo theraṁ disvā rañño santikaṁ gantvā ‘‘deva,",
  "atk-s0401a13:248_1": "me ayyo purohito kaccāno pabbajitvā uyyānamāgato’’ti āha.",
  "atk-s0401a13:248_2": "Rājā caṇḍapajjoto uyyānaṁ gantvā katabhattakiccaṁ theraṁ pañcapatiṭṭhitena vanditvā ekamantaṁ nisinno ‘‘kahaṁ, bhante, bhagavā’’ti pucchi.",
  "atk-s0401a13:248_3": "Satthā sayaṁ anāgantvā maṁ pesesi mahārājāti. Kahaṁ, bhante, ajja bhikkhaṁ alatthāti?",
  "atk-s0401a13:248_4": "Thero rañño pucchāsabhāgena sabbaṁ seṭṭhidhītāya kataṁ dukkaraṁ ārocesi.",
  "atk-s0401a13:248_5": "Rājā therassa vasanaṭṭhānaṁ paṭiyādetvā theraṁ nimantetvā nivesanaṁ gantvā seṭṭhidhītaraṁ āṇāpetvā aggamahesiṭṭhāne ṭhapesi.",
  "atk-s0401a13:248_6": "Imissā itthiyā diṭṭhadhammikova yasapaṭilābho ahosi.",
  "atk-s0401a13:249_0": "Tato paṭṭhāya rājā therassa mahāsakkāraṁ karoti.",
  "atk-s0401a13:249_1": "Therassa dhammakathāya pasīditvā mahājano therassa santike pabbaji.",
  "atk-s0401a13:249_2": "Tato paṭṭhāya sakalanagaraṁ ekakāsāvapajjotaṁ isivātapaṭivātaṁ ahosi.",
  "atk-s0401a13:249_3": "Sāpi devī gabbhaṁ labhitvā dasamāsaccayena puttaṁ vijāyi.",
  "atk-s0401a13:249_4": "Tassa nāmaggahaṇadivase gopālakumāroti mātāmahaseṭṭhino nāmaṁ akaṁsu.",
  "atk-s0401a13:249_5": "Sā puttassa nāmavasena gopālamātā nāma devī jātā.",
  "atk-s0401a13:249_6": "Sā devī there ativiya pasīditvā rājānaṁ sampaṭicchāpetvā kañcanavanuyyāne therassa vihāraṁ kāresi.",
  "atk-s0401a13:249_7": "Thero ujjeninagaraṁ pasādetvā puna satthu santikaṁ gato.",
  "atk-s0401a13:249_8": "Atha satthā aparabhāge jetavane viharanto madhupiṇḍikasuttaṁ (ma. ni.",
  "atk-s0401a13:249_9": "1.199 ādayo) kaccānapeyyālaṁ (ma. ni.",
  "atk-s0401a13:249_10": "3.279 ādayo) pārāyanasuttanti ime tayo suttante aṭṭhuppattiṁ katvā theraṁ saṁkhittena bhāsitassa vitthārena atthaṁ vibhajantānaṁ aggaṭṭhāne ṭhapesīti.",
  "atk-s0401a13:250_0": "Paṭhamavaggavaṇṇanā.",
  "atk-s0401a13:251_0": "14. Etadaggavaggo",
  "atk-s0401a13:252_0": "(14) 2. Dutiyaetadaggavaggo",
  "atk-s0401a13:253_0": "Cūḷapanthakattheravatthu",
  "atk-s0401a13:254_0": "198-200.",
  "atk-s0401a13:254_1": "Dutiyassa paṭhame manomayanti manena nibbattitaṁ. ‘‘Manomayena kāyena,",
  "atk-s0401a13:254_2": "iddhiyā upasaṅkamī’’ti (theragā.",
  "atk-s0401a13:254_3": "901) vuttaṭṭhānasmiñhi manena katakāyo manomayakāyo nāma jāto.",
  "atk-s0401a13:254_4": "‘‘Aññataraṁ manomayaṁ kāyaṁ upapajjatī’’ti (cūḷava.",
  "atk-s0401a13:254_5": "333) vuttaṭṭhāne manena nibbattitakāyo manomayakāyo nāma jāto. Ayamidha adhippeto.",
  "atk-s0401a13:254_6": "Tattha aññe bhikkhū manomayaṁ kāyaṁ nibbattentā tayo vā cattāro vā nibbattenti, na bahuke.",
  "atk-s0401a13:254_7": "Ekasadiseyeva ca katvā nibbattenti ekavidhameva kammaṁ kurumāne.",
  "atk-s0401a13:254_8": "Cūḷapanthakatthero pana ekāvajjanena samaṇasahassaṁ māpesi.",
  "atk-s0401a13:254_9": "Dvepi ca jane na ekasadise akāsi na ekavidhaṁ kammaṁ kurumāne.",
  "atk-s0401a13:254_10": "Tasmā manomayaṁ kāyaṁ abhinimminantānaṁ aggo nāma jāto.",
  "atk-s0401a13:255_0": "Cetovivaṭṭakusalānampi cūḷapanthakova aggo,",
  "atk-s0401a13:255_1": "saññāvivaṭṭakusalānaṁ pana mahāpanthakatthero aggoti vutto.",
  "atk-s0401a13:255_2": "Tattha cūḷapanthakatthero catunnaṁ rūpāvacarajjhānānaṁ lābhitāya ‘‘cetovivaṭṭakusalo’’ti vutto,",
  "atk-s0401a13:255_3": "mahāpanthakatthero catunnaṁ arūpāvacarajjhānānaṁ lābhitāya ‘‘saññāvivaṭṭakusalo’’ti vutto.",
  "atk-s0401a13:255_4": "Cūḷapanthako ca samādhikusalatāya cetovivaṭṭakusalo nāma,",
  "atk-s0401a13:255_5": "mahāpanthako vipassanākusalatāya saññāvivaṭṭakusalo nāma.",
  "atk-s0401a13:255_6": "Eko cettha samādhilakkhaṇe cheko, eko vipassanālakkhaṇe. Tathā eko samādhigāḷho, eko vipassanāgāḷho.",
  "atk-s0401a13:255_7": "Eko cettha aṅgasaṁkhitte cheko, eko ārammaṇasaṁkhitte.",
  "atk-s0401a13:255_8": "Tathā eko aṅgavavatthāne cheko,",
  "atk-s0401a13:255_9": "eko ārammaṇavavatthāneti evamettha yojanā kātabbā.",
  "atk-s0401a13:256_0": "Apica cūḷapanthakatthero rūpāvacarajjhānalābhī hutvā jhānaṅgehi vuṭṭhāya arahattaṁ pattoti cetovivaṭṭakusalo,",
  "atk-s0401a13:256_1": "mahāpanthako arūpāvacarajjhānalābhī hutvā jhānaṅgehi vuṭṭhāya arahattaṁ pattoti saññāvivaṭṭakusalo.",
  "atk-s0401a13:256_2": "Ubhopi panthe jātattā panthakā nāma jātā.",
  "atk-s0401a13:256_3": "Tesaṁ paṭhamajāto mahāpanthako nāma, pacchājāto cūḷapanthako nāma.",
  "atk-s0401a13:257_0": "Imesaṁ pana ubhinnampi pañhakamme ayamanupubbikathā – atīte kira padumuttarabuddhakāle haṁsavatīnagaravāsino dve bhātikā kuṭumbikā saddhā pasannā nibaddhaṁ satthu santikaṁ gantvā dhammaṁ suṇanti.",
  "atk-s0401a13:257_1": "Tesu ekadivasaṁ kaniṭṭho satthāraṁ dvīhaṅgehi samannāgataṁ ekaṁ bhikkhuṁ ‘‘mama sāsane manomayaṁ kāyaṁ abhinimminantānaṁ cetovivaṭṭakusalānañca ayaṁ bhikkhu aggo’’ti etadaggaṭṭhāne ṭhapentaṁ disvā cintesi – ‘‘mahā vatāyaṁ bhikkhu eko hutvā dve aṅgāni paripūretvā carati,",
  "atk-s0401a13:257_2": "mayāpi anāgate ekassa buddhassa sāsane aṅgadvayapūrakena hutvā vicarituṁ vaṭṭatī’’ti.",
  "atk-s0401a13:257_3": "So purimanayeneva satthāraṁ nimantetvā sattāhaṁ mahādānaṁ datvā evamāha – ‘‘yaṁ, bhante,",
  "atk-s0401a13:257_4": "bhikkhuṁ tumhe ito sattadivasamatthake manomayaṅgena ca cetovivaṭṭakusalaṅgena ca ‘ayaṁ mama sāsane aggo’ti etadagge ṭhapayittha,",
  "atk-s0401a13:257_5": "ahampi imassa adhikārakammassa phalena so bhikkhu viya aṅgadvayapūrako bhaveyya’’nti patthanaṁ akāsi.",
  "atk-s0401a13:258_0": "Satthā anāgataṁ oloketvā anantarāyenassa patthanāya samijjhanabhāvaṁ disvā ‘‘anāgate kappasatasahassāvasāne gotamo nāma buddho uppajjissati,",
  "atk-s0401a13:258_1": "so taṁ imasmiṁ ṭhānadvaye ṭhapessatī’’ti byākaritvā anumodanaṁ katvā pakkāmi.",
  "atk-s0401a13:258_2": "Bhātāpissa ekadivasaṁ satthāraṁ saññāvivaṭṭakusalaṁ bhikkhuṁ etadaggaṭṭhāne ṭhapentaṁ disvā tatheva adhikāraṁ katvā patthanaṁ akāsi, satthāpi taṁ byākāsi.",
  "atk-s0401a13:259_0": "Te ubhopi janā satthari dharamāne kusalakammaṁ karitvā satthu parinibbutakāle sarīracetiye suvaṇṇapūjaṁ katvā tato cutā devaloke nibbattā.",
  "atk-s0401a13:259_1": "Tesaṁ devamanussesu saṁsarantānaṁyeva kappasatasahassaṁ atikkantaṁ.",
  "atk-s0401a13:259_2": "Tattha mahāpanthakassa antarā katakalyāṇakammaṁ na kathiyati,",
  "atk-s0401a13:259_3": "cūḷapanthako pana kassapabhagavato sāsane pabbajitvā vīsati vassasahassāni odātakasiṇakammaṁ katvā devapure nibbatti.",
  "atk-s0401a13:259_4": "Atha amhākaṁ satthā abhisambodhiṁ patvā pavattitavaradhammacakko rājagahaṁ upanissāya veḷuvanamahāvihāre paṭivasati.",
  "atk-s0401a13:260_0": "Imasmiṁ ṭhāne ṭhatvā imesaṁ dvinnaṁ nibbattiṁ kathetuṁ vaṭṭati.",
  "atk-s0401a13:260_1": "Rājagahe kira dhanaseṭṭhikulassa dhītā attano dāseneva saddhiṁ santhavaṁ katvā ‘‘aññepi me imaṁ kammaṁ jāneyyu’’nti cintetvā evamāha – ‘‘amhehi imasmiṁ ṭhāne vasituṁ na sakkā,",
  "atk-s0401a13:260_2": "sace me mātāpitaro imaṁ dosaṁ jānissanti, khaṇḍākhaṇḍaṁ karissanti,",
  "atk-s0401a13:260_3": "videsaṁ gantvā vasissāmā’’ti hatthasāraṁ gahetvā aggadvārena nikkhamitvā ‘‘yattha vā tattha vā aññehi ajānanaṭṭhānaṁ gantvā vasissāmā’’ti ubhopi agamaṁsu.",
  "atk-s0401a13:261_0": "Tesaṁ ekasmiṁ ṭhāne vasantānaṁ saṁvāsamanvāya tassā kucchiyaṁ gabbho patiṭṭhāsi.",
  "atk-s0401a13:261_1": "Sā gabbhassa paripākaṁ āgamma sāmikena saddhiṁ mantesi – ‘‘gabbho me paripākaṁ gato,",
  "atk-s0401a13:261_2": "ñātimittādivirahite ṭhāne gabbhavuṭṭhānaṁ nāma ubhinnampi amhākaṁ dukkhameva, kulagehameva gacchāmā’’ti. So ‘‘ajja gacchāma,",
  "atk-s0401a13:261_3": "sve gacchāmā’’ti divase atikkamāpesi.",
  "atk-s0401a13:261_4": "Sā cintesi – ‘‘ayaṁ bālo attano dosamahantāya gantuṁ na ussahati,",
  "atk-s0401a13:261_5": "mātāpitaro ca nāma ekantahitā, ayaṁ gacchatu vā mā vā, mayā gantuṁ vaṭṭatī’’ti.",
  "atk-s0401a13:261_6": "Tasmiṁ gehā nikkhante sā gehe parikkhāraṁ paṭisāmetvā attano kulagharaṁ gatabhāvaṁ anantaragehavāsīnaṁ ārocetvā maggaṁ paṭipajji.",
  "atk-s0401a13:262_0": "Atha so puriso gharaṁ āgato taṁ adisvā paṭivissake pucchitvā ‘‘kulagharaṁ gatā’’ti sutvā vegena anubandhitvā antarāmagge sampāpuṇi.",
  "atk-s0401a13:262_1": "Tassāpi tattheva gabbhavuṭṭhānaṁ ahosi.",
  "atk-s0401a13:262_2": "So ‘‘kiṁ idaṁ bhadde’’ti pucchi. Sāmi eko putto jātoti. Idāni kiṁ karissāmāti?",
  "atk-s0401a13:262_3": "Yassa atthāya mayaṁ kulagharaṁ gacchāma,",
  "atk-s0401a13:262_4": "taṁ kammaṁ antarāva nipphannaṁ, tattha gantvā kiṁ karissāma,",
  "atk-s0401a13:262_5": "nivattāmāti dvepi ekacittā hutvā nivattiṁsu.",
  "atk-s0401a13:262_6": "Tassa dārakassa ca panthe jātattā panthakoti nāmaṁ akaṁsu.",
  "atk-s0401a13:262_7": "Tassā nacirasseva aparopi gabbho patiṭṭhahi.",
  "atk-s0401a13:262_8": "Sabbaṁ purimanayeneva vitthāretabbaṁ.",
  "atk-s0401a13:262_9": "Tassapi dārakassa panthe jātattā paṭhamajātassa mahāpanthakoti nāmaṁ katvā pacchājātassa cūḷapanthakoti nāmaṁ akaṁsu.",
  "atk-s0401a13:263_0": "Te dvepi dārake gahetvā attano vasanaṭṭhānameva gatā.",
  "atk-s0401a13:263_1": "Tesaṁ tattha vasantānaṁ ayaṁ mahāpanthakadārako aññe dārakajane ‘‘cūḷapitā mahāpitā ayyako ayyikā’’ti vadante sutvā mātaraṁ paṭipucchi – ‘‘amma,",
  "atk-s0401a13:263_2": "aññe dārakā kathenti ‘ayyako ayyikā’ti,",
  "atk-s0401a13:263_3": "kiṁ amhākaṁ ñātakā natthī’’ti? Āma, tāta,",
  "atk-s0401a13:263_4": "tumhākaṁ ettha ñātakā natthi,",
  "atk-s0401a13:263_5": "rājagahanagare pana vo dhanaseṭṭhi nāma ayyako,",
  "atk-s0401a13:263_6": "tattha tumhākaṁ bahū ñātakāti.",
  "atk-s0401a13:263_7": "Kasmā tattha na gacchatha ammāti?",
  "atk-s0401a13:263_8": "Sā attano agamanakāraṇaṁ puttassa akathetvā puttesu punappunaṁ kathentesu sāmikamāha – ‘‘ime dārakā ativiya maṁ kilamenti,",
  "atk-s0401a13:263_9": "kiṁ no mātāpitaro disvā maṁsaṁ khādissanti,",
  "atk-s0401a13:263_10": "ehi dārakānaṁ ayyakakulaṁ dassemā’’ti.",
  "atk-s0401a13:263_11": "Ahaṁ sammukhā bhavituṁ na sakkhissāmi, taṁ pana nayissāmīti. ‘‘Sādhu sāmi,",
  "atk-s0401a13:263_12": "yena kenaci upāyena dārakānaṁ ayyakakulameva daṭṭhuṁ vaṭṭatī’’ti dvepi janā dārake ādāya anupubbena rājagahaṁ patvā nagaradvāre ekissā sālāya nivāsaṁ katvā dārakamātā dve dārake gahetvā āgatabhāvaṁ mātāpitūnaṁ ārocāpesi.",
  "atk-s0401a13:264_0": "Te taṁ sāsanaṁ sutvā saṁsāre saṁsarantānaṁ na putto na dhītā nāma natthi, te amhākaṁ mahāparādhikā,",
  "atk-s0401a13:264_1": "na sakkā tehi amhākaṁ cakkhupathe ṭhātuṁ.",
  "atk-s0401a13:264_2": "Ettakaṁ pana dhanaṁ gahetvā dvepi janā phāsukaṭṭhānaṁ gantvā jīvantu, dārake pana idha pesentūti.",
  "atk-s0401a13:264_3": "Seṭṭhidhītā mātāpitūhi pesitaṁ dhanaṁ gahetvā dārake āgatadūtānaṁ hattheyeva datvā pesesi . Dārakā ayyakakule vaḍḍhanti. Tesu cūḷapanthako atidaharo,",
  "atk-s0401a13:264_4": "mahāpanthako pana ayyakena saddhiṁ dasabalassa dhammakathaṁ sotuṁ gacchati.",
  "atk-s0401a13:264_5": "Tassa niccaṁ satthu sammukhe dhammaṁ suṇantassa pabbajjāya cittaṁ nami.",
  "atk-s0401a13:264_6": "So ayyakaṁ āha – ‘‘sace tumhe anujāneyyātha, ahaṁ pabbajjeyya’’nti. ‘‘Kiṁ vadesi, tāta,",
  "atk-s0401a13:264_7": "mayhaṁ sakalalokassapi pabbajjato taveva pabbajjā bhaddikā. Sace sakkosi, pabbaja,",
  "atk-s0401a13:264_8": "tātā’’ti sampaṭicchitvā satthu santikaṁ gato. Satthā ‘‘kiṁ, mahāseṭṭhi, dārako te laddho’’ti? ‘‘Āma, bhante, ayaṁ dārako mayhaṁ nattā,",
  "atk-s0401a13:264_9": "tumhākaṁ santike pabbajāmīti vadatī’’ti āha.",
  "atk-s0401a13:265_0": "Satthā aññataraṁ piṇḍacārikaṁ ‘‘imaṁ dārakaṁ pabbājehī’’ti āṇāpesi.",
  "atk-s0401a13:265_1": "Thero tassa tacapañcakakammaṭṭhānaṁ ācikkhitvā pabbājesi.",
  "atk-s0401a13:265_2": "So bahuṁ buddhavacanaṁ uggaṇhitvā paripuṇṇavasso upasampadaṁ labhi.",
  "atk-s0401a13:265_3": "Upasampanno hutvā yonisomanasikāre kammaṁ karonto catunnaṁ arūpāvacarajjhānānaṁ lābhī hutvā jhānaṅgehi vuṭṭhāya arahattaṁ pāpuṇi.",
  "atk-s0401a13:265_4": "Iti so saññāvivaṭṭakusalānaṁ aggo jāto.",
  "atk-s0401a13:265_5": "So jhānasukhena phalasukhena vītināmento cintesi – ‘‘sakkā nu kho imaṁ sukhaṁ cūḷapanthakassa dātu’’nti.",
  "atk-s0401a13:265_6": "Tato ayyakaseṭṭhissa santikaṁ gantvā ‘‘mahāseṭṭhi sace tumhe sampaṭicchatha,",
  "atk-s0401a13:265_7": "ahaṁ cūḷapanthakaṁ pabbājeyya’’nti āha. Pabbājetha, bhanteti .",
  "atk-s0401a13:265_8": "Thero cūḷapanthakadārakaṁ pabbājetvā dasasu sīlesu patiṭṭhāpesi.",
  "atk-s0401a13:265_9": "Cūḷapanthakasāmaṇero bhātikassa santike.",
  "atk-s0401a13:266_0": "‘‘Padumaṁ yathā kokanadaṁ sugandhaṁ,",
  "atk-s0401a13:267_0": "Pāto siyā phullamavītagandhaṁ;",
  "atk-s0401a13:268_0": "Aṅgīrasaṁ passa virocamānaṁ,",
  "atk-s0401a13:269_0": "Tapantamādiccamivantalikkhe’’ti. (saṁ. ni. 1.123; a. ni. 5.195) –",
  "atk-s0401a13:270_0": "Imaṁ gāthaṁ gaṇhāti.",
  "atk-s0401a13:270_1": "Gahitagahitapadaṁ uparūparipadaṁ gaṇhantassa nassati.",
  "atk-s0401a13:270_2": "Tassa imaṁ gāthaṁ gahetuṁ vāyamantasseva cattāro māsā atikkantā.",
  "atk-s0401a13:270_3": "Atha naṁ mahāpanthako āha – ‘‘cūḷapanthaka, tvaṁ imasmiṁ sāsane abhabbo,",
  "atk-s0401a13:270_4": "catūhi māsehi ekagāthampi gahetuṁ na sakkosi,",
  "atk-s0401a13:270_5": "pabbajitakiccaṁ pana tvaṁ kathaṁ matthakaṁ pāpessasi, nikkhama ito’’ti.",
  "atk-s0401a13:270_6": "So therena paṇāmito vihārapaccante rodamāno aṭṭhāsi.",
  "atk-s0401a13:271_0": "Tena samayena satthā rājagahaṁ upanissāya jīvakambavane viharati.",
  "atk-s0401a13:271_1": "Tasmiṁ samaye jīvako purisaṁ pesesi ‘‘pañcahi bhikkhusatehi saddhiṁ satthāraṁ nimantehī’’ti.",
  "atk-s0401a13:271_2": "Tena kho pana samayena mahāpanthako bhattuddesako hoti.",
  "atk-s0401a13:271_3": "So ‘‘pañcannaṁ bhikkhusatānaṁ bhikkhaṁ sampaṭicchatha,",
  "atk-s0401a13:271_4": "bhante’’ti vutto ‘‘cūḷapanthakaṁ ṭhapetvā sesānaṁ sampaṭicchāmī’’ti āha.",
  "atk-s0401a13:271_5": "Cūḷapanthako taṁ kathaṁ sutvā bhiyyosomattāya domanassappatto ahosi.",
  "atk-s0401a13:271_6": "Satthā cūḷapanthakassa khedaṁ disvā ‘‘cūḷapanthako mayi gate bujjhissatī’’ti gantvā avidūre ṭhāne attānaṁ dassetvā ‘‘kiṁ tvaṁ, panthaka, rodasī’’ti āha. Bhātā maṁ, bhante, paṇāmetīti. Panthaka,",
  "atk-s0401a13:271_7": "tuyhaṁ bhātikassa parapuggalānaṁ āsayānusayañāṇaṁ natthi,",
  "atk-s0401a13:271_8": "tvaṁ buddhaveneyyapuggalo nāmāti iddhiyā abhisaṅkharitvā suddhaṁ coḷakhaṇḍaṁ adāsi ‘‘imaṁ gahetvā ‘rajoharaṇaṁ rajoharaṇa’nti vatvā bhāvehi panthakā’’ti.",
  "atk-s0401a13:272_0": "So satthārā dinnaṁ coḷakhaṇḍaṁ ‘‘rajoharaṇaṁ rajoharaṇa’’nti hatthena parimajjanto nisīdi.",
  "atk-s0401a13:272_1": "Tassa parimajjantassa lomāni kiliṭṭhadhātukāni jātāni.",
  "atk-s0401a13:272_2": "Puna parimajjantassa ukkhaliparipuñchanasadisaṁ jātaṁ.",
  "atk-s0401a13:272_3": "So ñāṇaparipākaṁ āgamma tattha khayavayaṁ paṭṭhapetvā cintesi – ‘‘idaṁ coḷakhaṇḍaṁ pakatiyā paṇḍaraṁ parisuddhaṁ,",
  "atk-s0401a13:272_4": "upādinnakasarīraṁ nissāya kiliṭṭhaṁ jātaṁ,",
  "atk-s0401a13:272_5": "idaṁ cittampi evaṁgatikamevā’’ti.",
  "atk-s0401a13:272_6": "Samādhiṁ bhāvetvā cattāri rūpāvacarajjhānāni pādakāni katvā saha paṭisambhidāhi arahattaṁ pāpuṇi.",
  "atk-s0401a13:272_7": "So manomayajjhānalābhī hutvā eko hutvā bahudhā,",
  "atk-s0401a13:272_8": "bahudhā hutvā eko bhavituṁ samattho ahosi.",
  "atk-s0401a13:272_9": "Arahattamaggeneva cassa tepiṭakañca cha abhiññā ca āgamiṁsu.",
  "atk-s0401a13:273_0": "Punadivase satthā ekūnehi pañcahi bhikkhusatehi saddhiṁ gantvā jīvakassa nivesane nisīdi.",
  "atk-s0401a13:273_1": "Cūḷapanthako pana attano bhikkhāya asampaṭicchitattāyeva na gato. Jīvako yāguṁ dātuṁ ārabhi,",
  "atk-s0401a13:273_2": "satthā hatthena pattaṁ pidahi. Kasmā, bhante, na gaṇhathāti?",
  "atk-s0401a13:273_3": "Vihāre eko bhikkhu atthi jīvakāti . So purisaṁ pahiṇi ‘‘gaccha, bhaṇe,",
  "atk-s0401a13:273_4": "vihāre nisinnaṁ ayyaṁ gahetvā ehī’’ti.",
  "atk-s0401a13:273_5": "Cūḷapanthakattheropi tassa purisassa pure āgamanāyeva bhikkhusahassaṁ nimminitvā ekampi ekena asadisaṁ,",
  "atk-s0401a13:273_6": "ekassapi ca cīvaravicāraṇādisamaṇakammaṁ aññena asadisaṁ akāsi.",
  "atk-s0401a13:273_7": "So puriso vihāre bhikkhūnaṁ bahubhāvaṁ disvā gantvā jīvakassa kathesi – ‘‘bhante,",
  "atk-s0401a13:273_8": "imasmiṁ vihāre bhikkhusaṅgho bahutaro,",
  "atk-s0401a13:273_9": "tato pakkositabbaṁ bhadantaṁ na jānāmī’’ti.",
  "atk-s0401a13:273_10": "Jīvako satthāraṁ paṭipucchi – ‘‘konāmo, bhante, vihāre nisinnabhikkhū’’ti? Cūḷapanthako nāma jīvakāti.",
  "atk-s0401a13:273_11": "Gaccha bho ‘‘cūḷapanthako nāma kataro’’ti pucchitvā ānehīti.",
  "atk-s0401a13:273_12": "So vihāraṁ gantvā ‘‘cūḷapanthako nāma, bhante, kataro’’ti pucchi.",
  "atk-s0401a13:273_13": "‘‘Ahaṁ cūḷapanthako ahaṁ cūḷapanthako’’ti bhikkhusahassampi kathesi.",
  "atk-s0401a13:273_14": "So punāgantvā jīvakassa kathesi ‘‘sahassamattā bhikkhū sabbepi ‘ahaṁ cūḷapanthako ahaṁ cūḷapanthako’ti kathenti,",
  "atk-s0401a13:273_15": "ahaṁ ‘asuko nāma pakkositabbo’ti na jānāmī’’ti.",
  "atk-s0401a13:273_16": "Jīvakopi paṭividdhasaccatāya ‘‘iddhimā bhikkhū’’ti nayato ñatvā ‘‘paṭhamaṁ kathanabhikkhumeva ‘tumhe satthā pakkosatī’ti vatvā cīvarakaṇṇe gaṇha tātā’’ti āha.",
  "atk-s0401a13:273_17": "So vihāraṁ gantvā tathā akāsi,",
  "atk-s0401a13:273_18": "tāvadeva sahassamattā bhikkhū antaradhāyiṁsu. So theraṁ gahetvā agamāsi.",
  "atk-s0401a13:273_19": "Satthā tasmiṁ khaṇe yāguṁ gaṇhi.",
  "atk-s0401a13:274_0": "Dasabale bhattakiccaṁ katvā vihāraṁ gate dhammasabhāyaṁ kathā udapādi ‘‘yāva mahantā vata buddhā nāma cattāro māse ekagāthaṁ gaṇhituṁ asakkontaṁ bhikkhuṁ evaṁmahiddhikaṁ akaṁsū’’ti.",
  "atk-s0401a13:274_1": "Satthā tesaṁ bhikkhūnaṁ cittācāraṁ ñatvā gantvā paññattāsane nisajja ‘‘kiṁ vadetha, bhikkhave’’ti pucchi.",
  "atk-s0401a13:274_2": "Na bhagavā aññaṁ kiñci kathema,",
  "atk-s0401a13:274_3": "cūḷapanthakena tumhākaṁ santikā mahālābho laddhoti tumhākaṁyeva guṇaṁ kathemāti. Anacchariyaṁ, bhikkhave,",
  "atk-s0401a13:274_4": "idāni mayhaṁ ovādaṁ katvā lokuttaradāyajjalābho,",
  "atk-s0401a13:274_5": "ayaṁ atītepi aparipakkañāṇe ṭhitassa mayhaṁ ovādaṁ katvā lokiyadāyajjaṁ labhīti. Bhikkhū ‘‘kadā, bhante’’ti āyāciṁsu.",
  "atk-s0401a13:274_6": "Satthā tesaṁ bhikkhūnaṁ atītaṁ āharitvā dassesi.",
  "atk-s0401a13:275_0": "Bhikkhave,",
  "atk-s0401a13:275_1": "atīte bārāṇasīnagare brahmadatto nāma rājā rajjaṁ kāresi.",
  "atk-s0401a13:275_2": "Tasmiṁ samaye cūḷakaseṭṭhi nāma paṇḍito byatto sabbanimittāni jānāti.",
  "atk-s0401a13:275_3": "So ekadivasaṁ rājūpaṭṭhānaṁ gacchanto antaravīthiyaṁ matamūsikaṁ disvā tasmiṁ khaṇe nakkhattaṁ samānetvā idamāha – ‘‘sakkā cakkhumatā kulaputtena imaṁ undūraṁ gahetvā dārabharaṇañca kātuṁ kammante ca payojetu’’nti.",
  "atk-s0401a13:275_4": "Aññataro duggatakulaputto taṁ seṭṭhissa vacanaṁ sutvā ‘‘nāyaṁ ajānitvā kathessatī’’ti mūsikaṁ gahetvā ekasmiṁ āpaṇe biḷārassatthāya datvā kākaṇikaṁ labhi.",
  "atk-s0401a13:275_5": "Tāya kākaṇikāya phāṇitaṁ kiṇitvā ekena kuṭena pānīyaṁ gaṇhitvā araññato āgacchante mālākāre disvā thokaṁ thokaṁ phāṇitakhaṇḍaṁ datvā uḷuṅkena pānīyaṁ adāsi.",
  "atk-s0401a13:275_6": "Te tassa ekekaṁ pupphamuṭṭhiṁ adaṁsu.",
  "atk-s0401a13:275_7": "So tena pupphamūlena punadivasepi phāṇitañca pānīyaghaṭañca gahetvā pupphārāmameva gato.",
  "atk-s0401a13:275_8": "Tassa taṁdivasaṁ mālākārā aḍḍhaocitake pupphagacche datvā agamaṁsu.",
  "atk-s0401a13:275_9": "So nacirasseva iminā upāyena aṭṭha kahāpaṇe labhi.",
  "atk-s0401a13:276_0": "Puna ekasmiṁ vātavuṭṭhidivase chaḍḍitauyyānaṁ gantvā patitadārūnaṁ rāsiṁ katvā nisinno rājakumbhakārassa santikā soḷasa kahāpaṇe labhi.",
  "atk-s0401a13:276_1": "So catuvīsatiyā kahāpaṇesu jātesu ‘‘atthi ayaṁ upāyo mayha’’nti nagaradvārato avidūre ṭhāne ekaṁ pānīyacāṭiṁ ṭhapetvā pañcasate tiṇahārake pānīyena upaṭṭhahi. Te āhaṁsu – ‘‘tvaṁ, samma, amhākaṁ bahupakāro, kiṁ te karomā’’ti?",
  "atk-s0401a13:276_2": "Sopi ‘‘mayhaṁ kicce uppanne karissathā’’ti vatvā ito cito ca vicaranto thalapathakammikena ca jalapathakammikena ca saddhiṁ mittasanthavaṁ akāsi.",
  "atk-s0401a13:276_3": "Tassa thalapathakammiko ‘‘sve imaṁ nagaraṁ assavāṇijako pañca assasatāni gahetvā āgamissatī’’ti ācikkhi.",
  "atk-s0401a13:276_4": "So tassa vacanaṁ sutvā tiṇahārakānaṁ saññaṁ datvā ekekaṁ tiṇakalāpaṁ diguṇaṁ katvā āharāpesi.",
  "atk-s0401a13:276_5": "Atha so assānaṁ nagaraṁ paviṭṭhavelāya tiṇakalāpasahassaṁ antaradvāre rāsiṁ katvā nisīdi.",
  "atk-s0401a13:276_6": "Assavāṇijo sakalanagare assānaṁ cāriṁ alabhitvā tassa sahassaṁ datvā taṁ tiṇaṁ gaṇhi.",
  "atk-s0401a13:277_0": "Tato katipāhaccayenassa samuddakammikasahāyako ārocesi ‘‘paṭṭanaṁ mahānāvā āgatā’’ti.",
  "atk-s0401a13:277_1": "So ‘‘atthi ayaṁ upāyo’’ti aṭṭhahi kahāpaṇehi sabbaparivārasampannaṁ tāvakālikaṁ rathaṁ gahetvā nāvāpaṭṭanaṁ gantvā ekaṁ aṅgulimuddikaṁ nāvikassa saccakāraṁ datvā avidūre ṭhāne sāṇiṁ parikkhipāpetvā tattha nisinno purise āṇāpesi ‘‘bāhirakesu vāṇijesu āgatesu tatiyena paṭihārena ārocethā’’ti.",
  "atk-s0401a13:277_2": "‘‘Nāvā āgatā’’ti sutvā bārāṇasito satamattā vāṇijā ‘‘bhaṇḍaṁ gaṇhāmā’’ti āgamaṁsu.",
  "atk-s0401a13:277_3": "Bhaṇḍaṁ tumhe na labhissatha,",
  "atk-s0401a13:277_4": "asukaṭṭhāne nāma mahāvāṇijena saccakāro dinnoti.",
  "atk-s0401a13:277_5": "Te tesaṁ sutvā tassa santikaṁ āgatā,",
  "atk-s0401a13:277_6": "pādamūlikapurisā purimasaññāvasena tatiyena pāṭihārena tesaṁ āgatabhāvaṁ ārocesuṁ.",
  "atk-s0401a13:277_7": "Te satamattāpi vāṇijā ekekaṁ sahassaṁ datvā tena saddhiṁ nāvāya pattikā hutvā puna ekekaṁ sahassaṁ datvā pattiṁ vissajjāpetvā bhaṇḍaṁ attano santakaṁ akaṁsu.",
  "atk-s0401a13:277_8": "So puriso dve satasahassāni gahetvā bārāṇasiṁ āgantvā ‘‘kataññunā bhavituṁ vaṭṭatī’’ti ekaṁ satasahassaṁ gahetvā cūḷaseṭṭhissa santikaṁ gato.",
  "atk-s0401a13:278_0": "Atha taṁ cūḷaseṭṭhi ‘‘kiṁ te, tāta,",
  "atk-s0401a13:278_1": "katvā idaṁ dhanaṁ laddha’’nti pucchi.",
  "atk-s0401a13:278_2": "So ‘‘tumhehi kathitaupāye ṭhatvā catumāsabbhantareyeva laddha’’nti āha.",
  "atk-s0401a13:278_3": "Seṭṭhi tassa vacanaṁ sutvā ‘‘idāni evarūpaṁ dārakaṁ parasantakaṁ kātuṁ na vaṭṭatī’’ti vayappattaṁ dhītaraṁ datvā sakalakuṭumbassa sāmikaṁ akāsi.",
  "atk-s0401a13:278_4": "Sopi kulaputto seṭṭhino accayena tasmiṁ nagare seṭṭhiṭṭhānaṁ gahetvā yāvatāyukaṁ ṭhatvā yathākammaṁ gato.",
  "atk-s0401a13:278_5": "Satthā dve vatthūni kathetvā anusandhiṁ ghaṭetvā abhisambuddhakāle imaṁ gāthamāha –",
  "atk-s0401a13:279_0": "‘‘Appakenapi medhāvī, pābhatena vicakkhaṇo;",
  "atk-s0401a13:280_0": "Samuṭṭhāpeti attānaṁ, aṇuṁ aggiṁva sandhama’’nti. (jā. 1.1.4);",
  "atk-s0401a13:281_0": "Iti satthā dhammasabhāyaṁ sannisinnānaṁ imaṁ kāraṇaṁ dassesi.",
  "atk-s0401a13:281_1": "Ayaṁ dvinnampi mahāsāvakānaṁ pubbapatthanato paṭṭhāya anupubbikathā.",
  "atk-s0401a13:281_2": "Aparabhāge pana satthā ariyagaṇaparivuto dhammāsane nisinno manomayaṁ kāyaṁ abhinimminantānaṁ cetovivaṭṭakusalānañca cūḷapanthakattheraṁ aggaṭṭhāne ṭhapesi,",
  "atk-s0401a13:281_3": "saññāvivaṭṭakusalānaṁ mahāpanthakanti.",
  "atk-s0401a13:282_0": "Subhūtittheravatthu",
  "atk-s0401a13:283_0": "201.",
  "atk-s0401a13:283_1": "Tatiye araṇavihārīnanti nikkilesavihārīnaṁ.",
  "atk-s0401a13:283_2": "Raṇanti hi rāgādayo kilesā vuccanti,",
  "atk-s0401a13:283_3": "tesaṁ abhāvena nikkilesavihāro araṇavihāro nāma. So yesaṁ atthi, te araṇavihārino.",
  "atk-s0401a13:283_4": "Tesaṁ araṇavihārīnaṁ subhūtitthero aggoti.",
  "atk-s0401a13:283_5": "Kiñcāpi hi aññepi khīṇāsavā araṇavihārinova,",
  "atk-s0401a13:283_6": "therena pana dhammadesanāya etaṁ nāmaṁ laddhaṁ.",
  "atk-s0401a13:283_7": "Aññe hi bhikkhū dhammaṁ desento uddissakaṁ katvā vaṇṇaṁ vā avaṇṇaṁ vā kathenti,",
  "atk-s0401a13:283_8": "thero pana dhammaṁ desento satthārā desitaniyāmato anokkamitvā deseti,",
  "atk-s0401a13:283_9": "tasmā araṇavihārīnaṁ aggo nāma jāto.",
  "atk-s0401a13:284_0": "202.",
  "atk-s0401a13:284_1": "Catutthe dakkhiṇeyyānanti dakkhiṇārahānaṁ.",
  "atk-s0401a13:284_2": "Tattha kiñcāpi aññepi khīṇāsavā aggadakkhiṇeyyā,",
  "atk-s0401a13:284_3": "thero pana piṇḍāya caranto ghare ghare mettājhānaṁ samāpajjitvā samāpattito vuṭṭhāya bhikkhaṁ gaṇhāti ‘‘evaṁ bhikkhādāyakānaṁ mahapphalaṁ bhavissatī’’ti.",
  "atk-s0401a13:284_4": "Tasmā dakkhiṇeyyānaṁ aggoti vutto.",
  "atk-s0401a13:284_5": "Attabhāvo panassa susamiddho,",
  "atk-s0401a13:284_6": "alaṅkatatoraṇaṁ viya cittapaṭo viya ca ativiya virocati. Tasmā subhūtīti vuccati.",
  "atk-s0401a13:285_0": "Tassa pañhakamme ayamanupubbikathā – ayaṁ kira padumuttare bhagavati anuppanneyeva haṁsavatīnagare brāhmaṇamahāsālakule nibbatti,",
  "atk-s0401a13:285_1": "nandamāṇavotissa nāmaṁ akaṁsu.",
  "atk-s0401a13:285_2": "So vayappatto tayo vede uggaṇhitvā tattha sāraṁ apassanto attano parivārehi catucattālīsāya māṇavakasahassehi saddhiṁ pabbatapāde isipabbajjaṁ pabbajitvā pañca abhiññā aṭṭha samāpattiyo nibbattesi,",
  "atk-s0401a13:285_3": "antevāsikepi jhānalābhino akāsi.",
  "atk-s0401a13:286_0": "Tasmiṁ samaye padumuttaro bhagavā loke nibbattitvā haṁsavatīnagaraṁ upanissāya viharanto ekadivasaṁ paccūsasamaye lokaṁ olokento nandatāpasassa antevāsikānaṁ jaṭilānaṁ arahattūpanissayaṁ nandatāpasassa ca dvīhaṅgehi samannāgatassa sāvakassa ṭhānantarapatthanaṁ disvā pātova sarīrapaṭijagganaṁ katvā pubbaṇhasamayaṁ pattacīvaramādāya sāriputtattherassa vatthumhi vuttanayeneva nandatāpasassa assamaṁ agamāsi.",
  "atk-s0401a13:286_1": "Tattha phalāphaladānañca pupphāsanapaññāpanañca nirodhasamāpattisamāpajjanañca vuttanayeneva veditabbaṁ.",
  "atk-s0401a13:287_0": "Satthā pana nirodhā vuṭṭhito araṇavihāriaṅgena ca dakkhiṇeyyaṅgena cāti dvīhaṅgehi samannāgataṁ ekaṁ sāvakaṁ ‘‘isigaṇassa pupphāsanānumodanaṁ karohī’’ti āṇāpesi.",
  "atk-s0401a13:287_1": "So attano visaye ṭhatvā tepiṭakaṁ sammasitvā anumodanaṁ akāsi.",
  "atk-s0401a13:287_2": "Tassa desanāvasāne satthā sayaṁ dhammaṁ desesi.",
  "atk-s0401a13:287_3": "Desanāpariyosāne sabbe catucattālīsasahassāpi tāpasā arahattaṁ pāpuṇiṁsu.",
  "atk-s0401a13:287_4": "Nandatāpaso pana anumodakassa bhikkhuno nimittaṁ gaṇhitvā satthu desanānusārena ñāṇaṁ pesetuṁ nāsakkhi. Satthā ‘‘etha,",
  "atk-s0401a13:287_5": "bhikkhavo’’ti sesabhikkhūnaṁ hatthaṁ pasāresi.",
  "atk-s0401a13:287_6": "Sabbepi antarahitakesamassū iddhimayaparikkhārā vassasaṭṭhikattherā viya ahesuṁ.",
  "atk-s0401a13:288_0": "Nandatāpaso tathāgataṁ vanditvā sammukhe ṭhito āha – ‘‘bhante,",
  "atk-s0401a13:288_1": "yena bhikkhunā isigaṇassa pupphāsanānumodanā katā,",
  "atk-s0401a13:288_2": "ko nāmoyaṁ tumhākaṁ sāsane’’ti?",
  "atk-s0401a13:288_3": "Araṇavihāriaṅgena ca dakkhiṇeyyaṅgena ca etadaggaṁ patto esoti. ‘‘Bhante,",
  "atk-s0401a13:288_4": "ahampi iminā sattāhakatena adhikārakammena aññaṁ sampattiṁ na patthemi,",
  "atk-s0401a13:288_5": "anāgate panāhaṁ ekassa buddhassa sāsane ayaṁ thero viya dvīhaṅgehi samannāgato bhaveyya’’nti patthanaṁ akāsi.",
  "atk-s0401a13:288_6": "Satthā anantarāyaṁ disvā byākaritvā pakkāmi.",
  "atk-s0401a13:288_7": "Nandatāpasopi kālena kālaṁ dasabalassa santike dhammaṁ sutvā aparihīnajjhāno brahmaloke nibbatto. Idamassa kalyāṇakammaṁ.",
  "atk-s0401a13:288_8": "Antarā pana kammaṁ na kathiyati.",
  "atk-s0401a13:289_0": "So kappasatasahassaṁ atikkamitvā sāvatthiyaṁ sumanaseṭṭhissa gehe nibbatti, subhūtītissa nāmaṁ akaṁsu.",
  "atk-s0401a13:289_1": "Aparabhāge amhākaṁ satthā loke nibbatto rājagahaṁ upanissāya viharati.",
  "atk-s0401a13:289_2": "Tadā anāthapiṇḍiko seṭṭhi sāvatthiyaṁ uṭṭhānakabhaṇḍaṁ gahetvā attano sahāyakassa rājagahaseṭṭhino gharaṁ gato satthu uppannabhāvaṁ ñatvā satthāraṁ sītavane viharantaṁ upasaṅkamitvā paṭhamadassaneneva sotāpattiphale patiṭṭhāya satthāraṁ sāvatthiṁ āgamanatthāya yācitvā pañcacattālīsayojane magge yojane yojane satasahassapariccāgena vihāre patiṭṭhāpetvā sāvatthiyaṁ rājamānena aṭṭhakarīsappamāṇaṁ jetarājakumārassa uyyānabhūmiṁ koṭisanthārena kiṇitvā tattha bhagavato vihāraṁ kāretvā adāsi.",
  "atk-s0401a13:289_3": "Vihāramahadivase ayaṁ subhūtikuṭimbiko anāthapiṇḍikaseṭṭhinā saddhiṁ gantvā dhammaṁ suṇanto saddhaṁ paṭilabhitvā pabbaji.",
  "atk-s0401a13:289_4": "So upasampanno dve mātikā paguṇaṁ katvā kammaṭṭhānaṁ kathāpetvā araññe samaṇadhammaṁ karonto vipassanaṁ vaḍḍhetvā mettājhānaṁ pādakaṁ katvā arahattaṁ pāpuṇi.",
  "atk-s0401a13:289_5": "Dhammaṁ desento vuttanayeneva dhammaṁ katheti,",
  "atk-s0401a13:289_6": "piṇḍāya caranto vuttanayeneva mettājhānato vuṭṭhāya bhikkhaṁ gaṇhāti.",
  "atk-s0401a13:289_7": "Atha naṁ satthā imaṁ kāraṇadvayaṁ paṭicca araṇavihārīnañca dakkhiṇeyyānañca bhikkhūnaṁ aggaṭṭhāne ṭhapesīti.",
  "atk-s0401a13:290_0": "Khadiravaniyarevatattheravatthu",
  "atk-s0401a13:291_0": "203.",
  "atk-s0401a13:291_1": "Pañcame āraññakānanti araññavāsīnaṁ.",
  "atk-s0401a13:291_2": "Revato khadiravaniyoti dhammasenāpatittherassa kaniṭṭhabhātiko.",
  "atk-s0401a13:291_3": "So yathā aññe therā araññe vasamānā vanasabhāgaṁ udakasabhāgaṁ bhikkhācārasabhāgañca sallakkhetvā araññe vasanti, na evaṁ vasi.",
  "atk-s0401a13:291_4": "Etāni pana sabhāgāni anādiyitvā ujjaṅgalasakkharapāsāṇavisame khadiravane paṭivasati.",
  "atk-s0401a13:291_5": "Tasmā āraññakānaṁ aggoti vutto.",
  "atk-s0401a13:292_0": "Tassa pañhakamme ayamanupubbikathā – ayaṁ kira atīte padumuttarabuddhakāle haṁsavatīnagare nibbatto mahāgaṅgāya payāgapatiṭṭhānatitthe nāvākammaṁ karonto paṭivasati.",
  "atk-s0401a13:292_1": "Tasmiṁ samaye satthā satasahassabhikkhuparivāro cārikaṁ caranto payāgapatiṭṭhānatitthaṁ sampāpuṇi.",
  "atk-s0401a13:292_2": "So dasabalaṁ disvā cintesi – ‘‘mayhaṁ kālena kālaṁ buddhadassanaṁ nāma natthi,",
  "atk-s0401a13:292_3": "ayaṁ me kalyāṇakammāyūhanakkhaṇo’’ti nāvāsaṅghāṭaṁ bandhāpetvā upari celavitānaṁ kāretvā gandhamālādāmāni osāretvā heṭṭhā varapotthakaṁ cittattharaṇaṁ attharāpetvā saparivāraṁ satthāraṁ paratīraṁ tāresi.",
  "atk-s0401a13:293_0": "Tasmiṁ samaye satthā ekaṁ āraññakaṁ bhikkhuṁ etadagge ṭhapesi.",
  "atk-s0401a13:293_1": "So nāviko taṁ disvā ‘‘mayāpi evamevaṁ anāgate ekassa buddhassa sāsane āraññakānaṁ aggena bhavituṁ vaṭṭatī’’ti satthāraṁ nimantetvā sattāhaṁ mahādānaṁ datvā satthu pādamūle nipajjitvā, ‘‘bhante,",
  "atk-s0401a13:293_2": "tumhehi etadagge ṭhapito so bhikkhu viya ahampi anāgate ekassa buddhassa sāsane āraññakānaṁ aggo bhaveyya’’nti patthanaṁ akāsi.",
  "atk-s0401a13:293_3": "Satthā anantarāyaṁ disvā ‘‘anāgate gotamabuddhassa sāsane tvaṁ āraññakānaṁ aggo bhavissasī’’ti byākaritvā pakkāmi.",
  "atk-s0401a13:293_4": "Antarā pana aññaṁ kammaṁ na kathiyati.",
  "atk-s0401a13:294_0": "So yāvajīvaṁ kalyāṇakammaṁ katvā devamanussesu saṁsaranto imasmiṁ buddhuppāde magadhakkhette nālakabrāhmaṇagāme sārībrāhmaṇiyā kucchimhi paṭisandhiṁ gahetvā tiṇṇaṁ bhātikānaṁ tissannañca bhaginīnaṁ sabbakaniṭṭho hutvā nibbatti, revatotissa nāmaṁ akaṁsu.",
  "atk-s0401a13:294_1": "Athassa mātāpitaro cintesuṁ – ‘‘vaḍḍhitavaḍḍhite dārake samaṇā sakyaputtiyā netvā pabbājenti,",
  "atk-s0401a13:294_2": "amhākaṁ puttaṁ revataṁ daharameva gharabandhanena bandhissāmā’’ti samānakulato dārikaṁ ānetvā revatassa ayyikaṁ vandāpetvā, ‘‘amma,",
  "atk-s0401a13:294_3": "tava ayyikāya mahallakatarā hohī’’ti āhaṁsu.",
  "atk-s0401a13:294_4": "Revato tesaṁ kathaṁ sutvā cintesi – ‘‘ayaṁ dārikā daharā paṭhamavaye ṭhitā,",
  "atk-s0401a13:294_5": "imissā kira evaṁvidhaṁ rūpaṁ mama ayyikāya rūpasadisaṁ bhavissati,",
  "atk-s0401a13:294_6": "pucchissāmi tāva nesaṁ adhippāya’’nti cintetvā āha – ‘‘tumhe kiṁ kathethā’’ti? Tāta,",
  "atk-s0401a13:294_7": "‘‘ayaṁ dārikā ayyikā viya te jaraṁ pāpuṇātū’’ti vadāmāti.",
  "atk-s0401a13:294_8": "So ‘‘imissā rūpaṁ evaṁvidhaṁ bhavissatī’’ti pucchi. Tāta, kiṁ vadesi, mahāpuññā evaṁvidhā hontīti.",
  "atk-s0401a13:295_0": "So cintesi – ‘‘idaṁ kira rūpaṁ iminā niyāmena valittacaṁ bhavissati palitakesaṁ khaṇḍadantaṁ,",
  "atk-s0401a13:295_1": "ahaṁ evarūpe rūpe rajjitvā kiṁ karissāmi,",
  "atk-s0401a13:295_2": "mama bhātikānaṁ gatamaggameva gamissāmī’’ti kīḷanto viya hutvā samavaye taruṇadārake āha – ‘‘etha, bho,",
  "atk-s0401a13:295_3": "vidhāvanikaṁ karissāmā’’ti nikkhami. Tāta,",
  "atk-s0401a13:295_4": "maṅgaladivase mā bahi gacchāti.",
  "atk-s0401a13:295_5": "So dārakehi saddhiṁ kīḷanto viya attano dhāvanavāre sampatte thokaṁ gantvā papañcetvā āgacchati .",
  "atk-s0401a13:295_6": "Puna dutiyavāre sampatte tato turitaṁ viya gantvā āgato,",
  "atk-s0401a13:295_7": "tatiyavāre sampatte ‘‘ayaṁ me kālo’’ti ñatvā sammukhaṭṭhāneneva palāyitvā paṁsukūlikabhikkhūnaṁ nivāsaṭṭhānaṁ araññaṁ gantvā there abhivādetvā pabbajjaṁ yāci.",
  "atk-s0401a13:295_8": "Sappurisa mayaṁ taṁ na jānāma ‘‘kassāsi putto’’ti,",
  "atk-s0401a13:295_9": "tvañca alaṅkataniyāmeneva āgato,",
  "atk-s0401a13:295_10": "ko taṁ pabbājetuṁ ussahissatīti.",
  "atk-s0401a13:295_11": "So ubho bāhā paggayha ‘‘vilumpanti maṁ vilumpanti ma’’nti mahāravaṁ viravi.",
  "atk-s0401a13:295_12": "Ito cito ca bhikkhū sannipatitvā ‘‘sappurisa,",
  "atk-s0401a13:295_13": "imasmiṁ ṭhāne tava vatthaṁ vā piḷandhanaṁ vā koci gaṇhanto nāma natthi,",
  "atk-s0401a13:295_14": "tvañca ‘vilumpantī’ti vadasi, kiṁ sandhāya vadasī’’ti? Bhante,",
  "atk-s0401a13:295_15": "nāhaṁ vatthālaṅkāraṁ sandhāya vadāmi,",
  "atk-s0401a13:295_16": "tissannaṁ pana me sampattīnaṁ vilopo vattati, taṁ sandhāya vadāmi.",
  "atk-s0401a13:295_17": "Maṁ tāva tumhe mā pabbājayittha, bhātaraṁ pana me jānāthāti. Konāmo pana te bhātāti? Gihikāle upatisso nāma,",
  "atk-s0401a13:295_18": "idāni pana sāriputto nāma jātoti vadantīti. ‘‘Āvuso,",
  "atk-s0401a13:295_19": "evaṁ sante ayaṁ kulaputto amhākaṁ kaniṭṭhabhātiko nāma hoti,",
  "atk-s0401a13:295_20": "jeṭṭhabhātiko no dhammasenāpati puretaraṁyeva āha – ‘amhākaṁ ñātakā sabbeva micchādiṭṭhikā,",
  "atk-s0401a13:295_21": "yo koci amhākaṁ ñātīti āgacchati,",
  "atk-s0401a13:295_22": "taṁ yena tenupāyena pabbājeyyathā’ti.",
  "atk-s0401a13:295_23": "Ayaṁ pana therassa ajjhattabhātiko,",
  "atk-s0401a13:295_24": "pabbājetha na’’nti vatvā tacapañcakakammaṭṭhānaṁ ācikkhitvā pabbājayiṁsu.",
  "atk-s0401a13:295_25": "Atha naṁ paripuṇṇavassaṁ upasampādetvā kammaṭṭhāne yojayiṁsu.",
  "atk-s0401a13:296_0": "Thero kammaṭṭhānaṁ gahetvā ācariyupajjhāyānaṁ avidūre ṭhāne vuttappakāraṁ khadiravanaṁ pavisitvā samaṇadhammaṁ karoti.",
  "atk-s0401a13:296_1": "Tassa ‘‘arahattaṁ appatvā dasabalaṁ vā bhātikattheraṁ vā na passissāmī’’ti vāyamantasseva tayo māsā atikkantā,",
  "atk-s0401a13:296_2": "sukhumālakulaputtassa lūkhabhojanaṁ bhuñjantassa cittaṁ valītaṁ nāma hoti,",
  "atk-s0401a13:296_3": "kammaṭṭhānaṁ vimokkhaṁ na gataṁ.",
  "atk-s0401a13:296_4": "So temāsaccayena pavāretvā vutthavasso hutvā tasmiṁyeva ṭhāne samaṇadhammaṁ karoti.",
  "atk-s0401a13:296_5": "Tassa samaṇadhammaṁ karontassa cittaṁ ekaggaṁ ahosi,",
  "atk-s0401a13:296_6": "so vipassanaṁ vaḍḍhetvā arahattaṁ pāpuṇi.",
  "atk-s0401a13:297_0": "Athāyasmā sāriputto satthāraṁ āha – ‘‘bhante,",
  "atk-s0401a13:297_1": "mayhaṁ kira kaniṭṭhabhātā revato pabbajito, so abhirameyya vā na vā, gantvā naṁ passissāmī’’ti.",
  "atk-s0401a13:297_2": "Bhagavā revatassa āraddhavipassakabhāvaṁ ñatvā dve vāre paṭikkhipitvā tatiyavāre yācito arahattaṁ pattabhāvaṁ ñatvā, ‘‘sāriputta, ahampi gamissāmi, bhikkhūnaṁ ārocehī’’ti.",
  "atk-s0401a13:297_3": "Thero bhikkhusaṅghaṁ sannipātetvā, ‘‘āvuso, satthā cārikaṁ caritukāmo,",
  "atk-s0401a13:297_4": "gantukāmā āgacchantū’’ti sabbesaṁyeva ārocesi.",
  "atk-s0401a13:297_5": "Dasabalassa cārikatthāya gamanakāle ohīnakabhikkhū nāma appakā honti,",
  "atk-s0401a13:297_6": "‘‘satthu suvaṇṇavaṇṇaṁ sarīraṁ passissāma,",
  "atk-s0401a13:297_7": "madhuradhammakathaṁ vā suṇissāmā’’ti yebhuyyena gantukāmāva bahukā honti.",
  "atk-s0401a13:297_8": "Iti satthā mahābhikkhusaṅghaparivāro ‘‘revataṁ passissāmī’’ti nikkhanto.",
  "atk-s0401a13:298_0": "Athekasmiṁ padese ānandatthero dvedhāpathaṁ patvā bhagavantaṁ pucchi – ‘‘bhante, imasmiṁ ṭhāne dve maggā,",
  "atk-s0401a13:298_1": "kataramaggena saṅgho gacchatū’’ti. Kataramaggo, ānanda, ujukoti? Bhante,",
  "atk-s0401a13:298_2": "ujumaggo tiṁsayojano amanussapatho,",
  "atk-s0401a13:298_3": "parihāramaggo pana saṭṭhiyojaniko khemo subhikkhoti. Ānanda ,",
  "atk-s0401a13:298_4": "sīvali amhehi saddhiṁ āgatoti? Āma, bhante, āgatoti.",
  "atk-s0401a13:298_5": "Tena hi saṅgho ujumaggameva gaṇhatu,",
  "atk-s0401a13:298_6": "sīvalissa puññaṁ vīmaṁsissāmāti.",
  "atk-s0401a13:298_7": "Satthā bhikkhusaṅghaparivāro sīvalittherassa puññavīmaṁsanatthaṁ aṭavimaggaṁ abhiruhi.",
  "atk-s0401a13:298_8": "Maggaṁ abhiruhanaṭṭhānato paṭṭhāya devasaṅgho yojane yojane ṭhāne nagaraṁ māpetvā buddhappamukhassa bhikkhusaṅghassa vasanatthāya vihāre paṭiyādesi.",
  "atk-s0401a13:298_9": "Devaputtā raññā pesitakammakārā viya hutvā yāgukhajjakādīni gahetvā ‘‘kahaṁ ayyo sīvali,",
  "atk-s0401a13:298_10": "kahaṁ ayyo sīvalī’’ti pucchantā gacchanti.",
  "atk-s0401a13:298_11": "Thero taṁ sakkārasammānaṁ gaṇhāpetvā satthu santikaṁ gacchati.",
  "atk-s0401a13:298_12": "Satthā bhikkhusaṅghena saddhiṁ paribhuñji.",
  "atk-s0401a13:299_0": "Imināva niyāmena satthā sakkārasammānaṁ anubhavanto devasikaṁ yojanaparamaṁ gantvā tiṁsayojanikaṁ kantāraṁ atikkamma khadiravaniyattherassa sabhāgaṭṭhānaṁ patto.",
  "atk-s0401a13:299_1": "Thero satthu āgamanaṁ ñatvā attano vasanaṭṭhāne buddhappamukhassa bhikkhusaṅghassa pahonakavihāre dasabalassa gandhakuṭiṁ rattiṭṭhānadivāṭṭhānādīni ca iddhiyā māpetvā tathāgatassa paccuggamanaṁ gato.",
  "atk-s0401a13:299_2": "Satthā alaṅkatapaṭiyattena maggena vihāraṁ pāvisi.",
  "atk-s0401a13:299_3": "Atha tathāgate gandhakuṭiṁ paviṭṭhe bhikkhū vassaggena pattasenāsanāni pavisiṁsu.",
  "atk-s0401a13:299_4": "Devatā ‘‘akālo āhārassā’’ti aṭṭhavidhaṁ pānakaṁ āhariṁsu.",
  "atk-s0401a13:299_5": "Satthā saṅghena saddhiṁ pānakaṁ pivi.",
  "atk-s0401a13:299_6": "Imināva niyāmena tathāgatassa sakkārasammānaṁ anubhavantasseva addhamāso atikkanto.",
  "atk-s0401a13:300_0": "Athekacce ukkaṇṭhitabhikkhū ekasmiṁ ṭhāne nisīditvā kathaṁ uppādayiṁsu ‘‘satthā dasabalo ‘mayhaṁ aggasāvakassa kaniṭṭhabhātā’ti vatvā evarūpaṁ navakammikabhikkhuṁ passituṁ āgato,",
  "atk-s0401a13:300_1": "imassa vihārassa santike jetavanamahāvihāro vā veḷuvanavihārādayo vā kiṁ karissanti.",
  "atk-s0401a13:300_2": "Ayampi bhikkhu evarūpassa navakammassa kārako,",
  "atk-s0401a13:300_3": "kiṁ nāma samaṇadhammaṁ karissatī’’ti?",
  "atk-s0401a13:300_4": "Atha satthā cintesi – ‘‘mayi ciraṁ vasante idaṁ ṭhānaṁ ākiṇṇaṁ bhavissati,",
  "atk-s0401a13:300_5": "āraññakā bhikkhū nāma pavivekatthikā honti,",
  "atk-s0401a13:300_6": "revatassa aphāsuvihāro bhavissatī’’ti tato revatassa divāṭṭhānaṁ gato.",
  "atk-s0401a13:300_7": "Thero ekakova caṅkamanakoṭiyaṁ ālambanaphalakaṁ nissāya pāsāṇaphalake nisinno satthāraṁ dūratova āgacchantaṁ disvā paccuggantvā vandi.",
  "atk-s0401a13:301_0": "Atha naṁ satthā pucchi – ‘‘revata, imaṁ vāḷamigaṭṭhānaṁ ,",
  "atk-s0401a13:301_1": "caṇḍānaṁ hatthiassādīnaṁ saddaṁ sutvā kinti karosī’’ti? Tesaṁ me, bhante,",
  "atk-s0401a13:301_2": "saddaṁ suṇato araññarati nāma uppajjatīti.",
  "atk-s0401a13:301_3": "Satthā tasmiṁ ṭhāne revatattherassa pañcahi gāthāsatehi araññe nivāsānisaṁsaṁ nāma kathetvā punadivase avidūre ṭhāne piṇḍāya caritvā revatattheraṁ nivattetvā yehi bhikkhūhi therassa avaṇṇo kathito,",
  "atk-s0401a13:301_4": "tesaṁ kattarayaṭṭhiupāhanātelanāḷichattānaṁ pamussanabhāvaṁ akāsi.",
  "atk-s0401a13:301_5": "Te attano parikkhāratthāya nivattā āgatamaggeneva gacchantāpi taṁ ṭhānaṁ sallakkhetuṁ na sakkonti.",
  "atk-s0401a13:301_6": "Paṭhamaṁ hi te alaṅkatapaṭiyattena maggena gantvā taṁdivasaṁ pana visamamaggena gacchantā tasmiṁ tasmiṁ ṭhāne ukkuṭikaṁ nisīdanti, jāṇukena gacchanti.",
  "atk-s0401a13:301_7": "Te gumbe ca gacche ca kaṇṭake ca maddantā attano vasitasabhāgaṭṭhānaṁ gantvā tasmiṁ tasmiṁ khadirakhāṇuke attano chattaṁ sañjānanti,",
  "atk-s0401a13:301_8": "upāhanaṁ kattarayaṭṭhiṁ telanāḷiṁ sañjānanti.",
  "atk-s0401a13:301_9": "Te tasmiṁ samaye ‘‘iddhimā ayaṁ bhikkhū’’ti ñatvā attano parikkhāre ādāya ‘‘dasabalassa paṭiyattasakkāro nāma evarūpo hotī’’ti vadantā āgamaṁsu.",
  "atk-s0401a13:302_0": "Purato gatabhikkhū, visākhā upāsikā,",
  "atk-s0401a13:302_1": "attano gehe nisinnakāle pucchati – ‘‘manāpaṁ nu kho, bhante,",
  "atk-s0401a13:302_2": "revatattherassa vasanaṭṭhāna’’nti?",
  "atk-s0401a13:302_3": "Manāpaṁ upāsike nandanavanacittalatādipaṭibhāgaṁ taṁ senāsananti.",
  "atk-s0401a13:302_4": "Atha nesaṁ sabbapacchato āgatabhikkhū pucchi – ‘‘manāpaṁ, ayyā,",
  "atk-s0401a13:302_5": "revatattherassa vasanaṭṭhāna’’nti. Mā puccha upāsike, kathetuṁ ayuttaṭṭhānametaṁ,",
  "atk-s0401a13:302_6": "ujjaṅgalaṁ sakkharapāsāṇavisamaṁ khadiravanaṁ etaṁ, tattha so bhikkhu viharatīti. Visākhā,",
  "atk-s0401a13:302_7": "purimānañca pacchimānañca bhikkhūnaṁ kathaṁ sutvā ‘‘kesaṁ nu kho kathā saccā’’ti pacchābhatte gandhamālaṁ ādāya dasabalassa upaṭṭhānaṁ gantvā,",
  "atk-s0401a13:302_8": "vanditvā ekamantaṁ nisinnā satthāraṁ pucchi – ‘‘bhante,",
  "atk-s0401a13:302_9": "revatattherassa vasanaṭṭhānaṁ ekacce, ayyā, vaṇṇenti, ekacce nindanti, kiṁ nāmetaṁ, bhante’’ti?",
  "atk-s0401a13:302_10": "Visākhe ramaṇīyaṁ vā hotu mā vā,",
  "atk-s0401a13:302_11": "yasmiṁ ṭhāne ariyānaṁ cittaṁ ramati,",
  "atk-s0401a13:302_12": "tadeva ṭhānaṁ ramaṇīyaṁ nāmāti vatvā imaṁ gāthamāha –",
  "atk-s0401a13:303_0": "‘‘Gāme vā yadi vāraññe, ninne vā yadi vā thale;",
  "atk-s0401a13:304_0": "Yattha arahanto viharanti, taṁ bhūmirāmaṇeyyaka’’nti. (dha. pa. 98; saṁ. ni. 1.261);",
  "atk-s0401a13:305_0": "Atha satthā aparabhāge jetavanamahāvihāre ariyagaṇamajjhe nisinno theraṁ āraññakānaṁ bhikkhūnaṁ aggaṭṭhāne ṭhapesīti.",
  "atk-s0401a13:306_0": "Kaṅkhārevatattheravatthu",
  "atk-s0401a13:307_0": "204.",
  "atk-s0401a13:307_1": "Chaṭṭhe jhāyīnanti jhānalābhīnaṁ jhānābhiratānaṁ.",
  "atk-s0401a13:307_2": "So kira thero yā jhānasamāpattiyo dasabalo samāpajjati,",
  "atk-s0401a13:307_3": "tato appataraṁ ṭhapetvā bahutarā samāpajjati.",
  "atk-s0401a13:307_4": "Tasmā jhāyīnaṁ aggo nāma jāto.",
  "atk-s0401a13:307_5": "Kaṅkhāyanabhāvena kaṅkhārevatoti vuccati. Kaṅkhā nāma kukkuccaṁ, kukkuccakoti attho.",
  "atk-s0401a13:307_6": "Kiṁ pana aññe kukkuccakā natthīti? Atthi,",
  "atk-s0401a13:307_7": "ayaṁ pana thero kappiyepi kukkuccaṁ uppādesi.",
  "atk-s0401a13:307_8": "Tenassa kukkuccakatā atipākaṭā jātāti kaṅkhārevatotveva saṅkhaṁ gato.",
  "atk-s0401a13:308_0": "Tassa pañhakamme ayamanupubbikathā – ayaṁ kira padumuttarabuddhakāle purimanayeneva mahājanena saddhiṁ vihāraṁ gantvā parisapariyante ṭhito dhammaṁ suṇanto satthāraṁ ekaṁ bhikkhuṁ jhānābhiratānaṁ aggaṭṭhāne ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti desanāvasāne satthāraṁ nimantetvā purimanayeneva sattāhaṁ mahāsakkāraṁ katvā bhagavantaṁ āha – ‘‘bhante,",
  "atk-s0401a13:308_1": "ahaṁ iminā adhikārakammena na aññaṁ sampattiṁ patthemi,",
  "atk-s0401a13:308_2": "yathā pana so tumhehi ito sattadivasamatthake bhikkhu jhāyīnaṁ aggaṭṭhāne ṭhapito,",
  "atk-s0401a13:308_3": "evaṁ ahampi anāgate ekassa buddhassa sāsane jhāyīnaṁ aggo bhaveyya’’nti patthanaṁ akāsi.",
  "atk-s0401a13:308_4": "Satthā anāgataṁ oloketvā samijjhanabhāvaṁ disvā ‘‘anāgate kappasatasahassāvasāne gotamo nāma buddho uppajjissati,",
  "atk-s0401a13:308_5": "tassa sāsane tvaṁ jhāyīnaṁ aggo bhavissasī’’ti byākaritvā pakkāmi.",
  "atk-s0401a13:309_0": "So yāvajīvaṁ kalyāṇakammaṁ katvā kappasatasahassaṁ devamanussesu saṁsaritvā amhākaṁ bhagavato kāle sāvatthinagare mahābhogakule nibbatto pacchābhattaṁ dhammassavanatthaṁ gacchantena mahājanena saddhiṁ vihāraṁ gantvā parisapariyante ṭhito dasabalassa dhammakathaṁ sutvā saddhaṁ paṭilabhitvā pabbajito upasampadaṁ labhitvā kammaṭṭhānaṁ kathāpetvā jhānaparikammaṁ karonto jhānalābhī hutvā jhānameva pādakaṁ katvā arahattaphalaṁ pāpuṇi.",
  "atk-s0401a13:309_1": "So dasabalena samāpajjitabbasamāpattīnaṁ appatarā ṭhapetvā bahutarā samāpajjanto ahorattaṁ jhānesu ciṇṇavasī ahosi.",
  "atk-s0401a13:309_2": "Atha naṁ aparabhāge satthā imaṁ guṇaṁ gahetvā jhāyīnaṁ aggaṭṭhāne ṭhapesi. ‘‘Akappiyo, āvuso guḷo, akappiyā muggā’’ti (mahāva.",
  "atk-s0401a13:309_3": "272) evaṁ pana kappiyesveva vatthūsu kukkuccassa uppāditatāya kukkuccasaṅkhātāya kaṅkhāya bhāvena kaṅkhārevatoti saṅkhaṁ gatoti.",
  "atk-s0401a13:310_0": "Soṇakoḷivisattheravatthu",
  "atk-s0401a13:311_0": "205.",
  "atk-s0401a13:311_1": "Sattame āraddhavīriyānanti paggahitavīriyānaṁ paripuṇṇavīriyānaṁ.",
  "atk-s0401a13:311_2": "Soṇo koḷivisoti soṇoti tassa nāmaṁ, koḷivisoti gottaṁ. Koṭivessoti vā attho,",
  "atk-s0401a13:311_3": "issariyena koṭippattassa vessakulassa dārakoti adhippāyo.",
  "atk-s0401a13:311_4": "Yasmā pana aññesaṁ bhikkhūnaṁ vīriyaṁ nāma vaḍḍhetabbaṁ hoti,",
  "atk-s0401a13:311_5": "therassa pana hāpetabbameva ahosi.",
  "atk-s0401a13:311_6": "Tasmā esa āraddhavīriyānaṁ aggo nāma jāto.",
  "atk-s0401a13:312_0": "Tassa pañhakamme ayamanupubbikathā – ayaṁ kira atīte padumuttarabuddhakāle seṭṭhikule nibbatti,",
  "atk-s0401a13:312_1": "sirivaḍḍhakumārotissa nāmaṁ akaṁsu.",
  "atk-s0401a13:312_2": "So vayappatto purimanayeneva vihāraṁ gantvā parisapariyante ṭhito dhammaṁ suṇanto satthāraṁ ekaṁ bhikkhuṁ āraddhavīriyānaṁ aggaṭṭhāne ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti desanāpariyosāne dasabalaṁ nimantetvā sattāhaṁ mahādānaṁ datvā vuttanayeneva patthanaṁ akāsi.",
  "atk-s0401a13:312_3": "Satthā tassa patthanāya samijjhanabhāvaṁ disvā purimanayeneva byākaritvā vihāraṁ gato.",
  "atk-s0401a13:313_0": "Sopi sirivaḍḍhaseṭṭhi yāvajīvaṁ kusalaṁ katvā devamanussesu saṁsaranto kappasatasahassaṁ atikkamitvā imasmiṁ kappe parinibbute kassapadasabale anuppanne amhākaṁ bhagavati bārāṇasiyaṁ kulagehe paṭisandhiṁ gaṇhi.",
  "atk-s0401a13:313_1": "So attano sahāyakehi saddhiṁ gaṅgāyaṁ kīḷati.",
  "atk-s0401a13:313_2": "Tasmiṁ samaye eko jiṇṇacīvariko paccekabuddho ‘‘bārāṇasiṁ upanissāya gaṅgātīre paṇṇasālaṁ katvā vassaṁ upagacchissāmī’’ti udakena samupabyūḷhe daṇḍake ca valliyo ca saṁkaḍḍhati.",
  "atk-s0401a13:313_3": "Ayaṁ kumāro sahāyakehi saddhiṁ gantvā abhivādetvā ṭhito, ‘‘bhante, kiṁ karothā’’ti pucchi.",
  "atk-s0401a13:313_4": "Kumāra upakaṭṭhe antovasse pabbajitānaṁ vasanaṭṭhānaṁ nāma laddhuṁ vaṭṭatīti. ‘‘Bhante,",
  "atk-s0401a13:313_5": "ajjeva ekadivasaṁ ayyo yathā tathā āgametu,",
  "atk-s0401a13:313_6": "ahaṁ sve ayyassa vasanaṭṭhānaṁ karissāmī’’ti āha.",
  "atk-s0401a13:313_7": "Paccekabuddho ‘‘tasseva kumārassa saṅgahaṁ karissāmī’’ti āgatattā adhivāsesi.",
  "atk-s0401a13:313_8": "So tassa adhivāsanaṁ viditvā gato punadivase sakkārasammānaṁ sajjetvā paccekabuddhassa āgamanaṁ olokento aṭṭhāsi.",
  "atk-s0401a13:313_9": "Paccekabuddhopi ‘‘kahaṁ nu kho ajja bhikkhācāraṁ labhissāmī’’ti āvajjento ñatvā tasseva gehadvāraṁ agamāsi.",
  "atk-s0401a13:314_0": "Kumāro paccekabuddhaṁ disvā sampiyāyamāno pattaṁ ādāya bhikkhaṁ datvā ‘‘imaṁ antovassaṁ mayhaṁ gehadvārameva āgacchatha,",
  "atk-s0401a13:314_1": "bhante’’ti paṭiññaṁ gahetvā paccekabuddhe bhattakiccaṁ katvā pakkante attano sahāyakehi saddhiṁ gantvā ekadivaseneva paccekabuddhassa vasanapaṇṇasālañca caṅkamanañca rattiṭṭhānadivāṭṭhānāni ca kārāpetvā adāsi.",
  "atk-s0401a13:314_2": "Tasseva paṇṇasālaṁ pavisanavelāya haritūpalittāya bhūmiyā ‘‘pādesu kalalaṁ mā laggī’’ti attano pārupanaṁ satasahassagghanakaṁ rattakambalaṁ bhūmattharaṇaṁ santharitvā kambalassa vaṇṇena saddhiṁ paccekabuddhassa sarīrappabhaṁ ekasadisaṁ disvā ativiya pasanno hutvā āha – ‘‘yathā tumhehi akkantakālato paṭṭhāya imassa kambalassa ativiya pabhā virocati,",
  "atk-s0401a13:314_3": "evameva mayhampi nibbattanibbattaṭṭhāne hatthapādānaṁ vaṇṇo bandhujīvakapupphavaṇṇo hotu,",
  "atk-s0401a13:314_4": "satakkhattuṁ vihatakappāsapaṭalaphassasadisova phasso hotū’’ti.",
  "atk-s0401a13:314_5": "So temāsaṁ paccekabuddhaṁ upaṭṭhahitvā pavāritakāle ticīvaraṁ adāsi.",
  "atk-s0401a13:314_6": "Paccekabuddho paripuṇṇapattacīvaro gandhamādanameva gato.",
  "atk-s0401a13:315_0": "Sopi kulaputto devamanussesu saṁsaranto amhākaṁ bhagavato kāle kāḷacampānagare upaseṭṭhissa ghare paṭisandhiṁ gaṇhi.",
  "atk-s0401a13:315_1": "Tassa paṭisandhiggahaṇakālato paṭṭhāya seṭṭhikulaṁ anekāni paṇṇākārasahassāni āgacchanti.",
  "atk-s0401a13:315_2": "Jātadivase ca sakalanagaraṁ ekasakkārasammānaṁ ahosi.",
  "atk-s0401a13:315_3": "Athassa nāmaggahaṇadivase mātāpitaro ‘‘amhākaṁ putto attano nāmaṁ gaṇhitvāva āgato,",
  "atk-s0401a13:315_4": "rattasuvaṇṇarasaparisittā viyassa sarīracchavī’’ti soṇakumārotvevassa nāmaṁ akaṁsu.",
  "atk-s0401a13:316_0": "Athassa saṭṭhi dhātiyo upanetvā devakumāraṁ viya naṁ sukhena vaḍḍhesuṁ.",
  "atk-s0401a13:316_1": "Tassa evarūpaṁ āhāravidhānaṁ ahosi – saṭṭhikarīsamattaṁ ṭhānaṁ kasitvā tividhena udakena posenti.",
  "atk-s0401a13:316_2": "Kedāre pavisantīsu udakamātikāsu khīrodakassa ca gandhodakassa ca anekāni cāṭisahassāni āsiñcanti.",
  "atk-s0401a13:316_3": "Sālisīsānaṁ khīraggahaṇakāle sukādīnaṁ pāṇānaṁ ucchiṭṭhakaraṇanivāraṇatthaṁ vīhigabbhānaṁ sukhumālabhāvatthañca pariyantaparikkhepe ca antarantarā ca thambhe nikhanitvā upari daṇḍake datvā kilañjehi chādetvā samantā sāṇiyā parikkhipitvā sabbapariyante ārakkhaṁ gaṇhanti.",
  "atk-s0401a13:316_4": "Sasse nipphanne koṭṭhe catujātigandhehi paribhaṇḍaṁ katvā upari uttamagandhehi paribhāventi .",
  "atk-s0401a13:316_5": "Anekasahassapurisā khettaṁ oruyha sālisīsāni vaṇṭesu chinditvā muṭṭhimuṭṭhiyo katvā rajjukehi bandhitvā sukkhāpenti.",
  "atk-s0401a13:316_6": "Tato koṭṭhakassa heṭṭhimatale gandhe santharitvā upari sālisīsāni santharanti.",
  "atk-s0401a13:316_7": "Evaṁ ekantarikaṁ katvā santharantā koṭṭhakaṁ pūretvā dvāraṁ pidahanti ,",
  "atk-s0401a13:316_8": "tivassasampattakāle koṭṭhakaṁ vivaranti.",
  "atk-s0401a13:316_9": "Vivaṭakāle sakalanagaraṁ sugandhagandhikaṁ hoti.",
  "atk-s0401a13:316_10": "Sālimhi pahate dhuttā thuse kiṇitvā gaṇhanti,",
  "atk-s0401a13:316_11": "kuṇḍakaṁ pana cūḷupaṭṭhākā labhanti.",
  "atk-s0401a13:316_12": "Musalaghaṭṭitake sālitaṇḍule vicinitvā gaṇhanti .",
  "atk-s0401a13:316_13": "Te suvaṇṇahīrakapacchiyaṁ pakkhipitvā satakālaṁ parissāvetvā gahite pakkuthitajātirase ekavāraṁ pakkhipitvā uddharanti,",
  "atk-s0401a13:316_14": "pamukhaṭṭhānaṁ sumanapupphasadisaṁ hoti.",
  "atk-s0401a13:316_15": "Taṁ bhojanaṁ suvaṇṇasarake pakkhipitvā pakkuthitaappodakamadhupāyāsapūritassa rajatathālassa upari katvā ādāya gantvā seṭṭhiputtassa purato ṭhapenti.",
  "atk-s0401a13:317_0": "So attano yāpanamattaṁ bhuñjitvā gandhavāsitena udakena mukhaṁ vikkhāletvā hatthapāde dhovati.",
  "atk-s0401a13:317_1": "Athassa dhotahatthapādassa nānappakāraṁ mukhavāsaṁ upanenti.",
  "atk-s0401a13:317_2": "Tassa akkamanaṭṭhāne varapotthakacittattharaṇaṁ attharanti.",
  "atk-s0401a13:317_3": "Hatthapādatalānissa bandhujīvakapupphavaṇṇāni honti,",
  "atk-s0401a13:317_4": "satakālavihatakappāsassa viya phasso,",
  "atk-s0401a13:317_5": "pādatalesu maṇikuṇḍalāvattavaṇṇāni lomāni jāyiṁsu.",
  "atk-s0401a13:317_6": "So kassacideva kujjhitvā ‘‘ājānāhi bhūmiṁ akkamissāmī’’ti vadati.",
  "atk-s0401a13:317_7": "Tassa vayappattassa tiṇṇaṁ utūnaṁ anucchavike tayo pāsāde kāretvā nāṭakāni ca upaṭṭhāpesuṁ.",
  "atk-s0401a13:317_8": "So mahāsampattiṁ anubhavanto devo maññe paṭivasati.",
  "atk-s0401a13:318_0": "Atha amhākaṁ satthari sabbaññutaṁ patvā pavattitavaradhammacakke rājagahaṁ upanissāya viharante pādalomadassanatthaṁ raññā māgadhena pakkosāpetvā asītiyā gāmiyasahassehi saddhiṁ satthu santikaṁ pahito dhammadesanaṁ sutvā paṭiladdhasaddho satthāraṁ pabbajjaṁ yāci.",
  "atk-s0401a13:318_1": "Atha naṁ bhagavā ‘‘anuññātosi mātāpitūhī’’ti pucchitvā ananuññātabhāvaṁ sutvā ‘‘na kho, soṇa,",
  "atk-s0401a13:318_2": "tathāgatā mātāpitūhi ananuññātaṁ puttaṁ pabbājentī’’ti paṭikkhipi.",
  "atk-s0401a13:318_3": "So ‘‘sādhu bhagavā’’ti tathāgatassa vacanaṁ sirasā sampaṭicchitvā mātāpitūnaṁ santikaṁ gantvā anujānāpetvā satthu santikaṁ āgamma aññatarassa bhikkhuno santike pabbaji. Ayamettha saṅkhepo,",
  "atk-s0401a13:318_4": "vitthārato panassa pabbajjāvidhānaṁ pāḷiyaṁ (mahāva. 243) āgatameva.",
  "atk-s0401a13:319_0": "Tassa pabbajjañca upasampadañca labhitvā rājagahe viharantassa sambahulā ñātisālohitā ca sandiṭṭhasambhattā ca sakkārasammānaṁ āharanti,",
  "atk-s0401a13:319_1": "rūpanipphattiyā vaṇṇaṁ kathenti,",
  "atk-s0401a13:319_2": "aññepi janā passituṁ āgacchanti.",
  "atk-s0401a13:319_3": "Thero cintesi – ‘‘mama santikaṁ bahū janā āgacchanti,",
  "atk-s0401a13:319_4": "kammaṭṭhāne vā vipassanāya vā kammaṁ kātuṁ kathaṁ sakkhissāmi,",
  "atk-s0401a13:319_5": "yaṁnūnāhaṁ satthu santike kammaṭṭhānaṁ kathāpetvā sītavanasusānaṁ gantvā samaṇadhammaṁ kareyyaṁ.",
  "atk-s0401a13:319_6": "Tatra hi susānanti jigucchitvā bahū janā nāgamissanti,",
  "atk-s0401a13:319_7": "evaṁsante mama kiccaṁ matthakaṁ pāpuṇissatī’’ti satthu santike kammaṭṭhānaṁ kathāpetvā sītavanaṁ gantvā samaṇadhammaṁ kātuṁ ārabhi.",
  "atk-s0401a13:319_8": "So cintesi – ‘‘mayhaṁ sarīraṁ paramasukhumālaṁ,",
  "atk-s0401a13:319_9": "na kho pana sakkā sukheneva sukhaṁ pāpuṇituṁ,",
  "atk-s0401a13:319_10": "kāyaṁ kilametvāpi samaṇadhammaṁ kātuṁ vaṭṭatī’’ti.",
  "atk-s0401a13:319_11": "Tato ṭhānacaṅkamameva adhiṭṭhāya padhānamakāsi.",
  "atk-s0401a13:319_12": "Tassa sukhumālānaṁ pādatalānaṁ antantehi phoṭā uṭṭhāya bhijjiṁsu, caṅkamo ekalohitova ahosi.",
  "atk-s0401a13:319_13": "Pādesu avahantesu jaṇṇukehipi hatthehipi vāyamitvā caṅkamati.",
  "atk-s0401a13:319_14": "Evaṁ vīriyaṁ daḷhaṁ karontopi obhāsamattampi nibbattetuṁ asakkonto cintesi – ‘‘sace aññopi āraddhavīriyo bhaveyya, mādisova bhaveyya.",
  "atk-s0401a13:319_15": "Ahaṁ kho pana evaṁ vāyamantopi maggaṁ vā phalaṁ vā uppādetuṁ na sakkomi, addhā nevāhaṁ ugghaṭitaññū, na vipañcitaññū, na neyyo,",
  "atk-s0401a13:319_16": "padaparamena mayā bhavitabbaṁ. Kiṁ me pabbajjāya,",
  "atk-s0401a13:319_17": "hīnāyāvattitvā bhoge ca bhuñjissāmi puññāni ca karissāmī’’ti.",
  "atk-s0401a13:320_0": "Tasmiṁ samaye satthā therassa vitakkaṁ ñatvā sāyanhasamaye bhikkhusaṅghaparivuto tattha gantvā lohitena phuṭṭhaṁ caṅkamaṁ disvā theraṁ vīṇovādena (mahāva.",
  "atk-s0401a13:320_1": "243) ovaditvā vīriyasamathayojanatthāya tassa kammaṭṭhānaṁ kathetvā gijjhakūṭameva gato.",
  "atk-s0401a13:320_2": "Soṇattheropi dasabalassa sammukhā ovādaṁ labhitvā nacirasseva arahatte patiṭṭhāsi.",
  "atk-s0401a13:320_3": "Atha satthā aparabhāge jetavane bhikkhusaṅghaparivuto dhammaṁ desento theraṁ āraddhavīriyānaṁ aggaṭṭhāne ṭhapesīti.",
  "atk-s0401a13:321_0": "Soṇakuṭikaṇṇattheravatthu",
  "atk-s0401a13:322_0": "206.",
  "atk-s0401a13:322_1": "Aṭṭhame kalyāṇavākkaraṇānanti vākkaraṇaṁ vuccati vacanakiriyā, madhuravacanānanti attho.",
  "atk-s0401a13:322_2": "Ayañhi thero dasabalena saddhiṁ ekagandhakuṭiyā tathāgatassa madhurena sarena dhammakathaṁ kathesi.",
  "atk-s0401a13:322_3": "Athassa satthā sādhukāraṁ adāsi.",
  "atk-s0401a13:322_4": "Tasmā so kalyāṇavākkaraṇānaṁ aggo nāma jāto. Soṇoti tassa nāmaṁ,",
  "atk-s0401a13:322_5": "koṭiagghanakaṁ pana kaṇṇapiḷandhanaṁ dhāresi. Tasmā kuṭikaṇṇoti vuccati, koṭikaṇṇoti attho.",
  "atk-s0401a13:323_0": "Tassa pañhakamme ayamanupubbikathā – ayampi padumuttarabuddhakāle purimanayeneva mahājanena saddhiṁ vihāraṁ gantvā parisapariyante ṭhatvā satthu dhammaṁ suṇanto satthāraṁ ekaṁ bhikkhuṁ kalyāṇavākkaraṇānaṁ aggaṭṭhāne ṭhapentaṁ disvā ‘‘mayāpi anāgate ekassa buddhassa sāsane kalyāṇavākkaraṇānaṁ aggena bhavituṁ vaṭṭatī’’ti cintetvā dasabalaṁ nimantetvā sattāhaṁ mahādānaṁ datvā, ‘‘bhante,",
  "atk-s0401a13:323_1": "yaṁ bhikkhuṁ tumhe ito sattadivasamatthake kalyāṇavākkaraṇānaṁ aggaṭṭhāne ṭhapayittha,",
  "atk-s0401a13:323_2": "ahampi imassa adhikārakammassa phalena anāgate ekassa buddhassa sāsane tathārūpo bhaveyya’’nti patthanaṁ akāsi.",
  "atk-s0401a13:323_3": "Satthā tassa anantarāyaṁ disvā ‘‘anāgate gotamabuddhassa sāsane kalyāṇavākkaraṇānaṁ aggo bhavissasī’’ti byākaritvā pakkāmi.",
  "atk-s0401a13:324_0": "Sopi yāvajīvaṁ kusalaṁ katvā kappasatasahassaṁ devesu ca manussesu ca saṁsaranto amhākaṁ dasabalassa uppattito puretarameva devalokā cavitvā kāḷiyā nāma kuraragharikāya upāsikāya kucchismiṁ paṭisandhiṁ gaṇhi.",
  "atk-s0401a13:324_1": "Sā paripakke gabbhe rājagahanagare attano kulanivesanaṁ āgatā.",
  "atk-s0401a13:325_0": "Tasmiṁ samaye amhākaṁ satthā sabbaññutaṁ patto isipatane dhammacakkaṁ pavattesi.",
  "atk-s0401a13:325_1": "Dhammacakkappavattane dasasahassacakkavāḷadevatā sannipatiṁsu.",
  "atk-s0401a13:325_2": "Tattha eko aṭṭhavīsatiyā yakkhasenāpatīnaṁ abbhantare sātāgiro nāma yakkho dasabalassa dhammakathaṁ sutvā sotāpattiphale patiṭṭhāya cintesi – ‘‘kiṁ nu kho ayaṁ evaṁ madhuradhammakathā mama sahāyena hemavatena sutā na sutā’’ti?",
  "atk-s0401a13:325_3": "So devasaṅghassa antare olokento taṁ apassitvā ‘‘addhā mama sahāyo tiṇṇaṁ ratanānaṁ uppannabhāvaṁ na jānāti,",
  "atk-s0401a13:325_4": "gacchāmi dasabalassa ceva vaṇṇaṁ kathessāmi,",
  "atk-s0401a13:325_5": "paṭividdhadhammañca ārocessāmī’’ti attano parisāya saddhiṁ rājagahamatthakena tassa santikaṁ pāyāsi.",
  "atk-s0401a13:326_0": "Hemavatopi tiyojanasahassaṁ himavantaṁ akālapupphitaṁ disvā ‘‘mama sahāyena sātāgirena saddhiṁ himavantakīḷitaṁ kīḷissāmī’’ti attano parisāya saddhiṁ rājagahamatthakeneva pāyāsi.",
  "atk-s0401a13:326_1": "Tesaṁ dvinnampi aggabalakāyā kulagharikāya kāḷiupāsikāya nivesanamatthake samāgantvā ‘‘tumhe kassa parisā, mayaṁ sātāgirassa. Tumhe kassa parisā, mayaṁ hemavatassā’’ti āhaṁsu.",
  "atk-s0401a13:326_2": "Te haṭṭhatuṭṭhāva gantvā tesaṁ yakkhasenāpatīnaṁ ārocayiṁsu.",
  "atk-s0401a13:326_3": "Tepi taṁkhaṇaññeva upāsikāya nivesanamatthake samāgacchiṁsu.",
  "atk-s0401a13:326_4": "Sātāgiro hemavataṁ āha – ‘‘kahaṁ, samma, gacchasī’’ti? Tava santikaṁ sammāti. Kiṁkāraṇāti?",
  "atk-s0401a13:326_5": "Himavantaṁ pupphitaṁ disvā tayā saddhiṁ tattha kīḷissāmīti. Tvaṁ pana, samma, kahaṁ gacchasīti? Tava santikaṁ, sammāti. Kiṁkāraṇāti?",
  "atk-s0401a13:326_6": "Tvaṁ himavantassa kena pupphitabhāvaṁ jānāsīti? Na jānāmi, sammāti.",
  "atk-s0401a13:326_7": "Suddhodanamahārājassa putto siddhatthakumāro dasasahassilokadhātuṁ kampetvā paṭividdhasabbaññutaññāṇo dasasahassacakkavāḷadevatānaṁ majjhe anuttaraṁ dhammacakkaṁ pavattesi.",
  "atk-s0401a13:326_8": "Tassa pavattitabhāvaṁ na jānāsīti? Na jānāmi, sammāti.",
  "atk-s0401a13:326_9": "Tvaṁ ettakameva ṭhānaṁ pupphitanti aññāsi,",
  "atk-s0401a13:326_10": "tassa pana purisassa sakkāratthāya sakaladasasahassacakkavāḷaṁ ekamālāguḷasadisaṁ ajja jātaṁ sammāti. Mālā tāva pupphantu,",
  "atk-s0401a13:326_11": "tayā so satthā akkhīni pūretvā diṭṭhoti. Āma, samma, satthā ca me diṭṭho, dhammo ca suto, amatañca pītaṁ.",
  "atk-s0401a13:326_12": "Ahaṁ ‘‘etaṁ amatadhammaṁ tampi jānāpessāmī’’ti tava santikaṁ āgatosmi, sammāti.",
  "atk-s0401a13:326_13": "Tesaṁ aññamaññaṁ kathentānaṁyeva upāsikā sirisayanato uṭṭhāya nisinnā taṁ kathāsallāpaṁ sutvā sadde nimittaṁ gaṇhi. ‘‘Ayaṁ saddo uddhaṁ, na heṭṭhā, amanussabhāsito,",
  "atk-s0401a13:326_14": "no manussabhāsito’’ti sallakkhetvā ohitasotā paggahitamānasā hutvā nisīdi. Tato –",
  "atk-s0401a13:327_0": "‘‘Ajja pannaraso uposatho (iti sātāgiro yakkho),",
  "atk-s0401a13:328_0": "Dibbā ratti upaṭṭhitā;",
  "atk-s0401a13:329_0": "Anomanāmaṁ satthāraṁ,",
  "atk-s0401a13:330_0": "Handa passāma gotama’’nti. (su. ni. 153) –",
  "atk-s0401a13:331_0": "Evaṁ sātāgirena vutte –",
  "atk-s0401a13:332_0": "‘‘Kacci mano supaṇihito (iti hemavato yakkho),",
  "atk-s0401a13:333_0": "Sabbabhūtesu tādino;",
  "atk-s0401a13:334_0": "Kacci iṭṭhe aniṭṭhe ca,",
  "atk-s0401a13:335_0": "Saṅkappassa vasīkatā’’ti. (su. ni. 154);",
  "atk-s0401a13:336_0": "Evaṁ hemavato satthu kāyasamācārañca ājīvañca manosamācārañca pucchi.",
  "atk-s0401a13:336_1": "Pucchitaṁ pucchitaṁ sātāgiro vissajjesi.",
  "atk-s0401a13:336_2": "Evaṁ satthu sarīravaṇṇaguṇavaṇṇakathanavasena hemavatasuttante niṭṭhite hemavato sahāyakassa dhammadesanānusārena ñāṇaṁ pesetvā sotāpattiphale patiṭṭhahi.",
  "atk-s0401a13:337_0": "Atha, kāḷī upāsikā,",
  "atk-s0401a13:337_1": "parassa dhamme desīyamāne tathāgataṁ adiṭṭhapubbāva hutvā anussavappasādaṁ uppādetvā parassa vaḍḍhitaṁ bhojanaṁ bhuñjamānā viya sotāpattiphale patiṭṭhāsi.",
  "atk-s0401a13:337_2": "Sā sabbamātugāmānaṁ antare paṭhamakasotāpannā sabbajeṭṭhikā ahosi.",
  "atk-s0401a13:337_3": "Tassā saha sotāpattibhāvena tameva rattiṁ gabbhavuṭṭhānaṁ jātaṁ,",
  "atk-s0401a13:337_4": "paṭiladdhadārakassa nāmaggahaṇadivase soṇoti nāmaṁ akāsi.",
  "atk-s0401a13:337_5": "Sā yathāruciyā kulagehe vasitvā kulagharameva agamāsi.",
  "atk-s0401a13:338_0": "Tasmiṁ samaye mahākaccānatthero taṁ nagaraṁ upanissāya upavatte pabbate paṭivasati. Upāsikā theraṁ upaṭṭhāti.",
  "atk-s0401a13:338_1": "Thero nibaddhaṁ tassā nivesanaṁ gacchati.",
  "atk-s0401a13:338_2": "Soṇadārakopi nibaddhaṁ therassa santike vicaranto vissāsiko ahosi.",
  "atk-s0401a13:338_3": "So aparena samayena therassa santike pabbaji.",
  "atk-s0401a13:338_4": "Thero taṁ upasampādetukāmo tīṇi vassāni gaṇaṁ pariyesitvā upasampādesi.",
  "atk-s0401a13:338_5": "So upasampanno kammaṭṭhānaṁ kathāpetvā vipassanaṁ vaḍḍhetvā arahattaṁ patvā therasseva santike suttanipātaṁ uggaṇhitvā vutthavasso pavāretvā satthāraṁ passitukāmo hutvā upajjhāyaṁ āpucchi. Thero āha – ‘‘soṇa,",
  "atk-s0401a13:338_6": "tayi gate satthā taṁ ekagandhakuṭiyaṁ vasāpetvā dhammaṁ ajjhesissati, tvaṁ dhammaṁ kathessasi.",
  "atk-s0401a13:338_7": "Satthā tava dhammakathāya pasīditvā tuyhaṁ varaṁ dassati.",
  "atk-s0401a13:338_8": "Tvaṁ varaṁ gaṇhanto imañca imañca gaṇhāhi,",
  "atk-s0401a13:338_9": "mama vacanena dasabalassa pāde vandāhī’’ti.",
  "atk-s0401a13:338_10": "So upajjhāyena anuññāto mātuupāsikāya gehaṁ gantvā ārocesi. Sāpi ‘‘sādhu , tāta,",
  "atk-s0401a13:338_11": "tvaṁ dasabalaṁ passituṁ gacchanto imaṁ kambalaṁ āharitvā satthu vasanagandhakuṭiyā bhūmattharaṇaṁ katvā attharāhī’’ti kambalaṁ adāsi.",
  "atk-s0401a13:338_12": "Soṇatthero taṁ ādāya senāsanaṁ saṁsāmetvā anupubbena satthu vasanaṭṭhānaṁ gantvā dasabalassa buddhāsane nisinnavelāyameva upasaṅkamitvā abhivādetvā ekamantaṁ aṭṭhāsi.",
  "atk-s0401a13:338_13": "Satthā tena saddhiṁ paṭisanthāraṁ katvā ānandattheraṁ āmantesi – ‘‘ānanda,",
  "atk-s0401a13:338_14": "imassa bhikkhussa senāsanaṁ jānāhī’’ti.",
  "atk-s0401a13:338_15": "Thero satthu adhippāyaṁ ñatvā antogandhakuṭiyaṁyeva bhūmattharaṇaṁ ussārento viya atthari.",
  "atk-s0401a13:339_0": "Atha kho bhagavā bahudevarattiṁ ajjhokāse vītināmetvā vihāraṁ pāvisi,",
  "atk-s0401a13:339_1": "āyasmāpi kho soṇo bahudevarattiṁ ajjhokāse vītināmetvā vihāraṁ pāvisi.",
  "atk-s0401a13:339_2": "Satthā pacchimayāme sīhaseyyaṁ kappetvā paccūsasamaye vuṭṭhāya nisīditvā ‘‘ettakena kālena soṇassa kāyadaratho paṭippassaddho bhavissatī’’ti ñatvā āyasmantaṁ soṇaṁ ajjhesi – ‘‘paṭibhātu taṁ bhikkhu dhammo bhāsitu’’nti.",
  "atk-s0401a13:339_3": "Soṇatthero madhurassarena ekabyañjanampi avināsento aṭṭhakavaggiyāni suttāni (su. ni. 772 ādayo) abhāsi.",
  "atk-s0401a13:339_4": "Kathāpariyosāne bhagavā sādhukāraṁ datvā ‘‘suggahito te bhikkhu dhammo,",
  "atk-s0401a13:339_5": "mayā desitakāle ca ajja ca ekasadisāva desanā,",
  "atk-s0401a13:339_6": "kiñci ūnaṁ vā adhikaṁ vā natthī’’ti pasannabhāvaṁ pakāsesi.",
  "atk-s0401a13:339_7": "Soṇattheropi ‘‘ayaṁ okāso’’ti sallakkhetvā upajjhāyassa vacanena dasabalaṁ vanditvā vinayadharapañcamena gaṇena upasampadaṁ ādiṁ katvā sabbe vare yāci, satthā adāsi.",
  "atk-s0401a13:339_8": "Puna thero mātuupāsikāya vacanena vanditvā ‘‘ayaṁ, bhante,",
  "atk-s0401a13:339_9": "upāsikāya tumhākaṁ vasanagandhakuṭiyaṁ bhūmattharaṇatthaṁ kambalo pahito’’ti kambalaṁ datvā uṭṭhāyāsanā satthāraṁ vanditvā padakkhiṇaṁ katvā pakkāmi. Ayamettha saṅkhepo,",
  "atk-s0401a13:339_10": "vitthārato pana therassa pabbajjaṁ ādiṁ katvā sabbaṁ sutte āgatameva.",
  "atk-s0401a13:340_0": "Iti thero satthu santikā aṭṭha vare labhitvā upajjhāyassa santikaṁ gantvā sabbaṁ taṁ pavattiṁ ārocesi.",
  "atk-s0401a13:340_1": "Punadivase mātuupāsikāya nivesanadvāraṁ gantvā bhikkhāya aṭṭhāsi.",
  "atk-s0401a13:340_2": "Upāsikā ‘‘putto kira me dvāre ṭhito’’ti sutvā vegena āgantvā abhivādetvā hatthato pattaṁ gahetvā antonivesane nisīdāpetvā bhojanaṁ adāsi.",
  "atk-s0401a13:340_3": "Atha naṁ bhattakiccapariyosāne āha – ‘‘diṭṭho te, tāta, dasabalo’’ti? Āma upāsiketi. Vandito te mama vacanenāti? Āma vandito,",
  "atk-s0401a13:340_4": "sopi ca me kambalo tathāgatassa vasanaṭṭhāne bhūmattharaṇaṁ katvā atthatoti. Kiṁ, tāta,",
  "atk-s0401a13:340_5": "tayā kira satthu dhammakathā kathitā,",
  "atk-s0401a13:340_6": "satthārā ca te sādhukāro dinnoti? Tayā kathaṁ ñātaṁ upāsiketi? Tāta,",
  "atk-s0401a13:340_7": "mayhaṁ gehe adhivatthā devatā dasabalena tuyhaṁ sādhukāraṁ dinnadivase ‘‘sakaladasasahassacakkavāḷe devatā sādhukāraṁ adaṁsū’’ti āha – tāta,",
  "atk-s0401a13:340_8": "tayā kathitadhammakathaṁ buddhānaṁ kathitaniyāmeneva mayhampi kathetuṁ paccāsīsāmīti.",
  "atk-s0401a13:340_9": "Thero mātu kathaṁ sampaṭicchi.",
  "atk-s0401a13:340_10": "Sā tassa adhivāsanaṁ viditvā dvāre maṇḍapaṁ kāretvā dasabalassa kathitaniyāmeneva attano dhammakathaṁ kathāpesīti vatthu ettha samuṭṭhitaṁ.",
  "atk-s0401a13:340_11": "Satthā aparabhāge ariyagaṇamajjhe nisinno theraṁ kalyāṇavākkaraṇānaṁ aggaṭṭhāne ṭhapesīti.",
  "atk-s0401a13:341_0": "Sīvalittheravatthu",
  "atk-s0401a13:342_0": "207.",
  "atk-s0401a13:342_1": "Navame lābhīnaṁ yadidaṁ sīvalīti ṭhapetvā tathāgataṁ lābhīnaṁ bhikkhūnaṁ sīvalitthero aggoti dasseti.",
  "atk-s0401a13:342_2": "Tassa pañhakamme ayamanupubbikathā – ayampi atīte padumuttarabuddhakāle vuttanayeneva vihāraṁ gantvā parisapariyante ṭhito dhammaṁ suṇanto satthāraṁ ekaṁ bhikkhuṁ lābhīnaṁ aggaṭṭhāne ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti dasabalaṁ nimantetvā purimanayeneva sattāhaṁ mahādānaṁ datvā ‘‘bhagavā ahampi iminā adhikārakammena aññaṁ sampattiṁ na patthemi,",
  "atk-s0401a13:342_3": "anāgate pana ekassa buddhassa sāsane ahampi tumhehi so etadagge ṭhapitabhikkhu viya lābhīnaṁ aggo bhaveyya’’nti patthanaṁ akāsi.",
  "atk-s0401a13:342_4": "Satthā anantarāyaṁ disvā ‘‘ayaṁ te patthanā anāgate gotamassa buddhassa sāsane samijjhissatī’’ti byākaritvā pakkāmi.",
  "atk-s0401a13:343_0": "Sopi kulaputto yāvajīvaṁ kusalaṁ katvā devamanussesu saṁsaranto vipassībuddhakāle bandhumatīnagarato avidūre ekasmiṁ gāme paṭisandhiṁ gaṇhi.",
  "atk-s0401a13:343_1": "Tasmiṁ samaye bandhumatīnagaravāsino raññā saddhiṁ sākacchitvā sākacchitvā dasabalassa dānaṁ denti.",
  "atk-s0401a13:343_2": "Te ekadivasaṁ sabbeva ekato hutvā dānaṁ dentā ‘‘kiṁ nu kho amhākaṁ dānamukhe natthī’’ti madhuñca guḷadadhiñca na addasaṁsu.",
  "atk-s0401a13:343_3": "Te ‘‘yato kutoci āharissāmā’’ti janapadato nagaraṁ pavisanamagge purisaṁ ṭhapesuṁ.",
  "atk-s0401a13:343_4": "Tadā esa kulaputto attano gāmato guḷadadhivārakaṁ gahetvā ‘‘kiñcideva āharissāmī’’ti nagaraṁ gacchanto mukhaṁ dhovitvā ‘‘dhotahatthapādo pavisissāmī’’ti phāsukaṭṭhānaṁ olokento naṅgalasīsamattaṁ nimmakkhikaṁ daṇḍakamadhuṁ disvā ‘‘puññena me idaṁ uppanna’’nti gahetvā nagaraṁ pavisati.",
  "atk-s0401a13:343_5": "Nāgarehi ṭhapitapuriso taṁ disvā, ‘‘bho purisa, kassimaṁ āharasī’’ti pucchi. Na kassaci sāmi,",
  "atk-s0401a13:343_6": "vikkiṇituṁ pana me idaṁ ānītanti. Tena hi, bho purisa,",
  "atk-s0401a13:343_7": "imaṁ kahāpaṇaṁ gahetvā etaṁ madhuñca guḷadadhiñca dehīti.",
  "atk-s0401a13:344_0": "So cintesi – ‘‘idaṁ na bahumūlaṁ,",
  "atk-s0401a13:344_1": "ayañca ekappahāreneva bahuṁ deti, vīmaṁsituṁ vaṭṭatī’’ti .",
  "atk-s0401a13:344_2": "Tato naṁ ‘‘nāhaṁ ekakahāpaṇena demī’’ti āha. Yadi evaṁ, dve gahetvā dehīti. Dvīhipi na demīti.",
  "atk-s0401a13:344_3": "Etenupāyena vaḍḍhantaṁ vaḍḍhantaṁ sahassaṁ pāpuṇi.",
  "atk-s0401a13:344_4": "So cintesi – ‘‘atiañchituṁ na vaṭṭati, hotu tāva,",
  "atk-s0401a13:344_5": "imassa kattabbakiccaṁ pucchissāmī’’ti.",
  "atk-s0401a13:344_6": "Atha naṁ āha – ‘‘idaṁ na bahuagghanakaṁ, tvañca bahuṁ desi,",
  "atk-s0401a13:344_7": "kena kammena idaṁ gaṇhāsī’’ti? Idha, bho,",
  "atk-s0401a13:344_8": "nagaravāsino raññā saddhiṁ paṭivirujjhitvā vipassīdasabalassa dānaṁ dentā idaṁ dvayaṁ dānamukhe apassantā pariyesanti.",
  "atk-s0401a13:344_9": "Sace idaṁ dvayaṁ na labhissanti,",
  "atk-s0401a13:344_10": "nāgarānaṁ parājayo bhavissati.",
  "atk-s0401a13:344_11": "Tasmā sahassaṁ datvā gaṇhāmīti.",
  "atk-s0401a13:344_12": "Kiṁ panetaṁ nāgarānameva vaṭṭati, na aññesaṁ dātuṁ vaṭṭatīti?",
  "atk-s0401a13:344_13": "Yassa kassaci dātuṁ avāritametanti.",
  "atk-s0401a13:344_14": "Atthi pana te koci nāgarānaṁ dāne ekadivasaṁ sahassaṁ dātāti? Natthi sammāti.",
  "atk-s0401a13:344_15": "Imesaṁ pana dvinnaṁ sahassagghanakabhāvaṁ jānāsīti? Āma jānāmīti. Tena hi gaccha,",
  "atk-s0401a13:344_16": "nāgarānaṁ ācikkha – ‘‘eko puriso imāni dve mūlena na deti, sahattheneva dātukāmo,",
  "atk-s0401a13:344_17": "tumhe imesaṁ dvinnaṁ kāraṇā nirussukkā hothā’’ti.",
  "atk-s0401a13:344_18": "Tvaṁ pana me imasmiṁ dānamukhe jeṭṭhakabhāvassa kāyasakkhī hohīti.",
  "atk-s0401a13:345_0": "So gāmavāsī paribbayatthaṁ gahitamāsakena pañcakaṭukaṁ gahetvā cuṇṇaṁ katvā dadhito kañjiyaṁ vāhetvā tattha madhupaṭalaṁ pīḷetvā pañcakaṭukacuṇṇena yojetvā ekasmiṁ paduminipatte pakkhipitvā taṁ saṁvidahitvā ādāya dasabalassa avidūre ṭhāne nisīdi.",
  "atk-s0401a13:345_1": "Mahājanena āhariyamānassa sakkārassa antare attano pattavāraṁ olokayamāno okāsaṁ ñatvā satthu santikaṁ gantvā ‘‘bhagavā ayaṁ mayhaṁ duggatapaṇṇākāro,",
  "atk-s0401a13:345_2": "imaṁ me anukampaṁ paṭicca gaṇhathā’’ti.",
  "atk-s0401a13:345_3": "Satthā tassa anukampaṁ paṭicca catumahārājadattiyena selamayena pattena taṁ paṭiggahetvā yathā aṭṭhasaṭṭhibhikkhusatasahassassa diyyamānaṁ na khīyati, evaṁ adhiṭṭhāsi.",
  "atk-s0401a13:345_4": "Sopi kulaputto niṭṭhitabhattakiccaṁ bhagavantaṁ abhivādetvā ekamantaṁ ṭhito āha – ‘‘diṭṭho me bhagavā ajja bandhumatīnagaravāsikehi tumhākaṁ sakkāro āhariyamāno,",
  "atk-s0401a13:345_5": "ahampi imassa kammassa nissandena nibbattanibbattabhave lābhaggayasaggappatto bhaveyya’’nti.",
  "atk-s0401a13:345_6": "Satthā ‘‘evaṁ hotu kulaputtā’’ti vatvā tassa ca nagaravāsīnañca bhattānumodanaṁ katvā pakkāmi.",
  "atk-s0401a13:346_0": "Sopi kulaputto yāvajīvaṁ kusalaṁ katvā devamanussesu saṁsaranto imasmiṁ buddhuppāde suppavāsāya rājadhītāya kucchismiṁ paṭisandhiṁ gaṇhi.",
  "atk-s0401a13:346_1": "Paṭisandhiggahaṇato paṭṭhāya sāyaṁ pātañca paṇṇākārasatāni pāpuṇanti, suppavāsā sampattiṁ gacchati.",
  "atk-s0401a13:346_2": "Atha naṁ puññavīmaṁsanatthaṁ hatthena bījapacchiṁ phusāpenti,",
  "atk-s0401a13:346_3": "ekekabījato salākasatampi salākasahassampi nigacchati.",
  "atk-s0401a13:346_4": "Ekakarīsakhettato paññāsampi saṭṭhipi sakaṭāni uppajjanti.",
  "atk-s0401a13:346_5": "Koṭṭhapūraṇakālepi koṭṭhadvāraṁ hatthena phusāpenti,",
  "atk-s0401a13:346_6": "rājadhītāya puññena gaṇhantānaṁ gahitagahitaṭṭhānaṁ puna pūrati.",
  "atk-s0401a13:346_7": "Paripuṇṇabhattakumbhitopi ‘‘rājadhītāya puñña’’nti vatvā yassa kassaci dentānaṁ yāva na ukkaḍḍhanti, na tāva bhattaṁ khīyati.",
  "atk-s0401a13:346_8": "Dārake kucchigateyeva satta vassāni atikkamiṁsu.",
  "atk-s0401a13:347_0": "Gabbhe pana paripakke sattāhaṁ mahādukkhaṁ anubhosi.",
  "atk-s0401a13:347_1": "Sā sāmikaṁ āmantetvā ‘‘pure maraṇā jīvamānāva dānaṁ dassāmī’’ti satthu santikaṁ pesesi – ‘‘gaccha imaṁ pavattiṁ satthu ārocetvā satthāraṁ nimantehi, yañca satthā vadeti,",
  "atk-s0401a13:347_2": "taṁ sādhukaṁ upalakkhetvā āgantvā mayhaṁ kathehī’’ti.",
  "atk-s0401a13:347_3": "So gantvā tassā sāsanaṁ bhagavato ārocesi.",
  "atk-s0401a13:347_4": "Satthā ‘‘sukhinī hotu suppavāsā koliyadhītā,",
  "atk-s0401a13:347_5": "sukhinī arogā arogaṁ puttaṁ vijāyatū’’ti āha.",
  "atk-s0401a13:347_6": "Rājā taṁ sutvā bhagavantaṁ abhivādetvā antogāmābhimukho pāyāsi.",
  "atk-s0401a13:347_7": "Tassa pure āgamanāyeva suppavāsāya kucchito dhamakaraṇā udakaṁ viya gabbho nikkhami,",
  "atk-s0401a13:347_8": "parivāretvā nisinnajano assumukhova hasituṁ āraddho.",
  "atk-s0401a13:347_9": "Haṭṭhatuṭṭho mahājano rañño puttasāsanaṁ ārocetuṁ agamāsi.",
  "atk-s0401a13:348_0": "Rājā tesaṁ iṅgitaṁ disvāva ‘‘dasabalena kathitakathā nipphannā maññe’’ti cintesi.",
  "atk-s0401a13:348_1": "So āgantvā satthu sāsanaṁ rājadhītāya ārocesi.",
  "atk-s0401a13:348_2": "Rājadhītā ‘‘tayā nimantitaṁ jīvitabhattameva maṅgalabhattaṁ bhavissati,",
  "atk-s0401a13:348_3": "gaccha sattāhaṁ dasabalaṁ nimantehī’’ti. Rājā tathā akāsi.",
  "atk-s0401a13:348_4": "Sattāhaṁ buddhappamukhassa bhikkhusaṅghassa mahādānaṁ pavattayiṁsu.",
  "atk-s0401a13:348_5": "Dārako sabbesaṁ ñātīnaṁ santattacittaṁ nibbāpento jātoti sīvalidārakotvevassa nāmaṁ akaṁsu.",
  "atk-s0401a13:348_6": "So satta vassāni gabbhe vasitattā jātakālato paṭṭhāya sabbakammakkhamo ahosi.",
  "atk-s0401a13:348_7": "Dhammasenāpati sāriputto sattame divase tena saddhiṁ kathāsallāpaṁ akāsi.",
  "atk-s0401a13:348_8": "Satthāpi dhammapade gāthaṁ abhāsi –",
  "atk-s0401a13:349_0": "‘‘Yomaṁ palipathaṁ duggaṁ, saṁsāraṁ mohamaccagā;",
  "atk-s0401a13:350_0": "Tiṇṇo pāraṅgato jhāyī, anejo akathaṁkathī;",
  "atk-s0401a13:351_0": "Anupādāya nibbuto, tamahaṁ brūmi brāhmaṇa’’nti. (dha. pa. 414);",
  "atk-s0401a13:352_0": "Atha naṁ thero evamāha – ‘‘kiṁ pana tayā evarūpaṁ dukkharāsiṁ anubhavitvā pabbajituṁ na vaṭṭatī’’ti? Labhamāno pabbajeyyaṁ, bhanteti.",
  "atk-s0401a13:352_1": "Suppavāsā taṁ dārakaṁ therena saddhiṁ kathentaṁ disvā ‘‘kiṁ nu kho me putto dhammasenāpatinā saddhiṁ kathetī’’ti theraṁ upasaṅkamitvā pucchi – ‘‘mayhaṁ putto tumhehi saddhiṁ kiṁ katheti, bhadante’’ti?",
  "atk-s0401a13:352_2": "Attanā anubhūtaṁ gabbhavāsadukkhaṁ kathetvā tumhehi anuññāto pabbajissāmīti vadatīti. Sādhu, bhante, pabbājetha nanti.",
  "atk-s0401a13:352_3": "Thero taṁ vihāraṁ netvā tacapañcakakammaṭṭhānaṁ datvā pabbājento, ‘‘sīvali,",
  "atk-s0401a13:352_4": "na tuyhaṁ aññena ovādena kammaṁ atthi,",
  "atk-s0401a13:352_5": "tayā satta vassāni anubhūtadukkhameva paccavekkhāhī’’ti. Bhante,",
  "atk-s0401a13:352_6": "pabbājanameva tumhākaṁ bhāro, yaṁ pana mayā kātuṁ sakkā, tamahaṁ jānissāmīti.",
  "atk-s0401a13:352_7": "So paṭhamakesavaṭṭiyā ohāritakkhaṇeyeva sotāpattiphale patiṭṭhāsi,",
  "atk-s0401a13:352_8": "dutiyāya ohāritakkhaṇe sakadāgāmiphale, tatiyāya anāgāmiphale.",
  "atk-s0401a13:352_9": "Sabbesaṁyeva pana kesānaṁ oropanañca arahattasacchikiriyā ca apacchā apurimā ahosi.",
  "atk-s0401a13:352_10": "Tassa pabbajitadivasato paṭṭhāya bhikkhusaṅghassa cattāro paccayā yadicchakaṁ uppajjanti.",
  "atk-s0401a13:352_11": "Evaṁ ettha vatthu samuṭṭhitaṁ.",
  "atk-s0401a13:353_0": "Aparabhāge satthā sāvatthiṁ agamāsi. Thero satthāraṁ abhivādetvā, ‘‘bhante, mayhaṁ puññaṁ vīmaṁsissāmi,",
  "atk-s0401a13:353_1": "pañca me bhikkhusatāni dethā’’ti āha . Gaṇha, sīvalīti.",
  "atk-s0401a13:353_2": "So pañcasate bhikkhū gahetvā himavantābhimukhaṁ gacchanto aṭavimaggaṁ gacchati.",
  "atk-s0401a13:353_3": "Tassa paṭhamaṁ diṭṭhā nigrodhe adhivatthā devatā satta divasāni dānaṁ adāsi. Iti so –",
  "atk-s0401a13:354_0": "‘‘Nigrodhaṁ paṭhamaṁ passi, dutiyaṁ paṇḍavapabbataṁ;",
  "atk-s0401a13:355_0": "Tatiyaṁ aciravatiyaṁ, catutthaṁ varasāgaraṁ.",
  "atk-s0401a13:356_0": "‘‘Pañcamaṁ himavantaṁ so, chaṭṭhaṁ chaddantupāgami;",
  "atk-s0401a13:357_0": "Sattamaṁ gandhamādanaṁ, aṭṭhamaṁ atha revata’’nti.",
  "atk-s0401a13:358_0": "Sabbaṭṭhānesu satta satta divasāneva dānaṁ adaṁsu.",
  "atk-s0401a13:358_1": "Gandhamādanapabbate pana nāgadattadevarājā nāma sattadivasesu ekadivasaṁ khīrapiṇḍapātaṁ adāsi,",
  "atk-s0401a13:358_2": "ekadivasaṁ sappipiṇḍapātaṁ adāsi. Bhikkhusaṅgho āha – ‘‘āvuso,",
  "atk-s0401a13:358_3": "imassa devarañño neva dhenuyo duyhamānā paññāyanti, na dadhinimmathanaṁ, kuto te, devarāja, imaṁ uppajjatī’’ti? ‘‘Bhante,",
  "atk-s0401a13:358_4": "kassapadasabalassa kāle khīrasalākabhattadānassetaṁ phala’’nti devarājā āha.",
  "atk-s0401a13:358_5": "Aparabhāge satthā khadiravaniyarevatassa paccuggamanaṁ aṭṭhuppattiṁ katvā theraṁ attano sāsane lābhaggayasaggappattānaṁ aggaṭṭhāne ṭhapesīti.",
  "atk-s0401a13:359_0": "Vakkalittheravatthu",
  "atk-s0401a13:360_0": "208.",
  "atk-s0401a13:360_1": "Dasame saddhādhimuttānanti saddhāya adhimuttānaṁ,",
  "atk-s0401a13:360_2": "balavasaddhānaṁ bhikkhūnaṁ vakkalitthero aggoti dasseti.",
  "atk-s0401a13:360_3": "Aññesaṁ hi saddhā vaḍḍhetabbā hoti, therassa pana hāpetabbā jātā.",
  "atk-s0401a13:360_4": "Tasmā so saddhādhimuttānaṁ aggoti vutto. Vakkalīti panassa nāmaṁ.",
  "atk-s0401a13:361_0": "Tassa pañhakamme ayamanupubbikathā – ayampi hi atīte padumuttarabuddhakāle vuttanayeneva vihāraṁ gantvā parisapariyante ṭhito dhammaṁ suṇanto satthāraṁ ekaṁ bhikkhuṁ saddhādhimuttānaṁ aggaṭṭhāne ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti vuttanayeneva satthāraṁ nimantetvā sattāhaṁ mahādānaṁ datvā dasabalaṁ vanditvā, ‘‘bhante,",
  "atk-s0401a13:361_1": "ahampi iminā adhikārakammena tumhehi saddhādhimuttānaṁ etadagge ṭhapitabhikkhu viya anāgate ekassa buddhassa sāsane saddhādhimuttānaṁ aggo bhaveyya’’nti patthanaṁ akāsi.",
  "atk-s0401a13:361_2": "Satthā tassa anantarāyaṁ disvā byākaritvā pakkāmi.",
  "atk-s0401a13:362_0": "Sopi yāvajīvaṁ kusalaṁ katvā devamanussesu saṁsaranto amhākaṁ satthukāle sāvatthiyaṁ brāhmaṇakule paṭisandhiṁ gaṇhi, vakkalītissa nāmaṁ akaṁsu.",
  "atk-s0401a13:362_1": "So vuddhippatto tayo vede uggaṇhitvā dasabalaṁ bhikkhusaṅghaparivutaṁ sāvatthiyaṁ carantaṁ disvā satthu sarīrasampattiṁ olokento sarīrasampattidassanena atitto dasabalena saddhiṁyeva vicarati.",
  "atk-s0401a13:362_2": "Vihāraṁ gacchantena saddhiṁ vihāraṁ gantvā sarīranipphattiṁ olokentova tiṭṭhati.",
  "atk-s0401a13:362_3": "Dhammasabhāyaṁ nisīditvā dhammaṁ kathentassa sammukhaṭṭhāne ṭhito dhammaṁ suṇāti.",
  "atk-s0401a13:362_4": "So saddhaṁ paṭilabhitvā ‘‘agāramajjhe vasanto nibaddhaṁ dasabalassa dassanaṁ na labhissāmī’’ti pabbajjaṁ yācitvā satthu santike pabbaji.",
  "atk-s0401a13:363_0": "Tato paṭṭhāya ṭhapetvā āhārakaraṇavelaṁ avasesakāle yattha ṭhitena sakkā dasabalaṁ passituṁ,",
  "atk-s0401a13:363_1": "tattha ṭhito yonisomanasikāraṁ pahāya dasabalaṁ olokentova viharati.",
  "atk-s0401a13:363_2": "Satthā tassa ñāṇaparipākaṁ āgamento dīghampi addhānaṁ tasmiṁ rūpadassanavaseneva vicarante kiñci avatvā ‘‘idānissa ñāṇaṁ paripākagataṁ,",
  "atk-s0401a13:363_3": "sakkā etaṁ bodhetu’’nti ñatvā evamāha – ‘‘kiṁ te, vakkali, iminā pūtikāyena diṭṭhena, yo kho, vakkali, dhammaṁ passati, so maṁ passati. Yo maṁ passati, so dhammaṁ passati. Dhammañhi, vakkali , passanto maṁ passati,",
  "atk-s0401a13:363_4": "maṁ passanto dhammaṁ passatī’’ti.",
  "atk-s0401a13:364_0": "Satthari evaṁ ovadantepi thero dasabalassa dassanaṁ pahāya neva aññattha gantuṁ sakkoti.",
  "atk-s0401a13:364_1": "Tato satthā ‘‘nāyaṁ bhikkhu saṁvegaṁ alabhitvā bujjhissatī’’ti upakaṭṭhāya vassūpanāyikāya rājagahaṁ gantvā vassūpanāyikadivase ‘‘apehi, vakkalī’’ti theraṁ paṇāmeti.",
  "atk-s0401a13:364_2": "Buddhā ca nāma ādeyyavacanā honti,",
  "atk-s0401a13:364_3": "tasmā thero satthāraṁ paṭippharitvā ṭhātuṁ asakkonto temāsaṁ dasabalassa sammukhe āgantuṁ avisahanto ‘‘kiṁ dāni sakkā kātuṁ, tathāgatenamhi paṇāmito, sammukhībhāvaṁ na labhāmi,",
  "atk-s0401a13:364_4": "kiṁ mayhaṁ jīvitenā’’ti gijjhakūṭapabbate papātaṭṭhānaṁ abhiruhi.",
  "atk-s0401a13:364_5": "Satthā tassa kilamanabhāvaṁ ñatvā ‘‘ayaṁ bhikkhu mama santikā assāsaṁ alabhanto maggaphalānaṁ upanissayaṁ nāseyyā’’ti attānaṁ dassetuṁ obhāsaṁ vissajjesi.",
  "atk-s0401a13:364_6": "Athassa satthu diṭṭhakālato paṭṭhāya eva mahantaṁ sokasallaṁ pahīnaṁ.",
  "atk-s0401a13:364_7": "Satthā sukkhataḷāke oghaṁ āharanto viya vakkalittherassa balavapītisomanassaṁ uppādetuṁ dhammapade imaṁ gāthamāha –",
  "atk-s0401a13:365_0": "‘‘Pāmojjabahulo bhikkhu, pasanno buddhasāsane;",
  "atk-s0401a13:366_0": "Adhigacche padaṁ santaṁ, saṅkhārūpasamaṁ sukha’’nti. (dha. pa. 381);",
  "atk-s0401a13:367_0": "Vakkalittherassa ca ‘‘ehi, vakkalī’’ti hatthaṁ pasāresi. Thero ‘‘dasabalo me diṭṭho,",
  "atk-s0401a13:367_1": "ehīti avhāyanampi laddha’’nti balavapītiṁ uppādetvā ‘‘kuto gacchāmī’’ti attano gamanabhāvaṁ ajānitvāva dasabalassa sammukhe ākāse pakkhanditvā paṭhamapādena pabbate ṭhitoyeva satthārā vuttagāthaṁ āvajjento ākāseyeva pītiṁ vikkhambhetvā saha paṭisambhidāhi arahattaṁ patvā tathāgataṁ vandamānova otari.",
  "atk-s0401a13:367_2": "Aparabhāge satthā ariyagaṇamajjhe nisinno theraṁ saddhādhimuttānaṁ aggaṭṭhāne ṭhapesīti.",
  "atk-s0401a13:368_0": "Dutiyavaggavaṇṇanā.",
  "atk-s0401a13:369_0": "14. Etadaggavaggo",
  "atk-s0401a13:370_0": "(14) 3. Tatiyaetadaggavaggo",
  "atk-s0401a13:371_0": "209.",
  "atk-s0401a13:371_1": "Tatiyavaggassa paṭhame sikkhākāmānanti tisso sikkhā kāmayamānānaṁ sampiyāyitvā sikkhantānanti attho.",
  "atk-s0401a13:371_2": "Rāhuloti attano puttaṁ rāhulattheraṁ dasseti.",
  "atk-s0401a13:371_3": "Thero kira pabbajitadivasato paṭṭhāya pātova uṭṭhahanto hatthapūraṁ vālikaṁ ukkhipitvā ‘‘aho vatāhaṁ ajja dasabalassa ceva ācariyupajjhāyānañca santikā ettakaṁ ovādañceva anusāsaniñca labheyya’’nti pattheti.",
  "atk-s0401a13:371_4": "Tasmā sikkhākāmānaṁ aggo nāma jātoti.",
  "atk-s0401a13:372_0": "210.",
  "atk-s0401a13:372_1": "Dutiye saddhāpabbajitānanti saddhāya pabbajitānaṁ.",
  "atk-s0401a13:372_2": "Raṭṭhapāloti raṭṭhaṁ pāletuṁ samattho,",
  "atk-s0401a13:372_3": "bhinnaṁ vā raṭṭhaṁ sandhāretuṁ samatthe kule jātotipi raṭṭhapāloti saṅkhaṁ gato.",
  "atk-s0401a13:372_4": "So hi satthu dhammadesanaṁ sutvā paṭiladdhasaddho cuddasabhattacchede katvā mātāpitaro pabbajjaṁ anujānāpetvā pabbajito.",
  "atk-s0401a13:372_5": "Tasmā saddhāpabbajitānaṁ aggo nāma jāto.",
  "atk-s0401a13:373_0": "Rāhula-raṭṭhapālattheravatthu",
  "atk-s0401a13:374_0": "Imesaṁ pana ubhinnampi therānaṁ pañhakamme ayamanupubbikathā – ete kira dvepi atīte padumuttarabuddhakāle haṁsavatīnagare gahapatimahāsālakule nibbattiṁsu.",
  "atk-s0401a13:374_1": "Tesaṁ daharakāle nāmaṁ vā gottaṁ vā na kathiyati.",
  "atk-s0401a13:374_2": "Vayappattā pana gharāvāse patiṭṭhāya attano attano pitu accayena ubhopi attano attano ratanakoṭṭhāgārakammike pakkosāpetvā aparimāṇaṁ dhanaṁ disvā – ‘‘imaṁ ettakaṁ dhanarāsiṁ ayyakapayyakādayo attanā saddhiṁ gahetvā gantuṁ nāsakkhiṁsu,",
  "atk-s0401a13:374_3": "amhehi dāni yena kenaci upāyena imaṁ dhanaṁ gahetvā gantuṁ vaṭṭatī’’ti te ubhopi janā catūsu ṭhānesu kapaṇaddhikādīnaṁ mahādānaṁ dātuṁ āraddhā.",
  "atk-s0401a13:374_4": "Eko attano dānagge āgatāgatajanaṁ pucchitvā yāgukhajjakādīsu yassa yaṁ paṭibhāti, tassa taṁ adāsi,",
  "atk-s0401a13:374_5": "tassa teneva kāraṇena āgatapākoti nāmaṁ jātaṁ.",
  "atk-s0401a13:374_6": "Itaro apucchitvāva gahitagahitabhājanaṁ pūretvā pūretvā deti,",
  "atk-s0401a13:374_7": "tassapi teneva kāraṇena anaggapākoti nāmaṁ jātaṁ, appamāṇapākoti attho.",
  "atk-s0401a13:375_0": "Te ubhopi ekadivasaṁ pātova mukhadhovanatthaṁ bahigāmaṁ agamaṁsu.",
  "atk-s0401a13:375_1": "Tasmiṁ samaye himavantato dve mahiddhikā tāpasā bhikkhācāratthāya ākāsena āgantvā tesaṁ sahāyakānaṁ avidūre otaritvā ‘‘mā no ete passiṁsū’’ti ekapasse aṭṭhaṁsu.",
  "atk-s0401a13:375_2": "Te ubhopi janā tesaṁ lābubhājanādiparikkhāraṁ saṁvidhāya antogāmaṁ sandhāya bhikkhāya gatānaṁ santikaṁ āgamma vandiṁsu.",
  "atk-s0401a13:375_3": "Atha ne tāpasā ‘‘kāya velāya āgatattha mahāpuññā’’ti āhaṁsu. Te ‘‘adhunāva,",
  "atk-s0401a13:375_4": "bhante’’ti vatvā tesaṁ hatthato lābubhājanaṁ gahetvā attano attano gehaṁ netvā bhattakiccapariyosāne nibaddhaṁ bhikkhāgahaṇatthaṁ paṭiññaṁ gaṇhiṁsu.",
  "atk-s0401a13:376_0": "Tesu eko tāpaso sapariḷāhakāyadhātuko hoti.",
  "atk-s0401a13:376_1": "So attano ānubhāvena mahāsamuddaudakaṁ dvedhā katvā pathavindharanāgarājassa bhavanaṁ gantvā divāvihāraṁ nisīdati.",
  "atk-s0401a13:376_2": "So utusappāyaṁ gahetvā paccāgantvā attano upaṭṭhākassa gehe bhattānumodanaṁ karonto ‘‘pathavindharanāgabhavanaṁ viya hotū’’ti vadati.",
  "atk-s0401a13:376_3": "Atha naṁ ekadivasaṁ upaṭṭhāko pucchi – ‘‘bhante,",
  "atk-s0401a13:376_4": "tumhe anumodanaṁ karontā ‘pathavindharanāgabhavanaṁ viya hotū’ti vadatha, mayamassa atthaṁ na jānāma, kiṁ vuttaṁ hoti idaṁ, bhante’’ti? Āma,",
  "atk-s0401a13:376_5": "kuṭumbiya ahaṁ ‘‘tumhākaṁ sampatti pathavindharanāgarājasampattisadisā hotū’’ti vadāmīti.",
  "atk-s0401a13:376_6": "Kuṭumbiko tato paṭṭhāya pathavindharanāgarājabhavane cittaṁ ṭhapesi.",
  "atk-s0401a13:377_0": "Itaro tāpaso tāvatiṁsabhavanaṁ gantvā suññe serisakavimāne divāvihāraṁ karoti.",
  "atk-s0401a13:377_1": "So āgacchanto gacchanto ca sakkassa devarājassa sampattiṁ disvā attano upaṭṭhākassa anumodanaṁ karonto ‘‘sakkavimānaṁ viya hotū’’ti vadati.",
  "atk-s0401a13:377_2": "Atha naṁ sopi kuṭumbiyo itaro sahāyako taṁ tāpasaṁ viya pucchi.",
  "atk-s0401a13:377_3": "So tassa vacanaṁ sutvā sakkabhavane cittaṁ ṭhapesi.",
  "atk-s0401a13:377_4": "Te ubhopi patthitaṭṭhānesuyeva nibbattā.",
  "atk-s0401a13:378_0": "Pathavindharabhavane nibbatto pathavindharanāgarājā nāma jāto.",
  "atk-s0401a13:378_1": "So nibbattakkhaṇe attano attabhāvaṁ disvā ‘‘amanāpassa vata me ṭhānassa kulupakatāpaso vaṇṇaṁ kathesi,",
  "atk-s0401a13:378_2": "urena parisakkitvā vicaraṇaṭṭhānametaṁ,",
  "atk-s0401a13:378_3": "nūna so aññaṁ ṭhānaṁ na jānātī’’ti vippaṭisārī ahosi.",
  "atk-s0401a13:378_4": "Athassa taṁkhaṇeyeva alaṅkatapaṭiyattāni nāganāṭakāni sabbadisāsu tūriyāni paggaṇhiṁsu.",
  "atk-s0401a13:378_5": "So tasmiṁyeva khaṇe taṁ attabhāvaṁ vijahitvā māṇavakavaṇṇī ahosi.",
  "atk-s0401a13:378_6": "Anvaddhamāsañca cattāro mahārājāno sakkassa upaṭṭhānaṁ gacchanti.",
  "atk-s0401a13:378_7": "Tasmā sopi virūpakkhena nāgaraññā saddhiṁ sakkassa upaṭṭhānaṁ gato.",
  "atk-s0401a13:378_8": "Sakko taṁ dūratova āgacchantaṁ disvā sañjāni.",
  "atk-s0401a13:378_9": "Atha naṁ samīpe āgantvā ṭhitakāle ‘‘kahaṁ nibbattosi sammā’’ti pucchi. Mā kathesi, mahārāja,",
  "atk-s0401a13:378_10": "urena parisakkanaṭṭhāne nibbattomhi,",
  "atk-s0401a13:378_11": "tumhe pana kalyāṇamittaṁ labhitthāti. Samma,",
  "atk-s0401a13:378_12": "tvaṁ ‘‘aṭṭhāne nibbattomhī’’ti mā vitakkayi ,",
  "atk-s0401a13:378_13": "padumuttaradasabalo loke nibbatto,",
  "atk-s0401a13:378_14": "tassa adhikārakammaṁ katvā imaṁyeva ṭhānaṁ patthehi, ubho sukhaṁ vasissāmāti. So ‘‘evaṁ, deva,",
  "atk-s0401a13:378_15": "karissāmī’’ti gantvā padumuttaradasabalaṁ nimantetvā attano nāgabhavane nāgaparisāya saddhiṁ sabbarattiṁ sakkārasammānaṁ sajjesi.",
  "atk-s0401a13:379_0": "Satthā punadivase uṭṭhite aruṇe attano upaṭṭhākaṁ sumanattheraṁ āmantesi – ‘‘sumana,",
  "atk-s0401a13:379_1": "ajja tathāgato dūraṁ bhikkhācāraṁ gamissati,",
  "atk-s0401a13:379_2": "mā puthujjanabhikkhū āgacchantu,",
  "atk-s0401a13:379_3": "tepiṭakā paṭisambhidāppattā chaḷabhiññāva āgacchantū’’ti.",
  "atk-s0401a13:379_4": "Thero satthu vacanaṁ sutvā sabbesaṁ ārocesi.",
  "atk-s0401a13:379_5": "Satthārā saddhiṁ satasahassā bhikkhū ākāsaṁ pakkhandiṁsu.",
  "atk-s0401a13:379_6": "Pathavindharo nāgaparisāya saddhiṁ dasabalassa paccuggamanaṁ āgato satthāraṁ parivāretvā samuddamatthake maṇivaṇṇā ūmiyo maddamānaṁ bhikkhusaṅghaṁ oloketvā ādito satthāraṁ,",
  "atk-s0401a13:379_7": "pariyosāne saṅghanavakaṁ tathāgatassa puttaṁ uparevatasāmaṇeraṁ nāma olokento ‘‘anacchariyo sesasāvakānaṁ evarūpo iddhānubhāvo,",
  "atk-s0401a13:379_8": "imassa pana taruṇabāladārakassa evarūpo iddhānubhāvo ativiya acchariyo’’ti pītipāmojjaṁ uppādesi.",
  "atk-s0401a13:380_0": "Athassa bhavane dasabale nisinne sesabhikkhūsu koṭito paṭṭhāya nisīdantesu satthu sammukhaṭṭhāneyeva uparevatasāmaṇerassa āsanaṁ pāpuṇi.",
  "atk-s0401a13:380_1": "Nāgarājā yāguṁ dentopi khajjakaṁ dentopi sakiṁ dasabalaṁ oloketi, sakiṁ uparevatasāmaṇeraṁ.",
  "atk-s0401a13:380_2": "Tassa kira sarīre satthu sarīre viya dvattiṁsa mahāpurisalakkhaṇāni paññāyanti.",
  "atk-s0401a13:380_3": "Tato nāgarājā ‘‘ayaṁ sāmaṇero buddhānaṁ sadiso paññāyati,",
  "atk-s0401a13:380_4": "kiṁ nu kho hotī’’ti avidūre nisinnaṁ aññataraṁ bhikkhuṁ pucchi – ‘‘ayaṁ, bhante,",
  "atk-s0401a13:380_5": "sāmaṇero dasabalassa kiṁ hotī’’ti? Putto, mahārājāti.",
  "atk-s0401a13:380_6": "So cintesi – ‘‘mahā vatāyaṁ bhikkhu,",
  "atk-s0401a13:380_7": "evarūpassa sobhaggappattassa tathāgatassa puttabhāvaṁ labhi.",
  "atk-s0401a13:380_8": "Sarīrampissa ekadesena buddhānaṁ sarīrasadisaṁ paññāyati,",
  "atk-s0401a13:380_9": "mayāpi anāgate evarūpena bhavituṁ vaṭṭatī’’ti sattāhaṁ mahādānaṁ datvā, ‘‘bhante,",
  "atk-s0401a13:380_10": "ahaṁ imassa adhikārakammassānubhāvena ayaṁ uparevato viya anāgate ekassa buddhassa putto bhaveyya’’nti patthanaṁ akāsi.",
  "atk-s0401a13:380_11": "Satthā anantarāyaṁ disvā ‘‘anāgate gotamabuddhassa putto bhavissasī’’ti byākaritvā pakkāmi.",
  "atk-s0401a13:381_0": "Pathavindharopi puna addhamāse sampatte virūpakkhena saddhiṁ sakkassa upaṭṭhānaṁ gato.",
  "atk-s0401a13:381_1": "Atha naṁ samīpe ṭhitaṁ sakko pucchi – ‘‘patthito te, samma, ayaṁ devaloko’’ti? Na patthito mahārājāti. Kiṁ dosaṁ addasāti? Doso natthi, mahārāja,",
  "atk-s0401a13:381_2": "ahaṁ pana dasabalassa puttaṁ uparevatasāmaṇeraṁ passiṁ.",
  "atk-s0401a13:381_3": "Tassa me diṭṭhakālato paṭṭhāya aññattha cittaṁ na nami,",
  "atk-s0401a13:381_4": "svāhaṁ ‘‘anāgate ekassa buddhassa evarūpo putto bhaveyya’’nti patthanaṁ akāsiṁ. Tvampi, mahārāja, ekaṁ patthanaṁ karohi,",
  "atk-s0401a13:381_5": "te mayaṁ nibbattaṭṭhāne na vinā bhavissāmāti.",
  "atk-s0401a13:381_6": "Sakko tassa vacanaṁ sampaṭicchitvā ekaṁ mahānubhāvaṁ bhikkhuṁ disvā ‘‘katarakulā nu kho nikkhamitvā ayaṁ kulaputto pabbajito’’ti āvajjento ‘‘ayaṁ bhinnaṁ raṭṭhaṁ sandhāretuṁ samatthassa kulassa putto hutvā cuddasa bhattacchede katvā mātāpitaro pabbajjaṁ anujānāpetvā pabbajito’’ti aññāsi.",
  "atk-s0401a13:381_7": "Ñatvā ca pana ajānanto viya dasabalaṁ pucchitvā sattāhaṁ mahāsakkāraṁ katvā, ‘‘bhante,",
  "atk-s0401a13:381_8": "ahaṁ imassa kalyāṇakammassa nissandena tumhākaṁ sāsane ayaṁ kulaputto viya anāgate ekassa buddhassa sāsane saddhāpabbajitānaṁ aggo bhaveyya’’nti patthanaṁ akāsi.",
  "atk-s0401a13:381_9": "Satthā anantarāyaṁ disvā ‘‘tvaṁ, mahārāja,",
  "atk-s0401a13:381_10": "anāgate gotamassa buddhassa sāsane saddhāpabbajitānaṁ aggo bhavissasī’’ti byākaritvā pakkāmi.",
  "atk-s0401a13:381_11": "Sakkopi attano devapurameva gato.",
  "atk-s0401a13:382_0": "Te ubhopi nibbattaṭṭhānato cavitvā devamanussesu saṁsarantā anekasahassakappe atikkamiṁsu.",
  "atk-s0401a13:382_1": "Ito pana dvānavutikappamatthake phusso nāma buddho loke udapādi.",
  "atk-s0401a13:382_2": "Tassa pitā mahindo nāma rājā ahosi,",
  "atk-s0401a13:382_3": "vemātikā tayo kaniṭṭhabhātaro.",
  "atk-s0401a13:382_4": "Rājā divase divase ‘‘mayhaṁyeva buddho mayhaṁ dhammo mayhaṁ saṅgho’’ti mamāyanto sayameva dasabalaṁ nibaddhaṁ bhojanaṁ bhojeti.",
  "atk-s0401a13:383_0": "Athassa ekadivasaṁ paccanto kupito. So putte āmantesi – ‘‘tātā, paccanto kupito , tumhehi vā mayā vā gantabbaṁ. Yadi ahaṁ gacchāmi,",
  "atk-s0401a13:383_1": "tumhehi iminā niyāmena dasabalo paricaritabbo’’ti.",
  "atk-s0401a13:383_2": "Te tayopi ekappahāreneva āhaṁsu – ‘‘tāta,",
  "atk-s0401a13:383_3": "tumhākaṁ gamanakiccaṁ natthi,",
  "atk-s0401a13:383_4": "mayaṁ core vidhamissāmā’’ti pitaraṁ vanditvā paccantaṁ gantvā core vidhamitvā vijitasaṅgāmā hutvā nivattiṁsu.",
  "atk-s0401a13:383_5": "Te antarāmagge pādamūlikehi saddhiṁ mantayiṁsu – ‘‘tātā,",
  "atk-s0401a13:383_6": "amhākaṁ gatakkhaṇeyeva pitā varaṁ dassati, kataraṁ varaṁ gaṇhāmā’’ti? Ayyā,",
  "atk-s0401a13:383_7": "tumhākaṁ pitu accayena dullabhaṁ nāma natthi,",
  "atk-s0401a13:383_8": "tumhākaṁ pana jeṭṭhabhātikaṁ phussabuddhaṁ paṭijagganavaraṁ gaṇhathā’’ti āhaṁsu.",
  "atk-s0401a13:383_9": "Te ‘‘kalyāṇaṁ tumhehi vutta’’nti sabbepi ekacittā hutvā gantvā pitaraṁ addasaṁsu.",
  "atk-s0401a13:383_10": "Tadā pitā tesaṁ pasīditvā varaṁ adāsi.",
  "atk-s0401a13:383_11": "Te ‘‘temāsaṁ tathāgataṁ paṭijaggissāmā’’ti varaṁ yāciṁsu. Rājā ‘‘ayaṁ dātuṁ na sakkā, aññaṁ varaṁ gaṇhathā’’ti āha. Tāta,",
  "atk-s0401a13:383_12": "amhākaṁ aññena varena kiccaṁ natthi, sace tumhe dātukāmā, etaṁyeva no varaṁ dethāti.",
  "atk-s0401a13:383_13": "Rājā tesu punappunaṁ kathentesu attanā paṭiññātattā ‘‘na sakkā na dātu’’nti cintetvā āha – ‘‘tātā, ahaṁ tumhākaṁ varaṁ demi,",
  "atk-s0401a13:383_14": "apica kho pana buddhā nāma durāsadā honti sīhā viya ekacarā,",
  "atk-s0401a13:383_15": "dasabalaṁ paṭijaggantā appamattā bhaveyyāthā’’ti.",
  "atk-s0401a13:384_0": "Te cintayiṁsu – ‘‘amhehi tathāgataṁ paṭijaggantehi anucchavikaṁ katvā paṭijaggituṁ vaṭṭatī’’ti sabbepi ekacittā hutvā dasasīlāni samādāya nirāmagandhā hutvā satthu dānaggaparivahanake tayo purise ṭhapayiṁsu.",
  "atk-s0401a13:384_1": "Tesu eko dhanadhaññuppādako ahosi, eko māpako, eko dānasaṁvidhāyako.",
  "atk-s0401a13:384_2": "Tesu dhanadhaññuppādako paccuppanne bimbisāro mahārājā jāto, māpako visākho upāsako,",
  "atk-s0401a13:384_3": "dānasaṁvidhāyako raṭṭhapālattheroti.",
  "atk-s0401a13:384_4": "So tattha yāvajīvaṁ kusalaṁ katvā devapure nibbatto.",
  "atk-s0401a13:384_5": "Ayaṁ pana rāhulatthero nāma kassapadasabalassa kāle kikissa kāsirañño jeṭṭhaputto hutvā nibbatti,",
  "atk-s0401a13:384_6": "pathavindharakumārotissa nāmaṁ akaṁsu. Tassa satta bhaginiyo ahesuṁ.",
  "atk-s0401a13:384_7": "Tā dasabalassa satta pariveṇāni kārayiṁsu.",
  "atk-s0401a13:384_8": "Pathavindharo oparajjaṁ labhi.",
  "atk-s0401a13:384_9": "So tā bhaginiyo āha – ‘‘tumhehi kāritapariveṇesu mayhampi ekaṁ dethā’’ti. Bhātika, tumhe uparājaṭṭhāne ṭhitā,",
  "atk-s0401a13:384_10": "tumhehi nāma amhākaṁ dātabbaṁ,",
  "atk-s0401a13:384_11": "tumhe aññaṁ pariveṇaṁ karothāti.",
  "atk-s0401a13:384_12": "So tāsaṁ vacanaṁ sutvā pañca vihārasatāni kāresi.",
  "atk-s0401a13:384_13": "Pañca pariveṇasatānītipi vadanti.",
  "atk-s0401a13:384_14": "So tattha yāvajīvaṁ kusalaṁ katvā devapure nibbatti.",
  "atk-s0401a13:384_15": "Imasmiṁ pana buddhuppāde pathavindharakumāro amhākaṁ bodhisattassa aggamahesiyā kucchismiṁ paṭisandhiṁ gaṇhi,",
  "atk-s0401a13:384_16": "tassa sahāyako kururaṭṭhe thullakoṭṭhitanigame raṭṭhapālaseṭṭhigehe nibbatti.",
  "atk-s0401a13:385_0": "Atha amhākaṁ dasabalo abhisambodhiṁ patvā pavattitavaradhammacakko anupubbena kapilavatthuṁ āgantvā rāhulakumāraṁ pabbājesi.",
  "atk-s0401a13:385_1": "Tassa pabbajjāvidhānaṁ pāḷiyaṁ (mahāva. 105) āgatameva.",
  "atk-s0401a13:385_2": "Evaṁ pabbajitassa panassa satthā abhiṇhaovādavasena rāhulovādasuttaṁ abhāsi.",
  "atk-s0401a13:385_3": "Rāhulopi pātova vuṭṭhāya hatthena vālukaṁ ukkhipitvā ‘‘dasabalassa ceva ācariyupajjhāyānañca santikā ajja ettakaṁ ovādaṁ labheyya’’nti vadati.",
  "atk-s0401a13:385_4": "Bhikkhusaṅghamajjhe kathā udapādi ‘‘ovādakkhamo vata rāhulasāmaṇero pitu anucchaviko putto’’ti.",
  "atk-s0401a13:385_5": "Satthā bhikkhūnaṁ cittācāraṁ ñatvā ‘‘mayi gate ekā dhammadesanā ca vaḍḍhissati,",
  "atk-s0401a13:385_6": "rāhulassa ca guṇo pākaṭo bhavissatī’’ti gantvā dhammasabhāyaṁ buddhāsāne nisinno bhikkhū āmantesi – ‘‘kāya nuttha, bhikkhave,",
  "atk-s0401a13:385_7": "etarahi kathāya sannisinnā’’ti.",
  "atk-s0401a13:385_8": "Rāhulasāmaṇerassa ovādakkhamabhāvaṁ kathema bhagavāti.",
  "atk-s0401a13:385_9": "Satthā imasmiṁ ṭhāne ṭhatvā rāhulassa guṇadīpanatthaṁ migajātakaṁ āharitvā kathesi –",
  "atk-s0401a13:386_0": "‘‘Migaṁ tipallatthamanekamāyaṁ,",
  "atk-s0401a13:387_0": "Aṭṭhakkhuraṁ aḍḍharattā papāyiṁ;",
  "atk-s0401a13:388_0": "Ekena sotena chamā’ssasanto,",
  "atk-s0401a13:389_0": "Chahi kalāhitibhoti bhāgineyyo’’ti. (jā. 1.1.16);",
  "atk-s0401a13:390_0": "Athassa sattavassikasāmaṇerakāle ‘‘mā heva kho rāhulo daharabhāvena kīḷanatthāyapi sampajānamusā bhāseyyā’’ti ambalaṭṭhiyarāhulovādaṁ (ma. ni. 2.107 ādayo) desesi.",
  "atk-s0401a13:390_1": "Aṭṭhārasavassikasāmaṇerakāle tathāgatassa pacchato piṇḍāya pavisantassa satthu ceva attano ca rūpasampattiṁ disvā gehasitaṁ vitakkaṁ vitakkentassa ‘‘yaṁkiñci, rāhula,",
  "atk-s0401a13:390_2": "rūpa’’ntiādinā nayena mahārāhulovādasuttantaṁ (ma. ni. 2.113) kathesi. Saṁyuttake (saṁ. ni.",
  "atk-s0401a13:390_3": "4.121) pana rāhulovādopi aṅguttare (a. ni.",
  "atk-s0401a13:390_4": "4.177) rāhulovādopi therassa vipassanācāroyeva.",
  "atk-s0401a13:390_5": "Athassa satthā ñāṇaparipākaṁ ñatvā avassikabhikkhukāle andhavane nisinno cūḷarāhulovādaṁ (ma. ni. 3.416 ādayo) kathesi.",
  "atk-s0401a13:390_6": "Desanāpariyosāne rāhulatthero koṭisatasahassadevatāhi saddhiṁ arahattaṁ pāpuṇi,",
  "atk-s0401a13:390_7": "sotāpannasakadāgāmianāgāmidevatānaṁ gaṇanā natthi.",
  "atk-s0401a13:390_8": "Atha satthā aparabhāge ariyasaṅghamajjhe nisinno theraṁ imasmiṁ sāsane sikkhākāmānaṁ aggaṭṭhāne ṭhapesi.",
  "atk-s0401a13:391_0": "Satthari pana kururaṭṭhe cārikāya nikkhamitvā thullakoṭṭhitaṁ anuppatte raṭṭhapālo kulaputto satthu dhammadesanaṁ sutvā paṭiladdhasaddho mātāpitaro anujānāpetvā dasabalaṁ upasaṅkamitvā satthu āṇattiyā aññatarassa therassa santike pabbaji.",
  "atk-s0401a13:391_1": "Tassa pabbajitadivasato paṭṭhāya seṭṭhigahapati bhikkhū attano nivesanadvārena gacchante disvā ‘‘kiṁ tumhākaṁ imasmiṁ gehe kammaṁ, ekova puttako ahosi, taṁ gaṇhitvā gatattha,",
  "atk-s0401a13:391_2": "idāni kiṁ karissathā’’ti akkosati paribhāsati.",
  "atk-s0401a13:391_3": "Satthā addhamāsaṁ thullakoṭṭhite vasitvā puna sāvatthimeva agamāsi.",
  "atk-s0401a13:391_4": "Tatthāyasmā raṭṭhapālo yoniso manasikaronto kammaṁ katvā vipassanaṁ vaḍḍhetvā arahattaṁ pāpuṇi.",
  "atk-s0401a13:391_5": "So satthāraṁ anujānāpetvā mātāpitaro dassanatthaṁ thullakoṭṭhitaṁ gantvā tattha sapadānaṁ piṇḍāya caranto pitu nivesane ābhidosikaṁ kummāsaṁ labhitvā taṁ amataṁ viya paribhuñjanto pitarā nimantito adhivāsetvā dutiyadivase pitu nivesane piṇḍapātaṁ paribhuñjitvā alaṅkatapaṭiyatte itthijane asubhasaññaṁ uppādetvā ṭhitakova dhammaṁ desetvā jiyā mutto viya nārāco ākāsaṁ uppatitvā korabyarañño migacīraṁ gantvā maṅgalasilāpaṭṭe nisinno dassanatthāya āgatassa rañño catupārijuññapaṭimaṇḍitaṁ dhammaṁ (ma. ni.",
  "atk-s0401a13:391_6": "2.304) desetvā anupubbena cārikaṁ caramāno puna satthu santikaṁyeva āgato. Evametaṁ vatthu samuṭṭhitaṁ.",
  "atk-s0401a13:391_7": "Atha satthā aparabhāge ariyagaṇamajjhe nisinno theraṁ imasmiṁ sāsane saddhāpabbajitānaṁ kulaputtānaṁ aggaṭṭhāne ṭhapesīti.",
  "atk-s0401a13:392_0": "Kuṇḍadhānattheravatthu",
  "atk-s0401a13:393_0": "211.",
  "atk-s0401a13:393_1": "Tatiye paṭhamaṁ salākaṁ gaṇhantānanti sabbapaṭhamaṁ salākagāhakānaṁ bhikkhūnaṁ kuṇḍadhānatthero aggoti dasseti.",
  "atk-s0401a13:393_2": "So kira thero mahāsubhaddāya nimantitadivase tathāgate ugganagaraṁ gacchante ‘‘ajja satthā dūraṁ bhikkhācāraṁ gamissati,",
  "atk-s0401a13:393_3": "puthujjanā salākaṁ mā gaṇhantu,",
  "atk-s0401a13:393_4": "pañcasatā khīṇāsavāva gaṇhantū’’ti vutte paṭhamameva sīhanādaṁ naditvā salākaṁ gaṇhi.",
  "atk-s0401a13:393_5": "Cūḷasubhaddāya nimantitadivase tathāgate sāketaṁ gacchantepi pañcannaṁ bhikkhusatānaṁ antare paṭhamameva salākaṁ gaṇhi,",
  "atk-s0401a13:393_6": "sunāparantajanapadaṁ gacchantepi.",
  "atk-s0401a13:393_7": "Imehi kāraṇehi thero paṭhamaṁ salākaṁ gaṇhantānaṁ aggo nāma jāto. Kuṇḍadhānoti panassa nāmaṁ.",
  "atk-s0401a13:394_0": "Tassa pañhakamme ayamanupubbikathā – ayaṁ kira padumuttarabuddhakāle haṁsavatīnagare kulagehe nibbatto vuttanayeneva vihāraṁ gantvā dhammaṁ suṇanto satthāraṁ ekaṁ bhikkhuṁ paṭhamaṁ salākaṁ gaṇhantānaṁ aggaṭṭhāne ṭhapentaṁ disvā buddhānaṁ adhikārakammaṁ katvā taṁ ṭhānantaraṁ patthetvā satthārā anantarāyaṁ disvā byākato yāvajīvaṁ kusalaṁ katvā devesu ca manussesu ca saṁsaranto kassapabuddhakāle bhūmaṭṭhakadevatā hutvā nibbatti.",
  "atk-s0401a13:394_1": "Dīghāyukabuddhānañca nāma na anvaddhamāsiko uposatho hoti.",
  "atk-s0401a13:394_2": "Vipassīdasabalassa hi chabbassantare chabbassantare uposatho ahosi,",
  "atk-s0401a13:394_3": "kassapadasabalo pana chaṭṭhe chaṭṭhe māse pātimokkhaṁ osāresi.",
  "atk-s0401a13:394_4": "Tassa pātimokkhaṁ osāraṇakāle disāvāsikā dve sahāyakā bhikkhū ‘‘uposathaṁ karissāmā’’ti gacchanti.",
  "atk-s0401a13:394_5": "Ayaṁ bhummadevatā cintesi – ‘‘imesaṁ dvinnaṁ bhikkhūnaṁ metti ativiya daḷhā,",
  "atk-s0401a13:394_6": "kiṁ nu kho bhedake sati bhijjeyya, na bhijjeyyā’’ti?",
  "atk-s0401a13:394_7": "Tesaṁ okāsaṁ olokayamānā tesaṁ avidūreneva gacchati.",
  "atk-s0401a13:395_0": "Atheko thero ekassa hatthe pattacīvaraṁ datvā sarīravaḷañjanatthaṁ udakaphāsukaṭṭhānaṁ gantvā dhotahatthapādo hutvā gumbasabhāgato nikkhamati.",
  "atk-s0401a13:395_1": "Bhummadevatā tassa therassa pacchato pacchato uttamarūpā itthī hutvā kese vidhunitvā saṁvidhāya bandhantī viya piṭṭhito paṁsuṁ puñchamānā viya sāṭakaṁ saṁvidhāya nivāsayamānā viya ca hutvā therassa padānupadikā hutvā gumbato nikkhantā.",
  "atk-s0401a13:395_2": "Ekamante ṭhito sahāyakatthero imaṁ kāraṇaṁ disvā domanassajāto ‘‘naṭṭho dāni me iminā bhikkhunā saddhiṁ dīgharattānugato sineho.",
  "atk-s0401a13:395_3": "Sacāhaṁ evaṁvidhabhāvaṁ jāneyyaṁ,",
  "atk-s0401a13:395_4": "ettakaṁ addhānaṁ iminā saddhiṁ vissāsaṁ na kareyya’’nti cintetvā āgacchantassevassa ‘‘handāvuso, tuyhaṁ pattacīvaraṁ,",
  "atk-s0401a13:395_5": "tādisena pāpena sahāyena saddhiṁ ekamaggaṁ na gacchāmī’’ti āha .",
  "atk-s0401a13:395_6": "Taṁ kathaṁ sutvā tassa lajjibhikkhuno hadayaṁ tikhiṇasattiṁ gahetvā viddhaṁ viya ahosi. Tato naṁ āha – ‘‘āvuso, kiṁ nāmetaṁ vadasi,",
  "atk-s0401a13:395_7": "ahaṁ ettakaṁ kālaṁ dukkaṭamattampi āpattiṁ na jānāmi.",
  "atk-s0401a13:395_8": "Tvaṁ pana maṁ ajja ‘pāpo’ti vadasi, kiṁ te diṭṭha’’nti? Kiṁ aññena diṭṭhena,",
  "atk-s0401a13:395_9": "kiṁ tvaṁ evaṁvidhena alaṅkatapaṭiyattena mātugāmena saddhiṁ ekaṭṭhāne hutvā nikkhantoti? Natthetaṁ, āvuso, mayhaṁ,",
  "atk-s0401a13:395_10": "nāhaṁ evarūpaṁ mātugāmaṁ passāmīti.",
  "atk-s0401a13:395_11": "Tassa yāvatatiyaṁ kathentassāpi itaro thero kathaṁ asaddahitvā attanā diṭṭhakāraṇaṁyeva atthaṁ gahetvā tena saddhiṁ ekamaggena agantvā aññena maggena satthu santikaṁ gato.",
  "atk-s0401a13:395_12": "Itaropi aññena maggena satthu santikaṁyeva gato.",
  "atk-s0401a13:396_0": "Tato bhikkhusaṅghassa uposathāgāraṁ pavisanavelāya so bhikkhu taṁ bhikkhuṁ uposathagge sañjānitvā ‘‘imasmiṁ uposathagge evarūpo nāma pāpabhikkhu atthi,",
  "atk-s0401a13:396_1": "nāhaṁ tena saddhiṁ uposathaṁ karissāmī’’ti nikkhamitvā bahi aṭṭhāsi.",
  "atk-s0401a13:396_2": "Bhummadevatā ‘‘bhāriyaṁ mayā kammaṁ kata’’nti mahallakaupāsakavaṇṇena tassa santikaṁ gantvā ‘‘kasmā, bhante,",
  "atk-s0401a13:396_3": "ayyo imasmiṁ ṭhāne ṭhito’’ti āha. Upāsaka,",
  "atk-s0401a13:396_4": "imaṁ uposathaggaṁ eko pāpabhikkhu paviṭṭho,",
  "atk-s0401a13:396_5": "ahaṁ tena saddhiṁ uposathaṁ na karomīti vatvā nikkhamitvā bahi ṭhitomhīti. Bhante, mā evaṁ gaṇhatha, parisuddhasīlo esa bhikkhu.",
  "atk-s0401a13:396_6": "Tumhehi diṭṭhamātugāmo nāma ahaṁ,",
  "atk-s0401a13:396_7": "mayā tumhākaṁ vīmaṁsanatthāya ‘‘daḷhā nu kho imesaṁ therānaṁ metti,",
  "atk-s0401a13:396_8": "no daḷhā’’ti lajjialajjibhāvaṁ olokentena taṁ kammaṁ katanti. Ko pana tvaṁ sappurisāti? Ahaṁ ekā bhummadevatā, bhanteti.",
  "atk-s0401a13:396_9": "Devaputto kathentova dibbānubhāvena ṭhatvā therassa pādesu patitvā ‘‘mayhaṁ, bhante, khamatha, etaṁ dosaṁ thero na jānāti,",
  "atk-s0401a13:396_10": "uposathaṁ karothā’’ti theraṁ yācitvā uposathaggaṁ pavesesi.",
  "atk-s0401a13:396_11": "So thero uposathaṁ tāva ekaṭṭhāne akāsi,",
  "atk-s0401a13:396_12": "mittasanthavavasena na puna tena saddhiṁ ekaṭṭhāne ahosīti.",
  "atk-s0401a13:396_13": "Imassa therassa kammaṁ na kathiyati,",
  "atk-s0401a13:396_14": "cuditakatthero pana aparāparaṁ vipassanāya kammaṁ karonto arahattaṁ pāpuṇi.",
  "atk-s0401a13:397_0": "Bhummadevatā tassa kammassa nissandena ekaṁ buddhantaraṁ apāyato na muccittha.",
  "atk-s0401a13:397_1": "Sace pana kālena kālaṁ manussattaṁ āgacchati,",
  "atk-s0401a13:397_2": "aññena yena kenaci kato doso tasseva upari patati.",
  "atk-s0401a13:397_3": "So amhākaṁ bhagavato kāle sāvatthiyaṁ brāhmaṇakule nibbatti,",
  "atk-s0401a13:397_4": "dhānamāṇavotissa nāmaṁ akaṁsu.",
  "atk-s0401a13:397_5": "So vayappatto tayo vede uggaṇhitvā mahallakakāle satthu dhammadesanaṁ sutvā paṭiladdhasaddho pabbaji,",
  "atk-s0401a13:397_6": "tassa upasampannadivasato paṭṭhāya ekā alaṅkatapaṭiyattā itthī tasmiṁ gāmaṁ pavisante saddhiṁyeva gāmaṁ pavisati, nikkhamante nikkhamati.",
  "atk-s0401a13:397_7": "Vihāraṁ pavisantepi pavisati,",
  "atk-s0401a13:397_8": "tiṭṭhantepi tiṭṭhatīti evaṁ niccānubandhā paññāyati. Thero taṁ na passati,",
  "atk-s0401a13:397_9": "tassa pana purimassa kammassa nissandena sā aññesaṁ upaṭṭhāti.",
  "atk-s0401a13:398_0": "Gāme yāgubhikkhaṁ dadamānā itthiyo, ‘‘bhante,",
  "atk-s0401a13:398_1": "ayaṁ eko yāguuḷuṅko tumhākaṁ,",
  "atk-s0401a13:398_2": "eko imissā amhākaṁ sahāyikāyā’’ti parihāsaṁ karonti. Therassa mahatī vihesā hoti.",
  "atk-s0401a13:398_3": "Vihāraṁ gatampi naṁ sāmaṇerā ceva daharabhikkhū ca parivāretvā ‘‘dhāno koṇḍo jāto’’ti parihāsaṁ karonti.",
  "atk-s0401a13:398_4": "Athassa teneva kāraṇena kuṇḍadhānattheroti nāmaṁ jātaṁ .",
  "atk-s0401a13:398_5": "So uṭṭhāya samuṭṭhāya tehi kayiramānaṁ keḷiṁ sahituṁ asakkonto ummādaṁ gahetvā ‘‘tumhe koṇḍā, tumhākaṁ upajjhāyā koṇḍā , ācariyā koṇḍā’’ti vadati.",
  "atk-s0401a13:398_6": "Atha naṁ satthu ārocesuṁ – ‘‘kuṇḍadhāno daharasāmaṇerehi saddhiṁ evaṁ pharusavācaṁ vadatī’’ti.",
  "atk-s0401a13:398_7": "Satthā taṁ pakkosāpetvā ‘‘saccaṁ bhikkhū’’ti pucchitvā ‘‘saccaṁ bhagavā’’ti vutte ‘‘kasmā evaṁ vadesī’’ti āha. Bhante,",
  "atk-s0401a13:398_8": "nibaddhaṁ vihesaṁ asahanto evaṁ kathemīti.",
  "atk-s0401a13:398_9": "‘‘Tvaṁ pubbe katakammaṁ yāvajjadivasā jīrāpetuṁ na sakkosi,",
  "atk-s0401a13:398_10": "puna evarūpaṁ pharusaṁ mā vada bhikkhū’’ti vatvā āha –",
  "atk-s0401a13:399_0": "‘‘Māvoca pharusaṁ kañci, vuttā paṭivadeyyu taṁ;",
  "atk-s0401a13:400_0": "Dukkhā hi sārambhakathā, paṭidaṇḍā phuseyyu taṁ.",
  "atk-s0401a13:401_0": "‘‘Sace neresi attānaṁ, kaṁso upahato yathā;",
  "atk-s0401a13:402_0": "Esa pattosi nibbānaṁ, sārambho te na vijjatī’’ti. (dha. pa. 133-134);",
  "atk-s0401a13:403_0": "Imañca pana tassa therassa mātugāmena saddhiṁ vicaraṇabhāvaṁ kosalaraññopi kathayiṁsu. Rājā ‘‘gacchatha, bhaṇe,",
  "atk-s0401a13:403_1": "vīmaṁsathā’’ti pesetvā sayampi mandeneva parivārena saddhiṁ therassa vasanaṭṭhānaṁ gantvā ekamante olokento aṭṭhāsi.",
  "atk-s0401a13:403_2": "Tasmiṁ khaṇe thero sūcikammaṁ karonto nisinno hoti,",
  "atk-s0401a13:403_3": "sāpissa itthī avidūre ṭhāne ṭhitā viya paññāyati.",
  "atk-s0401a13:404_0": "Rājā taṁ disvā ‘‘atthidaṁ kāraṇa’’nti tassā ṭhitaṭṭhānaṁ agamāsi.",
  "atk-s0401a13:404_1": "Sā tasmiṁ āgacchante therassa vasanapaṇṇasālaṁ paviṭṭhā viya ahosi.",
  "atk-s0401a13:404_2": "Rājāpi tāya saddhiṁyeva paṇṇasālaṁ pavisitvā sabbattha olokento adisvā ‘‘nāyaṁ mātugāmo,",
  "atk-s0401a13:404_3": "therassa eko kammavipāko’’ti saññaṁ katvā paṭhamaṁ therassa samīpena gacchantopi theraṁ avanditvā tassa kāraṇassa abhūtabhāvaṁ ñatvā āgamma theraṁ vanditvā ekamantaṁ nisinno ‘‘kacci, bhante,",
  "atk-s0401a13:404_4": "piṇḍakena na kilamathā’’ti pucchi.",
  "atk-s0401a13:404_5": "Thero ‘‘vaṭṭati mahārājā’’ti āha. ‘‘Jānāmi, bhante, ayyassa kathaṁ,",
  "atk-s0401a13:404_6": "evarūpena ca parikkilesena saddhiṁ carantānaṁ tumhākaṁ ke nāma pasīdissanti,",
  "atk-s0401a13:404_7": "ito paṭṭhāya vo katthaci gamanakiccaṁ natthi,",
  "atk-s0401a13:404_8": "ahaṁ catūhi paccayehi upaṭṭhahissāmi,",
  "atk-s0401a13:404_9": "tumhe yonisomanasikāre mā pamajjitthā’’ti nibaddhaṁ bhikkhaṁ paṭṭhapesi.",
  "atk-s0401a13:404_10": "Thero rājānaṁ upatthambhakaṁ labhitvā bhojanasappāyena ekaggacitto hutvā vipassanaṁ vaḍḍhetvā arahattaṁ pāpuṇi.",
  "atk-s0401a13:404_11": "Tato paṭṭhāya sā itthī antaradhāyi.",
  "atk-s0401a13:405_0": "Mahāsubhaddā ugganagare micchādiṭṭhikule vasamānā ‘‘satthā maṁ anukampatū’’ti uposathaṁ adhiṭṭhāya nirāmagandhā hutvā uparipāsādatale ṭhitā ‘‘imāni pupphāni antare aṭṭhatvā dasabalassa matthake vitānaṁ hutvā tiṭṭhantu,",
  "atk-s0401a13:405_1": "dasabalo imāya saññāya sve pañcahi bhikkhusatehi saddhiṁ mayhaṁ bhikkhaṁ gaṇhatū’’ti saccakiriyaṁ katvā aṭṭha sumanapupphamuṭṭhiyo vissajjesi.",
  "atk-s0401a13:405_2": "Pupphāni gantvā dhammadesanāvelāya satthu matthake vitānaṁ hutvā aṭṭhaṁsu.",
  "atk-s0401a13:405_3": "Satthā taṁ sumanapupphavitānaṁ disvā citteneva subhaddāya bhikkhaṁ adhivāsetvā punadivase aruṇe uṭṭhite ānandattheraṁ āha – ‘‘ānanda,",
  "atk-s0401a13:405_4": "mayaṁ ajja dūraṁ bhikkhācāraṁ gamissāma,",
  "atk-s0401a13:405_5": "puthujjanānaṁ adatvā ariyānaṁyeva salākaṁ dehī’’ti.",
  "atk-s0401a13:405_6": "Thero bhikkhūnaṁ ārocesi – ‘‘āvuso,",
  "atk-s0401a13:405_7": "satthā ajja dūraṁ bhikkhācāraṁ gamissati, puthujjanā mā gaṇhantu, ariyāva salākaṁ gaṇhantū’’ti.",
  "atk-s0401a13:405_8": "Kuṇḍadhānatthero ‘‘āharāvuso,",
  "atk-s0401a13:405_9": "salāka’’nti paṭhamaṁyeva hatthaṁ pasāresi.",
  "atk-s0401a13:405_10": "Ānandā ‘‘satthā tādisānaṁ bhikkhūnaṁ salākaṁ na dāpeti,",
  "atk-s0401a13:405_11": "ariyānaṁyeva dāpetī’’ti vitakkaṁ uppādetvā gantvā satthu ārocesi.",
  "atk-s0401a13:405_12": "Satthā ‘‘āharāpentassa salākaṁ dehī’’ti āha.",
  "atk-s0401a13:405_13": "Thero cintesi – ‘‘sace kuṇḍadhānassa salākā dātuṁ na yuttā assa, atha satthā paṭibāheyya, bhavissati ekaṁ kāraṇa’’nti.",
  "atk-s0401a13:405_14": "‘‘Kuṇḍadhānassa salākaṁ dassāmī’’ti gamanaṁ abhinīhari.",
  "atk-s0401a13:405_15": "Kuṇḍadhānatthero tassa pure āgamanāva abhiññāpādakaṁ catutthajjhānaṁ samāpajjitvā iddhiyā ākāse ṭhatvā ‘‘āharāvuso ānanda, satthā maṁ jānāti,",
  "atk-s0401a13:405_16": "mādisaṁ bhikkhuṁ paṭhamaṁ salākaṁ gaṇhantaṁ na satthā vāretī’’ti hatthaṁ pasāretvā salākaṁ gaṇhi.",
  "atk-s0401a13:405_17": "Satthā taṁ aṭṭhuppattiṁ katvā theraṁ imasmiṁ sāsane paṭhamaṁ salākaṁ gaṇhantānaṁ aggaṭṭhāne ṭhapesīti.",
  "atk-s0401a13:406_0": "Vaṅgīsattheravatthu",
  "atk-s0401a13:407_0": "212.",
  "atk-s0401a13:407_1": "Catutthe paṭibhānavantānanti sampannapaṭibhānānaṁ vaṅgīsatthero aggoti dasseti.",
  "atk-s0401a13:407_2": "Ayaṁ kira thero dasabalassa santikaṁ upasaṅkamanto cakkhupathato paṭṭhāya candena saddhiṁ upametvā, sūriyena, ākāsena, mahāsamuddena, hatthināgena,",
  "atk-s0401a13:407_3": "sīhena migaraññā saddhiṁ upametvāpi anekehi padasatehi padasahassehi satthu vaṇṇaṁ vadantoyeva upasaṅkamati.",
  "atk-s0401a13:407_4": "Tasmā paṭibhānavantānaṁ aggo nāma jāto.",
  "atk-s0401a13:408_0": "Tassa pañhakamme ayamanupubbikathā – ayampi kira padumuttarabuddhakāle haṁsavatīnagare mahābhogakule paṭisandhiṁ gaṇhitvā purimanayeneva vihāraṁ gantvā dhammaṁ suṇanto satthāraṁ ekaṁ bhikkhuṁ paṭibhānavantānaṁ aggaṭṭhāne ṭhapentaṁ disvā satthu adhikārakammaṁ katvā ‘‘ahampi anāgate paṭibhānavantānaṁ aggo bhaveyya’’nti patthanaṁ katvā satthārā byākato yāvajīvaṁ kusalaṁ katvā devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti.",
  "atk-s0401a13:408_1": "Vaṅgīsamāṇavotissa nāmaṁ akaṁsu.",
  "atk-s0401a13:408_2": "So vayappatto tayo vede uggaṇhanto ācariyaṁ ārādhetvā chavasīsamantaṁ nāma sikkhitvā chavasīsaṁ nakhena ākoṭetvā ‘‘ayaṁ satto asukayoniyaṁ nāma nibbatto’’ti jānāti.",
  "atk-s0401a13:409_0": "Brāhmaṇā ‘‘ayaṁ amhākaṁ jīvikamaggo’’ti ñatvā vaṅgīsamāṇavaṁ paṭicchannayāne nisīdāpetvā gāmanigamarājadhāniyo carantā nagaradvāre vā nigamadvāre vā ṭhapetvā mahājanassa rāsibhūtabhāvaṁ ñatvā ‘‘yo vaṅgīsaṁ passati, so dhanaṁ vā labhati, yasaṁ vā labhati,",
  "atk-s0401a13:409_1": "saggaṁ vā gacchatī’’ti vadanti.",
  "atk-s0401a13:409_2": "Tesaṁ kathaṁ sutvā bahū janā lañjaṁ datvā passitukāmā honti.",
  "atk-s0401a13:409_3": "Rājarājamahāmattā tesaṁ santikaṁ gantvā ‘‘ko ācariyassa jānaviseso’’ti pucchanti. Tumhe na jānātha,",
  "atk-s0401a13:409_4": "sakalajambudīpe amhākaṁ ācariyasadiso añño paṇḍito nāma natthi,",
  "atk-s0401a13:409_5": "tivassamatthake matakānaṁ sīsaṁ āharāpetvā nakhena ākoṭetvā ‘‘ayaṁ satto asukayoniyaṁ nibbatto’’ti jānāti.",
  "atk-s0401a13:409_6": "Vaṅgīsopi mahājanassa kaṅkhachedanatthaṁ te te jane āvāhetvā attano attano gatiṁ kathāpeti.",
  "atk-s0401a13:409_7": "Taṁ nissāya mahājanassa hatthato satampi sahassampi labhati.",
  "atk-s0401a13:410_0": "Brāhmaṇā vaṅgīsamāṇavaṁ ādāya yathāruciṁ vicaritvā puna sāvatthiṁ āgamaṁsu.",
  "atk-s0401a13:410_1": "Vaṅgīso jetavanamahāvihārassa avidūraṭṭhāne ṭhito cintesi – ‘‘samaṇo gotamo paṇḍitoti vadanti,",
  "atk-s0401a13:410_2": "na kho pana sabbakālaṁ mayā imesaṁyeva vacanaṁ karontena carituṁ vaṭṭati,",
  "atk-s0401a13:410_3": "paṇḍitānampi santikaṁ gantuṁ vaṭṭatī’’ti.",
  "atk-s0401a13:410_4": "So brāhmaṇe āha – ‘‘tumhe gacchatha,",
  "atk-s0401a13:410_5": "ahaṁ na bahukehi saddhiṁ gantvā samaṇaṁ gotamaṁ passissāmī’’ti. Te āhaṁsu – ‘‘vaṅgīsa,",
  "atk-s0401a13:410_6": "mā te rucci samaṇaṁ gotamaṁ passituṁ . Yo hi naṁ passati, taṁ so māyāya āvaṭṭetī’’ti.",
  "atk-s0401a13:410_7": "Vaṅgīso tesaṁ kathaṁ anādiyitvā satthu santikaṁ gantvā madhurapaṭisanthāraṁ katvā ekamantaṁ nisīdi.",
  "atk-s0401a13:411_0": "Atha naṁ satthā pucchi – ‘‘vaṅgīsa, kiñci sippaṁ jānāsī’’ti. Āma, bho gotama,",
  "atk-s0401a13:411_1": "chavasīsamantaṁ nāmekaṁ jānāmīti. Kiṁ so manto karotīti?",
  "atk-s0401a13:411_2": "Tivassamatthake matānampi taṁ mantaṁ jappitvā sīsaṁ nakhena ākoṭetvā nibbattaṭṭhānaṁ jānāmīti.",
  "atk-s0401a13:411_3": "Satthā tassa ekaṁ niraye uppannassa sīsaṁ dassesi, ekaṁ manussesu uppannassa, ekaṁ devesu,",
  "atk-s0401a13:411_4": "ekaṁ parinibbutassa sīsaṁ dassesi. So paṭhamaṁ sīsaṁ ākoṭetvā, ‘‘bho gotama,",
  "atk-s0401a13:411_5": "ayaṁ satto nirayaṁ gato’’ti āha. Sādhu sādhu, vaṅgīsa, sudiṭṭhaṁ tayā,",
  "atk-s0401a13:411_6": "ayaṁ satto kahaṁ gatoti pucchi. Manussalokaṁ, bho gotamāti. Ayaṁ satto kahaṁ gatoti? Devalokaṁ,",
  "atk-s0401a13:411_7": "bho gotamāti tiṇṇampi gataṭṭhānaṁ kathesi.",
  "atk-s0401a13:411_8": "Parinibbutassa pana sīsaṁ nakhena ākoṭento neva antaṁ na koṭiṁ passati.",
  "atk-s0401a13:411_9": "Atha naṁ satthā ‘‘na sakkosi tvaṁ, vaṅgīsā’’ti pucchi. ‘‘Passatha, bho gotama,",
  "atk-s0401a13:411_10": "upaparikkhāmi tāvā’’ti punappunaṁ parivatteti.",
  "atk-s0401a13:411_11": "Bāhirakamantena khīṇāsavassa gatiṁ kathaṁ jānissati,",
  "atk-s0401a13:411_12": "athassa matthakato sedo mucci.",
  "atk-s0401a13:411_13": "So lajjitvā tuṇhībhūto aṭṭhāsi. Atha naṁ satthā ‘‘kilamasi, vaṅgīsā’’ti āha. Āma, bho gotama,",
  "atk-s0401a13:411_14": "imassa sattassa gataṭṭhānaṁ jānituṁ na sakkomi. Sace tumhe jānātha, kathethāti. ‘‘Vaṅgīsa,",
  "atk-s0401a13:411_15": "ahaṁ etampi jānāmi ito uttaritarampī’’ti vatvā dhammapade imā dve gāthā abhāsi –",
  "atk-s0401a13:412_0": "‘‘Cutiṁ yo vedi sattānaṁ, upapattiṁ ca sabbaso;",
  "atk-s0401a13:413_0": "Asattaṁ sugataṁ buddhaṁ, tamahaṁ brūmi brāhmaṇaṁ.",
  "atk-s0401a13:414_0": "‘‘Yassa gatiṁ na jānanti, devā gandhabbamānusā;",
  "atk-s0401a13:415_0": "Khīṇāsavaṁ arahantaṁ, tamahaṁ brūmi brāhmaṇa’’nti. (dha. pa. 419-420);",
  "atk-s0401a13:416_0": "Tato vaṅgīso āha – ‘‘bho gotama,",
  "atk-s0401a13:416_1": "vijjāya vijjaṁ dentassa nāma parihāni natthi,",
  "atk-s0401a13:416_2": "ahaṁ attanā jānanakaṁ mantaṁ tumhākaṁ dassāmi,",
  "atk-s0401a13:416_3": "tumhe etaṁ mantaṁ mayhaṁ dethā’’ti. Vaṅgīsa,",
  "atk-s0401a13:416_4": "na mayaṁ mantena mantaṁ dema, evameva demāti. ‘‘Sādhu, bho gotama,",
  "atk-s0401a13:416_5": "detha me manta’’nti apacitiṁ dassetvā hatthakacchapakaṁ katvā nisīdi. Kiṁ, vaṅgīsa,",
  "atk-s0401a13:416_6": "tumhākaṁ samaye mahagghamantaṁ vā kiñci vā gaṇhantānaṁ parivāso nāma na hotīti? Hoti, bho gotamāti.",
  "atk-s0401a13:416_7": "Amhākaṁ pana manto nipparivāsoti saññaṁ karosīti?",
  "atk-s0401a13:416_8": "Brāhmaṇā nāma mantehi atittā honti,",
  "atk-s0401a13:416_9": "tasmā so bhagavantaṁ āha – ‘‘bho gotama,",
  "atk-s0401a13:416_10": "tumhehi kathitaniyāmaṁ karissāmī’’ti. Bhagavā āha – ‘‘vaṅgīsa,",
  "atk-s0401a13:416_11": "mayaṁ imaṁ mantaṁ dentā amhehi samānaliṅgassa demā’’ti.",
  "atk-s0401a13:416_12": "Vaṅgīso ‘‘yaṁkiñci katvā mayā imaṁ mantaṁ gaṇhitvā gantuṁ vaṭṭatī’’ti brāhmaṇe āha.",
  "atk-s0401a13:416_13": "Tumhe mayi pabbajante mā cintayittha,",
  "atk-s0401a13:416_14": "ahaṁ imaṁ mantaṁ gaṇhitvā sakalajambudīpe jeṭṭhako bhavissāmi.",
  "atk-s0401a13:416_15": "Evaṁ sante tumhākampi bhaddakaṁ bhavissatī’’ti mantatthāya satthu santike pabbaji.",
  "atk-s0401a13:416_16": "Satthā ‘‘mantaparivāsaṁ tāva vasāhī’’ti dvattiṁsākāraṁ ācikkhi.",
  "atk-s0401a13:416_17": "Paññavā satto dvattiṁsākāraṁ sajjhāyantova tattha khayavayaṁ paṭṭhapetvā vipassanaṁ vaḍḍhetvā arahattaṁ pāpuṇi .",
  "atk-s0401a13:417_0": "Tasmiṁ arahattaṁ patte brāhmaṇā ‘‘kā nu kho vaṅgīsassa pavatti,",
  "atk-s0401a13:417_1": "passissāma na’’nti tassa santikaṁ gantvā ‘‘kiṁ, bho vaṅgīsa,",
  "atk-s0401a13:417_2": "samaṇassa gotamassa santike sippaṁ sikkhita’’nti pucchiṁsu. Āma, sikkhitanti. Tena hi ehi gamissāmāti. Gacchatha tumhe,",
  "atk-s0401a13:417_3": "tumhehi saddhiṁ gantabbakiccaṁ mayhaṁ niṭṭhitanti.",
  "atk-s0401a13:417_4": "Paṭhamameva amhehi tuyhaṁ kathitaṁ ‘‘samaṇo gotamo attānaṁ passituṁ āgate māyāya āvaṭṭetī’’ti.",
  "atk-s0401a13:417_5": "Tvaṁ hi idāni samaṇassa gotamassa vasaṁ āpanno,",
  "atk-s0401a13:417_6": "kiṁ mayaṁ tava santike karissāmāti āgatamaggeneva pakkamiṁsu.",
  "atk-s0401a13:417_7": "Vaṅgīsattheropi yaṁ yaṁ velaṁ dasabalaṁ passituṁ gacchati,",
  "atk-s0401a13:417_8": "ekaṁ thutiṁ karontova gacchati.",
  "atk-s0401a13:417_9": "Tena taṁ satthā saṅghamajjhe nisinno paṭibhānavantānaṁ aggaṭṭhāne ṭhapesīti.",
  "atk-s0401a13:418_0": "Upasenavaṅgantaputtattheravatthu",
  "atk-s0401a13:419_0": "213.",
  "atk-s0401a13:419_1": "Pañcame samantapāsādikānanti sabbapāsādikānaṁ.",
  "atk-s0401a13:419_2": "Upasenoti tassa therassa nāmaṁ.",
  "atk-s0401a13:419_3": "Vaṅgantabrāhmaṇassa pana so putto,",
  "atk-s0401a13:419_4": "tasmā vaṅgantaputtoti vuccati.",
  "atk-s0401a13:419_5": "Ayaṁ pana thero na kevalaṁ attanāva pāsādiko, parisāpissa pāsādikā,",
  "atk-s0401a13:419_6": "iti parisaṁ nissāya laddhanāmavasena samantapāsādikānaṁ aggo nāma jāto.",
  "atk-s0401a13:420_0": "Pañhakamme panassa ayamanupubbikathā – ayampi hi padumuttarabuddhakāle haṁsavatīnagare kulagehe nibbatto vayaṁ āgamma purimanayeneva satthu santikaṁ gantvā dhammaṁ suṇamāno satthāraṁ ekaṁ bhikkhuṁ samantapāsādikānaṁ aggaṭṭhāne ṭhapentaṁ disvā satthu adhikārakammaṁ katvā taṁ ṭhānantaraṁ patthetvā yāvajīvaṁ kusalaṁ katvā devamanussesu saṁsaranto imasmiṁ buddhuppāde nālakabrāhmaṇagāme sāribrāhmaṇiyā kucchismiṁ paṭisandhiṁ gaṇhi,",
  "atk-s0401a13:420_1": "upasenadārakotissa nāmaṁ akaṁsu.",
  "atk-s0401a13:421_0": "So vayappatto tayo vede uggaṇhitvā dasabalassa santike dhammaṁ sutvā paṭiladdhasaddho pabbaji.",
  "atk-s0401a13:421_1": "So upasampadāya ekavassiko hutvā ‘‘ariyagabbhaṁ vaḍḍhemī’’ti ekaṁ kulaputtaṁ attano santike pabbājetvā upasampādesi.",
  "atk-s0401a13:421_2": "So pavāretvā saddhivihārikassa ekavassikakāle attanā duvasso ‘‘dasabalo maṁ passitvā tusissatī’’ti saddhivihārikaṁ ādāya dasabalaṁ passituṁ āgato.",
  "atk-s0401a13:421_3": "Satthā taṁ vanditvā ekamante nisinnaṁ pucchi – ‘‘kativassosi tvaṁ bhikkhū’’ti? Duvasso ahaṁ bhagavāti.",
  "atk-s0401a13:421_4": "Ayaṁ pana bhikkhu kativassoti? Ekavasso bhagavāti. Kintāyaṁ bhikkhu hotīti? Saddhivihāriko me bhagavāti.",
  "atk-s0401a13:421_5": "Atha naṁ satthā ‘‘atilahuṁ kho tvaṁ, moghapurisa,",
  "atk-s0401a13:421_6": "bāhullāya āvatto’’ti vatvā anekapariyāyena vigarahi.",
  "atk-s0401a13:421_7": "Thero satthu santikā garahaṁ labhitvā bhagavantaṁ vanditvā ‘‘imināva puṇṇacandasassirikena mukhena satthāraṁ parisameva nissāya sādhukāraṁ dāpessāmī’’ti taṁdivaseyeva ekaṁ ṭhānaṁ gantvā vipassanāya kammaṁ katvā nacirasseva arahattaṁ pāpuṇi.",
  "atk-s0401a13:422_0": "Tato yasmā thero mahākulato nikkhamitvā pabbajito pathavighuṭṭhadhammakathikova,",
  "atk-s0401a13:422_1": "tasmā tassa dhammakathāya ceva pasīditvā mittāmaccañātikulehi ca nikkhamitvā bahū kuladārakā therassa santike pabbajanti. ‘‘Ahaṁ āraññako,",
  "atk-s0401a13:422_2": "tumhepi āraññakā bhavituṁ sakkontā pabbajathā’’ti terasa dhutaṅgāni ācikkhitvā ‘‘sakkhissāma, bhante’’ti vadante pabbājeti.",
  "atk-s0401a13:422_3": "Te attano balena taṁ taṁ dhutaṅgaṁ adhiṭṭhahanti.",
  "atk-s0401a13:422_4": "Thero attano dasavassakāle vinayaṁ paguṇaṁ katvā sabbeva upasampādesi.",
  "atk-s0401a13:422_5": "Evaṁ upasampannā cassa pañcasatamattā bhikkhū parivārā ahesuṁ.",
  "atk-s0401a13:423_0": "Tasmiṁ samaye satthā jetavanamahāvihāre vasanto ‘‘icchāmahaṁ, bhikkhave,",
  "atk-s0401a13:423_1": "addhamāsaṁ paṭisallīyitu’’nti bhikkhusaṅghassa ārocetvā ekavihārī hoti.",
  "atk-s0401a13:423_2": "Bhikkhusaṅghopi ‘‘yo bhagavantaṁ dassanāya upasaṅkamati,",
  "atk-s0401a13:423_3": "so pācittiyaṁ desāpetabbo’’ti katikaṁ akāsi.",
  "atk-s0401a13:423_4": "Tadā upasenatthero ‘‘bhagavantaṁ passissāmī’’ti attano parisāya saddhiṁ jetavanaṁ gantvā satthāraṁ upasaṅkamitvā abhivādetvā ekamantaṁ nisīdi.",
  "atk-s0401a13:423_5": "Satthā kathāsamuṭṭhāpanatthaṁ aññataraṁ therassa saddhivihārikaṁ āmantesi – ‘‘manāpāni te bhikkhu paṁsukūlānī’’ti. ‘‘Na kho me, bhante,",
  "atk-s0401a13:423_6": "manāpāni paṁsukūlānī’’ti vatvā upajjhāye gāravena paṁsukūlikabhāvaṁ ārocesi.",
  "atk-s0401a13:423_7": "Imasmiṁ ṭhāne satthā ‘‘sādhu sādhu,",
  "atk-s0401a13:423_8": "upasenā’’ti therassa sādhukāraṁ datvā anekapariyāyena guṇakathaṁ kathesi. Ayamettha saṅkhepo,",
  "atk-s0401a13:423_9": "vitthārato pana idaṁ vatthu pāḷiyaṁ (pārā. 565) āgatameva.",
  "atk-s0401a13:423_10": "Atha satthā aparabhāge ariyagaṇamajjhe nisinno imasmiṁ sāsane theraṁ samantapāsādikānaṁ aggaṭṭhāne ṭhapesīti.",
  "atk-s0401a13:424_0": "Dabbattheravatthu",
  "atk-s0401a13:425_0": "214.",
  "atk-s0401a13:425_1": "Chaṭṭhe senāsanapaññāpakānanti senāsanaṁ paññāpentānaṁ.",
  "atk-s0401a13:425_2": "Therassa kira senāsanapaññāpanakāle aṭṭhārasasu mahāvihāresu asammaṭṭhaṁ pariveṇaṁ vā apaṭijaggitaṁ senāsanaṁ vā asodhitaṁ mañcapīṭhaṁ vā anupaṭṭhitaṁ pānīyaparibhojanīyaṁ vā nāhosi.",
  "atk-s0401a13:425_3": "Tasmā senāsanapaññāpakānaṁ aggo nāma jāto. Dabbotissa nāmaṁ.",
  "atk-s0401a13:425_4": "Mallarājakule pana uppannattā mallaputto nāma jāto.",
  "atk-s0401a13:426_0": "Tassa pañhakamme ayamanupubbikathā – ayañhi padumuttarabuddhakāle haṁsavatīnagare kulagehe nibbattitvā vayappatto vuttanayeneva vihāraṁ gantvā dhammaṁ suṇanto satthāraṁ ekaṁ bhikkhuṁ senāsanapaññāpakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthetvā satthārā byākato yāvajīvaṁ kusalaṁ katvā devamanussesu saṁsaritvā kassapadasabalassa sāsanassa osakkanakāle pabbaji,",
  "atk-s0401a13:426_1": "tadā tena saddhiṁ apare cha janāti satta bhikkhū ekacittā hutvā aññe sāsane agāravaṁ karonte disvā ‘‘idha kiṁ karoma,",
  "atk-s0401a13:426_2": "ekamante samaṇadhammaṁ katvā dukkhassantaṁ karissāmā’’ti nisseṇiṁ bandhitvā uccapabbatasikharaṁ abhiruhitvā ‘‘attano cittabalaṁ jānantā nisseṇiṁ pātentu, jīvite sālayā otarantu,",
  "atk-s0401a13:426_3": "mā pacchānutāpino ahuvatthā’’ti vatvā sabbe ekacittā hutvā nisseṇiṁ pātetvā ‘‘appamattā hotha,",
  "atk-s0401a13:426_4": "āvuso’’ti aññamaññaṁ ovaditvā cittaruciyesu ṭhānesu nisīditvā samaṇadhammaṁ kātuṁ ārabhiṁsu.",
  "atk-s0401a13:427_0": "Tatreko thero pañcame divase arahattaṁ patvā ‘‘mama kiccaṁ nipphannaṁ,",
  "atk-s0401a13:427_1": "ahaṁ imasmiṁ ṭhāne kiṁ karissāmī’’ti iddhiyā uttarakuruto piṇḍapātaṁ āharitvā, ‘‘āvuso,",
  "atk-s0401a13:427_2": "imaṁ piṇḍapātaṁ paribhuñjatha ,",
  "atk-s0401a13:427_3": "bhikkhācārakiccaṁ mamāyattaṁ hotu,",
  "atk-s0401a13:427_4": "tumhe attano kammaṁ karothā’’ti āha. Kiṁ nu kho mayaṁ, āvuso,",
  "atk-s0401a13:427_5": "nisseṇiṁ pātentā evaṁ avocumhā ‘‘yo paṭhamaṁ dhammaṁ sacchikaroti, so bhikkhaṁ āharatu,",
  "atk-s0401a13:427_6": "tena ābhataṁ sesā paribhuñjitvā samaṇadhammaṁ karissantī’’ti. Natthi, āvusoti.",
  "atk-s0401a13:427_7": "Tumhe attano pubbahetunā labhittha,",
  "atk-s0401a13:427_8": "mayampi sakkontā vaṭṭassantaṁ karissāma, gacchatha tumheti .",
  "atk-s0401a13:427_9": "Thero te saññāpetuṁ asakkonto phāsukaṭṭhāne piṇḍapātaṁ paribhuñjitvā gato.",
  "atk-s0401a13:427_10": "Aparo thero sattame divase anāgāmiphalaṁ patvā tato cuto suddhāvāsabrahmaloke nibbatto.",
  "atk-s0401a13:428_0": "Itarepi therā tato cutā ekaṁ buddhantaraṁ devamanussesu saṁsaritvā imasmiṁ buddhuppāde tesu tesu kulesu nibbattā.",
  "atk-s0401a13:428_1": "Eko gandhāraraṭṭhe takkasilanagare rājagehe nibbatto,",
  "atk-s0401a13:428_2": "eko pabbateyyaraṭṭhe paribbājikāya kucchimhi nibbatto,",
  "atk-s0401a13:428_3": "eko bāhiyaraṭṭhe kuṭumbikagehe nibbatto,",
  "atk-s0401a13:428_4": "eko rājagahe kuṭumbikagehe nibbatto.",
  "atk-s0401a13:428_5": "Ayaṁ pana dabbatthero mallaraṭṭhe anupiyanagare ekassa mallarañño gehe paṭisandhiṁ gaṇhi.",
  "atk-s0401a13:428_6": "Tassa mātā upavijaññakāle kālamakāsi,",
  "atk-s0401a13:428_7": "matasarīraṁ susānaṁ netvā dārucitakaṁ āropetvā aggiṁ adaṁsu.",
  "atk-s0401a13:428_8": "Tassā aggivegasantattaṁ udarapaṭalaṁ dvedhā ahosi.",
  "atk-s0401a13:428_9": "Dārako attano puññabalena uppatitvā ekasmiṁ dabbatthambhe nipati.",
  "atk-s0401a13:428_10": "Taṁ dārakaṁ gahetvā ayyikāya adaṁsu.",
  "atk-s0401a13:428_11": "Sā tassa nāmaṁ gaṇhantī dabbatthambhe nipatitvā laddhajīvitattā dabbotissa nāmaṁ akāsi.",
  "atk-s0401a13:429_0": "Tassa sattavassikakāle satthā bhikkhusaṅghaparivāro mallaraṭṭhe cārikaṁ caramāno anupiyanigamaṁ patvā anupiyambavane viharati.",
  "atk-s0401a13:429_1": "Dabbakumāro satthāraṁ disvā dassaneneva pasīditvā pabbajitukāmo hutvā ‘‘ahaṁ dasabalassa santike pabbajissāmī’’ti ayyikaṁ āpucchi. Sā ‘‘sādhu,",
  "atk-s0401a13:429_2": "tātā’’ti dabbakumāraṁ ādāya satthu santikaṁ gantvā, ‘‘bhante,",
  "atk-s0401a13:429_3": "imaṁ kumāraṁ pabbājethā’’ti āha.",
  "atk-s0401a13:429_4": "Satthā aññatarassa bhikkhuno saññaṁ adāsi ‘‘bhikkhu imaṁ dārakaṁ pabbājehī’’ti.",
  "atk-s0401a13:429_5": "So thero satthu vacanaṁ sutvā dabbakumāraṁ pabbājento tacapañcakaṁ kammaṭṭhānaṁ ācikkhi.",
  "atk-s0401a13:429_6": "Pubbahetusampanno katābhinīhāro satto paṭhamakesavaṭṭiyā oropiyamānāya sotāpattiphale patiṭṭhāsi,",
  "atk-s0401a13:429_7": "dutiyakesavaṭṭiyā oropiyamānāya sakadāgāmiphale, tatiyāya anāgāmiphale.",
  "atk-s0401a13:429_8": "Sabbakesānaṁ pana oropanañca arahattaphalasacchikiriyā ca apacchā apure ahosi.",
  "atk-s0401a13:430_0": "Satthā mallaraṭṭhe yathābhirantaṁ viharitvā rājagahaṁ gantvā veḷuvane vāsaṁ kappesi.",
  "atk-s0401a13:430_1": "Tatrāyasmā dabbo mallaputto rahogato attano kiccanipphattiṁ oloketvā saṅghassa veyyāvaccakaraṇe kāyaṁ yojetukāmo cintesi – ‘‘yaṁnūnāhaṁ saṅghassa senāsanañca paññāpeyyaṁ, bhattāni ca uddiseyya’’nti.",
  "atk-s0401a13:430_2": "So satthu santikaṁ gantvā attano parivitakkaṁ ārocesi.",
  "atk-s0401a13:430_3": "Satthā tassa sādhukāraṁ datvā senāsanapaññāpakattañca bhattuddesakattañca sampaṭicchi.",
  "atk-s0401a13:430_4": "Atha naṁ ‘‘ayaṁ dabbo daharova samāno mahantaṭṭhāne ṭhito’’ti sattavassikakāleyeva upasampādesi.",
  "atk-s0401a13:430_5": "Thero upasampannakālatoyeva paṭṭhāya rājagahaṁ upanissāya viharantānaṁ sabbabhikkhūnaṁ senāsanāni ca paññāpeti,",
  "atk-s0401a13:430_6": "bhikkhañca sampaṭicchitvā uddisati.",
  "atk-s0401a13:430_7": "Tassa senāsanapaññāpakabhāvo sabbadisāsu pākaṭo ahosi – ‘‘dabbo kira mallaputto sabhāgasabhāgānaṁ bhikkhūnaṁ ekaṭṭhāne senāsanāni paññāpeti,",
  "atk-s0401a13:430_8": "dūrepi senāsanaṁ paññāpetiyeva.",
  "atk-s0401a13:430_9": "Gantuṁ asakkonte iddhiyā netīti.",
  "atk-s0401a13:431_0": "Atha naṁ bhikkhū kālepi vikālepi ‘‘amhākaṁ, āvuso,",
  "atk-s0401a13:431_1": "jīvakambavane senāsanaṁ paññāpehi,",
  "atk-s0401a13:431_2": "amhākaṁ maddakucchismiṁ migadāye’’ti evaṁ senāsanaṁ uddisāpetvā tassa iddhiṁ passantā gacchanti.",
  "atk-s0401a13:431_3": "Sopi iddhiyā manomaye kāye abhisaṅkharitvā ekekassa therassa ekekaṁ attanā sadisaṁ bhikkhuṁ nimminitvā aṅguliyā jalamānāya purato purato gantvā ‘‘ayaṁ mañco,",
  "atk-s0401a13:431_4": "idaṁ pīṭha’’ntiādīni vatvā senāsanaṁ paññāpetvā puna attano vasanaṭṭhānameva āgacchati. Ayamettha saṅkhepo,",
  "atk-s0401a13:431_5": "vitthārato panidaṁ vatthu pāḷiyaṁ āgatameva.",
  "atk-s0401a13:431_6": "Satthā idameva kāraṇaṁ aṭṭhuppattiṁ katvā aparabhāge ariyagaṇamajjhe nisinno theraṁ senāsanapaññāpakānaṁ aggaṭṭhāne ṭhapesīti.",
  "atk-s0401a13:432_0": "Pilindavacchattheravatthu",
  "atk-s0401a13:433_0": "215.",
  "atk-s0401a13:433_1": "Sattame devatānaṁ piyamanāpānanti devatānaṁ piyānañceva manāpānañca pilindavacchatthero aggoti dasseti.",
  "atk-s0401a13:433_2": "So kira anuppanne buddhe cakkavattī rājā hutvā mahājanaṁ pañcasu sīlesu patiṭṭhāpetvā saggaparāyaṇaṁ akāsi.",
  "atk-s0401a13:433_3": "Yebhuyyena kira chasu kāmasaggesu nibbattadevatā tasseva ovādaṁ labhitvā nibbattanibbattaṭṭhāne attano sampattiṁ oloketvā ‘‘kaṁ nu kho nissāya imaṁ saggasampattiṁ labhimhā’’ti āvajjamānā imaṁ theraṁ disvā ‘‘theraṁ nissāya amhehi sampati laddhā’’ti sāyaṁpātaṁ theraṁ namassanti.",
  "atk-s0401a13:433_4": "Tasmā so devatānaṁ piyamanāpānaṁ aggo nāma jāto. Pilindoti panassa gottaṁ, vacchoti nāmaṁ.",
  "atk-s0401a13:433_5": "Tadubhayaṁ saṁsandetvā pilindavacchoti vuccati.",
  "atk-s0401a13:434_0": "Tassa pañhakamme ayamanupubbikathā – ayaṁ kira padumuttarabuddhakāle haṁsavatīnagare mahābhogakule nibbatto purimanayeneva satthu dhammadesanaṁ suṇanto satthāraṁ ekaṁ bhikkhuṁ devatānaṁ piyamanāpaṭṭhāne ṭhapentaṁ disvā taṁ ṭhānantaraṁ patthetvā yāvajīvaṁ kusalaṁ katvā devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti.",
  "atk-s0401a13:434_1": "Pilindavacchotissa nāmaṁ akaṁsu.",
  "atk-s0401a13:434_2": "So aparena samayena satthu dhammadesanaṁ sutvā paṭiladdhasaddho pabbajitvā upasampanno vipassanaṁ vaḍḍhetvā arahattaṁ pāpuṇi.",
  "atk-s0401a13:434_3": "So gihīhipi bhikkhūhipi saddhiṁ kathento ‘‘ehi, vasala, gaccha, vasala, āhara, vasala, gaṇha,",
  "atk-s0401a13:434_4": "vasalā’’ti vasalavādeneva samudācarati.",
  "atk-s0401a13:434_5": "Taṁ kathaṁ āharitvā tathāgataṁ pucchiṁsu – ‘‘bhagavā ariyā nāma pharusavācā na hontī’’ti. Bhikkhave,",
  "atk-s0401a13:434_6": "ariyānaṁ paravambhanavasena pharusavācā nāma natthi,",
  "atk-s0401a13:434_7": "apica kho pana bhavantare āciṇṇavasena bhaveyyāti. Bhante,",
  "atk-s0401a13:434_8": "pilindavacchatthero uṭṭhāya samuṭṭhāya gihīhipi bhikkhūhipi saddhiṁ kathento, ‘‘vasala, vasalā’’ti katheti, kimettha kāraṇaṁ bhagavāti. Bhikkhave,",
  "atk-s0401a13:434_9": "na mayhaṁ puttassa etaṁ idāneva āciṇṇaṁ,",
  "atk-s0401a13:434_10": "atīte panesa pañca jātisatāni vasalavādibrāhmaṇakule nibbatti.",
  "atk-s0401a13:434_11": "Iccesa bhavāciṇṇeneva kathesi, na pharusavasena.",
  "atk-s0401a13:434_12": "Ariyānañhi vohāro pharusopi samāno cetanāya apharusabhāvena parisuddhova,",
  "atk-s0401a13:434_13": "appamattakampettha pāpaṁ na upalabbhatīti vatvā dhammapade imaṁ gāthamāha –",
  "atk-s0401a13:435_0": "‘‘Akakkasaṁ viññāpaniṁ, giraṁ saccamudīraye;",
  "atk-s0401a13:436_0": "Yāya nābhisaje kañci, tamahaṁ brūmi brāhmaṇa’’nti.",
  "atk-s0401a13:437_0": "Athekadivasaṁ thero rājagahaṁ piṇḍāya pavisanto ekaṁ purisaṁ pippalīnaṁ bhājanaṁ pūretvā ādāya antonagaraṁ pavisantaṁ disvā ‘‘kiṁ te, vasala, bhājane’’ti āha.",
  "atk-s0401a13:437_1": "So cintesi – ‘‘ayaṁ samaṇo mayā saddhiṁ pātova pharusakathaṁ kathesi,",
  "atk-s0401a13:437_2": "imassa anucchavikameva vattuṁ vaṭṭatī’’ti ‘‘mūsikavaccaṁ me, bhante, bhājane’’ti āha. Evaṁ bhavissati, vasalāti.",
  "atk-s0401a13:437_3": "Tassa therassa dassanaṁ vijahantassa sabbaṁ mūsikavaccameva ahosi.",
  "atk-s0401a13:437_4": "So cintesi – ‘‘imā pippaliyo mūsikavaccasadisā paññāyanti,",
  "atk-s0401a13:437_5": "sabhāvo nu kho no’’ti vīmaṁsanto hatthena uppīḷesi .",
  "atk-s0401a13:437_6": "Athassa undūravaccabhāvaṁ ñatvā balavadomanassaṁ uppajji. So ‘‘imāyeva nu kho evarūpā,",
  "atk-s0401a13:437_7": "udāhu sakaṭepī’’ti gantvā olokento sabbāpi pippaliyo tādisāva disvā hadayaṁ hatthena sandhāretvā ‘‘idaṁ na aññassa kammaṁ,",
  "atk-s0401a13:437_8": "mayā pātova diṭṭhabhikkhussetaṁ kammaṁ,",
  "atk-s0401a13:437_9": "addhā ekaṁ upāyaṁ bhavissati,",
  "atk-s0401a13:437_10": "tassa gataṭṭhānaṁ anuvicinitvā etaṁ kāraṇaṁ jānissāmī’’ti therassa gatamaggaṁ pucchitvā pāyāsi.",
  "atk-s0401a13:438_0": "Atheko puriso taṁ ativiya caṇḍikataṁ gacchantaṁ disvā, ‘‘bho purisa,",
  "atk-s0401a13:438_1": "tvaṁ ativiya caṇḍikatova gacchasi,",
  "atk-s0401a13:438_2": "kena kammena gacchasī’’ti pucchi.",
  "atk-s0401a13:438_3": "So tassa taṁ pavattiṁ ārocesi.",
  "atk-s0401a13:438_4": "So tassa kathaṁ sutvā evamāha – ‘‘bho, mā cintayi,",
  "atk-s0401a13:438_5": "mayhaṁ ayyo pilindavaccho bhavissati,",
  "atk-s0401a13:438_6": "tvaṁ etadeva bhājanaṁ pūretvā ādāya gantvā therassa purato tiṭṭha. ‘Kiṁ nāmetaṁ,",
  "atk-s0401a13:438_7": "vasalā’ti vuttakāle ca ‘pippaliyo, bhante’ti vada, thero ‘evaṁ bhavissati, vasalā’ti vakkhati.",
  "atk-s0401a13:438_8": "Puna sabbāpi pippaliyo bhavissantī’’ti. So tathā akāsi.",
  "atk-s0401a13:438_9": "Sabbā pippaliyo paṭipākatikā ahesuṁ. Idamettakaṁ vatthu.",
  "atk-s0401a13:438_10": "Aparabhāge pana satthā devatānaṁ piyamanāpakāraṇameva vatthuṁ katvā theraṁ devatānaṁ piyamanāpānaṁ aggaṭṭhāne ṭhapesīti.",
  "atk-s0401a13:439_0": "Bāhiyadārucīriyattheravatthu",
  "atk-s0401a13:440_0": "216.",
  "atk-s0401a13:440_1": "Aṭṭhame khippābhiññānanti khippaṁ adhigataabhiññānaṁ dārucīriyatthero aggoti dasseti.",
  "atk-s0401a13:440_2": "Ayañhi thero saṁkhittadhammadesanāpariyosāne arahattaṁ pāpuṇi,",
  "atk-s0401a13:440_3": "maggaphalānaṁ parikammakiccaṁ nāhosi.",
  "atk-s0401a13:440_4": "Tasmā khippābhiññānaṁ aggo nāma jāto.",
  "atk-s0401a13:440_5": "Bāhiyaraṭṭhe pana jātattā bāhiyotissa nāmaṁ ahosi.",
  "atk-s0401a13:440_6": "So aparabhāge dārucīraṁ nivāsesi. Tasmā dārucīriyo nāma jāto.",
  "atk-s0401a13:441_0": "Tassa pañhakamme ayamanupubbikathā – ayampi hi padumuttarabuddhakāle haṁsavatīnagare kulagehe nibbatto dasabalassa dhammadesanaṁ suṇanto satthāraṁ ekaṁ bhikkhuṁ khippābhiññānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthetvā yāvajīvaṁ kusalaṁ katvā devamanussesu saṁsaranto kassapadasabalassa sāsanassa osakkanakāle heṭṭhā vuttehi bhikkhūhi saddhiṁ samaṇadhammaṁ katvā paripuṇṇasīlo jīvitakkhayaṁ patvā devaloke nibbatti.",
  "atk-s0401a13:442_0": "So ekaṁ buddhantaraṁ devaloke vasitvā imasmiṁ buddhuppāde bāhiyaraṭṭhe kulagehe nibbatto.",
  "atk-s0401a13:442_1": "Vayaṁ āgamma gharāvāsaṁ vasanto ‘‘vohāraṁ karissāmī’’ti suvaṇṇabhūmigamanīyaṁ nāvaṁ abhiruhi.",
  "atk-s0401a13:442_2": "Nāvā icchitaṁ desaṁ appatvāva samuddamajjhe bhinnā,",
  "atk-s0401a13:442_3": "mahājano macchakacchapabhakkho ahosi.",
  "atk-s0401a13:442_4": "Ayaṁ pana ekaṁ dārukhaṇḍaṁ gahetvā sattame divase suppārakapaṭṭane uttiṇṇo manussāvāsaṁ patvā ‘‘acelakaniyāmena manusse upasaṅkamituṁ ayutta’’nti avidūre ṭhāne ekaṁ mahātaḷākā sevālaṁ gahetvā sarīraṁ veṭhetvā ekasmiṁ ṭhāne patitaṁ ekaṁ kapālaṁ ādāya bhikkhāya pāvisi.",
  "atk-s0401a13:443_0": "Manussā taṁ disvā cintesuṁ – ‘‘sace loke arahantā nāma atthi, evaṁvidhehi bhavitabbaṁ.",
  "atk-s0401a13:443_1": "Kiṁ nu kho ayyo ukkaṭṭhabhāvena vatthaṁ na gaṇhāti,",
  "atk-s0401a13:443_2": "udāhu diyyamānaṁ gaṇheyyā’’ti vīmaṁsantā nānādisāhi vatthāni āhariṁsu.",
  "atk-s0401a13:443_3": "So cintesi – ‘‘sacāhaṁ na iminā niyāmena āgamissaṁ, na me ete pasīdeyyuṁ,",
  "atk-s0401a13:443_4": "yaṁkiñci katvā ime vañcetvā jīvikupāyaṁ kātuṁ vaṭṭatī’’ti vatthāni na paṭiggaṇhi.",
  "atk-s0401a13:443_5": "Manussā bhiyyosomattāya pasannā mahāsakkāraṁ kariṁsu.",
  "atk-s0401a13:443_6": "Sopi bhattakiccaṁ katvā avidūraṭṭhāne devakulaṁ gato.",
  "atk-s0401a13:443_7": "Mahājano tena saddhiṁyeva gantvā devakulaṁ paṭijaggitvā adāsi.",
  "atk-s0401a13:443_8": "So cintesi – ‘‘ime mayhaṁ sevāle nivāsanamatte pasīditvā evaṁvidhaṁ sakkāraṁ karonti,",
  "atk-s0401a13:443_9": "etesaṁ mayā ukkaṭṭheneva bhavituṁ vaṭṭatī’’ti sallahukāni rukkhaphalakāni gahetvā tacchetvā vākesu āvuṇitvā cīraṁ katvā nivāsetvā pārupitvā jīvikaṁ kappento vasi.",
  "atk-s0401a13:444_0": "Atha yo so kassapabuddhakāle sattasu janesu samaṇadhammaṁ karontesu eko bhikkhu suddhāvāsabrahmaloke nibbatto.",
  "atk-s0401a13:444_1": "So nibbattasamanantarameva attano brahmasampattiṁ oloketvā āgataṭṭhānaṁ āvajjento sattannaṁ janānaṁ pabbataṁ āruyha samaṇadhammakaraṇaṭṭhānaṁ disvā sesānaṁ channaṁ nibbattaṭṭhānaṁ āvajjento ekassa parinibbutabhāvaṁ itaresaṁ pañcannaṁ kāmāvacaradevaloke nibbattabhāvaṁ ñatvā kālānukālaṁ te pañca jane āvajjeti .",
  "atk-s0401a13:444_2": "Imasmiṁ pana kāle ‘‘kahaṁ nu kho’’ti āvajjento dārucīriyaṁ suppārakapaṭṭanaṁ upanissāya kuhanakammena jīvikaṁ kappentaṁ disvā ‘‘naṭṭho vatāyaṁ bālo,",
  "atk-s0401a13:444_3": "pubbe samaṇadhammaṁ karonto atiukkaṭṭhabhāvena arahatāpi ābhataṁ piṇḍapātaṁ aparibhuñjitvā idāni udaratthāya anarahāva arahattaṁ paṭijānitvā lokaṁ vañcento vicarati,",
  "atk-s0401a13:444_4": "dasabalassa ca nibbattabhāvaṁ na jānāti,",
  "atk-s0401a13:444_5": "gacchāmi naṁ saṁvejetvā dasabalassa nibbattabhāvaṁ jānāpemī’’ti taṁkhaṇaṁyeva brahmalokato suppārakapaṭṭane rattibhāgasamanantare dārucīriyassa sammukhe pāturahosi.",
  "atk-s0401a13:445_0": "So attano vasanaṭṭhāne obhāsaṁ disvā bahi nikkhamitvā ṭhito mahābrahmaṁ oloketvā añjaliṁ paggayha ‘‘ke tumhe’’ti pucchi.",
  "atk-s0401a13:445_1": "Ahaṁ tuyhaṁ porāṇakasahāyo anāgāmiphalaṁ patvā brahmaloke nibbatto.",
  "atk-s0401a13:445_2": "Amhākaṁ pana sabbajeṭṭhako arahattaṁ patvā parinibbuto,",
  "atk-s0401a13:445_3": "tumhe pañca janā devaloke nibbattā.",
  "atk-s0401a13:445_4": "Svāhaṁ taṁ imasmiṁ ṭhāne kuhanakammena jīvantaṁ disvā dametuṁ āgatoti vatvā idaṁ kāraṇamāha – ‘‘na kho tvaṁ, bāhiya arahā,",
  "atk-s0401a13:445_5": "napi arahattamaggaṁ samāpanno, sāpi te paṭipadā natthi,",
  "atk-s0401a13:445_6": "yāya tvaṁ arahā vā assa arahattamaggaṁ vā samāpanno’’ti.",
  "atk-s0401a13:445_7": "Athassa satthu uppannabhāvaṁ sāvatthiyaṁ vasanabhāvañca ācikkhitvā ‘‘satthu santikaṁ gacchāhī’’ti taṁ uyyojetvā brahmalokameva agamāsi.",
  "atk-s0401a13:446_0": "Dārucīriyo mahābrahmunā saṁvejito ‘‘mokkhamaggaṁ gavesissāmī’’ti vīsayojanasataṁ maggaṁ ekarattivāsena gantvā satthāraṁ piṇḍāya paviṭṭhaṁ antaraghare sampāpuṇitvā satthu pādesu nipatitvā ‘‘desetu me, bhante, bhagavā dhammaṁ,",
  "atk-s0401a13:446_1": "desetu sugato dhamma’’nti yāvatatiyaṁ yāci.",
  "atk-s0401a13:446_2": "Satthā ‘‘ettāvatā bāhiyassa ñāṇaṁ paripākaṁ gata’’nti ñatvā ‘‘tasmātiha te, bāhiya,",
  "atk-s0401a13:446_3": "evaṁ sikkhitabbaṁ diṭṭhe diṭṭhamattaṁ bhavissatī’’ti (udā. 10) iminā ovādena ovadi .",
  "atk-s0401a13:446_4": "Sopi desanāpariyosāne antaravīthiyaṁ ṭhitova desanānusārena ñāṇaṁ pesetvā saha paṭisambhidāhi arahattaṁ pāpuṇi.",
  "atk-s0401a13:447_0": "So attano kiccaṁ matthakappattaṁ ñatvā bhagavantaṁ pabbajjaṁ yācitvā aparipuṇṇapattacīvaratāya pattacīvaraṁ pariyesanto saṅkāraṭṭhānato coḷakkhaṇḍāni saṁkaḍḍhati.",
  "atk-s0401a13:447_1": "Atha naṁ pubbaveriko amanusso ekissā taruṇavacchāya gāviyā sarīre adhimuccitvā jīvitakkhayaṁ pāpesi.",
  "atk-s0401a13:447_2": "Satthā sāvatthito nikkhamanto antaravīthiyaṁ bāhiyaṁ saṅkāraṭṭhāne patitaṁ disvā ‘‘gaṇhatha, bhikkhave,",
  "atk-s0401a13:447_3": "bāhiyassa dārucīriyassa sarīra’’nti nīharāpetvā sarīrakiccaṁ kāretvā cātumahāpathe cetiyaṁ kārāpesi.",
  "atk-s0401a13:447_4": "Tato saṅghamajjhe kathā udapādi – ‘‘tathāgato bhikkhusaṅghena bāhiyassa sarīrajjhāpanakiccaṁ kāresi,",
  "atk-s0401a13:447_5": "dhātuyo gahetvā cetiyaṁ kāresi,",
  "atk-s0401a13:447_6": "kataramaggo nu kho tena sacchikato, sāmaṇero nu kho so,",
  "atk-s0401a13:447_7": "bhikkhu nu kho’’ti cittaṁ uppādayiṁsu .",
  "atk-s0401a13:447_8": "Satthā taṁ aṭṭhuppattiṁ katvā ‘‘paṇḍito, bhikkhave,",
  "atk-s0401a13:447_9": "bāhiyo’’ti upari dhammadesanaṁ vaḍḍhetvā tassa parinibbutabhāvaṁ pakāsesi.",
  "atk-s0401a13:447_10": "Puna saṅghamajjhe kathā udapādi ‘‘na ca satthārā bāhiyassa bahu dhammo desito, arahattaṁ pattoti ca vadeti. Kiṁ nāmeta’’nti?",
  "atk-s0401a13:447_11": "Satthā ‘‘dhammo mando bahūti akāraṇaṁ,",
  "atk-s0401a13:447_12": "visapītakassa agado viya ceso’’ti vatvā dhammapade gāthamāha –",
  "atk-s0401a13:448_0": "‘‘Sahassamapi ce gāthā, anatthapadasaṁhitā;",
  "atk-s0401a13:449_0": "Ekaṁ gāthāpadaṁ seyyo, yaṁ sutvā upasammatī’’ti. (dha. pa. 100);",
  "atk-s0401a13:450_0": "Desanāpariyosāne caturāsīti pāṇasahassāni amatapānaṁ piviṁsu.",
  "atk-s0401a13:450_1": "Idañca pana bāhiyattherassa vatthu sutte (udā.",
  "atk-s0401a13:450_2": "10) āgatattā vitthārena na kathitaṁ.",
  "atk-s0401a13:450_3": "Aparabhāge pana satthā saṅghamajjhe nisinno bāhiyattheraṁ khippābhiññānaṁ aggaṭṭhāne ṭhapesīti.",
  "atk-s0401a13:451_0": "Kumārakassapattheravatthu",
  "atk-s0401a13:452_0": "217.",
  "atk-s0401a13:452_1": "Navame cittakathikānanti vicittaṁ katvā dhammaṁ kathentānaṁ.",
  "atk-s0401a13:452_2": "Thero kira ekassapi dvinnampi dhammaṁ kathento bahūhi upamāhi ca kāraṇehi ca maṇḍayitvā bodhento katheti.",
  "atk-s0401a13:452_3": "Tasmā cittakathikānaṁ aggo nāma jāto.",
  "atk-s0401a13:453_0": "Tassa pañhakamme ayamanupubbikathā – ayampi hi padumuttarabuddhakāle haṁsavatīnagare kulagehe paṭisandhiṁ gaṇhitvā vayappatto dasabalassa dhammakathaṁ suṇanto satthāraṁ ekaṁ bhikkhuṁ cittakathikānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthetvā devamanussesu saṁsaranto kassapabuddhasāsanosakkanakāle sattannaṁ bhikkhūnaṁ abbhantaro hutvā pabbatamatthake samaṇadhammaṁ katvā aparihīnasīlo tato cuto devaloke nibbattitvā ekaṁ buddhantaraṁ sampattiṁ anubhavamāno amhākaṁ satthu kāle rājagahe ekissā kuladārikāya kucchimhi uppanno.",
  "atk-s0401a13:453_1": "Sā ca paṭhamaṁ mātāpitaro yācitvā pabbajjaṁ alabhamānā kulagharaṁ gatā gabbhaṁ gaṇhi.",
  "atk-s0401a13:453_2": "Tampi ajānantī sāmikaṁ ārādhetvā tena anuññātā bhikkhunīsu pabbajitā.",
  "atk-s0401a13:453_3": "Tassā gabbhanimittaṁ disvā bhikkhuniyo devadattaṁ pucchiṁsu, so ‘‘assamaṇī’’ti āha. Dasabalaṁ pucchiṁsu,",
  "atk-s0401a13:453_4": "satthā upālittheraṁ paṭicchāpesi.",
  "atk-s0401a13:453_5": "Thero sāvatthinagaravāsīni kulāni visākhañca upāsikaṁ pakkosāpetvā sodhento ‘‘pure laddho gabbho, pabbajjā arogā’’ti āha.",
  "atk-s0401a13:453_6": "Satthā ‘‘suvinicchitaṁ adhikaraṇa’’nti therassa sādhukāraṁ adāsi.",
  "atk-s0401a13:454_0": "Sā bhikkhunī suvaṇṇabimbasadisaṁ puttaṁ vijāyi.",
  "atk-s0401a13:454_1": "Taṁ gahetvā rājā pasenadikosalo posāpesi,",
  "atk-s0401a13:454_2": "kassapoti cassa nāmaṁ katvā aparabhāge alaṅkaritvā satthu santikaṁ netvā pabbājesi.",
  "atk-s0401a13:454_3": "Kumārakāle pana pabbajitattā bhagavatā ‘‘kassapaṁ pakkosatha,",
  "atk-s0401a13:454_4": "idaṁ phalaṁ vā khādanīyaṁ vā kassapassa dethā’’ti vutte ‘‘katarakassapassāti.",
  "atk-s0401a13:454_5": "Kumārakassapassā’’ti evaṁ gahitanāmattā tato paṭṭhāya vuḍḍhakālepi kumārakassapotveva vuccati.",
  "atk-s0401a13:454_6": "Apica rañño posāvanikaputtattāpi kumārakassapoti taṁ sañjāniṁsu.",
  "atk-s0401a13:455_0": "So pabbajitakālato paṭṭhāya vipassanāya ceva kammaṁ karoti, buddhavacanañca gaṇhāti.",
  "atk-s0401a13:455_1": "Atha so tena saddhiṁ pabbatamatthake samaṇadhammaṁ katvā anāgāmiphalaṁ patvā suddhāvāse nibbatto mahābrahmā tasmiṁ samaye āvajjento kumārakassapaṁ disvā ‘‘sahāyako me vipassanāya kilamati,",
  "atk-s0401a13:455_2": "gantvā tassa vipassanāya nayamukhaṁ dassetvā maggaphalapattiyā upāyaṁ karissāmī’’ti brahmaloke ṭhitova pañcadasa pañhe abhisaṅkharitvā rattibhāgasamanantare kumārakassapattherassa vasanaṭṭhāne andhavane pāturahosi.",
  "atk-s0401a13:455_3": "Thero ālokaṁ disvā ‘‘ko etthā’’ti āha.",
  "atk-s0401a13:455_4": "‘‘Ahaṁ pubbe tayā saddhiṁ samaṇadhammaṁ katvā anāgāmiphalaṁ patvā suddhāvāse nibbattabrahmā’’ti āha. Kena kammena āgatatthāti?",
  "atk-s0401a13:455_5": "Mahābrahmā attano āgatakāraṇaṁ dīpetuṁ te pañhe ācikkhitvā ‘‘tvaṁ ime pañhe uggaṇhitvā aruṇe uṭṭhite tathāgataṁ upasaṅkamitvā puccha,",
  "atk-s0401a13:455_6": "ṭhapetvā hi tathāgataṁ añño ime pañhe kathetuṁ samattho nāma natthī’’ti vatvā brahmalokameva gato.",
  "atk-s0401a13:456_0": "Theropi punadivase satthāraṁ upasaṅkamitvā vanditvā mahābrahmunā kathitaniyāmeneva pañhe pucchi.",
  "atk-s0401a13:456_1": "Satthā kumārakassapattherassa arahattaṁ pāpetvā pañhe kathesi.",
  "atk-s0401a13:456_2": "Thero satthārā kathitaniyāmeneva uggaṇhitvā andhavanaṁ gantvā vipassanaṁ gabbhaṁ gāhāpetvā arahattaṁ pāpuṇi.",
  "atk-s0401a13:456_3": "Tato paṭṭhāya catunnaṁ parisānaṁ dhammakathaṁ kathento bahukāhi upamāhi ca kāraṇehi ca maṇḍetvā cittakathameva katheti.",
  "atk-s0401a13:456_4": "Atha naṁ satthā pāyāsirañño pañcadasahi pañhehi paṭimaṇḍetvā suttante (dī. ni.",
  "atk-s0401a13:456_5": "2.406 ādayo) desite taṁ suttantaṁ aṭṭhuppattiṁ katvā imasmiṁ sāsane cittakathikānaṁ aggaṭṭhāne ṭhapesīti.",
  "atk-s0401a13:457_0": "Mahākoṭṭhitattheravatthu",
  "atk-s0401a13:458_0": "218.",
  "atk-s0401a13:458_1": "Dasame paṭisambhidāpattānanti catasso paṭisambhidā patvā ṭhitānaṁ mahākoṭṭhitatthero aggoti dasseti.",
  "atk-s0401a13:458_2": "Ayaṁ hi thero attano paṭisambhidāsu ciṇṇavasibhāvena abhiññāte abhiññāte mahāsāvake upasaṅkamitvā pañhaṁ pucchantopi dasabalaṁ upasaṅkamitvā pañhaṁ pucchantopi paṭisambhidāsuyeva pañhaṁ pucchati.",
  "atk-s0401a13:458_3": "Iti iminā ciṇṇavasibhāvena paṭisambhidāpattānaṁ aggo nāma jāto.",
  "atk-s0401a13:459_0": "Tassa pañhakamme ayamanupubbikathā – ayampi hi padumuttarabuddhakāle haṁsavatīnagare mahābhogakule nibbatto aparena samayena satthu dhammakathaṁ suṇanto satthāraṁ ekaṁ bhikkhuṁ paṭisambhidāpattānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:459_1": "So yāvajīvaṁ kusalaṁ katvā devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti.",
  "atk-s0401a13:459_2": "Koṭṭhitamāṇavotissa nāmaṁ akaṁsu.",
  "atk-s0401a13:459_3": "So vayappatto tayo vede uggaṇhitvā ekadivasaṁ satthu dhammakathaṁ sutvā paṭiladdhasaddho pabbaji.",
  "atk-s0401a13:459_4": "So upasampannakālato paṭṭhāya vipassanāya kammaṁ karonto saha paṭisambhidāhi arahattaṁ patvā niccakālaṁ paṭisambhidāsu ciṇṇavasī hutvā pañhaṁ pucchanto paṭisambhidāsuyeva pucchati.",
  "atk-s0401a13:459_5": "Atha naṁ satthā aparabhāge mahāvedallasuttaṁ (ma. ni.",
  "atk-s0401a13:459_6": "1.449 ādayo) aṭṭhuppattiṁ katvā paṭisambhidāpattānaṁ aggaṭṭhāne ṭhapesīti.",
  "atk-s0401a13:460_0": "Tatiyavaggavaṇṇanā.",
  "atk-s0401a13:461_0": "14. Etadaggavaggo",
  "atk-s0401a13:462_0": "(14) 4. Catutthaetadaggavaggo",
  "atk-s0401a13:463_0": "Ānandattheravatthu",
  "atk-s0401a13:464_0": "219-223.",
  "atk-s0401a13:464_1": "Catutthassa paṭhame bahussutānantiādīsu aññepi therā bahussutā satimantā gatimantā dhitimantā upaṭṭhākā ca atthi.",
  "atk-s0401a13:464_2": "Ayaṁ panāyasmā buddhavacanaṁ uggaṇhanto dasabalassa sāsane bhaṇḍāgārikapariyattiyaṁ ṭhatvā gaṇhi.",
  "atk-s0401a13:464_3": "Tasmā bahussutānaṁ aggo nāma jāto.",
  "atk-s0401a13:464_4": "Imasseva ca therassa buddhavacanaṁ gahetvā dhāraṇakasati aññehi therehi balavatarā ahosi,",
  "atk-s0401a13:464_5": "tasmā satimantānaṁ aggo nāma jāto.",
  "atk-s0401a13:464_6": "Ayameva cāyasmā ekapade ṭhatvā saṭṭhi padasahassāni gaṇhanto satthārā kathitaniyāmeneva sabbapadāni jānāti,",
  "atk-s0401a13:464_7": "tasmā gatimantānaṁ aggo nāma jāto.",
  "atk-s0401a13:464_8": "Tasseva cāyasmato buddhavacanaṁ uggaṇhanavīriyaṁ sajjhāyanavīriyañca dhāraṇavīriyañca satthu upaṭṭhānavīriyañca aññehi asadisaṁ ahosi,",
  "atk-s0401a13:464_9": "tasmā dhitimantānaṁ aggo nāma jāto.",
  "atk-s0401a13:464_10": "Tathāgataṁ upaṭṭhahanto cesa na aññesaṁ upaṭṭhākabhikkhūnaṁ upaṭṭhānākārena upaṭṭhahi,",
  "atk-s0401a13:464_11": "aññe hi tathāgataṁ upaṭṭhahantā na ciraṁ upaṭṭhahiṁsu,",
  "atk-s0401a13:464_12": "na ca buddhānaṁ manaṁ gahetvā upaṭṭhahiṁsu.",
  "atk-s0401a13:464_13": "Ayaṁ thero pana upaṭṭhākaṭṭhānaṁ laddhadivasato paṭṭhāya āraddhavīriyo hutvā tathāgatassa manaṁ gahetvā upaṭṭhahi.",
  "atk-s0401a13:464_14": "Tasmā upaṭṭhākānaṁ aggo nāma jāto.",
  "atk-s0401a13:465_0": "Tassa pañhakamme ayamanupubbikathā – ito kira satasahassamatthake kappe padumuttaro nāma satthā loke uppajji.",
  "atk-s0401a13:465_1": "Tassa haṁsavatī nāma nagaraṁ ahosi, nando nāma rājā pitā, sumedhā nāma devī mātā,",
  "atk-s0401a13:465_2": "bodhisatto uttarakumāro nāma ahosi.",
  "atk-s0401a13:465_3": "So puttassa jātadivase mahābhinikkhamanaṁ nikkhamma pabbajitvā padhānamanuyutto anukkamena sabbaññutaṁ patvā ‘‘anekajātisaṁsāra’’nti udānaṁ udānetvā sattāhaṁ bodhipallaṅke vītināmetvā ‘‘pathaviyaṁ ṭhapessāmī’’ti pādaṁ abhinīhari.",
  "atk-s0401a13:465_4": "Atha pathaviṁ bhinditvā heṭṭhā vuttappamāṇaṁ padumaṁ uṭṭhāsi.",
  "atk-s0401a13:465_5": "Tadupādāya bhagavā padumuttaroteva paññāyittha.",
  "atk-s0401a13:465_6": "Tassa devalo ca sujāto ca dve aggasāvakā ahesuṁ ,",
  "atk-s0401a13:465_7": "amitā ca asamā ca dve aggasāvikā, sumano nāma upaṭṭhāko.",
  "atk-s0401a13:465_8": "Padumuttaro bhagavā pitu saṅgahaṁ kurumāno bhikkhusatasahassaparivāro haṁsavatiyā rājadhāniyā vasati.",
  "atk-s0401a13:466_0": "Kaniṭṭhabhātā panassa sumanakumāro nāma.",
  "atk-s0401a13:466_1": "Tassa rājā haṁsavatito vīsayojanasate bhogagāmaṁ adāsi.",
  "atk-s0401a13:466_2": "So kadāci kadāci āgantvā pitarañca satthārañca passati.",
  "atk-s0401a13:466_3": "Athekadivasaṁ paccanto kupito sumano rañño pesesi.",
  "atk-s0401a13:466_4": "Rājā ‘‘tvaṁ mayā tattha kasmā ṭhapito’’ti paṭipesesi.",
  "atk-s0401a13:466_5": "So core vūpasametvā ‘‘upasanto, deva, janapado’’ti rañño pesesi.",
  "atk-s0401a13:466_6": "Rājā tuṭṭho ‘‘sīghaṁ mama putto āgacchatū’’ti āha.",
  "atk-s0401a13:466_7": "Tassa sahassamattā amaccā honti.",
  "atk-s0401a13:466_8": "So tehi saddhiṁ antarāmagge mantesi – ‘‘mayhaṁ pitā tuṭṭho sace me varaṁ deti, kiṁ gaṇhāmī’’ti?",
  "atk-s0401a13:466_9": "Atha naṁ ekacce ‘‘hatthiṁ gaṇhatha, assaṁ gaṇhatha, janapadaṁ gaṇhatha,",
  "atk-s0401a13:466_10": "satta ratanāni gaṇhathā’’ti āhaṁsu.",
  "atk-s0401a13:466_11": "Apare ‘‘tumhe pathavissarassa puttā,",
  "atk-s0401a13:466_12": "na tumhākaṁ dhanaṁ dullabhaṁ,",
  "atk-s0401a13:466_13": "laddhampi cetaṁ sabbaṁ pahāya gamanīyaṁ,",
  "atk-s0401a13:466_14": "puññameva ekaṁ ādāya gamanīyaṁ.",
  "atk-s0401a13:466_15": "Tasmā deve varaṁ dadamāne temāsaṁ padumuttarabhagavantaṁ upaṭṭhātuṁ varaṁ gaṇhathā’’ti āhaṁsu.",
  "atk-s0401a13:466_16": "So ‘‘tumhe mayhaṁ kalyāṇamittā, na metaṁ cittaṁ atthi, tumhehi pana uppāditaṁ,",
  "atk-s0401a13:466_17": "evaṁ karissāmī’’ti gantvā pitaraṁ vanditvā pitarā āliṅgetvā matthake cumbetvā ‘‘varaṁ te putta demī’’ti vutte ‘‘icchāmahaṁ, mahārāja,",
  "atk-s0401a13:466_18": "bhagavantaṁ temāsaṁ catūhi paccayehi upaṭṭhahanto jīvitaṁ avañjhaṁ kātuṁ,",
  "atk-s0401a13:466_19": "imaṁ me deva varaṁ dehī’’ti āha. Na sakkā, tāta, aññaṁ varehīti. Deva,",
  "atk-s0401a13:466_20": "khattiyānaṁ nāma dve kathā natthi, etadeva me varaṁ dehi, na mama aññena atthoti. Tāta,",
  "atk-s0401a13:466_21": "buddhānaṁ nāma cittaṁ dujjānaṁ, sace bhagavā na icchissati,",
  "atk-s0401a13:466_22": "mayā dinnepi kiṁ bhavissatīti? ‘‘Sādhu, deva,",
  "atk-s0401a13:466_23": "ahaṁ bhagavato cittaṁ jānissāmī’’ti vihāraṁ gato.",
  "atk-s0401a13:467_0": "Tena ca samayena bhattakiccaṁ niṭṭhāpetvā bhagavā gandhakuṭiṁ paviṭṭho hoti,",
  "atk-s0401a13:467_1": "so maṇḍalamāḷe sannipatitānaṁ bhikkhūnaṁ santikaṁ agamāsi. Te naṁ āhaṁsu – ‘‘rājaputta, kasmā āgatosī’’ti? Bhagavantaṁ dassanāya, dassetha me bhagavantanti. Na mayaṁ, rājaputta,",
  "atk-s0401a13:467_2": "icchiticchitakkhaṇe satthāraṁ daṭṭhuṁ labhāmāti. Ko pana, bhante, labhatīti?",
  "atk-s0401a13:467_3": "Sumanatthero nāma rājaputtāti. So ‘‘kuhiṁ, bhante, thero’’ti?",
  "atk-s0401a13:467_4": "Therassa nisinnaṭṭhānaṁ pucchitvā gantvā vanditvā ‘‘icchāmahaṁ, bhante, bhagavantaṁ passituṁ,",
  "atk-s0401a13:467_5": "dassetha me bhagavanta’’nti āha.",
  "atk-s0401a13:467_6": "Thero passantasseva rājakumārassa āpokasiṇajjhānaṁ samāpajjitvā mahāpathaviṁ udakaṁ adhiṭṭhāya pathaviyaṁ nimujjitvā satthu gandhakuṭiyaṁyeva pāturahosi.",
  "atk-s0401a13:467_7": "Atha naṁ bhagavā ‘‘sumana kasmā āgatosī’’ti āha. Rājaputto, bhante,",
  "atk-s0401a13:467_8": "bhagavantaṁ dassanāya āgatoti.",
  "atk-s0401a13:467_9": "Tena hi bhikkhu āsanaṁ paññāpehīti.",
  "atk-s0401a13:467_10": "Puna thero passantasseva rājakumārassa buddhāsanaṁ gahetvā antogandhakuṭiyaṁ nimujjitvā bahipariveṇe pātubhavitvā pariveṇe āsanaṁ paññāpesi.",
  "atk-s0401a13:467_11": "Rājakumāro imāni dve acchariyākārāni disvā ‘‘mahanto vatāyaṁ bhikkhū’’ti cintesi.",
  "atk-s0401a13:468_0": "Bhagavāpi gandhakuṭito nikkhamitvā paññatte āsane nisīdi.",
  "atk-s0401a13:468_1": "Rājaputto bhagavantaṁ vanditvā paṭisanthāraṁ akāsi.",
  "atk-s0401a13:468_2": "‘‘Kadā āgatosi rājaputtā’’ti vutte, ‘‘bhante,",
  "atk-s0401a13:468_3": "tumhesu gandhakuṭiṁ paviṭṭhesu,",
  "atk-s0401a13:468_4": "bhikkhū pana ‘na mayaṁ icchiticchitakkhaṇe bhagavantaṁ daṭṭhuṁ labhāmā’ti maṁ therassa santikaṁ pāhesuṁ.",
  "atk-s0401a13:468_5": "Thero pana ekavacaneneva dasseti, thero, bhante,",
  "atk-s0401a13:468_6": "tumhākaṁ sāsane vallabho maññe’’ti. Āma rājakumāra,",
  "atk-s0401a13:468_7": "vallabho esa bhikkhu mayhaṁ sāsaneti. Bhante,",
  "atk-s0401a13:468_8": "buddhānaṁ sāsane kiṁ katvā vallabhā hontīti?",
  "atk-s0401a13:468_9": "Dānaṁ datvā sīlaṁ samādiyitvā uposathakammaṁ katvā kumārāti.",
  "atk-s0401a13:468_10": "Bhagavā ahaṁ thero viya buddhasāsane vallabho hotukāmo,",
  "atk-s0401a13:468_11": "sve mayhaṁ bhikkhaṁ adhivāsethāti.",
  "atk-s0401a13:468_12": "Adhivāsesi bhagavā tuṇhībhāvena .",
  "atk-s0401a13:468_13": "Rājakumāro attano vasanaṭṭhānaṁ gantvā sabbarattiṁ mahāsakkāraṁ sajjetvā satta divasāni khandhāvārabhattaṁ nāma adāsi.",
  "atk-s0401a13:469_0": "Sattame divase satthāraṁ vanditvā, bhante,",
  "atk-s0401a13:469_1": "mayā pitu santikā temāsaṁ antovassaṁ tumhākaṁ paṭijagganavaro laddho,",
  "atk-s0401a13:469_2": "temāsaṁ me vassāvāsaṁ adhivāsethāti.",
  "atk-s0401a13:469_3": "Bhagavā ‘‘atthi nu kho tattha gatena attho’’ti oloketvā ‘‘atthī’’ti disvā ‘‘suññāgāre kho, rājakumāra,",
  "atk-s0401a13:469_4": "tathāgatā abhiramantī’’ti āha.",
  "atk-s0401a13:469_5": "Kumāro ‘‘aññātaṁ bhagavā aññātaṁ sugatā’’ti vatvā ‘‘ahaṁ, bhante,",
  "atk-s0401a13:469_6": "purimataraṁ gantvā vihāraṁ kāremi,",
  "atk-s0401a13:469_7": "mayā pesite bhikkhusatasahassena saddhiṁ āgacchathā’’ti bhagavantaṁ paṭiññaṁ gāhāpetvā pitu santikaṁ gantvā ‘‘dinnā me, deva, bhagavatā paṭiññā,",
  "atk-s0401a13:469_8": "mayā pahite bhagavantaṁ peseyyathā’’ti vatvā pitaraṁ vanditvā nikkhamitvā yojane yojane vihāraṁ kārento vīsayojanasataṁ addhānaṁ gato.",
  "atk-s0401a13:469_9": "Gantvā ca attano nagare vihāraṭṭhānaṁ vicinanto sobhananāmassa kuṭumbikassa uyyānaṁ disvā satasahassena kiṇitvā satasahassaṁ vissajjetvā vihāraṁ kāresi.",
  "atk-s0401a13:469_10": "Tattha bhagavato gandhakuṭiṁ sesabhikkhūnañca rattiṭṭhānadivāṭṭhānatthāya kuṭileṇamaṇḍape kāretvā pākāraparikkhepaṁ dvārakoṭṭhakañca niṭṭhāpetvā pitu santikaṁ pesesi – ‘‘niṭṭhitaṁ mayhaṁ kiccaṁ, satthāraṁ pahiṇathā’’ti.",
  "atk-s0401a13:470_0": "Rājā bhagavantaṁ bhojetvā ‘‘bhagavā sumanassa kiccaṁ niṭṭhitaṁ,",
  "atk-s0401a13:470_1": "tumhākaṁ gamanaṁ paccāsīsatī’’ti āha.",
  "atk-s0401a13:470_2": "Bhagavā bhikkhusatasahassaparivuto yojane yojane vihāresu vasamāno agamāsi.",
  "atk-s0401a13:470_3": "Kumāro ‘‘satthā āgacchatī’’ti sutvā yojanaṁ paccuggantvā gandhamālādīhi pūjayamāno vihāraṁ pavesetvā –",
  "atk-s0401a13:471_0": "‘‘Satasahassena me kītaṁ, satasahassena māpitaṁ;",
  "atk-s0401a13:472_0": "Sobhanaṁ nāma uyyānaṁ, paṭiggaṇha mahāmunī’’ti. –",
  "atk-s0401a13:473_0": "Vihāraṁ niyyādesi.",
  "atk-s0401a13:473_1": "So vassūpanāyikādivase dānaṁ datvā attano puttadāre ca amacce ca pakkosāpetvā āha – ‘‘satthā amhākaṁ santikaṁ dūratova āgato,",
  "atk-s0401a13:473_2": "buddhā ca nāma dhammagarukā na āmisacakkhukā .",
  "atk-s0401a13:473_3": "Tasmā ahaṁ imaṁ temāsaṁ dve sāṭake nivāsetvā dasa sīlāni samādiyitvā idheva vasissāmi,",
  "atk-s0401a13:473_4": "tumhe khīṇāsavasatasahassassa imināva nīhārena temāsaṁ dānaṁ dadeyyāthā’’ti.",
  "atk-s0401a13:474_0": "So sumanattherassa vasanaṭṭhānasabhāgeyeva ṭhāne vasanto yaṁ thero bhagavato vattaṁ karoti,",
  "atk-s0401a13:474_1": "taṁ sabbaṁ disvā ‘‘imasmiṁ ṭhāne ekantavallabho esa thero,",
  "atk-s0401a13:474_2": "etasseva me ṭhānantaraṁ patthetuṁ vaṭṭatī’’ti cintetvā upakaṭṭhāya pavāraṇāya gāmaṁ pavisitvā sattāhaṁ mahādānaṁ datvā sattame divase bhikkhusatasahassassa pādamūle ticīvaraṁ ṭhapetvā bhagavantaṁ vanditvā, ‘‘bhante,",
  "atk-s0401a13:474_3": "yadetaṁ mayā sattāhaṁ khandhāvāradānato paṭṭhāya puññaṁ kataṁ, taṁ neva sakkasampattiṁ,",
  "atk-s0401a13:474_4": "na mārabrahmasampattiṁ patthayantena,",
  "atk-s0401a13:474_5": "buddhassa pana upaṭṭhākabhāvaṁ patthentena kataṁ.",
  "atk-s0401a13:474_6": "Tasmā ahampi bhagavā anāgate sumanatthero viya ekassa buddhassa upaṭṭhāko homī’’ti pañcapatiṭṭhitena patiṭṭhahitvā vandi.",
  "atk-s0401a13:474_7": "Satthā tassa anantarāyaṁ disvā byākaritvā pakkāmi.",
  "atk-s0401a13:474_8": "Kumāro taṁ sutvā ‘‘buddhā ca nāma advejjhakathā hontī’’ti dutiyadivase gotamabuddhassa pattacīvaraṁ gahetvā piṭṭhito piṭṭhito gacchanto viya ahosi.",
  "atk-s0401a13:475_0": "So tasmiṁ buddhuppāde vassasatasahassaṁ dānaṁ datvā sagge nibbattitvā kassapabuddhakāle piṇḍāya carato therassa pattaggahaṇatthaṁ uttarisāṭakaṁ datvā pūjaṁ akāsi.",
  "atk-s0401a13:475_1": "Puna sagge nibbattitvā tato cuto bārāṇasirājā hutvā uparipāsādavaragato gandhamādanato ākāsena āgacchante aṭṭha paccekabuddhe disvā nimantāpetvā bhojetvā attano maṅgalauyyāne tesaṁ aṭṭha paṇṇasālāyo kāretvā tesaṁ nisīdanatthāya attano nivesane aṭṭha sabbaratanamayāni pīṭhāni ceva maṇiādhārake ca paṭiyādetvā dasa vassasahassāni upaṭṭhānaṁ akāsi. Etāni pākaṭaṭṭhānāni.",
  "atk-s0401a13:476_0": "Kappasatasahassaṁ pana dānaṁ dadamānova amhākaṁ bodhisattena saddhiṁ tusitapure nibbattitvā tato cuto amitodanasakkassa gehe nibbatti.",
  "atk-s0401a13:476_1": "Athassa sabbeva ñātake ānandite pamudite karonto jātoti ānandotveva nāmaṁ akaṁsu.",
  "atk-s0401a13:476_2": "So anupubbena katābhinikkhamane sammāsambodhiṁ patvā paṭhamagamanena kapilavatthuṁ āgantvā tato nikkhante bhagavati bhagavato parivāratthaṁ rājakumāresu pabbajantesu bhaddiyādīhi saddhiṁ nikkhamitvā bhagavato santike pabbajitvā nacirasseva āyasmato puṇṇassa mantāṇiputtassa santike dhammakathaṁ sutvā sotāpattiphale patiṭṭhahi.",
  "atk-s0401a13:477_0": "Tena kho pana samayena bhagavato paṭhamabodhiyaṁ vīsati vassāni anibaddhā upaṭṭhākā ahesuṁ.",
  "atk-s0401a13:477_1": "Ekadā nāgasamālo pattacīvaraṁ gahetvā vicari ekadā nāgito, ekadā upavāno, ekadā sunakkhatto, ekadā cundo samaṇuddeso , ekadā sāgato, ekadā rādho, ekadā meghiyo.",
  "atk-s0401a13:477_2": "Tattha ekadā bhagavā nāgasamālattherena saddhiṁ addhānamaggappaṭipanno dvedhāpathaṁ patto.",
  "atk-s0401a13:477_3": "Thero maggā okkamma ‘‘bhagavā ahaṁ iminā maggena gacchāmī’’ti āha.",
  "atk-s0401a13:477_4": "Atha naṁ bhagavā ‘‘ehi bhikkhu,",
  "atk-s0401a13:477_5": "iminā maggena gacchāmā’’ti āha.",
  "atk-s0401a13:477_6": "So ‘‘handa bhagavā tumhākaṁ pattacīvaraṁ gaṇhatha,",
  "atk-s0401a13:477_7": "ahaṁ iminā maggena gacchāmī’’ti vatvā pattacīvaraṁ bhūmiyaṁ ṭhapetuṁ āraddho.",
  "atk-s0401a13:477_8": "Atha naṁ bhagavā ‘‘āhara bhikkhū’’ti vatvā pattacīvaraṁ gahetvā gato.",
  "atk-s0401a13:477_9": "Tassapi bhikkhuno itarena maggena gacchato corā pattacīvarañceva hariṁsu, sīsañca bhindiṁsu.",
  "atk-s0401a13:477_10": "So ‘‘bhagavā idāni me paṭisaraṇaṁ,",
  "atk-s0401a13:477_11": "na añño’’ti cintetvā lohitena galantena bhagavato santikaṁ āgami.",
  "atk-s0401a13:477_12": "‘‘Kimidaṁ bhikkhū’’ti ca vutte taṁ pavattiṁ ārocesi.",
  "atk-s0401a13:477_13": "Atha naṁ bhagavā ‘‘mā cinteyi bhikkhu,",
  "atk-s0401a13:477_14": "etassa kāraṇāyeva taṁ nivārayimhā’’ti vatvā samassāsesi.",
  "atk-s0401a13:478_0": "Ekadā pana bhagavā meghiyattherena saddhiṁ pācīnavaṁse migadāye jantugāmaṁ agamāsi.",
  "atk-s0401a13:478_1": "Tatrāpi meghiyo jantugāme piṇḍāya caritvā nadītīre pāsādikaṁ ambavanaṁ disvā ‘‘bhagavā tumhākaṁ pattacīvaraṁ gaṇhatha,",
  "atk-s0401a13:478_2": "ahaṁ tasmiṁ ambavane samaṇadhammaṁ karomī’’ti vatvā bhagavatā tikkhattuṁ nivāriyamānopi gantvā akusalavitakkehi anvāsatto paccāgantvā taṁ pavattiṁ ārocesi.",
  "atk-s0401a13:478_3": "Tampi bhagavā ‘‘imameva te kāraṇaṁ sallakkhetvā nivārayimhā’’ti vatvā anupubbena sāvatthiṁ agamāsi.",
  "atk-s0401a13:478_4": "Tattha gandhakuṭipariveṇe paññattavarabuddhāsane nisinno bhikkhusaṅghaparivuto bhikkhū āmantesi – ‘‘bhikkhave, idānimhi mahallako,",
  "atk-s0401a13:478_5": "‘ekacce bhikkhū iminā maggena gacchāmā’ti vutte aññena gacchanti,",
  "atk-s0401a13:478_6": "ekacce mayhaṁ pattacīvaraṁ bhūmiyaṁ nikkhipanti,",
  "atk-s0401a13:478_7": "mayhaṁ nibaddhupaṭṭhākaṁ ekaṁ bhikkhuṁ jānāthā’’ti .",
  "atk-s0401a13:478_8": "Bhikkhūnaṁ dhammasaṁvego udapādi.",
  "atk-s0401a13:478_9": "Athāyasmā sāriputto uṭṭhāyāsanā bhagavantaṁ vanditvā ‘‘ahaṁ, bhante,",
  "atk-s0401a13:478_10": "tumheyeva patthayamāno satasahassakappādhikaṁ asaṅkhyeyyaṁ pāramiyo pūrayiṁ,",
  "atk-s0401a13:478_11": "nanu mādiso mahāpañño upaṭṭhāko nāma vaṭṭati, ahaṁ upaṭṭhahissāmī’’ti āha. Taṁ bhagavā ‘‘alaṁ, sāriputta,",
  "atk-s0401a13:478_12": "yassaṁ disāyaṁ tvaṁ viharasi, asuññā ve sā disā,",
  "atk-s0401a13:478_13": "tava hi ovādo buddhānaṁ ovādasadiso,",
  "atk-s0401a13:478_14": "tena me tayā upaṭṭhākakiccaṁ atthī’’ti paṭikkhipi.",
  "atk-s0401a13:478_15": "Eteneva upāyena mahāmoggallānaṁ ādiṁ katvā asīti mahāsāvakā uṭṭhahiṁsu. Te sabbe bhagavā paṭikkhipi.",
  "atk-s0401a13:479_0": "Ānandatthero pana tuṇhīyeva nisīdi.",
  "atk-s0401a13:479_1": "Atha naṁ bhikkhū āhaṁsu – ‘‘āvuso ānanda,",
  "atk-s0401a13:479_2": "bhikkhusaṅgho upaṭṭhākaṭṭhānaṁ yācati, tvampi yācāhī’’ti. Yācitvā laddhaṭṭhānaṁ nāma, āvuso, kīdisaṁ hoti, kiṁ maṁ satthā na passati? Sace satthā rocissati,",
  "atk-s0401a13:479_3": "‘‘ānando maṁ upaṭṭhahatū’’ti vakkhatīti. Atha bhagavā ‘‘na, bhikkhave, ānando aññehi ussāhetabbo,",
  "atk-s0401a13:479_4": "sayameva jānitvā maṁ upaṭṭhahissatī’’ti āha. Tato bhikkhū ‘‘uṭṭhehi, āvuso ānanda, uṭṭhehi, āvuso ānanda,",
  "atk-s0401a13:479_5": "dasabalaṁ upaṭṭhākaṭṭhānaṁ yācāhī’’ti āhaṁsu.",
  "atk-s0401a13:479_6": "Thero uṭṭhahitvā cattāro paṭikkhepā catasso ca āyācanāti aṭṭha vare yāci.",
  "atk-s0401a13:480_0": "Cattāro paṭikkhepā nāma – ‘‘sace me, bhante,",
  "atk-s0401a13:480_1": "bhagavā attanā laddhaṁ paṇītaṁ cīvaraṁ na dassati, piṇḍapātaṁ na dassati,",
  "atk-s0401a13:480_2": "ekagandhakuṭiyaṁ vasituṁ na dassati,",
  "atk-s0401a13:480_3": "nimantanaṁ gahetvā na gamissati,",
  "atk-s0401a13:480_4": "evāhaṁ bhagavantaṁ upaṭṭhahissāmī’’ti vatvā ‘‘kaṁ panettha, ānanda,",
  "atk-s0401a13:480_5": "ādīnavaṁ addasā’’ti vutte āha – ‘‘sacāhaṁ, bhante, imāni vatthūni labhissāmi,",
  "atk-s0401a13:480_6": "bhavissanti vattāro ‘ānando dasabalena laddhaṁ paṇītaṁ cīvaraṁ paribhuñjati, piṇḍapātaṁ paribhuñjati, ekagandhakuṭiyaṁ vasati , ekato nimantanaṁ gacchati.",
  "atk-s0401a13:480_7": "Etaṁ lābhaṁ labhanto tathāgataṁ upaṭṭhāti,",
  "atk-s0401a13:480_8": "ko evaṁ upaṭṭhahato bhāro’’’ti? Ime cattāro paṭikkhepe yāci.",
  "atk-s0401a13:481_0": "Catasso āyācanā nāma – ‘‘sace, bhante,",
  "atk-s0401a13:481_1": "bhagavā mayā gahitanimantanaṁ gamissati,",
  "atk-s0401a13:481_2": "sacāhaṁ tiroraṭṭhā tirojanapadā bhagavantaṁ daṭṭhuṁ āgataṁ parisaṁ āgatakkhaṇeyeva bhagavantaṁ dassetuṁ lacchāmi, yadā me kaṅkhā uppajjati,",
  "atk-s0401a13:481_3": "tasmiṁyeva khaṇe bhagavantaṁ upasaṅkamituṁ lacchāmi,",
  "atk-s0401a13:481_4": "tathā yaṁ bhagavā mayhaṁ parammukhe dhammaṁ deseti,",
  "atk-s0401a13:481_5": "taṁ āgantvā mayhaṁ kathessati,",
  "atk-s0401a13:481_6": "evāhaṁ bhagavantaṁ upaṭṭhahissāmī’’ti vatvā ‘‘kaṁ panettha, ānanda,",
  "atk-s0401a13:481_7": "ānisaṁsaṁ passasī’’ti vutte āha – ‘‘idha, bhante,",
  "atk-s0401a13:481_8": "saddhā kulaputtā bhagavato okāsaṁ alabhantā maṁ evaṁ vadanti ‘sve, bhante ānanda,",
  "atk-s0401a13:481_9": "bhagavatā saddhiṁ amhākaṁ ghare bhikkhaṁ gaṇheyyāthā’ti.",
  "atk-s0401a13:481_10": "Sace bhagavā tattha na gamissati,",
  "atk-s0401a13:481_11": "icchiticchitakkhaṇeyeva parisaṁ dassetuṁ,",
  "atk-s0401a13:481_12": "kaṅkhañca vinodetuṁ okāsaṁ na lacchāmi,",
  "atk-s0401a13:481_13": "bhavissanti vattāro ‘kiṁ ānando dasabalaṁ upaṭṭhāti .",
  "atk-s0401a13:481_14": "Ettakampissa bhagavā anuggahaṁ na karotī’ti.",
  "atk-s0401a13:481_15": "Bhagavato ca parammukhā maṁ pucchissanti ‘ayaṁ, āvuso ānanda, gāthā, idaṁ suttaṁ,",
  "atk-s0401a13:481_16": "idaṁ jātakaṁ kattha desita’nti.",
  "atk-s0401a13:481_17": "Sacāhaṁ taṁ na sampādayissāmi,",
  "atk-s0401a13:481_18": "bhavissanti vattāro – ‘ettakampi, āvuso, na jānāsi,",
  "atk-s0401a13:481_19": "kasmā tvaṁ chāyā viya bhagavantaṁ avijahanto dīgharattaṁ vicarasī’ti.",
  "atk-s0401a13:481_20": "Tenāhaṁ parammukhā desitassapi dhammassa puna kathanaṁ icchāmī’’ti. Imā catasso āyācanā yāci. Bhagavāpissa adāsi.",
  "atk-s0401a13:482_0": "Evaṁ ime aṭṭha vare gahetvā nibaddhupaṭṭhāko ahosi.",
  "atk-s0401a13:482_1": "Tasseva ṭhānantarassa atthāya kappasatasahassaṁ pūritānaṁ pāramīnaṁ phalaṁ pāpuṇi.",
  "atk-s0401a13:482_2": "So upaṭṭhākaṭṭhānaṁ laddhadivasato paṭṭhāya dasabalassa duvidhena udakena tividhena dantakaṭṭhena hatthapādaparikammena piṭṭhiparikammena gandhakuṭipariveṇaṁ sammajjanenāti evamādīhi kiccehi upaṭṭhahanto ‘‘imāya nāma velāya satthu imaṁ nāma laddhuṁ vaṭṭati,",
  "atk-s0401a13:482_3": "idaṁ nāma kātuṁ vaṭṭatī’’ti divasabhāgaṁ santikāvacaro hutvā rattibhāgasamanantare daṇḍadīpikaṁ gahetvā ekarattiṁ gandhakuṭipariveṇaṁ nava vāre anupariyāyati.",
  "atk-s0401a13:482_4": "Evañhissa ahosi – ‘‘sace me thinamiddhaṁ okkameyya,",
  "atk-s0401a13:482_5": "dasabale pakkosante paṭivacanaṁ dātuṁ na sakkuṇeyya’’nti.",
  "atk-s0401a13:482_6": "Tasmā sabbarattiṁ daṇḍadīpikaṁ hatthena na muñcati. Idamettakaṁ vatthu.",
  "atk-s0401a13:482_7": "Aparabhāge pana satthā jetavane viharanto anekapariyāyena dhammabhaṇḍāgārikaānandattherassa vaṇṇaṁ kathetvā theraṁ imasmiṁ sāsane bahussutānaṁ satimantānaṁ gatimantānaṁ dhitimantānaṁ upaṭṭhākānañca bhikkhūnaṁ aggaṭṭhāne ṭhapesīti.",
  "atk-s0401a13:483_0": "Uruvelakassapattheravatthu",
  "atk-s0401a13:484_0": "224.",
  "atk-s0401a13:484_1": "Dutiye mahāparisānanti mahāparivārānaṁ uruvelakassapo aggoti dasseti.",
  "atk-s0401a13:484_2": "Aññesañhi therānaṁ kañci kālaṁ parivāro mahā hoti kañci kālaṁ appo,",
  "atk-s0401a13:484_3": "imassa pana therassa dvīhi bhātikehi saddhiṁ ekaṁ samaṇasahassaṁ nibaddhaparivārova ahosi.",
  "atk-s0401a13:484_4": "Tesu ekekasmiṁ ekekaṁ pabbājente dve samaṇasahassāni honti,",
  "atk-s0401a13:484_5": "dve dve pabbājente tīṇi sahassāni honti.",
  "atk-s0401a13:484_6": "Tasmā so mahāparivārānaṁ aggo nāma jāto. Kassapoti panassa gottaṁ.",
  "atk-s0401a13:484_7": "Uruvelāyaṁ pabbajitattā uruvelakassapoti paññāyittha.",
  "atk-s0401a13:485_0": "Tassa pañhakamme ayamanupubbikathā – ayampi hi padumuttarabuddhakāle haṁsavatīnagare kulagehe paṭisandhiṁ gahetvā vayappatto satthu dhammakathaṁ suṇanto satthāraṁ ekaṁ bhikkhuṁ mahāparisānaṁ aggaṭṭhāne ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti sattāhaṁ buddhappamukhassa bhikkhusaṅghassa mahādānaṁ datvā ticīvarena acchādetvā satthāraṁ vanditvā mahāparisānaṁ aggabhāvatthaṁ patthanaṁ akāsi.",
  "atk-s0401a13:485_1": "Satthā anantarāyaṁ disvā anāgate gotamabuddhassa sāsane mahāparisānaṁ aggo bhavissatī’’ti byākaritvā pakkāmi.",
  "atk-s0401a13:486_0": "Sopi kulaputto yāvajīvaṁ kalyāṇakammaṁ katvā devamanussesu saṁsaranto ito dvenavutikappamatthake phussabuddhassa vemātikakaniṭṭhabhātā hutvā nibbatto, pitā mahindarājā nāma.",
  "atk-s0401a13:486_1": "Apare panassa dve kaniṭṭhabhātaro ahesuṁ.",
  "atk-s0401a13:486_2": "Evaṁ te tayo bhātaro visuṁ visuṁ ṭhānantaraṁ labhiṁsu.",
  "atk-s0401a13:486_3": "Te heṭṭhā vuttanayeneva kupitaṁ paccantaṁ vūpasametvā pitu santikā varaṁ labhitvā ‘‘temāsaṁ dasabalaṁ paṭijaggissāmā’’ti varaṁ gaṇhiṁsu.",
  "atk-s0401a13:486_4": "Atha nesaṁ etadahosi – ‘‘amhehi dasabalaṁ paṭijaggantehi anucchavikaṁ kātuṁ vaṭṭatī’’ti ekaṁ amaccaṁ uppādakaṭṭhāne ṭhapetvā ekaṁ āyavayajānanakaṁ katvā ekaṁ buddhappamukhassa bhikkhusaṅghassa parivesakaṭṭhāne ṭhapetvā attanā dasa sīlāni samādāya temāsaṁ sikkhāpadāni rakkhiṁsu.",
  "atk-s0401a13:486_5": "Te tayo amaccā heṭṭhā vuttanayeneva imasmiṁ buddhuppāde bimbisāravisākharaṭṭhapālā jātā.",
  "atk-s0401a13:487_0": "Te pana rājakumārā vutthavasse dasabale sahatthā buddhappamukhaṁ bhikkhusaṅghaṁ paccayapūjāya pūjetvā yāvajīvaṁ kalyāṇakammaṁ katvā amhākaṁ dasabalassa nibbattito puretarameva brāhamaṇakule nibbattitvā attano gottavasena tayopi janā kassapā eva nāma jātā.",
  "atk-s0401a13:487_1": "Te vayappattā tayo vede uggaṇhiṁsu.",
  "atk-s0401a13:487_2": "Tesaṁ jeṭṭhabhātikassa pañca māṇavakasatāni parivāro ahosi, majjhimassa tīṇi, kaniṭṭhassa dve.",
  "atk-s0401a13:487_3": "Te attano ganthe sāraṁ olokentā diṭṭhadhammikameva passiṁsu, na samparāyikaṁ.",
  "atk-s0401a13:487_4": "Atha nesaṁ jeṭṭhabhātā attano parivārena saddhiṁ uruvelaṁ gantvā isipabbajjaṁ pabbajitvā uruvelakassapo nāma jāto,",
  "atk-s0401a13:487_5": "mahāgaṅgānadīvaṅke pabbajito nadīkassapo nāma jāto,",
  "atk-s0401a13:487_6": "gayāsīse pabbajito gayākassapo nāma jāto.",
  "atk-s0401a13:488_0": "Evaṁ tesu isipabbajjaṁ pabbajitvā tattha vasantesu bahūnaṁ divasānaṁ accayena amhākaṁ bodhisatto mahābhinikkhamanaṁ nikkhamitvā paṭividdhasabbaññutaññāṇo anukkamena dhammacakkaṁ pavattetvā pañcavaggiye there arahatte patiṭṭhāpetvā yasadārakappamukhe pañcapaññāsa sahāyakepi vinetvā saṭṭhi arahante ‘‘caratha, bhikkhave ,",
  "atk-s0401a13:488_1": "cārika’’nti bahujanahitāya cārikaṁ pesetvā bhaddavaggiye vinetvā uruvelakassapassa hetuṁ disvā ‘‘mayi gate tayo bhātikā saparivārā arahattaṁ pāpuṇissantī’’ti ñatvā ekako adutiyo uruvelakassapassa vasanaṭṭhānaṁ gantvā vasanatthāya agyāgāraṁ yācitvā tattha kataṁ nāgadamanaṁ ādiṁ katvā aḍḍhuḍḍhasahassehi pāṭihāriyehi uruvelakassapaṁ saparivāraṁ vinetvā pabbājesi.",
  "atk-s0401a13:488_2": "Tassa pabbajitabhāvaṁ ñatvā itarepi dve bhātaro saparivārā āgantvā pabbajiṁsu,",
  "atk-s0401a13:488_3": "sabbepi ehibhikkhū iddhimayapattacīvaradharā ahesuṁ.",
  "atk-s0401a13:489_0": "Satthā taṁ samaṇasahassaṁ ādāya gayāsīsaṁ gantvā piṭṭhipāsāṇe nisinno ‘‘kathaṁrūpā nu kho etesaṁ dhammadesanā sappāyā’’ti olokento ‘‘ime aggiṁ paricarantā vicariṁsu,",
  "atk-s0401a13:489_1": "imesaṁ tayo bhave ādittāgārasadise katvā dassetuṁ vaṭṭatī’’ti ādittapariyāyasuttaṁ (mahāva. 54) desesi.",
  "atk-s0401a13:489_2": "Desanāpariyosāne sabbeva arahattaṁ pattā.",
  "atk-s0401a13:489_3": "Satthā tehi parivuto pubbe bimbisārarañño dinnapaṭiññattā rājagahanagare laṭṭhivanuyyānaṁ agamāsi.",
  "atk-s0401a13:489_4": "Rājā dasabalassa āgatabhāvaṁ sutvā dvādasanahutehi brāhmaṇagahapatikehi saddhiṁ satthāraṁ upasaṅkamitvā vanditvā ekamantaṁ nisīdi.",
  "atk-s0401a13:489_5": "Satthā sabbāvantaṁ parisaṁ oloketvā mahājanaṁ uruvelakassapassa nipaccakāraṁ karontaṁ disvā ‘‘ime mayhaṁ vā kassapassa vā mahantabhāvaṁ na jānanti,",
  "atk-s0401a13:489_6": "savitakkā ca nāma desanaṁ sampaṭicchituṁ na sakkontī’’ti cintetvā, ‘‘kassapa,",
  "atk-s0401a13:489_7": "tuyhaṁ upaṭṭhākānaṁ vitakkaṁ chindā’’ti therassa saññaṁ adāsi.",
  "atk-s0401a13:489_8": "Thero satthu vacanaṁ sampaṭicchitvā uṭṭhāyāsanā satthāraṁ pañcapatiṭṭhitena vanditvā tālappamāṇaṁ ākāsaṁ uppatitvā iddhivikubbanaṁ dassetvā ‘‘satthā me, bhante, bhagavā, sāvakohamasmi, satthā me, bhante, bhagavā,",
  "atk-s0401a13:489_9": "sāvakohamasmī’’ti vatvā oruyha dasabalassa pāde vandi.",
  "atk-s0401a13:489_10": "Etenupāyena sattame vāre sattatālappamāṇaṁ ākāsaṁ abbhuggantvā puna āgantvā dasabalassa pāde vanditvā ekamantaṁ nisīdi.",
  "atk-s0401a13:490_0": "Tasmiṁ kāle mahājano ‘‘ayaṁ loke mahāsamaṇo’’ti satthari nibbitakko jāto,",
  "atk-s0401a13:490_1": "athassa satthā dhammaṁ desesi.",
  "atk-s0401a13:490_2": "Desanāpariyosāne rājā ekādasanahutehi brāhmaṇagahapatikehi saddhiṁ sotāpattiphale patiṭṭhito,",
  "atk-s0401a13:490_3": "ekanahutaṁ upāsakattaṁ paṭivedesi.",
  "atk-s0401a13:490_4": "Tepi uruvelakassapassa parivārā sahassamattā bhikkhū attano āsevanavasena cintesuṁ – ‘‘amhākaṁ pabbajitakiccaṁ matthakaṁ pattaṁ,",
  "atk-s0401a13:490_5": "bahi gantvā kiṁ karissāmā’’ti uruvelakassapattheraṁyeva parivāretvā vicariṁsu.",
  "atk-s0401a13:490_6": "Tesu ekekasmiṁ ekekaṁ nissitakaṁ gaṇhante dve sahassāni honti,",
  "atk-s0401a13:490_7": "dve dve gaṇhante tīṇi sahassāni honti.",
  "atk-s0401a13:490_8": "Tato paṭṭhāya yattakā tesaṁ nissitakā, tattake kathetuṁ vaṭṭatīti. Idamettha vatthu.",
  "atk-s0401a13:490_9": "Aparabhāge pana satthā jetavane viharanto theraṁ mahāparisānaṁ aggaṭṭhāne ṭhapesīti.",
  "atk-s0401a13:491_0": "Kāḷudāyittheravatthu",
  "atk-s0401a13:492_0": "225.",
  "atk-s0401a13:492_1": "Tatiye kulappasādakānanti kulaṁ pasādentānaṁ.",
  "atk-s0401a13:492_2": "Ayaṁ hi thero adiṭṭhabuddhadassanaṁyeva suddhodanamahārājassa nivesanaṁ pasādesi,",
  "atk-s0401a13:492_3": "tasmā kulappasādakānaṁ aggo nāma jāto.",
  "atk-s0401a13:493_0": "Tassa pañhakamme ayamanupubbikathā – ayampi hi padumuttarabuddhakāle haṁsavatīnagare kulagehe nibbatto satthu dhammadesanaṁ suṇanto satthāraṁ ekaṁ bhikkhuṁ kulappasādakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:493_1": "So yāvajīvaṁ kusalaṁ katvā devamanussesu saṁsaranto amhākaṁ bodhisattassa mātukucchiyaṁ paṭisandhiggahaṇadivase kapilavatthusmiṁyeva amaccagehe paṭisandhiṁ gaṇhi.",
  "atk-s0401a13:493_2": "Jātadivase bodhisattena saddhiṁyeva jātoti taṁdivasaṁyeva taṁ dukūlacumbuṭake nipajjāpetvā bodhisattassa upaṭṭhānatthāya nayiṁsu.",
  "atk-s0401a13:493_3": "Bodhisattena hi saddhiṁ bodhirukkho rāhulamātā catasso nidhikumbhiyo ārohaniyahatthī kaṇḍako channo kāḷudāyīti ime satta ekadivase jātattā sahajātā nāma ahesuṁ.",
  "atk-s0401a13:493_4": "Athassa nāmaggahaṇadivase sakalanagarassa udaggacittadivase jātoti udāyītveva nāmaṁ akaṁsu.",
  "atk-s0401a13:493_5": "Thokaṁ kāḷadhātukattā pana kāḷudāyī nāma jāto.",
  "atk-s0401a13:493_6": "So bodhisattena saddhiṁ kumārakīḷaṁ kīḷanto vuddhiṁ agamāsi.",
  "atk-s0401a13:494_0": "Aparabhāge bodhisatto mahābhinikkhamanaṁ nikkhamitvā anukkamena sabbaññutaṁ patvā pavattitavaradhammacakko lokānuggahaṁ karonto rājagahaṁ upanissāya viharati.",
  "atk-s0401a13:494_1": "Tasmiṁ samaye suddhodanamahārājā ‘‘siddhatthakumāro abhisambodhiṁ patvā rājagahaṁ upanissāya veḷuvane viharatī’’ti sutvā purisasahassaparivāraṁ ekaṁ amaccaṁ ‘‘puttaṁ me idha ānehī’’ti pesesi.",
  "atk-s0401a13:494_2": "So saṭṭhiyojanamaggaṁ gantvā dasabalassa catuparisamajjhe nisīditvā dhammadesanāvelāya vihāraṁ pāvisi.",
  "atk-s0401a13:494_3": "So ‘‘tiṭṭhatu tāva raññā pahitasāsana’’nti parisapariyante ṭhito satthu dhammadesanaṁ sutvā yathāṭhitova saddhiṁ purisasahassehi arahattaṁ pāpuṇi.",
  "atk-s0401a13:494_4": "Atha nesaṁ satthā ‘‘etha bhikkhavo’’ti hatthaṁ pasāresi,",
  "atk-s0401a13:494_5": "sabbe taṁkhaṇaṁyeva iddhimayapattacīvaradharā vassasaṭṭhikattherā viya ahesuṁ.",
  "atk-s0401a13:494_6": "Arahattaṁ pattakālato paṭṭhāya pana ariyā nāma majjhattāva hontīti raññā pahitasāsanaṁ dasabalassa na kathesi. Rājā ‘‘neva gato āgacchati,",
  "atk-s0401a13:494_7": "na sāsanaṁ suyyatī’’ti ‘‘ehi, tāta,",
  "atk-s0401a13:494_8": "tvaṁ gacchā’’ti teneva niyāmena aññaṁ amaccaṁ pesesi.",
  "atk-s0401a13:494_9": "Sopi gantvā purimanayeneva saddhiṁ parisāya arahattaṁ patvā tuṇhī ahosi.",
  "atk-s0401a13:494_10": "Evaṁ navahi amaccehi saddhiṁ nava purisasahassāni pesesi.",
  "atk-s0401a13:494_11": "Sabbe attano kiccaṁ niṭṭhāpetvā tuṇhī ahesuṁ.",
  "atk-s0401a13:495_0": "Atha rājā cintesi – ‘‘ettakā janā mayi sinehābhāvena dasabalassa idhāgamanatthāya na kiñci kathayiṁsu,",
  "atk-s0401a13:495_1": "aññe gantvāpi dasabalaṁ ānetuṁ na sakkhissanti.",
  "atk-s0401a13:495_2": "Mayhaṁ kho pana putto udāyī dasabalena saddhiṁ ekavayo sahapaṁsukīḷiko,",
  "atk-s0401a13:495_3": "mayi cassa sineho atthī’’ti kāḷudāyiṁ pakkosāpetvā, ‘‘tāta,",
  "atk-s0401a13:495_4": "purisasahassaparivāro gantvā dasabalaṁ ānehī’’ti āha.",
  "atk-s0401a13:495_5": "Paṭhamaṁ gatapurisā viya pabbajituṁ labhanto ānessāmi, devāti.",
  "atk-s0401a13:495_6": "Yaṁkiñci katvā mama puttaṁ dassehīti. ‘‘Sādhu,",
  "atk-s0401a13:495_7": "devā’’ti rañño sāsanaṁ ādāya rājagahaṁ gantvā satthu dhammadesanāvelāya parisapariyante ṭhito dhammaṁ sutvā saparivāro arahattaphalaṁ patvā ehibhikkhubhāve patiṭṭhāsi.",
  "atk-s0401a13:495_8": "Tato cintesi – ‘‘na tāva dasabalassa kulanagaraṁ gantuṁ esa kālo,",
  "atk-s0401a13:495_9": "vasantasamaye supupphitesu vanasaṇḍesu haritatiṇasañchannāya pathaviyā esa kālo bhavissatī’’ti kālaṁ paṭimānento tassa kālassa āgatabhāvaṁ ñatvā –",
  "atk-s0401a13:496_0": "‘‘Nātisītaṁ nātiuṇhaṁ, nātidubbhikkhachātakaṁ;",
  "atk-s0401a13:497_0": "Saddalā haritā bhūmi, esa kālo mahāmunī’’ti. –",
  "atk-s0401a13:498_0": "Saṭṭhimattāhi gāthāhi dasabalassa kulanagaraṁ gamanatthāya gamanavaṇṇaṁ vaṇṇesi.",
  "atk-s0401a13:498_1": "Satthā ‘‘udāyī gamanavaṇṇaṁ katheti,",
  "atk-s0401a13:498_2": "kapilavatthunagaraṁ gantuṁ esa kālo’’ti vīsatisahassabhikkhuparivāro aturitagamanena cārikaṁ nikkhami.",
  "atk-s0401a13:499_0": "Udāyitthero satthu nikkhantabhāvaṁ ñatvā ‘‘pitu mahārājassa saññaṁ dātuṁ vaṭṭatī’’ti vehāsaṁ abbhuggantvā rañño nivesane pāturahosi.",
  "atk-s0401a13:499_1": "Suddhodanamahārājā theraṁ disvā tuṭṭhacitto mahārahe pallaṅke nisīdāpetvā attano paṭiyāditassa nānaggarasabhojanassa pattaṁ pūretvā adāsi.",
  "atk-s0401a13:499_2": "Thero uṭṭhāya gamanākappaṁ dassesi. Nisīditvāva bhuñja, tātāti.",
  "atk-s0401a13:499_3": "Satthu santikaṁ gantvā bhuñjissāmi, mahārājāti. Kahaṁ pana, tāta, satthāti?",
  "atk-s0401a13:499_4": "Vīsatisahassabhikkhuparivāro tumhākaṁ dassanatthāya cārikaṁ nikkhanto, mahārājāti.",
  "atk-s0401a13:499_5": "Tumhe imaṁ piṇḍapātaṁ paribhuñjitvā yāva mama putto imaṁ nagaraṁ sampāpuṇāti,",
  "atk-s0401a13:499_6": "tāvassa itova piṇḍapātaṁ harathāti.",
  "atk-s0401a13:499_7": "Thero bhattakiccaṁ katvā dasabalassa āharitabbaṁ bhattaṁ gahetvā dhammakathaṁ kathetvā dasabalassa adassaneneva sakalarājanivesanaṁ saddhāpaṭilābhaṁ labhāpetvā sabbesaṁ passantānaññeva pattaṁ ākāse vissajjetvā sayampi vehāsaṁ abbhuggantvā piṇḍapātaṁ ādāya satthu hatthe ṭhapesi,",
  "atk-s0401a13:499_8": "satthā taṁ piṇḍapātaṁ paribhuñji.",
  "atk-s0401a13:499_9": "Thero saṭṭhiyojanamaggaṁ yojanaparamaṁ gacchantassa satthuno divase divase rājagehato bhattaṁ āharitvā adāsi. Evaṁ vatthu veditabbaṁ.",
  "atk-s0401a13:499_10": "Atha aparabhāge satthā ‘‘mayhaṁ pitu mahārājassa sakalanivesanaṁ pasādesī’’ti theraṁ kulappasādakānaṁ aggaṭṭhāne ṭhapesīti.",
  "atk-s0401a13:500_0": "Bākulattheravatthu",
  "atk-s0401a13:501_0": "226.",
  "atk-s0401a13:501_1": "Catutthe appābādhānanti nirābādhānaṁ.",
  "atk-s0401a13:501_2": "Bākuloti dvīsu kulesu vaḍḍhitattā evaṁladdhanāmo thero.",
  "atk-s0401a13:502_0": "Tassa pañhakamme ayamanupubbikathā – ayaṁ kira atīte ito kappasatasahassādhike asaṅkhyeyyamatthake anomadassidasabalassa nibbattito puretarameva brāhmaṇakule paṭisandhiṁ gaṇhitvā vayaṁ āgamma uggahitavedo vedattaye sāraṁ apassanto ‘‘samparāyikatthaṁ gavesissāmī’’ti pabbatapāde isipabbajjaṁ pabbajitvā pañcābhiññā-aṭṭhasamāpattilābhī hutvā jhānakīḷitāya vītināmesi.",
  "atk-s0401a13:502_1": "Tasmiṁ samaye anomadassī bodhisatto sabbaññutaṁ patvā ariyagaṇaparivuto cārikaṁ carati.",
  "atk-s0401a13:502_2": "Tāpaso ‘‘tīṇi ratanāni uppannānī’’ti sutvā satthu santikaṁ gantvā dhammaṁ sutvā desanāpariyosāne saraṇesu patiṭṭhito,",
  "atk-s0401a13:502_3": "attano ṭhānaṁ pana vijahituṁ nāsakkhi.",
  "atk-s0401a13:502_4": "So kālena kālaṁ satthu dassanāya ceva gacchati, dhammañca suṇāti.",
  "atk-s0401a13:503_0": "Athekasmiṁ samaye tathāgatassa udaravāto uppajji.",
  "atk-s0401a13:503_1": "Tāpaso satthu dassanatthāya āgato ‘‘satthā gilāno’’ti sutvā ‘‘ko, bhante, ābādho’’ti.",
  "atk-s0401a13:503_2": "‘‘Udaravāto’’ti vutte ‘‘ayaṁ kālo mayhaṁ puññaṁ kātu’’nti pabbatapādaṁ gantvā nānāvidhāni bhesajjāni samodhānetvā ‘‘idaṁ bhesajjaṁ satthu upanethā’’ti upaṭṭhākattherassa adāsi.",
  "atk-s0401a13:503_3": "Saha bhesajjassa upayogena udaravāto paṭippassambhi.",
  "atk-s0401a13:503_4": "So satthu phāsukakāle gantvā evamāha – ‘‘bhante,",
  "atk-s0401a13:503_5": "yadidaṁ mama bhesajjena tathāgatassa phāsukaṁ jātaṁ,",
  "atk-s0401a13:503_6": "tassa me nissandena nibbattanibbattabhave gaddūhanamattampi sarīre byādhi nāma mā hotū’’ti.",
  "atk-s0401a13:503_7": "Idamassa tasmiṁ attabhāve kalyāṇakammaṁ.",
  "atk-s0401a13:504_0": "So tato cuto brahmaloke nibbattitvā ekaṁ asaṅkhyeyyaṁ devamanussesu saṁsaranto padumuttarabuddhakāle haṁsavatīnagare kulagehe paṭisandhiṁ gahetvā satthāraṁ ekaṁ bhikkhuṁ appābādhānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:504_1": "So yāvatāyukaṁ kusalaṁ katvā devamanussesu saṁsaranto vipassīdasabalassa nibbattito puretarameva bandhumatīnagare brāhmaṇakule nibbatto purimanayeneva isipabbajjaṁ pabbajitvā jhānalābhī hutvā pabbatapāde vasati.",
  "atk-s0401a13:505_0": "Vipassībodhisattopi sabbaññutaṁ patvā aṭṭhasaṭṭhibhikkhusatasahassaparivāro bandhumatīnagaraṁ upanissāya pitu mahārājassa saṅgahaṁ karonto kheme migadāye viharati.",
  "atk-s0401a13:505_1": "Athāyaṁ tāpaso dasabalassa loke nibbattabhāvaṁ ñatvā āgantvā satthu dhammakathaṁ sutvā saraṇesu patiṭṭhāsi,",
  "atk-s0401a13:505_2": "attano pabbajjaṁ jahituṁ nāsakkhi,",
  "atk-s0401a13:505_3": "kālena kālaṁ pana satthu upaṭṭhānaṁ gacchati.",
  "atk-s0401a13:506_0": "Athekasmiṁ samaye ṭhapetvā satthārañceva dve aggasāvake ca himavati pupphitānaṁ visarukkhānaṁ vātasamphassena sesabhikkhūnaṁ matthakarogo nāma udapādi.",
  "atk-s0401a13:506_1": "Tāpaso satthu upaṭṭhānaṁ āgato bhikkhū sasīsaṁ pārupitvā nipanne disvā – ‘‘kiṁ, bhante,",
  "atk-s0401a13:506_2": "bhikkhusaṅghassa aphāsuka’’nti pucchi. Bhikkhūnaṁ tiṇapupphakarogo, āvusoti.",
  "atk-s0401a13:506_3": "Tāpaso cintesi – ‘‘ayaṁ kālo mayhaṁ bhikkhusaṅghassa kāyaveyyāvatikakammaṁ katvā puññaṁ nibbattetu’’nti attano ānubhāvena nānāvidhāni bhesajjāni saṁkaḍḍhitvā yojetvā adāsi.",
  "atk-s0401a13:506_4": "Sabbabhikkhūnaṁ rogo taṁkhaṇaṁyeva vūpasanto.",
  "atk-s0401a13:507_0": "So yāvatāyukaṁ ṭhatvā brahmaloke nibbattitvā ekanavutikappe devamanussesu saṁsaranto kassapabuddhakāle bārāṇasiyaṁ kulagehe nibbatto gharāvāsaṁ vasanto ‘‘mayhaṁ vasanagehaṁ dubbalaṁ,",
  "atk-s0401a13:507_1": "paccantaṁ gantvā dabbasambhāraṁ āharitvā gehaṁ karissāmī’’ti vaḍḍhakīhi saddhiṁ gacchanto antarāmagge ekaṁ jiṇṇaṁ mahāvihāraṁ disvā ‘‘tiṭṭhatu tāva mayhaṁ gehakammaṁ,",
  "atk-s0401a13:507_2": "na taṁ mayā saddhiṁ gamissati,",
  "atk-s0401a13:507_3": "yaṁkiñci katvā pana saddhiṁ gamanakammameva puretaraṁ kātuṁ vaṭṭatī’’ti teheva vaḍḍhakīhi dabbasambhāraṁ gāhāpetvā tasmiṁ vihāre uposathāgāraṁ kāresi,",
  "atk-s0401a13:507_4": "bhojanasālaṁ aggisālaṁ dīghacaṅkamaṁ jantāgharaṁ kappiyakuṭiṁ vaccakuṭiṁ ārogyasālaṁ kāresi,",
  "atk-s0401a13:507_5": "yaṁkiñci bhikkhusaṅghassa upabhogaparibhogaṁ bhesajjaṁ nāma sabbaṁ paṭiyādetvā ṭhapesi.",
  "atk-s0401a13:508_0": "So yāvajīvaṁ kusalaṁ katvā ekaṁ buddhantaraṁ devamanussesu saṁsaranto amhākaṁ dasabalassa nibbattito puretarameva kosambiyaṁ seṭṭhigehe paṭisandhiṁ gaṇhi.",
  "atk-s0401a13:508_1": "Tassa paṭisandhiggahaṇadivasato paṭṭhāya taṁ seṭṭhikulaṁ lābhaggayasaggappattaṁ ahosi.",
  "atk-s0401a13:508_2": "Athassa mātā puttaṁ vijāyitvā cintesi – ‘‘ayaṁ dārako puññavā katādhikāro,",
  "atk-s0401a13:508_3": "yattakaṁ kālaṁ arogo dīghāyuko hutvā tiṭṭhati,",
  "atk-s0401a13:508_4": "tattakaṁ amhākaṁ sampattidāyako bhavissati.",
  "atk-s0401a13:508_5": "Jātadivaseyeva mahāyamunāya nhātadārakā nirogā hontī’’ti nhāpanatthāya naṁ pesesi.",
  "atk-s0401a13:508_6": "‘‘Pañcame divase sīsaṁ nhāpetvā nadīkīḷanatthāya naṁ pesesī’’ti majjhimabhāṇakā.",
  "atk-s0401a13:508_7": "Tattha dhātiyā dārakaṁ nimujjanummujjanavasena kīḷāpentiyā eko maccho dārakaṁ disvā ‘‘bhakkho me aya’’nti maññamāno mukhaṁ vivaritvā upagato.",
  "atk-s0401a13:508_8": "Dhātī dārakaṁ chaḍḍetvā palātā, maccho taṁ gili.",
  "atk-s0401a13:508_9": "Puññavā satto dukkhaṁ na pāpuṇi,",
  "atk-s0401a13:508_10": "sayanagabbhaṁ pavisitvā nipanno viya ahosi.",
  "atk-s0401a13:508_11": "Maccho dārakassa tejena tattaphālaṁ gilitvā ḍayhamāno viya vegena tiṁsayojanaṁ gantvā bārāṇasinagaravāsino macchabandhassa jālaṁ pāvisi.",
  "atk-s0401a13:508_12": "Mahāmacchā nāma jālena baddhā māriyamānāva maranti,",
  "atk-s0401a13:508_13": "ayaṁ pana dārakassa tejena jālato nīhaṭamattova mato.",
  "atk-s0401a13:508_14": "Macchabandhā ca mahāmacchaṁ labhitvā phāletvā vikkiṇanti,",
  "atk-s0401a13:508_15": "taṁ pana dārakassa ānubhāvena aphāletvā sakalameva kājena haritvā ‘‘sahassena demā’’ti vadantā nagare vicariṁsu, koci na gaṇhāti.",
  "atk-s0401a13:509_0": "Tasmiṁ pana nagare aputtakaṁ asītikoṭivibhavaṁ seṭṭhikulaṁ atthi.",
  "atk-s0401a13:509_1": "Tassa dvāramūlaṁ patvā ‘‘kiṁ gahetvā dethā’’ti vuttā ‘‘kahāpaṇa’’nti āhaṁsu. Tehi kahāpaṇaṁ datvā gahito.",
  "atk-s0401a13:509_2": "Seṭṭhibhariyāpi aññesu divasesu macche na keḷāyati,",
  "atk-s0401a13:509_3": "taṁdivasaṁ pana macchaṁ phalake ṭhapetvā sayameva phālesi.",
  "atk-s0401a13:509_4": "Macchañca nāma kucchito phālenti,",
  "atk-s0401a13:509_5": "sā pana piṭṭhito phālentī macchakucchiyaṁ suvaṇṇavaṇṇaṁ dārakaṁ disvā ‘‘macchakucchiyaṁ me putto laddho’’ti nādaṁ naditvā dārakaṁ ādāya sāmikassa santikaṁ agamāsi.",
  "atk-s0401a13:509_6": "Seṭṭhi tāvadeva bheriṁ carāpetvā dārakamādāya rañño santikaṁ gantvā ‘‘macchakucchiyaṁ me, deva, dārako laddho, kiṁ karomā’’ti āha. Puññavā esa,",
  "atk-s0401a13:509_7": "yo macchakucchiyaṁ ārogo vasi, posehi nanti .",
  "atk-s0401a13:510_0": "Assosi kho itaraṁ kulaṁ ‘‘bārāṇasiyaṁ kira ekaṁ seṭṭhikulaṁ macchakucchiyaṁ dārakaṁ labhī’’ti. Te tattha agamaṁsu.",
  "atk-s0401a13:510_1": "Athassa mātā dārakaṁ alaṅkaritvā kīḷāpiyamānaṁ disvā ‘‘manāpo vatāyaṁ dārako’’ti gahetvā pakatiṁ ācikkhi. Itarā ‘‘mayhaṁ putto’’ti āha. Kahaṁ te laddhoti. Macchakucchiyanti. Na tuyhaṁ putto, mayhaṁ puttoti. Kahaṁ te laddhoti.",
  "atk-s0401a13:510_2": "Mayā dasa māse kucchiyā dhārito,",
  "atk-s0401a13:510_3": "atha naṁ nadiyā kīḷāpiyamānaṁ maccho gilīti.",
  "atk-s0401a13:510_4": "Tuyhaṁ putto aññena macchena gilito bhavissati,",
  "atk-s0401a13:510_5": "ayaṁ pana mayā macchakucchiyaṁ laddhoti ubhopi rājakulaṁ agamaṁsu.",
  "atk-s0401a13:510_6": "Rājā āha – ‘‘ayaṁ dasa māse kucchiyā dhāritattā amātā kātuṁ na sakkā,",
  "atk-s0401a13:510_7": "macchaṁ gaṇhantāpi vakkayakanādīni bahi katvā gaṇhantā nāma natthīti macchakucchiyaṁ laddhattā ayampi amātā kātuṁ na sakkā,",
  "atk-s0401a13:510_8": "dārako ubhinnampi kulānaṁ dāyādo hotū’’ti.",
  "atk-s0401a13:510_9": "Tato paṭṭhāya dvepi kulāni ativiya lābhaggayasaggappattāni ahesuṁ.",
  "atk-s0401a13:510_10": "Tassa dvīhi kulehi vaḍḍhitattā bākulakumāroti nāmaṁ kariṁsu.",
  "atk-s0401a13:511_0": "Tassa viññutaṁ pattassa dvīsupi nagaresu tayo tayo pāsāde kāretvā nāṭakāni paccupaṭṭhapesuṁ.",
  "atk-s0401a13:511_1": "Ekekasmiṁ nagare cattāro cattāro māse vasati.",
  "atk-s0401a13:511_2": "Ekasmiṁ nagare cattāro māse vutthassa saṅghāṭanāvāsu maṇḍapaṁ kāretvā tattha naṁ saddhiṁ nāṭakehi āropenti.",
  "atk-s0401a13:511_3": "So sampattiṁ anubhavamāno catūhi māsehi itaraṁ nagaraṁ gacchati.",
  "atk-s0401a13:511_4": "Taṁnagaravāsīni nāṭakāni ‘‘dvīhi māsehi upaḍḍhamaggaṁ āgato bhavissatī’’ti paccuggantvā taṁ parivāretvā dvīhi māsehi attano nagaraṁ nenti,",
  "atk-s0401a13:511_5": "itarāni nāṭakāni nivattitvā attano nagarameva gacchanti.",
  "atk-s0401a13:511_6": "Tattha cattāro māse vasitvā teneva niyāmena puna itaraṁ nagaraṁ gacchati.",
  "atk-s0401a13:511_7": "Evamassa sampattiṁ anubhavantassa asīti vassāni paripuṇṇāni.",
  "atk-s0401a13:512_0": "Tasmiṁ samaye amhākaṁ bodhisatto sabbaññutaṁ patvā pavattitavaradhammacakko anukkamena cārikaṁ caramāno kosambiṁ pāpuṇi, bārāṇasinti majjhimabhāṇakā.",
  "atk-s0401a13:512_1": "Bākulo seṭṭhipi kho ‘‘dasabalo āgato’’ti sutvā bahuṁ gandhamālaṁ ādāya satthu santikaṁ gantvā dhammakathaṁ sutvā paṭiladdhasaddho pabbaji.",
  "atk-s0401a13:512_2": "So sattāhameva puthujjano hutvā aṭṭhame aruṇe saha paṭisambhidāhi arahattaṁ pāpuṇi.",
  "atk-s0401a13:512_3": "Athassa dvīsu nagaresu gihikāle paricārikamātugāmā attano kulagharāni āgantvā tattha vasamānā cīvarāni katvā pahiṇiṁsu.",
  "atk-s0401a13:512_4": "Thero ekaṁ addhamāsaṁ kosambivāsikehi pahitaṁ cīvaraṁ bhuñjati,",
  "atk-s0401a13:512_5": "ekaṁ addhamāsaṁ bārāṇasivāsikehīti.",
  "atk-s0401a13:512_6": "Eteneva niyāmena dvīsupi nagaresu yaṁ yaṁ uttamaṁ, taṁ taṁ therasseva āhariyati.",
  "atk-s0401a13:512_7": "Therassa asīti vassāni agāramajjhe vasantassa dvīhaṅgulehi gandhapiṇḍaṁ gahetvā upasiṅghanamattampi kālaṁ na koci ābādho nāma ahosi.",
  "atk-s0401a13:512_8": "Āsītime vasse sukheneva pabbajjaṁ upagato.",
  "atk-s0401a13:512_9": "Pabbajitassāpissa appamattakopi ābādho vā catūhi paccayehi vekallaṁ vā nāhosi.",
  "atk-s0401a13:512_10": "So pacchime kāle parinibbānasamayepi purāṇagihisahāyakassa acelakassapassa attano kāyikacetasikasukhadīpanavaseneva sakalaṁ bākulasuttaṁ (ma. ni.",
  "atk-s0401a13:512_11": "3.209 ādayo) kathetvā anupādisesāya nibbānadhātuyā parinibbāyi. Evaṁ aṭṭhuppatti samuṭṭhitā.",
  "atk-s0401a13:512_12": "Satthā pana therassa dharamānakāleyeva there yathā paṭipāṭiyā ṭhānantare ṭhapento bākulattheraṁ imasmiṁ sāsane appābādhānaṁ aggaṭṭhāne ṭhapesīti.",
  "atk-s0401a13:513_0": "Sobhitattheravatthu",
  "atk-s0401a13:514_0": "227.",
  "atk-s0401a13:514_1": "Pañcame pubbenivāsaṁ anussarantānanti pubbe nivutthakkhandhasantānaṁ anussaraṇasamatthānaṁ sobhitatthero aggoti dasseti.",
  "atk-s0401a13:514_2": "So kira pubbenivāsaṁ anupaṭipāṭiyā anussaramāno pañca kappasatāni asaññibhave acittakapaṭisandhiṁ nayato aggahesi ākāse padaṁ dassento viya.",
  "atk-s0401a13:514_3": "Tasmā pubbenivāsaṁ anussarantānaṁ aggo nāma jāto.",
  "atk-s0401a13:515_0": "Tassa pañhakamme ayamanupubbikathā – ayampi kira padumuttarabuddhakāle haṁsavatīnagare kulagehe paṭisandhiṁ gaṇhitvā vayappatto satthu dhammadesanaṁ suṇanto satthāraṁ ekaṁ bhikkhuṁ pubbenivāsañāṇalābhīnaṁ bhikkhūnaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:515_1": "So yāvajīvaṁ kusalakammaṁ katvā devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti, sobhitotissa nāmaṁ akaṁsu.",
  "atk-s0401a13:516_0": "So aparena samayena satthu dhammadesanaṁ sutvā paṭiladdhasaddho pabbajitvā vipassanaṁ vaḍḍhetvā arahattaṁ patvā pubbenivāsañāṇe ciṇṇavasī ahosi.",
  "atk-s0401a13:516_1": "So anupaṭipāṭiyā attano nibbattaṭṭhānaṁ anussaranto yāva asaññibhave acittakapaṭisandhi, tāva paṭisandhiṁ addasa.",
  "atk-s0401a13:516_2": "Tato paraṁ antare pañca kappasatāni pavattiṁ adisvā avasāne cutiṁ disvā ‘‘kiṁ nāmeta’’nti āvajjamāno nayavasena ‘‘asaññibhavo bhavissatī’’ti niṭṭhaṁ agamāsi.",
  "atk-s0401a13:516_3": "Satthā imaṁ kāraṇaṁ aṭṭhuppattiṁ katvā theraṁ pubbenivāsaṁ anussarantānaṁ aggaṭṭhāne ṭhapesīti.",
  "atk-s0401a13:517_0": "Upālittheravatthu",
  "atk-s0401a13:518_0": "228.",
  "atk-s0401a13:518_1": "Chaṭṭhe vinayadharānaṁ yadidaṁ upālīti vinayadharānaṁ bhikkhūnaṁ upālitthero aggoti dasseti.",
  "atk-s0401a13:518_2": "Thero kira tathāgatasseva santike kammaṭṭhānaṁ gahetvā vipassanaṁ vaḍḍhetvā arahattaṁ pāpuṇi.",
  "atk-s0401a13:518_3": "Tathāgatasseva santike vinayapiṭakaṁ uggaṇhitvā bhārukacchakavatthuṁ, ajjukavatthuṁ, (pārā.",
  "atk-s0401a13:518_4": "158) kumārakassapavatthunti imāni tīṇi vatthūni sabbaññutaññāṇena saddhiṁ saṁsandetvā kathesi.",
  "atk-s0401a13:518_5": "Tasmā vinayadharānaṁ aggo nāma jāto.",
  "atk-s0401a13:519_0": "Tassa pañhakamme ayamanupubbikathā – padumuttarabuddhakāle kiresa haṁsavatiyaṁ kulaghare nibbatto ekadivasaṁ satthu dhammakathaṁ suṇanto satthāraṁ ekaṁ bhikkhuṁ vinayadharānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:519_1": "So yāvajīvaṁ kusalaṁ katvā devamanussesu saṁsaranto imasmiṁ buddhuppāde kappakagehe paṭisandhiṁ gaṇhi ,",
  "atk-s0401a13:519_2": "upālidārakotissa nāmaṁ akaṁsu.",
  "atk-s0401a13:519_3": "So vayappatto channaṁ khattiyānaṁ pasādhako hutvā tathāgate anupiyambavane viharante pabbajjatthāya nikkhamantehi teti chahi khattiyehi saddhiṁ nikkhamitvā pabbaji.",
  "atk-s0401a13:519_4": "Tassa pabbajjāvidhānaṁ pāḷiyaṁ (cūḷava. 330) āgatameva.",
  "atk-s0401a13:520_0": "So pabbajitvā upasampanno satthāraṁ kammaṭṭhānaṁ kathāpetvā ‘‘mayhaṁ, bhante,",
  "atk-s0401a13:520_1": "araññavāsaṁ anujānāthā’’ti āha.",
  "atk-s0401a13:520_2": "Bhikkhu tava araññe vasantassa ekameva dhuraṁ vaḍḍhissati,",
  "atk-s0401a13:520_3": "amhākaṁ pana santike vasantassa vipassanādhurañca ganthadhurañca paripūressatīti.",
  "atk-s0401a13:520_4": "Thero satthu vacanaṁ sampaṭicchitvā vipassanāya kammaṁ karonto nacirasseva arahattaṁ pāpuṇi.",
  "atk-s0401a13:520_5": "Atha naṁ satthā sayameva sakalaṁ vinayapiṭakaṁ uggaṇhāpesi.",
  "atk-s0401a13:520_6": "So aparabhāge heṭṭhā vuttāni tīṇi vatthūni vinicchini.",
  "atk-s0401a13:520_7": "Satthā ekekasmiṁ vinicchite sādhukāraṁ datvā tayopi vinicchaye aṭṭhuppattiṁ katvā theraṁ vinayadharānaṁ aggaṭṭhāne ṭhapesīti.",
  "atk-s0401a13:521_0": "Nandakattheravatthu",
  "atk-s0401a13:522_0": "229.",
  "atk-s0401a13:522_1": "Sattame bhikkhunovādakānaṁ yadidaṁ nandakoti ayaṁ hi thero dhammakathaṁ kathento ekasamodhāne pañca bhikkhunīsatāni arahattaṁ pāpesi.",
  "atk-s0401a13:522_2": "Tasmā bhikkhunovādakānaṁ aggo nāma jāto.",
  "atk-s0401a13:523_0": "Tassa pañhakamme ayamanupubbikathā – ayañhi padumuttarabuddhakāle haṁsavatīnagare kulagehe nibbatto satthu dhammadesanaṁ suṇanto satthāraṁ ekaṁ bhikkhuṁ bhikkhunovādakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:523_1": "So yāvajīvaṁ kusalaṁ katvā devamanussesu saṁsaranto imasmiṁ buddhuppāde sāvatthiyaṁ kulagehe paṭisandhiṁ gahetvā vayappatto satthu dhammadesanaṁ sutvā paṭiladdhasaddho satthu santike pabbajitvā vipassanaṁ vaḍḍhetvā arahattaṁ pāpuṇi,",
  "atk-s0401a13:523_2": "pubbenivāsañāṇe ca ciṇṇavasī ahosi.",
  "atk-s0401a13:523_3": "So catūsu parisāsu sampattāsu ‘‘sabbesaṁyeva manaṁ gahetvā kathetuṁ sakkotī’’ti dhammakathikanandako nāma jāto.",
  "atk-s0401a13:523_4": "Tathāgatopi kho rohiṇīnadītīre cumbaṭakakalahe nikkhamitvā pabbajitānaṁ pañcannaṁ sākiyakumārasatānaṁ anabhiratiyā uppannāya te bhikkhū ādāya kuṇāladahaṁ gantvā kuṇālajātakakathāya (jā.",
  "atk-s0401a13:523_5": "2.21.kuṇālajātaka) nesaṁ saṁviggabhāvaṁ ñatvā catusaccakathaṁ kathetvā sotāpattiphale patiṭṭhāpesi.",
  "atk-s0401a13:523_6": "Aparabhāge mahāsamayasuttaṁ (dī. ni.",
  "atk-s0401a13:523_7": "2.331 ādayo) kathetvā aggaphalaṁ arahattaṁ pāpesi.",
  "atk-s0401a13:523_8": "Tesaṁ therānaṁ purāṇadutiyikā ‘‘amhe dāni idha kiṁ karissāmā’’ti vatvā sabbāva ekacittā hutvā mahāpajāpatiṁ upasaṅkamitvā pabbajjaṁ yāciṁsu.",
  "atk-s0401a13:523_9": "Tāpi pañcasatā theriyā santike pabbajjañca upasampadañca labhiṁsu.",
  "atk-s0401a13:523_10": "Atītānantarāya pana jātiyā sabbāva tā nandakattherassa rājaputtabhāve ṭhitassa pādaparicārikā ahesuṁ.",
  "atk-s0401a13:524_0": "Tena samayena satthā ‘‘bhikkhū bhikkhuniyo ovadantū’’ti āha.",
  "atk-s0401a13:524_1": "Thero attano vāre sampatte tāsaṁ purimabhave attano pādaparicārikabhāvaṁ ñatvā cintesi – ‘‘maṁ imassa bhikkhunīsaṅghassa majjhe nisinnaṁ upamāyo ca kāraṇāni ca āharitvā dhammaṁ kathayamānaṁ disvā añño pubbenivāsañāṇalābhī bhikkhu imaṁ kāraṇaṁ oloketvā ‘āyasmā nandako yāvajjadivasā orodhe na vissajjeti,",
  "atk-s0401a13:524_2": "sobhatāyamāyasmā orodhaparivuto’ti vattabbaṁ maññeyyā’’ti.",
  "atk-s0401a13:524_3": "Tasmā sayaṁ agantvā aññaṁ bhikkhuṁ pesesi.",
  "atk-s0401a13:524_4": "Tā pana pañcasatā bhikkhuniyo therasseva ovādaṁ paccāsīsanti.",
  "atk-s0401a13:524_5": "Iminā kāraṇena bhagavā ‘‘attano vāre sampatte aññaṁ apesetvā sayameva gantvā bhikkhunīsaṅghaṁ ovadāhī’’ti theraṁ āha.",
  "atk-s0401a13:524_6": "So satthu kathaṁ paṭibāhituṁ asakkonto attano vāre sampatte cātuddase bhikkhunisaṅghassa ovādaṁ datvā sabbāva tā bhikkhuniyo saḷāyatanapaṭimaṇḍitāya dhammadesanāya sotāpattiphale patiṭṭhāpesi.",
  "atk-s0401a13:525_0": "Tā bhikkhuniyo therassa dhammadesanāya attamanā hutvā satthu santikaṁ gantvā attano paṭividdhaguṇaṁ ārocesuṁ.",
  "atk-s0401a13:525_1": "Satthā ‘‘kasmiṁ nu kho dhammaṁ desente imā bhikkhuniyo uparimaggaphalāni pāpuṇeyyu’’nti āvajjento puna ‘‘taṁyeva nandakassa dhammadesanaṁ sutvā pañcasatāpi etā arahattaṁ pāpuṇissantī’’ti disvā punadivasepi therasseva santikaṁ dhammassavanatthāya pesesi.",
  "atk-s0401a13:525_2": "Tā punadivase dhammaṁ sutvā sabbāva arahattaṁ pattā.",
  "atk-s0401a13:525_3": "Taṁdivasaṁ bhagavā tāsaṁ bhikkhunīnaṁ attano santikaṁ āgatakāle dhammadesanāya saphalabhāvaṁ ñatvā ‘‘hiyyo nandakassa dhammadesanā cātuddasiyaṁ candasadisī ahosi,",
  "atk-s0401a13:525_4": "ajja pannarasiyaṁ candasadisī’’ti vatvā therassa sādhukāraṁ datvā tadeva ca kāraṇaṁ aṭṭhuppattiṁ katvā theraṁ bhikkhunovādakānaṁ aggaṭṭhāne ṭhapesīti.",
  "atk-s0401a13:526_0": "Nandattheravatthu",
  "atk-s0401a13:527_0": "230.",
  "atk-s0401a13:527_1": "Aṭṭhame indriyesu guttadvārānanti chasu indriyesu pihitadvārānaṁ nandatthero aggoti dasseti.",
  "atk-s0401a13:527_2": "Kiñcāpi hi satthusāvakā aguttadvārā nāma natthi,",
  "atk-s0401a13:527_3": "nandatthero pana dasasu disāsu yaṁ yaṁ disaṁ oloketukāmo hoti,",
  "atk-s0401a13:527_4": "na taṁ catusampajaññavasena aparicchinditvā oloketi.",
  "atk-s0401a13:527_5": "Tasmā indriyesu guttadvārānaṁ aggo nāma jāto.",
  "atk-s0401a13:528_0": "Tassa pañhakamme ayamanupubbikathā – ayampi hi padumuttarabuddhakāle haṁsavatīnagare kulagehe paṭisandhiṁ gahetvā vayappatto satthu santike dhammaṁ suṇanto satthāraṁ ekaṁ bhikkhuṁ indriyesu guttadvārānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:528_1": "So yāvajīvaṁ kusalaṁ katvā devamanussesu saṁsaranto kapilavatthupure mahāpajāpatigotamiyā kucchimhi paṭisandhiṁ gaṇhi.",
  "atk-s0401a13:528_2": "Athassa nāmaggahaṇadivase ñātisaṅghaṁ nandayanto tosento jātoti nandakumāroteva nāmaṁ akaṁsu.",
  "atk-s0401a13:529_0": "Mahāsattopi sabbaññutaṁ patvā pavattitavaradhammacakko lokānuggahaṁ karonto rājagahato kapilavatthupuraṁ gantvā paṭhamadassaneneva pitaraṁ sotāpattiphale patiṭṭhāpesi.",
  "atk-s0401a13:529_1": "Punadivase pitu nivesanaṁ gantvā rāhulamātāya ovādaṁ datvā sesajanassapi dhammaṁ kathesi.",
  "atk-s0401a13:529_2": "Punadivase nandakumārassa abhisekagehapavesanaāvāhamaṅgalesu vattamānesu tassa nivesanaṁ gantvā kumāraṁ pattaṁ gāhāpetvā pabbājetuṁ vihārābhimukho pāyāsi.",
  "atk-s0401a13:529_3": "Nandakumāraṁ abhisekamaṅgalaṁ na tathā pīḷesi,",
  "atk-s0401a13:529_4": "pattaṁ ādāya gamanakāle pana janapadakalyāṇī uparipāsādavaragatā sīhapañjaraṁ ugghāṭetvā ‘‘tuvaṭaṁ kho, ayyaputta,",
  "atk-s0401a13:529_5": "āgaccheyyāsī’’ti yaṁ vācaṁ nicchāresi.",
  "atk-s0401a13:529_6": "Taṁ sutvā gehasitachandarāgavasena olokento panesa satthari gāravena yathāruciyā nimittaṁ gahetuṁ nāsakkhi, tenassa cittasantāpo ahosi.",
  "atk-s0401a13:529_7": "Atha naṁ ‘‘imasmiṁ ṭhāne nivattessati,",
  "atk-s0401a13:529_8": "imasmiṁ ṭhāne nivattessatī’’ti cintentameva satthā vihāraṁ netvā pabbājesi.",
  "atk-s0401a13:529_9": "Pabbajitopi paṭibāhituṁ asakkonto tuṇhī ahosi.",
  "atk-s0401a13:529_10": "Pabbajitadivasato paṭṭhāya pana janapadakalyāṇiyā vuttavacanameva sarati.",
  "atk-s0401a13:529_11": "Athassa sā āgantvā avidūre ṭhitā viya ahosi.",
  "atk-s0401a13:529_12": "So anabhiratiyā pīḷito thokaṁ ṭhānaṁ gacchati,",
  "atk-s0401a13:529_13": "tassa gumbaṁ vā gacchaṁ vā atikkamantasseva dasabalo purato ṭhitako viya ahosi.",
  "atk-s0401a13:529_14": "So aggimhi pakkhittaṁ kukkuṭapattaṁ viya paṭinivattitvā attano vasanaṭṭhānameva pavisati.",
  "atk-s0401a13:530_0": "Satthā cintesi – ‘‘nando ativiya pamatto viharati,",
  "atk-s0401a13:530_1": "anabhiratiṁ vūpasametuṁ na sakkoti,",
  "atk-s0401a13:530_2": "etassa cittanibbāpanaṁ kātuṁ vaṭṭatī’’ti. Tato naṁ āha – ‘‘ehi, nanda, devacārikaṁ gacchissāmā’’ti.",
  "atk-s0401a13:530_3": "Bhagavā kathāhaṁ iddhimantehi gantabbaṭṭhānaṁ gamissāmīti.",
  "atk-s0401a13:530_4": "Tvaṁ kevalaṁ gamanacittaṁ uppādehi, gantvā passissasīti.",
  "atk-s0401a13:530_5": "So dasabalassa ānubhāvena tathāgateneva saddhiṁ devacārikaṁ gantvā sakkassa devarañño nivesanaṁ oloketvā pañca accharāsatāni addasa.",
  "atk-s0401a13:530_6": "Satthā nandattheraṁ subhanimittavasena tā olokentaṁ disvā, ‘‘nanda, imā nu kho accharā manāpā,",
  "atk-s0401a13:530_7": "atha janapadakalyāṇī’’ti pucchi. Bhante,",
  "atk-s0401a13:530_8": "janapadakalyāṇī imā accharā upanidhāya kaṇṇanāsacchinnakā makkaṭī viya khāyatīti. Nanda,",
  "atk-s0401a13:530_9": "evarūpā accharā samaṇadhammaṁ karontānaṁ na dullabhāti. Sace me, bhante bhagavā, pāṭibhogo hoti,",
  "atk-s0401a13:530_10": "ahaṁ samaṇadhammaṁ karissāmīti. Vissattho tvaṁ, nanda, samaṇadhammaṁ karohi.",
  "atk-s0401a13:530_11": "Sace te sappaṭisandhikā kālakiriyā bhavissati,",
  "atk-s0401a13:530_12": "ahaṁ etāsaṁ paṭilābhatthāya pāṭibhogoti.",
  "atk-s0401a13:530_13": "Iti satthā yathāruciyā devacārikaṁ caritvā jetavanameva paccāgañchi.",
  "atk-s0401a13:531_0": "Tato paṭṭhāya nandatthero accharānaṁ hetu rattindivaṁ samaṇadhammaṁ karoti.",
  "atk-s0401a13:531_1": "Satthā bhikkhū āṇāpesi – ‘‘tumhe nandassa vasanaṭṭhāne ‘eko kira bhikkhu dasabalaṁ pāṭibhogaṁ katvā accharānaṁ hetu samaṇadhammaṁ karotī’ti tattha tattha kathentā vicarathā’’ti.",
  "atk-s0401a13:531_2": "Te satthu vacanaṁ sampaṭicchitvā ‘‘bhatako kirāyasmā nando, upakkitako kirāyasmā nando,",
  "atk-s0401a13:531_3": "accharānaṁ hetu brahmacariyaṁ carati,",
  "atk-s0401a13:531_4": "bhagavā kirassa pāṭibhogo pañcannaṁ accharāsatānaṁ paṭilābhāya kakuṭapādīna’’nti therassa savanūpacāre kathentā vicaranti.",
  "atk-s0401a13:531_5": "Nandatthero taṁ kathaṁ sutvā ‘‘ime bhikkhū na aññaṁ kathenti, maṁ ārabbha kathenti,",
  "atk-s0401a13:531_6": "ayuttaṁ mama kamma’’nti paṭisaṅkhānaṁ uppādetvā vipassanaṁ vaḍḍhetvā arahattaṁ pāpuṇi.",
  "atk-s0401a13:531_7": "Athassa arahattapattakkhaṇeyeva aññatarā devatā bhagavato etamatthaṁ ārocesi, sayampi bhagavā aññāsiyeva.",
  "atk-s0401a13:531_8": "Punadivase nandatthero bhagavantaṁ upasaṅkamitvā evamāha – ‘‘yaṁ me, bhante bhagavā ,",
  "atk-s0401a13:531_9": "pāṭibhogo pañcannaṁ accharāsatānaṁ paṭilābhāya kakuṭapādīnaṁ, muñcāmahaṁ, bhante,",
  "atk-s0401a13:531_10": "bhagavantaṁ etasmā paṭissavā’’ti. Evaṁ vatthu (udā. 22) samuṭṭhitaṁ .",
  "atk-s0401a13:531_11": "Satthā aparabhāge jetavanavihāre viharanto theraṁ indriyesu guttadvārānaṁ aggaṭṭhāne ṭhapesīti.",
  "atk-s0401a13:532_0": "Mahākappinattheravatthu",
  "atk-s0401a13:533_0": "231.",
  "atk-s0401a13:533_1": "Navame bhikkhuovādakānanti bhikkhū ovadantānaṁ mahākappinatthero aggoti dasseti.",
  "atk-s0401a13:533_2": "Ayaṁ kira thero ekasamodhānasmiṁyeva dhammakathaṁ kathento bhikkhusahassaṁ arahattaṁ pāpesi.",
  "atk-s0401a13:533_3": "Tasmā bhikkhuovādakānaṁ aggo nāma jāto.",
  "atk-s0401a13:534_0": "Tassa pañhakamme ayamanupubbikathā – ayampi hi padumuttarabuddhakāle haṁsavatiyaṁ kulaghare nibbattitvā aparabhāge satthu dhammakathaṁ suṇanto satthāraṁ ekaṁ bhikkhuṁ bhikkhuovādakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:534_1": "So yāvajīvaṁ kusalaṁ katvā devamanussesu saṁsaranto kassapasammāsambuddhakāle bārāṇasiyaṁ kulagehe paṭisandhiṁ gahetvā purisasahassassa gaṇajeṭṭhako hutvā gabbhasahassapaṭimaṇḍitaṁ mahāpariveṇaṁ kāresi.",
  "atk-s0401a13:534_2": "Te sabbepi janā yāvajīvaṁ kusalaṁ katvā kappinaupāsakaṁ jeṭṭhakaṁ katvā saputtadārā devaloke nibbattā.",
  "atk-s0401a13:534_3": "Ekaṁ buddhantaraṁ devamanussesu saṁsariṁsu.",
  "atk-s0401a13:535_0": "Atha amhākaṁ satthu nibbattito puretarameva ayaṁ kappino paccantadese kukkuṭavatīnagare rājagehe paṭisandhiṁ gaṇhi,",
  "atk-s0401a13:535_1": "sesapurisā tasmiṁyeva nagare amaccakulesu nibbattiṁsu.",
  "atk-s0401a13:535_2": "Tesu kappinakumāro pitu accayena chattaṁ ussāpetvā mahākappinarājā nāma jāto.",
  "atk-s0401a13:535_3": "Pubbe kalyāṇakammakaraṇakāle tassa gharasāminī itthī samānajātike rājakule nibbattitvā mahākappinarañño aggamahesī jātā,",
  "atk-s0401a13:535_4": "anojāpupphasadisavaṇṇatāya panassā anojādevītveva nāmaṁ ahosi.",
  "atk-s0401a13:535_5": "Mahākappinarājāpi sutavittako ahosi.",
  "atk-s0401a13:535_6": "So pātova uṭṭhāya catūhi dvārehi sīghaṁ dūte pesesi – ‘‘yattha bahussute sutadhare passatha,",
  "atk-s0401a13:535_7": "tato nivattitvā mayhaṁ ārocethā’’ti.",
  "atk-s0401a13:536_0": "Tena kho pana samayena amhākaṁ satthā loke nibbattitvā sāvatthiṁ upanissāya paṭivasati.",
  "atk-s0401a13:536_1": "Tasmiṁ kāle sāvatthinagaravāsino vāṇijā sāvatthiyaṁ uṭṭhānakabhaṇḍaṁ gahetvā, taṁ nagaraṁ gantvā, bhaṇḍaṁ paṭisāmetvā,",
  "atk-s0401a13:536_2": "‘‘rājānaṁ passissāmā’’ti paṇṇākāraṁ gahetvā, rājakuladvāraṁ gantvā,",
  "atk-s0401a13:536_3": "‘‘rājā uyyānaṁ gato’’ti sutvā, uyyānaṁ gantvā,",
  "atk-s0401a13:536_4": "dvāre ṭhitā paṭihārakassa ārocayiṁsu. Atha rañño nivedi,",
  "atk-s0401a13:536_5": "te rājā pakkosāpetvā niyyātitapaṇṇākāre vanditvā ṭhite, ‘‘tātā, kuto āgacchathā’’ti pucchi. Sāvatthito, devāti. Kacci vo raṭṭhaṁ subhikkhaṁ, dhammiko rājāti? Āma, devāti.",
  "atk-s0401a13:536_6": "Atthi pana tumhākaṁ dese kiñci sāsananti? Atthi deva,",
  "atk-s0401a13:536_7": "na pana sakkā ucchiṭṭhamukhehi kathetunti.",
  "atk-s0401a13:536_8": "Rājā suvaṇṇabhiṅgārena udakaṁ dāpesi.",
  "atk-s0401a13:536_9": "Te mukhaṁ vikkhāletvā dasabalābhimukhā añjaliṁ paggahetvā, ‘‘deva,",
  "atk-s0401a13:536_10": "amhākaṁ dese buddharatanaṁ nāma uppanna’’nti āhaṁsu.",
  "atk-s0401a13:536_11": "Rañño ‘‘buddho’’ti vacane sutamatteyeva sakalasarīraṁ pharamānā pīti uppajji. Tato ‘‘buddhoti, tātā, vadathā’’ti āha. Buddhoti, deva, vadāmāti.",
  "atk-s0401a13:536_12": "Evaṁ tikkhattuṁ vadāpetvā ‘‘buddhotipadaṁ aparimāṇaṁ,",
  "atk-s0401a13:536_13": "nāssa sakkā parimāṇaṁ kātu’’nti tasmiṁyeva pade pasanno satasahassaṁ datvā ‘‘aparaṁ kiṁ sāsana’’nti pucchi.",
  "atk-s0401a13:536_14": "Deva dhammaratanaṁ nāma uppannanti.",
  "atk-s0401a13:536_15": "Tampi sutvā tatheva tikkhattuṁ paṭiññaṁ gahetvā aparampi satasahassaṁ datvā puna ‘‘aññaṁ kiṁ sāsana’’nti pucchi.",
  "atk-s0401a13:536_16": "Saṅgharatanaṁ deva uppannanti.",
  "atk-s0401a13:536_17": "Tampi sutvā tatheva paṭiññaṁ gahetvā aparampi satasahassaṁ datvā dinnabhāvaṁ paṇṇe likhitvā, ‘‘tātā,",
  "atk-s0401a13:536_18": "deviyā santikaṁ gacchathā’’ti pesesi.",
  "atk-s0401a13:536_19": "Tesu gatesu amacce pucchi – ‘‘tātā, buddho loke uppanno, tumhe kiṁ karissathā’’ti? Deva tumhe kiṁ kattukāmāti? Ahaṁ pabbajissāmīti. Mayampi pabbajissāmāti.",
  "atk-s0401a13:536_20": "Te sabbepi gharaṁ vā kuṭumbaṁ vā anapaloketvā ye asse āruyha gatā teheva nikkhamiṁsu.",
  "atk-s0401a13:537_0": "Vāṇijā anojādeviyā santikaṁ gantvā paṇṇaṁ dassesuṁ.",
  "atk-s0401a13:537_1": "Sā taṁ vācetvā ‘‘raññā tumhākaṁ bahū kahāpaṇā dinnā, kiṁ tumhehi kataṁ, tātā’’ti pucchi. Piyasāsanaṁ, devi, ānītanti. Amhepi sakkā, tātā, suṇāpetunti? Sakkā, devi,",
  "atk-s0401a13:537_2": "ucchiṭṭhamukhehi pana vattuṁ na sakkāti.",
  "atk-s0401a13:537_3": "Sā suvaṇṇabhiṅgārena udakaṁ dāpesi.",
  "atk-s0401a13:537_4": "Te mukhaṁ vikkhāletvā rañño ārocitaniyāmeneva ārocesuṁ.",
  "atk-s0401a13:537_5": "Sāpi taṁ sutvā uppannapāmojjā teneva nayena ekekasmiṁ pade tikkhattuṁ paṭiññaṁ gahetvā paṭiññāgaṇanāya tīṇi tīṇi katvā nava satasahassāni adāsi.",
  "atk-s0401a13:537_6": "Vāṇijā sabbānipi dvādasa satasahassāni labhiṁsu. Atha ne ‘‘rājā kahaṁ, tātā’’ti pucchi. Pabbajissāmīti nikkhanto, devīti. ‘‘Tena hi, tātā,",
  "atk-s0401a13:537_7": "tumhe gacchathā’’ti te uyyojetvā raññā saddhiṁ gatānaṁ amaccānaṁ mātugāme pakkosāpetvā ‘‘tumhe attano sāmikānaṁ gataṭṭhānaṁ jānātha ammā’’ti pucchi. Jānāma, ayye,",
  "atk-s0401a13:537_8": "raññā saddhiṁ uyyānakīḷaṁ gatāti. Āma, ammā gatā,",
  "atk-s0401a13:537_9": "tattha pana gantvā ‘‘buddho uppanno, dhammo uppanno,",
  "atk-s0401a13:537_10": "saṅgho uppanno’’ti sutvā ‘‘dasabalassa santike pabbajissāmā’’ti gatā, tumhe kiṁ karissathāti? Tumhe pana, ayye, kiṁ kattukāmāti? ‘‘Ahaṁ pabbajissāmi,",
  "atk-s0401a13:537_11": "na tehi vantavamanaṁ jivhagge ṭhapeyyanti. ‘‘Yadi evaṁ,",
  "atk-s0401a13:537_12": "mayampi pabbajissāmā’’ti sabbāpi rathe yojetvā nikkhamiṁsu.",
  "atk-s0401a13:538_0": "Rājāpi amaccasahassehi saddhiṁ gaṅgātīraṁ pāpuṇi,",
  "atk-s0401a13:538_1": "tasmiṁ samaye gaṅgā pūrā hoti.",
  "atk-s0401a13:538_2": "Atha naṁ disvā ‘‘ayaṁ gaṅgā pūrā hoti caṇḍamacchākiṇṇā,",
  "atk-s0401a13:538_3": "amhehi ca saddhiṁ āgatā dāsā vā manussā vā natthi,",
  "atk-s0401a13:538_4": "ye no nāvaṁ vā uḷumpaṁ vā katvā dadeyyuṁ.",
  "atk-s0401a13:538_5": "Etassa pana satthu guṇā nāma heṭṭhā avīcito upari yāva bhavaggā patthaṭā.",
  "atk-s0401a13:538_6": "Sace esa satthā sammāsambuddho,",
  "atk-s0401a13:538_7": "imesaṁ assānaṁ khurapiṭṭhāni mā tementū’’ti udakapiṭṭhena asse pakkhandāpesuṁ.",
  "atk-s0401a13:538_8": "Ekassa assassāpi khurapiṭṭhamattaṁ na temi,",
  "atk-s0401a13:538_9": "rājamaggena gacchantā viya paratīraṁ patvā parato aññaṁ mahānadiṁ pāpuṇiṁsu. ‘‘Dutiyā kinnamā’’ti pucchi.",
  "atk-s0401a13:538_10": "Nīlavāhinī nāma gambhīratopi puthulatopi aḍḍhayojanamattā devāti.",
  "atk-s0401a13:538_11": "Tattha aññā saccakiriyā natthi,",
  "atk-s0401a13:538_12": "tāya eva saccakiriyāya tampi aḍḍhayojanavitthāraṁ nadiṁ atikkamiṁsu.",
  "atk-s0401a13:538_13": "Atha tatiyaṁ candabhāgaṁ nāma mahānadiṁ patvā tampi tāya eva saccakiriyāya atikkamiṁsu.",
  "atk-s0401a13:539_0": "Satthāpi taṁdivasaṁ paccūsasamaye mahākaruṇāsamāpattito vuṭṭhāya lokaṁ olokento ‘‘ajja mahākappino tiyojanasatikaṁ rajjaṁ pahāya amaccasahassaparivāro mama santike pabbajituṁ āgacchatī’’ti disvā ‘‘mayā tesaṁ paccuggamanaṁ kātuṁ yutta’’nti pātova sarīrapaṭijagganaṁ katvā bhikkhusaṅghaparivāro sāvatthiyaṁ piṇḍāya caritvā pacchābhattaṁ piṇḍapātapaṭikkanto sayameva pattacīvaraṁ gahetvā ākāse uppatitvā candabhāgāya tīre tesaṁ uttaraṇatitthaabhimukhaṭṭhāne mahānigrodharukkho atthi,",
  "atk-s0401a13:539_1": "tattha pallaṅkena nisīditvā parimukhaṁ satiṁ upaṭṭhapetvā chabbaṇṇabuddharasmiyo vissajjesi.",
  "atk-s0401a13:539_2": "Te tena titthena uttarantā buddharasmiyo ito cito ca dhāvantiyo oloketvā dasabalassa puṇṇacandasassirikaṁ mukhaṁ disvā ‘‘yaṁ satthāraṁ uddissa mayaṁ pabbajitā,",
  "atk-s0401a13:539_3": "addhā so eso’’ti dassaneneva niṭṭhaṁ gantvā diṭṭhaṭṭhānato paṭṭhāya oṇamitvā vandamānā āgamma satthāraṁ vandiṁsu.",
  "atk-s0401a13:539_4": "Rājā gopphakesu gahetvā satthāraṁ vanditvā ekamantaṁ nisīdi saddhiṁ amaccasahassena.",
  "atk-s0401a13:539_5": "Satthā tesaṁ dhammakathaṁ kathesi.",
  "atk-s0401a13:539_6": "Desanāpariyosāne sabbeva arahatte patiṭṭhāya satthāraṁ pabbajjaṁ yāciṁsu.",
  "atk-s0401a13:539_7": "Satthā ‘‘pubbe ime cīvaradānassa dinnattā attano pattacīvarāni gahetvāva āgatā’’ti suvaṇṇavaṇṇaṁ hatthaṁ pasāretvā ‘‘etha bhikkhavo, svākkhāto dhammo,",
  "atk-s0401a13:539_8": "caratha brahmacariyaṁ sammā dukkhassa antakiriyāyā’’ti āha.",
  "atk-s0401a13:539_9": "Sāva tesaṁ āyasmantānaṁ pabbajjā ca upasampadā ca ahosi,",
  "atk-s0401a13:539_10": "vassasaṭṭhikattherā viya satthāraṁ parivārayiṁsu.",
  "atk-s0401a13:540_0": "Anojāpi devī rathasahassaparivārā gaṅgātīraṁ patvā rañño atthāya ābhataṁ nāvaṁ vā uḷumpaṁ vā adisvā attano byattatāya cintesi – ‘‘rājā saccakiriyaṁ katvā gato bhavissati,",
  "atk-s0401a13:540_1": "so pana satthā na kevalaṁ tesaṁyeva atthāya nibbatto,",
  "atk-s0401a13:540_2": "sace so satthā sammāsambuddho,",
  "atk-s0401a13:540_3": "amhākaṁ rathā mā udake nimujjiṁsū’’ti udakapiṭṭhena rathe pakkhandāpesi.",
  "atk-s0401a13:540_4": "Rathānaṁ nemivaṭṭimattampi na temi.",
  "atk-s0401a13:540_5": "Dutiyanadimpi tatiyanadimpi teneva saccakārena uttari.",
  "atk-s0401a13:540_6": "Uttaramānā eva ca nigrodharukkhamūle satthāraṁ addasa.",
  "atk-s0401a13:540_7": "Satthāpi ‘‘imāsaṁ attano sāmike passantīnaṁ chandarāgo uppajjitvā maggaphalānaṁ antarāyaṁ kareyya,",
  "atk-s0401a13:540_8": "dhammaṁ sotuṁ ca na sakkhissantī’’ti.",
  "atk-s0401a13:540_9": "Yathā aññamaññaṁ na passanti, tathā akāsi.",
  "atk-s0401a13:540_10": "Tā sabbāpi titthato uttaritvā dasabalaṁ vanditvā nisīdiṁsu.",
  "atk-s0401a13:540_11": "Satthā tāsaṁ dhammakathaṁ kathesi.",
  "atk-s0401a13:540_12": "Desanāpariyosāne sabbā sotāpattiphale patiṭṭhāya aññamaññaṁ passiṁsu.",
  "atk-s0401a13:540_13": "Satthā ‘‘uppalavaṇṇā āgacchatū’’ti cintesi.",
  "atk-s0401a13:540_14": "Therī āgantvā sabbā pabbājetvā ādāya bhikkhuniupassayaṁ gatā,",
  "atk-s0401a13:540_15": "satthā bhikkhusahassaṁ gahetvā ākāsena jetavanaṁ agamāsi.",
  "atk-s0401a13:541_0": "Athāyaṁ mahākappinatthero attano kiccaṁ matthakappattaṁ ñatvā appossukko hutvā phalasamāpattisukhena vītināmento araññagatopi rukkhamūlagatopi suññāgāragatopi ‘‘aho sukhaṁ aho sukha’’nti abhiṇhaṁ udānaṁ udānesi.",
  "atk-s0401a13:541_1": "Bhikkhū kathaṁ uppādesuṁ ‘‘kappinatthero rajjasukhaṁ anussaranto udānaṁ udānetī’’ti. Te tathāgatassa ārocesuṁ.",
  "atk-s0401a13:541_2": "Bhagavā ‘‘mama putto maggasukhaṁ phalasukhaṁ ārabbha udānaṁ udānesī’’ti vatvā dhammapade imaṁ gāthamāha –",
  "atk-s0401a13:542_0": "‘‘Dhammapīti sukhaṁ seti, vippasannena cetasā;",
  "atk-s0401a13:543_0": "Ariyappavedite dhamme, sadā ramati paṇḍito’’ti. (dha. pa. 79);",
  "atk-s0401a13:544_0": "Athekadivasaṁ satthā tassa antevāsikabhikkhusahassaṁ āmantetvā āha – ‘‘kacci vo, bhikkhave, ācariyo dhammaṁ desetī’’ti. Na bhagavā deseti,",
  "atk-s0401a13:544_1": "appossukko diṭṭhadhammasukhavihāraṁ anuyutto viharati,",
  "atk-s0401a13:544_2": "kassaci ovādamattampi na detīti.",
  "atk-s0401a13:544_3": "Satthā taṁ pakkosāpetvā ‘‘saccaṁ kira tvaṁ, kappina,",
  "atk-s0401a13:544_4": "antevāsikānaṁ ovādamattampi na desī’’ti? Saccaṁ bhagavāti. Brāhmaṇa, mā evaṁ kari,",
  "atk-s0401a13:544_5": "ajja paṭṭhāya antevāsikānaṁ dhammaṁ desehīti. ‘‘Sādhu,",
  "atk-s0401a13:544_6": "bhante’’ti thero satthu kathaṁ siravarena sampaṭicchitvā ekasamodhāneyeva samaṇasahassassa dhammaṁ desetvā sabbe arahattaṁ pāpesi.",
  "atk-s0401a13:544_7": "Aparabhāge satthā saṅghamajjhe nisinno paṭipāṭiyā there ṭhānantaresu ṭhapento mahākappinattheraṁ bhikkhuovādakānaṁ aggaṭṭhāne ṭhapesīti.",
  "atk-s0401a13:545_0": "Sāgatattheravatthu",
  "atk-s0401a13:546_0": "232.",
  "atk-s0401a13:546_1": "Dasame tejodhātukusalānanti tejodhātuṁ samāpajjituṁ kusalānaṁ sāgatatthero aggoti dasseti.",
  "atk-s0401a13:546_2": "Ayañhi thero tejodhātusamāpattiyā ambatitthanāgassa tejasā tejaṁ pariyādiyitvā taṁ nāgaṁ nibbisevanaṁ akāsi.",
  "atk-s0401a13:546_3": "Tasmā tejodhātukusalānaṁ aggo nāma jāto.",
  "atk-s0401a13:547_0": "Tassa pañhakamme ayamanupubbikathā – ayampi hi padumuttarabuddhakāle haṁsavatiyaṁ kulagehe paṭisandhiṁ gahetvā aparabhāge satthudhammadesanaṁ suṇanto satthāraṁ ekaṁ bhikkhuṁ tejodhātukusalānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:547_1": "So yāvajīvaṁ kusalaṁ katvā devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti,",
  "atk-s0401a13:547_2": "sāgatamāṇavotissa nāmaṁ akaṁsu.",
  "atk-s0401a13:547_3": "So aparabhāge satthu dhammadesanaṁ sutvā paṭiladdhasaddho pabbajitvā aṭṭha samāpattiyo nibbattetvā tattha vasībhāvaṁ pāpuṇi.",
  "atk-s0401a13:548_0": "Athekadivasaṁ satthā cārikaṁ caramāno kosambinagarasamīpaṁ agamāsi.",
  "atk-s0401a13:548_1": "Tena ca samayena nadītitthe porāṇakanāvikassa bahū āgantukagamikā verino hutvā taṁ pothetvā mārayiṁsu.",
  "atk-s0401a13:548_2": "So viruddhena cittena patthanaṁ paṭṭhapetvā tasmiṁyeva titthe mahānubhāvo nāgarājā hutvā nibbatto.",
  "atk-s0401a13:548_3": "So viruddhacittattā akāleyeva vassāpeti, kāle pana na vassāpeti, sassāni na sammā sampajjanti.",
  "atk-s0401a13:548_4": "Sakalaraṭṭhavāsino ca tassa vūpasamanatthaṁ anusaṁvaccharaṁ balikammaṁ karonti,",
  "atk-s0401a13:548_5": "vasanatthāya cassa ekaṁ gehaṁ akaṁsu.",
  "atk-s0401a13:548_6": "Satthāpi teneva titthena uttaritvā bhikkhusaṅghaparivuto ‘‘tasmiṁyeva padese rattiṁ vasissāmī’’ti agamāsi.",
  "atk-s0401a13:549_0": "Athāyaṁ thero ‘‘caṇḍo kirettha nāgarājā’’ti sutvā ‘‘imaṁ nāgarājānaṁ dametvā nibbisevanaṁ katvā satthu vasanaṭṭhānaṁ pariyādetuṁ vaṭṭatī’’ti nāgarājassa vasanaṭṭhānaṁ pavisitvā pallaṅkaṁ ābhujitvā nisīdi.",
  "atk-s0401a13:549_1": "Nāgo kujjhitvā ‘‘konāmāyaṁ muṇḍako mayhaṁ vasanaṭṭhānaṁ pavisitvā nisinno’’ti dhūpāyi, thero uttaritaraṁ dhūpāyi. Nāgo, pajjali,",
  "atk-s0401a13:549_2": "theropi uttaritaraṁ pajjalitvā tassa tejaṁ pariyādiyi.",
  "atk-s0401a13:549_3": "So ‘‘mahanto vatāyaṁ bhikkhū’’ti therassa pādamūle nipatitvā, ‘‘bhante,",
  "atk-s0401a13:549_4": "tumhākaṁ saraṇaṁ gacchāmī’’ti āha.",
  "atk-s0401a13:549_5": "Mayhaṁ saraṇagamanakiccaṁ natthi, dasabalassa saraṇaṁ gacchāti.",
  "atk-s0401a13:549_6": "So ‘‘sādhū’’ti saraṇagato hutvā tato paṭṭhāya na kañci viheṭheti, devampi sammā vassāpeti, sassāni sammā sampajjanti.",
  "atk-s0401a13:550_0": "Kosambivāsino ‘‘ayyena kira sāgatena ambatitthakanāgo damito’’ti sutvā satthu āgamanaṁ udikkhamānā dasabalassa mahāsakkāraṁ sajjayiṁsu.",
  "atk-s0401a13:550_1": "Te dasabalassa mahāsakkāraṁ katvā chabbaggiyānaṁ vacanena sabbagehesu kāpotikaṁ pasannaṁ paṭiyādetvā punadivase sāgatattherassa piṇḍāya carantassa gehe gehe thokaṁ thokaṁ adaṁsu.",
  "atk-s0401a13:550_2": "Thero apaññatte sikkhāpade manussehi yāciyamāno gehe gehe thokaṁ thokaṁ pivitvā avidūraṁ gantvāva anāhārikabhāvena satiṁ vissajjetvā saṅkāraṭṭhāne pati.",
  "atk-s0401a13:551_0": "Satthā katabhattakicco nikkhamanto taṁ disvā gāhāpetvā vihāraṁ gantvā vigarahitvā sikkhāpadaṁ paññāpesi.",
  "atk-s0401a13:551_1": "So punadivase satiṁ labhitvā attanā katakāraṇaṁ sutvā accayaṁ desetvā dasabalaṁ khamāpetvā uppannasaṁvego vipassanaṁ vaḍḍhetvā arahattaṁ pāpuṇi.",
  "atk-s0401a13:551_2": "Evaṁ vatthu vinaye samuṭṭhitaṁ.",
  "atk-s0401a13:551_3": "Taṁ tattha āgatanayeneva vitthārato veditabbaṁ.",
  "atk-s0401a13:551_4": "Aparabhāge pana satthā jetavane mahāvihāre nisīditvā paṭipāṭiyā there ṭhānantaresu ṭhapento sāgatattheraṁ tejodhātukusalānaṁ aggaṭṭhāne ṭhapesīti.",
  "atk-s0401a13:552_0": "Rādhattheravatthu",
  "atk-s0401a13:553_0": "233.",
  "atk-s0401a13:553_1": "Ekādasame paṭibhāneyyakānanti satthu dhammadesanāpaṭibhānassa paccayabhūtānaṁ paṭibhānajanakānaṁ bhikkhūnaṁ rādhatthero aggoti dasseti.",
  "atk-s0401a13:553_2": "Therassa hi diṭṭhisamudācārañca okappaniyasaddhañca āgamma dasabalassa navanavā dhammadesanā paṭibhāti.",
  "atk-s0401a13:553_3": "Tasmā thero paṭibhāneyyakānaṁ aggo nāma jāto.",
  "atk-s0401a13:554_0": "Tassa pañhakamme ayamanupubbikathā – ayampi hi padumuttarabuddhakāle haṁsavatiyaṁ kulagehe nibbattitvā aparabhāge satthu dhammadesanaṁ suṇanto satthāraṁ ekaṁ bhikkhuṁ paṭibhāneyyakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:554_1": "So yāvajīvaṁ tathāgataṁ paricaritvā devamanussesu saṁsaranto imasmiṁ buddhuppāde rājagahanagare brāhmaṇakule paṭisandhiṁ gaṇhi,",
  "atk-s0401a13:554_2": "rādhamāṇavotissa nāmaṁ akaṁsu.",
  "atk-s0401a13:555_0": "So mahallakakāle attano puttadārena abahumato ‘‘pabbajitvā kālaṁ vītināmessāmī’’ti vihāraṁ gantvā there pabbajjaṁ yāci.",
  "atk-s0401a13:555_1": "‘‘Jiṇṇo mahallakabrāhmaṇo’’ti na koci pabbājetuṁ icchi.",
  "atk-s0401a13:555_2": "Athekadivasaṁ brāhmaṇo satthu santikaṁ gantvā paṭisanthāraṁ katvā ekamantaṁ nisīdi.",
  "atk-s0401a13:555_3": "Satthā tassa upanissayasampattiṁ disvā kathaṁ samuṭṭhāpetukāmo ‘‘kiṁ, brāhmaṇa,",
  "atk-s0401a13:555_4": "puttadārā taṁ paṭijaggantī’’ti? Kuto, bho gotama, paṭijagganaṁ,",
  "atk-s0401a13:555_5": "mahallakoti maṁ bahi nīhariṁsu. Kiṁ pana te, brāhmaṇa, pabbajituṁ na vaṭṭatīti? Ko maṁ, bho gotama, pabbājessati,",
  "atk-s0401a13:555_6": "mahallakabhāvena maṁ na koci icchatīti.",
  "atk-s0401a13:555_7": "Satthā sāriputtattherassa saññaṁ adāsi.",
  "atk-s0401a13:555_8": "Thero satthu vacanaṁ sirasā sampaṭicchitvā rādhabrāhmaṇaṁ pabbājetvā cintesi – ‘‘satthā imaṁ brāhmaṇaṁ sādarena pabbajāpesi,",
  "atk-s0401a13:555_9": "na kho me etaṁ anādarena pariharituṁ vaṭṭatī’’ti rādhattheraṁ ādāya gāmakāvāsaṁ agamāsi.",
  "atk-s0401a13:555_10": "Tatrassa adhunā pabbajitattā kicchalābhissa thero attano pattaṁ āvāsaṁ deti,",
  "atk-s0401a13:555_11": "attano pattaṁ paṇītapiṇḍapātampi tasseva datvā sayaṁ piṇḍāya carati.",
  "atk-s0401a13:555_12": "Rādhatthero senāsanasappāyañca bhojanasappāyañca labhitvā sāriputtattherassa santike kammaṭṭhānaṁ gahetvā nacirasseva arahattaṁ pāpuṇi.",
  "atk-s0401a13:556_0": "Atha naṁ thero gahetvā dasabalaṁ passituṁ āgato.",
  "atk-s0401a13:556_1": "Satthā jānantova pucchi – ‘‘yo te mayā , sāriputta, nissitako dinno, kīdisaṁ tassa, na ukkaṇṭhatī’’ti? Bhante,",
  "atk-s0401a13:556_2": "sāsane abhiramitabhikkhu nāma evarūpo bhaveyyāti.",
  "atk-s0401a13:556_3": "Athāyasmato sāriputtassa ‘‘sāriputtatthero kataññū katavedī’’ti saṅghamajjhe kathā udapādi.",
  "atk-s0401a13:556_4": "Taṁ sutvā satthā bhikkhū āmantesi – ‘‘anacchariyaṁ, bhikkhave,",
  "atk-s0401a13:556_5": "sāriputtassa idāni kataññūkataveditā,",
  "atk-s0401a13:556_6": "so atīte ahetukapaṭisandhiyaṁ nibbattopi kataññūkatavedīyeva ahosī’’ti. Katarasmiṁ kāle bhagavāti?",
  "atk-s0401a13:557_0": "Atīte, bhikkhave,",
  "atk-s0401a13:557_1": "pabbatapādamhi pañcasatamattā vaḍḍhakipurisā mahāaraññaṁ pavisitvā dabbasambhāre chinditvā mahāuḷumpaṁ bandhitvā nadiyā otārenti.",
  "atk-s0401a13:557_2": "Atheko hatthināgo ekasmiṁ visamaṭṭhāne soṇḍāya sākhaṁ gaṇhanto sākhābhaṅgavegaṁ sandhāretuṁ asakkonto tikhiṇakhāṇuke pādena avatthāsi, pādo viddho, dukkhavedanā vattanti.",
  "atk-s0401a13:557_3": "So gamanaṁ abhinīharituṁ asakkonto tattheva nipajji.",
  "atk-s0401a13:557_4": "So katipāhaccayena te vaḍḍhakī attano samīpena gacchante disvā ‘‘ime nissāyāhaṁ jīvitaṁ labhissāmī’’ti tesaṁ anupadaṁ agamāsi.",
  "atk-s0401a13:557_5": "Te nivattitvā hatthiṁ disvā bhītā palāyanti.",
  "atk-s0401a13:557_6": "So tesaṁ palāyanabhāvaṁ ñatvā aṭṭhāsi, puna ṭhitakāle anubandhi.",
  "atk-s0401a13:558_0": "Vaḍḍhakijeṭṭhako cintesi – ‘‘ayaṁ hatthi amhesu tiṭṭhantesu anubandhati, palāyantesu tiṭṭhati,",
  "atk-s0401a13:558_1": "bhavissati tattha kāraṇa’’nti.",
  "atk-s0401a13:558_2": "Sabbe taṁ taṁ rukkhaṁ āruyha tassa āgamanaṁ paṭimānentā nisīdiṁsu.",
  "atk-s0401a13:558_3": "So tesaṁ santikaṁ āgantvā attano pādaṁ dassento parivattetvā nipajji.",
  "atk-s0401a13:558_4": "Tadā vaḍḍhakīnaṁ saññā udapādi – ‘‘gilānabhāvena, bho, esa āgacchati,",
  "atk-s0401a13:558_5": "na aññena kāraṇenā’’ti tassa santikaṁ gantvā pāde paviṭṭhakhāṇukaṁ disvā ‘‘iminā kāraṇena esa āgato’’ti tikhiṇavāsiyā khāṇukakoṭiyaṁ odhiṁ datvā daḷhāya rajjuyā bandhitvā kaḍḍhitvā nīhariṁsu.",
  "atk-s0401a13:558_6": "Athassa vaṇamukhaṁ pīḷetvā pubbalohitaṁ nīharitvā kasāvodakena dhovitvā attano jānanabhesajjaṁ makkhetvā nacirasseva phāsukaṁ akaṁsu.",
  "atk-s0401a13:559_0": "Hatthināgo gilānā vuṭṭhito cintesi – ‘‘ime mayhaṁ bahupakārā,",
  "atk-s0401a13:559_1": "ime mayā nissāya jīvitaṁ laddhaṁ,",
  "atk-s0401a13:559_2": "mayā imesaṁ kataññunā katavedinā bhavituṁ vaṭṭatī’’ti attano vasanaṭṭhānaṁ gantvā setaṁ gandhahatthipotakaṁ ānesi.",
  "atk-s0401a13:559_3": "Vaḍḍhakino hatthipotakaṁ disvā ‘‘amhākaṁ hatthī puttampi gahetvā āgato’’ti ativiya tuṭṭhacittā ahesuṁ.",
  "atk-s0401a13:559_4": "Hatthināgo cintesi – ‘‘mayi tiṭṭhante ‘kiṁ nu kho ayaṁ āgato’ti mama āgatakāraṇaṁ na jānissantī’’ti ṭhitaṭṭhānato pakkāmi.",
  "atk-s0401a13:559_5": "Hatthipotako pitu pacchato pacchato anupāyāsi.",
  "atk-s0401a13:559_6": "Hatthināgo tassa āgatabhāvaṁ ñatvā nivattanatthāya saddasaññaṁ adāsi.",
  "atk-s0401a13:559_7": "So pitu kathaṁ sutvā nivattitvā vaḍḍhakīnaṁ santikaṁ gato.",
  "atk-s0401a13:559_8": "Vaḍḍhakino ‘‘imaṁ hatthipotakaṁ amhākaṁ dātuṁ āgato bhavissati eso’’ti ñatvā ‘‘amhākaṁ santike tayā kattabbakiccaṁ natthi,",
  "atk-s0401a13:559_9": "pitu santikaṁyeva gacchā’’ti pahiṇiṁsu.",
  "atk-s0401a13:559_10": "Hatthināgo yāvatatiyaṁ attano santikaṁ āgatampi puna vaḍḍhakīnaṁyeva samīpaṁ pesesi.",
  "atk-s0401a13:559_11": "Tato paṭṭhāya vaḍḍhakino hatthipotakaṁ attano santike katvā paṭijagganti.",
  "atk-s0401a13:559_12": "Bhojanakāle ekekaṁ bhattapiṇḍaṁ denti,",
  "atk-s0401a13:559_13": "bhattaṁ tassa yāvadatthaṁ ahosi.",
  "atk-s0401a13:559_14": "So vaḍḍhakīhi antogahane koṭṭitaṁ dabbasambhāraṁ āharitvā aṅgaṇaṭṭhāne rāsiṁ karoti.",
  "atk-s0401a13:559_15": "Eteneva niyāmena aññampi upakārakammaṁ karoti.",
  "atk-s0401a13:560_0": "Satthā imaṁ kāraṇaṁ āharitvā pubbepi sāriputtassa kataññūkatavedibhāvaṁ dīpeti.",
  "atk-s0401a13:560_1": "Sāriputtatthero hi tadā mahāhatthī ahosi,",
  "atk-s0401a13:560_2": "aṭṭhuppattiyaṁ āgato ossaṭṭhavīriyo bhikkhu hatthipotako ahosi.",
  "atk-s0401a13:560_3": "Saṁyuttanikāyaṁ pana patvā sakalaṁ rādhasaṁyuttaṁ, dhammapade ca –",
  "atk-s0401a13:561_0": "‘‘Nidhīnaṁva pavattāraṁ, yaṁ passe vajjadassinaṁ;",
  "atk-s0401a13:562_0": "Niggayhavādiṁ medhāviṁ, tādisaṁ paṇḍitaṁ bhaje;",
  "atk-s0401a13:563_0": "Tādisaṁ bhajamānassa, seyyo hoti na pāpiyo’’ti. (dha. pa. 76) –",
  "atk-s0401a13:564_0": "Gāthā therassa dhammadesanā nāma.",
  "atk-s0401a13:564_1": "Aparabhāge pana satthā paṭipāṭiyā there ṭhānantaresu ṭhapento rādhattheraṁ paṭibhāneyyakānaṁ aggaṭṭhāne ṭhapesīti.",
  "atk-s0401a13:565_0": "Mogharājattheravatthu",
  "atk-s0401a13:566_0": "234.",
  "atk-s0401a13:566_1": "Dvādasame lūkhacīvaradharānanti lūkhacīvaraṁ dhārentānaṁ mogharājā aggoti dasseti.",
  "atk-s0401a13:566_2": "Ayaṁ hi thero satthalūkhaṁ suttalūkhaṁ rajanalūkhanti tividhenapi lūkhena samannāgataṁ paṁsukūlaṁ dhāresi.",
  "atk-s0401a13:566_3": "Tasmā lūkhacīvaradharānaṁ aggo nāma jāto.",
  "atk-s0401a13:567_0": "Tassa pañhakamme ayamanupubbikathā – ayampi hi padumuttarabuddhakāle haṁsavatiyaṁ kulagehe paṭisandhiṁ gahetvā nibbatti,",
  "atk-s0401a13:567_1": "tato aparabhāge satthu dhammakathaṁ suṇanto satthāraṁ ekaṁ bhikkhuṁ lūkhacīvaradharānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:567_2": "So yāvajīvaṁ kusalaṁ katvā devamanussesu saṁsaranto kassapadasabalassa nibbattito puretarameva kaṭṭhavāhananagare amaccagehe paṭisandhiṁ gaṇhi.",
  "atk-s0401a13:567_3": "Aparabhāge vayappatto kaṭṭhavāhanarājānaṁ upaṭṭhahanto amaccaṭṭhānaṁ labhi.",
  "atk-s0401a13:568_0": "Tasmiṁ kāle kassapadasabalo loke uppajji.",
  "atk-s0401a13:568_1": "Kaṭṭhavāhanarājā ‘‘buddho kira loke uppanno’’ti sutvā taṁ pakkosāpetvā āha – ‘‘tāta, buddho kira loke uppanno,",
  "atk-s0401a13:568_2": "imaṁ paccantanagaraṁ ekappahāreneva ubhohi amhehi tucchaṁ kātuṁ na sakkā,",
  "atk-s0401a13:568_3": "tvaṁ tāva majjhimadesaṁ gantvā buddhassa uppannabhāvaṁ ñatvā dasabalaṁ imaṁ nagaraṁ ānehī’’ti purisasahassena saddhiṁ pesesi.",
  "atk-s0401a13:568_4": "So anupubbena satthu santikaṁ gantvā dhammakathaṁ sutvā paṭiladdhasaddho tattheva pabbajitvā vīsati vassasahassāni samaṇadhammaṁ akāsi.",
  "atk-s0401a13:568_5": "Tena saddhiṁ gatapurisā pana sabbepi nivattitvā puna rañño santikaṁ āgatā.",
  "atk-s0401a13:569_0": "Ayaṁ thero paripuṇṇasīlo kālaṁ katvā ekaṁ buddhantaraṁ devamanussesu saṁsaranto amhākaṁ dasabalassa nibbattito puretarameva sāvatthiyaṁ brāhmaṇakule paṭisandhiṁ gaṇhi,",
  "atk-s0401a13:569_1": "mogharājamāṇavotissa nāmaṁ akaṁsu.",
  "atk-s0401a13:569_2": "Kaṭṭhavāhanarājāpi kassapassa bhagavato adhikārakammaṁ katvā ekaṁ buddhantaraṁ saparivāro devamanussesu saṁsaritvā amhākaṁ dasabalassa nibbattito puretarameva sāvatthiyaṁ purohitagehe paṭisandhiṁ gaṇhi,",
  "atk-s0401a13:569_3": "bāvarimāṇavotissa nāmaṁ akaṁsu.",
  "atk-s0401a13:569_4": "So aparena samayena tayo vede uggaṇhitvā soḷasannaṁ māṇavakasahassānaṁ sippaṁ vācento carati.",
  "atk-s0401a13:569_5": "Athassa pasenadikosalarañño kāle pitu accayena purohitaṭṭhānaṁ adaṁsu.",
  "atk-s0401a13:569_6": "Tadā ayampi mogharājamāṇavo bāvaribrāhmaṇassa santike sippaṁ gaṇhāti.",
  "atk-s0401a13:570_0": "Athekadivasaṁ bāvaribrāhmaṇo rahogato attano sippe sāraṁ olokento samparāyikaṁ sāraṁ adisvā ‘‘ekaṁ pabbajjaṁ pabbajitvā samparāyikaṁ gavesessāmī’’ti kosalarājānaṁ upasaṅkamitvā attano pabbajjaṁ anujānāpesi.",
  "atk-s0401a13:570_1": "So tena anuññāto soḷasahi māṇavakasahassehi parivuto pabbajjatthāya nikkhami.",
  "atk-s0401a13:570_2": "Kosalarājāpi tena saddhiṁyeva ekaṁ amaccaṁ kahāpaṇasahassaṁ datvā pesesi – ‘‘yasmiṁ ṭhāne ācariyo pabbajati,",
  "atk-s0401a13:570_3": "tatrassa vasanaṭṭhānaṁ gahetvā dethā’’ti.",
  "atk-s0401a13:570_4": "Bāvaribrāhmaṇo phāsukaṭṭhānaṁ olokento majjhimadesato paṭikkamma assakarañño ca muḷhakarañño ca sīmantare godhāvaritīre attano vasanaṭṭhānaṁ kāresi.",
  "atk-s0401a13:571_0": "Atheko puriso jaṭilānaṁ dassanāya gato tesaṁ santake bhūmiṭṭhāne tehi anuññāto attano vasanaṭṭhānaṁ akāsi.",
  "atk-s0401a13:571_1": "Tena kataṁ disvā aparaṁ kulasataṁ gehasataṁ kāresi.",
  "atk-s0401a13:571_2": "Te sabbepi sannipatitvā ‘‘mayaṁ ayyānaṁ santake bhūmibhāge vasāma, mudhā vasituṁ na kāraṇaṁ,",
  "atk-s0401a13:571_3": "sukhavāsaṁ vo dassāmā’’ti ekeko ekekaṁ kahāpaṇaṁ bāvaribrāhmaṇassa vasanaṭṭhāne ṭhapesi.",
  "atk-s0401a13:571_4": "Sabbehipi ābhatakahāpaṇā satasahassamattā ahesuṁ.",
  "atk-s0401a13:571_5": "Bāvaribrāhmaṇo ‘‘kimatthaṁ ete ābhatā’’ti āha. Sukhavāsadānatthāya, bhanteti.",
  "atk-s0401a13:571_6": "Sacāhaṁ hiraññasuvaṇṇena atthiko assaṁ,",
  "atk-s0401a13:571_7": "ahaṁ mahantaṁ dhanarāsiṁ pahāya na pabbajeyyaṁ.",
  "atk-s0401a13:571_8": "Tumhākaṁ kahāpaṇe gaṇhitvā gacchathāti.",
  "atk-s0401a13:571_9": "Amhehi ayyassa pariccattaṁ na puna gaṇhāma,",
  "atk-s0401a13:571_10": "anusaṁvaccharaṁ pana eteneva niyāmena āharissāma,",
  "atk-s0401a13:571_11": "ime gahetvā ayyo dānaṁ detūti.",
  "atk-s0401a13:571_12": "Brāhmaṇo adhivāsetvā kapaṇaddhikavaṇibbakayācakānaṁ dānamukhe niyyātesi.",
  "atk-s0401a13:571_13": "Tassa aparāparaṁ dāyakabhāvo sakalajambudīpe paññāyittha.",
  "atk-s0401a13:572_0": "Tato kāliṅgaraṭṭhe dunniviṭṭhe nāma gāme jūjakabrāhmaṇassa vaṁse jātabrāhmaṇassa brāhmaṇī uṭṭhāya samuṭṭhāya brāhmaṇaṁ codeti – ‘‘bāvarī, kira dānaṁ deti,",
  "atk-s0401a13:572_1": "gantvā tato hiraññasuvaṇṇaṁ āharā’’ti.",
  "atk-s0401a13:572_2": "So tāya codiyamāno saṇṭhātuṁ asakkonto bāvarissa santikaṁ gacchamāno bāvarimhi dānaṁ datvā paṇṇasālaṁ pavisitvā nipajjitvā dānaṁ anussaramāne gato. Gantvā ca ‘‘dānaṁ me, brāhmaṇa, dehi, dānaṁ me, brāhmaṇa, dehī’’ti āha. Akāle tvaṁ, brāhmaṇa, āgato, sampattayācakānaṁ me dinnaṁ, idāni kahāpaṇaṁ natthīti. Na mayhaṁ, brāhmaṇa, bahūhi kahāpaṇehi attho,",
  "atk-s0401a13:572_3": "tava ettakaṁ dānaṁ dadantassa na sakkā kahāpaṇehi vinā bhavituṁ,",
  "atk-s0401a13:572_4": "mayhaṁ pañca kahāpaṇasatāni dehīti. Brāhmaṇa, pañcapi satāni natthi,",
  "atk-s0401a13:572_5": "puna dānakāle sampatte labhissasīti.",
  "atk-s0401a13:572_6": "Kiṁ panāhaṁ tava dānakāle āgamissāmīti?",
  "atk-s0401a13:572_7": "Bāvaribrāhmaṇassa paṇṇasāladvāre vālukaṁ thūpaṁ katvā samantato rattavaṇṇāni pupphāni vikiritvā mantaṁ jappento viya oṭṭhe cāletvā cāletvā ‘‘muddhā phalatu sattadhā’’ti vadati.",
  "atk-s0401a13:573_0": "Bāvaribrāhmaṇo cintesi – ‘‘ayaṁ mahātapo tapacāraṁ gaṇhitvā caraṇabrāhmaṇako mayhaṁ sattadivasamatthake ‘sattadhā muddhā phālatū’ti vadati,",
  "atk-s0401a13:573_1": "mayhañca imassa dātabbāni pañca kahāpaṇasatāni natthi,",
  "atk-s0401a13:573_2": "ekaṁsena maṁ esa ghātessatī’’ti.",
  "atk-s0401a13:573_3": "Evaṁ tasmiṁ sokasallasamappite nipanne rattibhāgasamanantare anantarattabhāve bāvarissa mātā devatā hutvā nibbatti.",
  "atk-s0401a13:573_4": "Sā puttassa sokasallasamappitabhāvaṁ disvā āgantvā āha – ‘‘tāta ,",
  "atk-s0401a13:573_5": "esa muddhaṁ vā muddhaphālanaṁ vā na jānāti,",
  "atk-s0401a13:573_6": "tvampi loke buddhānaṁ uppannabhāvaṁ na jānāsi. Sace te saṁsayo atthi,",
  "atk-s0401a13:573_7": "satthu santikaṁ gantvā puccha,",
  "atk-s0401a13:573_8": "so te etaṁ kāraṇaṁ kathessatī’’ti.",
  "atk-s0401a13:573_9": "Brāhmaṇo devatāya kathaṁ sutakālato paṭṭhāya assāsaṁ labhitvā punadivase uṭṭhite aruṇe sabbeva antevāsike pakkositvā, ‘‘tātā, buddho kira loke uppanno,",
  "atk-s0401a13:573_10": "tumhe sīghaṁ gantvā ‘buddho vā no vā’ti ñatvā āgantvā mayhaṁ ārocetha,",
  "atk-s0401a13:573_11": "ahaṁ satthu santikaṁ gamissāmi.",
  "atk-s0401a13:573_12": "Apica kho pana mayhaṁ mahallakabhāvena jīvitantarāyo dujjāno,",
  "atk-s0401a13:573_13": "tumhe tassa santikaṁ gantvā iminā ca iminā ca niyāmena pañhe pucchathā’’ti muddhaphālanapañhaṁ nāma abhisaṅkharitvā adāsi.",
  "atk-s0401a13:574_0": "Tato cintesi – ‘‘sabbe ime māṇavā paṇḍitā,",
  "atk-s0401a13:574_1": "satthu dhammakathaṁ sutvā attano kicce matthakaṁ patte puna mayhaṁ santikaṁ āgaccheyyuṁ vā no vā’’ti.",
  "atk-s0401a13:574_2": "Atha attano bhāgineyyassa ajitamāṇavassa nāma saññaṁ adāsi – ‘‘tvaṁ pana ekanteneva mama santikaṁ āgantuṁ arahasi,",
  "atk-s0401a13:574_3": "tayā paṭiladdhaguṇaṁ āgantvā mayhaṁ katheyyāsī’’ti.",
  "atk-s0401a13:574_4": "Atha te soḷasasahassajaṭilā ajitamāṇavaṁ jeṭṭhakaṁ katvā soḷasahi jeṭṭhantevāsikehi saddhiṁ ‘‘satthāraṁ pañhaṁ pucchissāmā’’ti cārikaṁ carantā gatagataṭṭhāne, ‘‘ayyā, kahaṁ gacchatha,",
  "atk-s0401a13:574_5": "kahaṁ gacchathā’’ti pucchitā ‘‘dasabalassa santikaṁ pañhaṁ pucchituṁ gacchāmā’’ti koṭito paṭṭhāya parisaṁ saṁkaḍḍhantā anekayojanasataṁ maggaṁ gatā.",
  "atk-s0401a13:574_6": "Satthā ‘‘tesaṁ āgamanadivase aññassa okāso na bhavissati,",
  "atk-s0401a13:574_7": "idaṁ imissā parisāya anucchavikaṭṭhāna’’nti gantvā pāsāṇacetiye piṭṭhipāsāṇe nisīdi.",
  "atk-s0401a13:574_8": "So ajitamāṇavopi sapariso taṁ piṭṭhipāsāṇaṁ āruyha satthu sarīrasampattiṁ disvā ‘‘ayaṁ puriso imasmiṁ loke vivaṭacchado buddho bhavissatī’’ti attano ācariyena pahite pañhe manasā pucchantova gato.",
  "atk-s0401a13:575_0": "Taṁdivasaṁ tasmiṁ ṭhāne sampattaparisā dvādasayojanikā ahosi.",
  "atk-s0401a13:575_1": "Tesaṁ soḷasannaṁ antevāsikānaṁ antare mogharājamāṇavo ‘‘ahaṁ sabbehi paṇḍitataro’’ti mānatthaddho,",
  "atk-s0401a13:575_2": "tassa etadahosi – ‘‘ayaṁ ajitamāṇavo sabbesaṁ jeṭṭhako,",
  "atk-s0401a13:575_3": "etassa paṭhamataraṁ mama pañhaṁ pucchituṁ na yutta’’nti .",
  "atk-s0401a13:575_4": "Tassa lajjāyanto paṭhamataraṁ pañhaṁ apucchitvā tena pucchite dutiyo hutvā satthāraṁ pañhaṁ pucchi.",
  "atk-s0401a13:575_5": "Satthā ‘‘mānatthaddho mogharājamāṇavā,",
  "atk-s0401a13:575_6": "na tāvassa ñāṇaṁ paripākaṁ gacchati,",
  "atk-s0401a13:575_7": "assa mānaṁ nivārituṁ vaṭṭatī’’ti cintetvā āha – ‘‘tiṭṭha tvaṁ, mogharāja,",
  "atk-s0401a13:575_8": "aññe tāva pañhe pucchantū’’ti.",
  "atk-s0401a13:575_9": "So satthu santikā apasādaṁ labhitvā cintesi – ‘‘ahaṁ ettakaṁ kālaṁ mayā paṇḍitataro nāma natthīti vicarāmi,",
  "atk-s0401a13:575_10": "buddhā ca nāma ajānitvā na kathenti.",
  "atk-s0401a13:575_11": "Satthārā mama pucchāya doso diṭṭho bhavissatī’’ti tuṇhī ahosi.",
  "atk-s0401a13:575_12": "So aṭṭhahi janehi paṭipāṭiyā pañhe pucchite adhivāsetuṁ asakkonto navamo hutvā puna uṭṭhāsi. Punapi naṁ satthā apasādesi.",
  "atk-s0401a13:576_0": "So punapi tuṇhī hutvā ‘‘saṅghanavako dāni bhavituṁ na sakkhissāmī’’ti pañcadasamo hutvā pañhaṁ pucchi.",
  "atk-s0401a13:576_1": "Atha satthā ñāṇassa paripākabhāvaṁ ñatvā pañhaṁ kathesi.",
  "atk-s0401a13:576_2": "So desanāpariyosāne attano parivārena jaṭilasahassena saddhiṁ arahattaṁ pāpuṇi.",
  "atk-s0401a13:576_3": "Imināva niyāmena sesānipi pannarasa jaṭilasahassāni arahattaṁ pāpuṇiṁsu.",
  "atk-s0401a13:576_4": "Sabbepi iddhimayapattacīvaradharā ehibhikkhūva ahesuṁ. Sesajanā pana na kathiyanti.",
  "atk-s0401a13:576_5": "Ayaṁ mogharājatthero tato paṭṭhāya tīhi lūkhehi samannāgataṁ cīvaraṁ dhāreti. Evaṁ pārāyane (su. ni.",
  "atk-s0401a13:576_6": "982 ādayo) vatthu samuṭṭhitaṁ.",
  "atk-s0401a13:576_7": "Satthā pana aparabhāge jetavane nisinno there paṭipāṭiyā ṭhānantaresu ṭhapento mogharājattheraṁ imasmiṁ sāsane lūkhacīvaradharānaṁ aggaṭṭhāne ṭhapento ‘‘etadaggaṁ, bhikkhave,",
  "atk-s0401a13:576_8": "mama sāvakānaṁ bhikkhūnaṁ lūkhacīvaradharānaṁ yadidaṁ mogharājā’’ti āha.",
  "atk-s0401a13:577_0": "Catutthavaggavaṇṇanā.",
  "atk-s0401a13:578_0": "Ekacattālīsasuttamattāya therapāḷiyā vaṇṇanā niṭṭhitā.",
  "atk-s0401a13:579_0": "14. Etadaggavaggo",
  "atk-s0401a13:580_0": "(14) 5. Pañcamaetadaggavaggo",
  "atk-s0401a13:581_0": "Mahāpajāpatigotamītherīvatthu",
  "atk-s0401a13:582_0": "235.",
  "atk-s0401a13:582_1": "Theripāḷiyā paṭhame yadidaṁ mahāpajāpatigotamīti mahāpajāpatigotamī therī rattaññūnaṁ aggāti dasseti.",
  "atk-s0401a13:583_0": "Tassā pañhakamme pana ayamanupubbikathā – ayaṁ kira padumuttarabuddhakāle haṁsavatiyaṁ kulagehe paṭisandhiṁ gaṇhitvā aparena samayena satthu dhammadesanaṁ suṇantī satthāraṁ ekaṁ bhikkhuniṁ rattaññūnaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:583_1": "Sā yāvajīvaṁ dānaṁ datvā sīlaṁ rakkhitvā tato cuto devaloke nibbattitvā pana ekasmiṁ buddhantare devalokato cavitvā bārāṇasiyaṁ pañcannaṁ dāsisatānaṁ jeṭṭhakadāsī hutvā nibbatti.",
  "atk-s0401a13:583_2": "Atha vassūpanāyikasamaye pañca paccekabuddhā nandamūlakapabbhārato isipatane otaritvā nagare piṇḍāya caritvā isipatanameva gantvā ‘‘vassūpanāyikakuṭiyā atthāya hatthakammaṁ yācissāmā’’ti cintesuṁ. Kasmā?",
  "atk-s0401a13:583_3": "Vassaṁ upagacchantena hi nālakapaṭipadaṁ paṭipannenāpi pañcannaṁ chadanānaṁ aññatarena chadanena channe sadvārabaddhe senāsane upagantabbaṁ. Vuttañhetaṁ ‘‘na, bhikkhave,",
  "atk-s0401a13:583_4": "asenāsanikena vassaṁ upagantabbaṁ, yo upagaccheyya,",
  "atk-s0401a13:583_5": "āpatti dukkaṭassā’’ti (mahāva. 204).",
  "atk-s0401a13:583_6": "Tasmā vassakāle upakaṭṭhe sace senāsanaṁ labhati, iccetaṁ kusalaṁ. No ce labhati,",
  "atk-s0401a13:583_7": "hatthakammaṁ pariyesitvāpi kātabbaṁ.",
  "atk-s0401a13:583_8": "Hatthakammaṁ alabhantena sāmampi kātabbaṁ,",
  "atk-s0401a13:583_9": "na tveva asenāsanikena vassaṁ upagantabbaṁ. Ayamanudhammatā.",
  "atk-s0401a13:583_10": "Tasmā te paccekabuddhā ‘‘hatthakammaṁ yācissāmā’’ti cīvaraṁ pārupitvā sāyanhasamaye nagaraṁ pavisitvā seṭṭhissa gharadvāre aṭṭhaṁsu.",
  "atk-s0401a13:583_11": "Jeṭṭhakadāsī kuṭaṁ gahetvā udakatitthaṁ gacchantī paccekabuddhe nagaraṁ pavisante addasa.",
  "atk-s0401a13:583_12": "Seṭṭhi tesaṁ āgatakāraṇaṁ sutvā ‘‘amhākaṁ okāso natthi, gacchantū’’ti āha.",
  "atk-s0401a13:584_0": "Atha te nagarā nikkhante jeṭṭhakadāsī kuṭaṁ gahetvā pavisantī disvā kuṭaṁ otāretvā vanditvā onamitvā mukhaṁ ukkhipitvā, ‘‘ayyā,",
  "atk-s0401a13:584_1": "nagaraṁ paviṭṭhamattāva nikkhantā, kiṁ nu kho’’ti pucchi.",
  "atk-s0401a13:584_2": "Vassūpanāyikakuṭiyā hatthakammaṁ yācituṁ āgatamhāti. Laddhaṁ, bhanteti? Na laddhaṁ upāsiketi.",
  "atk-s0401a13:584_3": "Kiṁ panesā kuṭi issareheva kātabbā,",
  "atk-s0401a13:584_4": "udāhu duggatehipi sakkā kātunti? Yena kenaci sakkā kātunti. Sādhu, bhante, mayaṁ karissāma,",
  "atk-s0401a13:584_5": "sve mayhaṁ bhikkhaṁ gaṇhathāti nimantetvā puna kuṭaṁ gahetvā āgamanatitthamagge ṭhatvā āgatāgatā avasesadāsiyo ‘‘ettheva hothā’’ti vatvā sabbāsaṁ āgatakāle āha – ‘‘ammā,",
  "atk-s0401a13:584_6": "kiṁ niccameva parassa dāsikammaṁ karissatha,",
  "atk-s0401a13:584_7": "udāhu dāsibhāvato muccituṁ icchathā’’ti. Ajjeva muccituṁ icchāma, ayyeti. Yadi evaṁ,",
  "atk-s0401a13:584_8": "mayā paccekabuddhā hatthakammaṁ alabhantā svātanāya nimantitā,",
  "atk-s0401a13:584_9": "tumhākaṁ sāmikehi ekadivasaṁ hatthakammaṁ dāpethāti.",
  "atk-s0401a13:584_10": "Tā ‘‘sādhū’’ti sampaṭicchitvā sāyaṁ aṭavito āgatakāle sāmikānaṁ ārocesuṁ.",
  "atk-s0401a13:584_11": "Te ‘‘sādhū’’ti jeṭṭhakadāsassa gehadvāre sannipatiṁsu.",
  "atk-s0401a13:585_0": "Atha ne jeṭṭhakadāsī ‘‘sve, tātā,",
  "atk-s0401a13:585_1": "paccekabuddhānaṁ hatthakammaṁ dethā’’ti ānisaṁsaṁ ācikkhitvā yepi na kātukāmā,",
  "atk-s0401a13:585_2": "te gāḷhena ovādena tajjetvā sabbepi sampaṭicchāpesi.",
  "atk-s0401a13:585_3": "Sā punadivase paccekabuddhānaṁ bhattaṁ datvā sabbesaṁ dāsaputtānaṁ saññaṁ adāsi.",
  "atk-s0401a13:585_4": "Te tāvadeva araññaṁ pavisitvā dabbasambhāre samodhānetvā sataṁ sataṁ hutvā ekekaṁ kuṭiṁ caṅkamanādiparivāraṁ katvā mañcapīṭhapānīya-paribhojanīyādīni ṭhapetvā paccekabuddhānaṁ temāsaṁ tattheva vasanatthāya paṭiññaṁ kāretvā vārabhikkhaṁ paṭṭhapesuṁ.",
  "atk-s0401a13:585_5": "Yā attano vāradivase na sakkoti,",
  "atk-s0401a13:585_6": "tassā jeṭṭhakadāsī sakagehato nīharitvā deti.",
  "atk-s0401a13:585_7": "Evaṁ temāsaṁ paṭijaggitvā jeṭṭhakadāsī ekekaṁ dāsiṁ ekekaṁ sāṭakaṁ sajjāpesi,",
  "atk-s0401a13:585_8": "pañca thūlasāṭakasatāni ahesuṁ.",
  "atk-s0401a13:585_9": "Tāni parivattāpetvā pañcannaṁ paccekabuddhānaṁ ticīvarāni katvā adāsi.",
  "atk-s0401a13:585_10": "Paccekabuddhā tāsaṁ passantīnaṁyeva ākāsena gandhamādanapabbataṁ agamaṁsu.",
  "atk-s0401a13:586_0": "Tāpi sabbā yāvajīvaṁ kusalaṁ katvā devaloke nibbattiṁsu.",
  "atk-s0401a13:586_1": "Tāsu jeṭṭhikā tato cavitvā bārāṇasiyā avidūre pesakāragāme pesakārajeṭṭhakassa gehe nibbatti.",
  "atk-s0401a13:586_2": "Athekadivasaṁ padumavatiyā puttā pañcasatā paccekabuddhā bārāṇasiraññā nimantitā rājadvāraṁ āgantvā kañci olokentampi adisvā nivattitvā nagaradvārena nikkhamitvā taṁ pesakāragāmaṁ agamaṁsu .",
  "atk-s0401a13:586_3": "Sā itthī paccekabuddhe disvā sampiyāyamānā sabbe vanditvā bhikkhaṁ adāsi.",
  "atk-s0401a13:586_4": "Te bhattakiccaṁ katvā gandhamādanameva agamaṁsu.",
  "atk-s0401a13:587_0": "Sāpi yāvajīvaṁ kusalaṁ katvā devamanussesu saṁsarantī amhākaṁ satthu nibbattito puretarameva devadahanagare mahāsuppabuddhassa gehe paṭisandhiṁ gaṇhi, gotamītissā nāmaṁ akaṁsu.",
  "atk-s0401a13:587_1": "Mahāmāyāya kaniṭṭhabhaginī hoti.",
  "atk-s0401a13:587_2": "Mantajjhāyakā brāhmaṇā lakkhaṇāni pariggaṇhantā ‘‘imāsaṁ dvinnampi kucchiyaṁ vasitadārakā cakkavattino bhavissantī’’ti byākariṁsu.",
  "atk-s0401a13:587_3": "Suddhodanamahārājā vayappattakāle tā dvepi maṅgalaṁ katvā attano gharaṁ ānesi.",
  "atk-s0401a13:587_4": "Aparabhāge amhākaṁ bodhisatto tusitapurā cavitvā mahāmāyāya deviyā kucchiyaṁ paṭisandhiṁ gaṇhi.",
  "atk-s0401a13:587_5": "Mahāmāyā tassa jātadivasato sattame divase kālaṁ katvā tusitapure nibbatti.",
  "atk-s0401a13:587_6": "Suddhodanamahārājā mahāsattassa mātucchaṁ mahāpajāpatigotamiṁ aggamahesiṭṭhāne ṭhapesi. Tasmiṁ kāle nandakumāro jāto.",
  "atk-s0401a13:587_7": "Ayaṁ mahāpajāpati nandakumāraṁ dhātīnaṁ datvā sayaṁ bodhisattaṁ parihari.",
  "atk-s0401a13:588_0": "Aparena samayena bodhisatto mahābhinikkhamanaṁ nikkhamitvā sabbaññutaṁ patvā lokānuggahaṁ karonto anukkamena kapilavatthuṁ patvā nagaraṁ piṇḍāya pāvisi.",
  "atk-s0401a13:588_1": "Athassa pitā suddhodanamahārājā antaravīthiyaṁyeva dhammakathaṁ sutvā sotāpanno ahosi.",
  "atk-s0401a13:588_2": "Atha dutiyadivase nando pabbaji, sattame divase rāhulo.",
  "atk-s0401a13:588_3": "Satthā aparena samayena vesāliṁ upanissāya kūṭāgārasālāyaṁ viharati.",
  "atk-s0401a13:588_4": "Tasmiṁ samaye suddhodanamahārājā setacchattassa heṭṭhā arahattaṁ sacchikatvā parinibbāyi.",
  "atk-s0401a13:588_5": "Tadā mahāpajāpatigotamī pabbajjāya cittaṁ uppādesi.",
  "atk-s0401a13:588_6": "Tato rohiṇīnadītīre kalahavivādasuttapariyosāne (su. ni.",
  "atk-s0401a13:588_7": "868 ādayo) nikkhamitvā pabbajitānaṁ pañcannaṁ kumārasatānaṁ pādaparicārikā sabbāva ekacittā hutvā ‘‘mahāpajāpatiyā santikaṁ gantvā sabbāva satthu santike pabbajissāmā’’ti mahāpajāpatiṁ jeṭṭhikaṁ katvā satthu santikaṁ gantvā pabbajitukāmā ahesuṁ.",
  "atk-s0401a13:588_8": "Ayañca mahāpajāpati paṭhamameva ekavāraṁ satthāraṁ pabbajjaṁ yācamānā nālattha,",
  "atk-s0401a13:588_9": "tasmā kappakaṁ pakkosāpetvā kese chinnāpetvā kāsāyāni acchādetvā sabbā tā sākiyāniyo ādāya vesāliṁ gantvā ānandattherena dasabalaṁ yācāpetvā aṭṭhahi garudhammehi pabbajjañca upasampadañca alattha.",
  "atk-s0401a13:588_10": "Itarā pana sabbāpi ekatova upasampannā ahesuṁ. Ayamettha saṅkhepo,",
  "atk-s0401a13:588_11": "vitthārato panetaṁ vatthu pāḷiyaṁ (cūḷava. 402 ādayo) āgatameva.",
  "atk-s0401a13:589_0": "Evaṁ upasampannā pana mahāpajāpati satthāraṁ upasaṅkamitvā abhivādetvā ekamantaṁ aṭṭhāsi,",
  "atk-s0401a13:589_1": "athassā satthā dhammaṁ desesi.",
  "atk-s0401a13:589_2": "Sā satthu santike kammaṭṭhānaṁ gahetvā arahattaṁ pāpuṇi.",
  "atk-s0401a13:589_3": "Sesā pañcasatā bhikkhuniyo nandakovādasuttapariyosāne (ma. ni.",
  "atk-s0401a13:589_4": "3.398 ādayo) arahattaṁ pāpuṇiṁsu. Evametaṁ vatthu samuṭṭhitaṁ.",
  "atk-s0401a13:589_5": "Aparabhāge satthā jetavane nisinno bhikkhuniyo ṭhānantare ṭhapento mahāpajāpatiṁ rattaññūnaṁ aggaṭṭhāne ṭhapesīti.",
  "atk-s0401a13:590_0": "Khemātherīvatthu",
  "atk-s0401a13:591_0": "236.",
  "atk-s0401a13:591_1": "Dutiye khemāti evaṁnāmikā bhikkhunī.",
  "atk-s0401a13:591_2": "Ito paṭṭhāya ca panassā pañhakamme ayamanupubbikathāti avatvā sabbattha abhinīhāraṁ ādiṁ katvā vattabbameva vakkhāma.",
  "atk-s0401a13:592_0": "Atīte kira padumuttarabuddhakāle haṁsavatiyaṁ ayaṁ parapariyāpannā hutvā nibbatti.",
  "atk-s0401a13:592_1": "Athekadivasaṁ tassa bhagavato aggasāvikaṁ sujātattheriṁ nāma piṇḍāya carantaṁ disvā tayo modake datvā taṁdivasameva attano kese vissajjetvā theriyā dānaṁ datvā ‘‘anāgate buddhuppāde tumhe viya mahāpaññā bhaveyya’’nti patthanaṁ katvā yāvajīvaṁ kusalakammesu appamattā hutvā kappasatasahassaṁ devamanussesu saṁsarantī kassapabuddhakāle kikissa kāsirañño gehe paṭisandhiṁ gahetvā sattannaṁ bhaginīnaṁ abbhantarā hutvā vīsativassasahassāni geheyeva komāribrahmacariyaṁ caritvā tāhi bhaginīhi saddhiṁ dasabalassa vasanapariveṇaṁ kāretvā ekaṁ buddhantaraṁ devamanussesu saṁsarantī imasmiṁ buddhuppāde maddaraṭṭhe sāgalanagare rājakule paṭisandhiṁ gaṇhi, khemātissā nāmaṁ akaṁsu.",
  "atk-s0401a13:592_2": "Tassā sarīravaṇṇo suvaṇṇarasapiñjaro viya ahosi.",
  "atk-s0401a13:592_3": "Sā vayappattā bimbisārarañño gehaṁ agamāsi.",
  "atk-s0401a13:593_0": "Sā tathāgate rājagahaṁ upanissāya veḷuvane viharante ‘‘satthā kira rūpe dosaṁ dassetī’’ti rūpamadamattā hutvā ‘‘mayhampi rūpe dosaṁ dasseyyā’’ti bhayena dasabalaṁ dassanāya na gacchati.",
  "atk-s0401a13:593_1": "Rājā cintesi – ‘‘ahaṁ satthu aggupaṭṭhāko,",
  "atk-s0401a13:593_2": "mādisassa ca nāma ariyasāvakassa aggamahesī dasabalaṁ dassanāya na gacchati, na me etaṁ ruccatī’’ti.",
  "atk-s0401a13:593_3": "So kavīhi veḷuvanuyyānassa vaṇṇaṁ bandhāpetvā ‘‘khemāya deviyā savanūpacāre gāyathā’’ti āha.",
  "atk-s0401a13:593_4": "Sā uyyānassa vaṇṇaṁ sutvā gantukāmā hutvā rājānaṁ paṭipucchi. Rājā ‘‘uyyānaṁ gaccha,",
  "atk-s0401a13:593_5": "satthāraṁ pana adisvā āgantuṁ na labhissasī’’ti āha.",
  "atk-s0401a13:593_6": "Sā rañño paṭivacanaṁ adatvāva maggaṁ paṭipajji.",
  "atk-s0401a13:593_7": "Rājā tāya saddhiṁ gacchante purise āha – ‘‘sace devī uyyānato nivattamānā dasabalaṁ passati, iccetaṁ kusalaṁ. Sace na passati, rājāṇāya naṁ dassethā’’ti.",
  "atk-s0401a13:593_8": "Atha kho sā devī divasabhāgaṁ uyyāne caritvā nivattantī dasabalaṁ adisvāva gantuṁ āraddhā.",
  "atk-s0401a13:593_9": "Atha naṁ rājapurisā attano aruciyāva deviṁ satthu santikaṁ nayiṁsu.",
  "atk-s0401a13:594_0": "Satthā taṁ āgacchantiṁ disvā iddhiyā ekaṁ devaccharaṁ nimminitvā tālavaṇṭaṁ gahetvā bījamānaṁ viya akāsi.",
  "atk-s0401a13:594_1": "Khemā devī taṁ disvā cintesi – ‘‘mānamhi naṭṭhā,",
  "atk-s0401a13:594_2": "evarūpā nāma devaccharappaṭibhāgā itthiyo dasabalassa avidūre tiṭṭhanti,",
  "atk-s0401a13:594_3": "ahaṁ etāsaṁ paricārikāpi nappahomi,",
  "atk-s0401a13:594_4": "mānamadaṁ hi nissāya pāpacittassa vasena naṭṭhā’’ti taṁ nimittaṁ gahetvā tameva itthiṁ olokayamānā aṭṭhāsi.",
  "atk-s0401a13:594_5": "Athassā passantiyāva tathāgatassa adhiṭṭhānabalena sā itthī paṭhamavayaṁ atikkamma majjhimavaye ṭhitā viya majjhimavayaṁ atikkamma pacchimavaye ṭhitā viya ca valittacā palitakesā khaṇḍaviraḷadantā ahosi.",
  "atk-s0401a13:594_6": "Tato tassā passantiyāva saddhiṁ tālavaṇṭena parivattitvā paripati.",
  "atk-s0401a13:594_7": "Tato khemā pubbahetusampannattā tasmiṁ ārammaṇe āpāthagate evaṁ cintesi – ‘‘evaṁvidhampi nāma sarīraṁ evarūpaṁ vipattiṁ pāpuṇāti,",
  "atk-s0401a13:594_8": "mayhampi sarīraṁ evaṁgatikameva bhavissatī’’ti.",
  "atk-s0401a13:594_9": "Athassā evaṁ cintitakkhaṇe satthā imaṁ dhammapade gāthamāha –",
  "atk-s0401a13:595_0": "‘‘Ye rāgarattānupatanti sotaṁ,",
  "atk-s0401a13:596_0": "Sayaṁkataṁ makkaṭakova jālaṁ;",
  "atk-s0401a13:597_0": "Etampi chetvāna vajanti dhīrā,",
  "atk-s0401a13:598_0": "Anapekkhino sabbadukkhaṁ pahāyā’’ti.",
  "atk-s0401a13:599_0": "Sā gāthāpariyosāne ṭhitapade ṭhitāyeva saha paṭisambhidāhi arahattaṁ pāpuṇi.",
  "atk-s0401a13:599_1": "Agāramajjhe vasantena nāma arahattaṁ pattena taṁdivasameva parinibbāyitabbaṁ vā pabbajitabbaṁ vā hoti,",
  "atk-s0401a13:599_2": "sā pana attano āyusaṅkhārānaṁ pavattanabhāvaṁ ñatvā ‘‘attano pabbajjaṁ anujānāpessāmī’’ti satthāraṁ vanditvā rājanivesanaṁ gantvā rājānaṁ anabhivādetvāva aṭṭhāsi.",
  "atk-s0401a13:599_3": "Rājā iṅgiteneva aññāsi – ‘‘ariyadhammaṁ pattā bhavissatī’’ti.",
  "atk-s0401a13:599_4": "Atha naṁ āha – ‘‘devi gatā nu kho satthudassanāyā’’ti. Mahārāja,",
  "atk-s0401a13:599_5": "tumhehi diṭṭhadassanaṁ parittaṁ,",
  "atk-s0401a13:599_6": "ahaṁ pana dasabalaṁ sudiṭṭhamakāsiṁ, pabbajjaṁ me anujānāthāti . Rājā ‘‘sādhu,",
  "atk-s0401a13:599_7": "devī’’ti sampaṭicchitvā suvaṇṇasivikāya bhikkhuniupassayaṁ upanetvā pabbājesi.",
  "atk-s0401a13:599_8": "Athassā ‘‘khemātherī nāma gihibhāve ṭhatvā arahattaṁ pattā’’ti mahāpaññabhāvo pākaṭo ahosi. Idamettha vatthu.",
  "atk-s0401a13:599_9": "Atha satthā aparabhāge jetavane nisinno bhikkhuniyo paṭipāṭiyā ṭhānantare ṭhapento khemātheriṁ mahāpaññānaṁ aggaṭṭhāne ṭhapesīti.",
  "atk-s0401a13:600_0": "Uppalavaṇṇātherīvatthu",
  "atk-s0401a13:601_0": "237.",
  "atk-s0401a13:601_1": "Tatiye uppalavaṇṇāti nīluppalagabbhasadiseneva vaṇṇena samannāgatattā evaṁladdhanāmā therī.",
  "atk-s0401a13:601_2": "Sā kira padumuttarabuddhakāle haṁsavatiyaṁ kulagehe paṭisandhiṁ gaṇhitvā aparabhāge mahājanena saddhiṁ satthu santikaṁ gantvā dhammaṁ suṇantī satthāraṁ ekaṁ bhikkhuniṁ iddhimantīnaṁ aggaṭṭhāne ṭhapentaṁ disvā sattāhaṁ buddhappamukhassa bhikkhusaṅghassa mahādānaṁ datvā taṁ ṭhānantaraṁ patthesi.",
  "atk-s0401a13:601_3": "Sā yāvajīvaṁ kusalaṁ katvā devamanussesu saṁsarantī kassapabuddhakāle bārāṇasinagare kikissa kāsirañño gehe paṭisandhiṁ gaṇhitvā sattannaṁ bhaginīnaṁ abbhantarā hutvā vīsati vassasahassāni brahmacariyaṁ caritvā bhikkhusaṅghassa pariveṇaṁ katvā devaloke nibbattā.",
  "atk-s0401a13:602_0": "Tato cavitvā puna manussalokaṁ āgacchantī ekasmiṁ gāme sahatthā kammaṁ katvā jīvanakaṭṭhāne nibbattā.",
  "atk-s0401a13:602_1": "Sā ekadivasaṁ khettakuṭiṁ gacchantī antarāmagge ekasmiṁ sare pātova pupphitaṁ padumapupphaṁ disvā taṁ saraṁ oruyha tañceva pupphaṁ lājapakkhipanatthāya paduminiyā pattañca gahetvā kedāre sālisīsāni chinditvā kuṭikāya nisinnā lāje bhajjitvā pañca lājasatāni gaṇesi.",
  "atk-s0401a13:602_2": "Tasmiṁ khaṇe gandhamādanapabbate nirodhasamāpattito vuṭṭhito eko paccekabuddho āgantvā tassā avidūre aṭṭhāsi.",
  "atk-s0401a13:602_3": "Sā paccekabuddhaṁ disvā lājehi saddhiṁ padumapupphaṁ gahetvā kuṭito oruyha lāje paccekabuddhassa patte pakkhipitvā padumapupphena pattaṁ pidhāya adāsi.",
  "atk-s0401a13:602_4": "Athassā paccekabuddhe thokaṁ gate etadahosi – ‘‘pabbajitā nāma pupphena anatthikā,",
  "atk-s0401a13:602_5": "ahaṁ pupphaṁ gahetvā piḷandhissāmī’’ti gantvā paccekabuddhassa hatthato pupphaṁ gahetvā puna cintesi – ‘‘sace, ayyo,",
  "atk-s0401a13:602_6": "pupphena anatthiko abhavissa,",
  "atk-s0401a13:602_7": "pattamatthake ṭhapetuṁ na adassa,",
  "atk-s0401a13:602_8": "addhā ayyassa attho bhavissatī’’ti puna gantvā pattamatthake ṭhapetvā paccekabuddhaṁ khamāpetvā, ‘‘bhante ,",
  "atk-s0401a13:602_9": "imesaṁ me lājānaṁ nissandena lājagaṇanāya puttā assu,",
  "atk-s0401a13:602_10": "padumapupphassa nissandena nibbattanibbattaṭṭhāne me pade pade padumapupphaṁ uṭṭhahatū’’ti patthanaṁ akāsi.",
  "atk-s0401a13:602_11": "Paccekabuddho tassā passantiyāva ākāsena gandhamādanapabbataṁ gantvā taṁ padumaṁ nandamūlakapabbhāre paccekabuddhānaṁ akkamanasopānasamīpe pādapuñchanaṁ katvā ṭhapesi.",
  "atk-s0401a13:603_0": "Sāpi tassa kammassa nissandena devaloke paṭisandhiṁ gaṇhi,",
  "atk-s0401a13:603_1": "nibbattakālato paṭṭhāya cassā pade pade mahāpadumapupphaṁ uṭṭhāsi.",
  "atk-s0401a13:603_2": "Sā tato cavitvā pabbatapāde ekasmiṁ padumassare padumagabbhe nibbatti.",
  "atk-s0401a13:603_3": "Taṁ nissāya eko tāpaso vasati,",
  "atk-s0401a13:603_4": "so pātova mukhadhovanatthāya saraṁ gantvā taṁ pupphaṁ disvā cintesi – ‘‘idaṁ pupphaṁ sesehi mahantataraṁ, sesāni ca pupphitāni, idaṁ makuḷitameva,",
  "atk-s0401a13:603_5": "bhavitabbamettha kāraṇenā’’ti udakaṁ otaritvā taṁ pupphaṁ gaṇhi.",
  "atk-s0401a13:603_6": "Taṁ tena gahitamattameva pupphitaṁ.",
  "atk-s0401a13:603_7": "Tāpaso antopadumagabbhe nipannadārikaṁ addasa.",
  "atk-s0401a13:603_8": "Diṭṭhakālato paṭṭhāya ca dhītusinehaṁ labhitvā padumeneva saddhiṁ paṇṇasālaṁ netvā mañcake nipajjāpesi.",
  "atk-s0401a13:603_9": "Athassā puññānubhāvena aṅguṭṭhake khīraṁ nibbatti.",
  "atk-s0401a13:603_10": "So tasmiṁ pupphe milāte aññaṁ navapupphaṁ āharitvā taṁ nipajjāpesi.",
  "atk-s0401a13:603_11": "Athassā ādhāvanavidhāvanena kīḷituṁ samatthakālato paṭṭhāya padavāre padavāre padumapupphaṁ uṭṭhāsi,",
  "atk-s0401a13:603_12": "kuṅkumarāsissa viyassā sarīravaṇṇo ahosi. Sā appattā devavaṇṇaṁ, atikkantā mānusavaṇṇaṁ ahosi.",
  "atk-s0401a13:603_13": "Sā pitari phalāphalatthāya gate paṇṇasālāyaṁ ohīyati.",
  "atk-s0401a13:604_0": "Athekadivasaṁ tassā vayappattakāle pitari phalāphalatthāya gate eko vanacarako taṁ disvā cintesi – ‘‘manussānaṁ nāma evaṁvidhaṁ rūpaṁ natthi,",
  "atk-s0401a13:604_1": "vīmaṁsissāmi na’’nti tāpasassa āgamanaṁ udikkhanto nisīdi.",
  "atk-s0401a13:604_2": "Sā pitari āgacchante paṭipathaṁ gantvā tassa hatthato kājakamaṇḍaluṁ aggahesi,",
  "atk-s0401a13:604_3": "āgantvā nisinnassa cassa attanā karaṇavattaṁ dassesi.",
  "atk-s0401a13:604_4": "Tadā so vanacarako manussabhāvaṁ ñatvā tāpasaṁ abhivādetvā nisīdi.",
  "atk-s0401a13:604_5": "Tāpaso taṁ vanacarakaṁ vanamūlaphalāphalehi ca pānīyena ca nimantetvā, ‘‘bho purisa, imasmiṁyeva ṭhāne vasissasi, udāhu gamisassī’’ti pucchi. Gamissāmi, bhante, idha kiṁ karissāmīti.",
  "atk-s0401a13:604_6": "Idaṁ tayā diṭṭhakāraṇaṁ etto gantvā akathetuṁ sakkhissasīti. Sace, ayyo, na icchati,",
  "atk-s0401a13:604_7": "kiṁ kāraṇā kathessāmīti tāpasaṁ vanditvā puna āgamanakāle maggasañjānanatthaṁ sākhāsaññañca rukkhasaññañca karonto pakkāmi.",
  "atk-s0401a13:605_0": "So bārāṇasiṁ gantvā rājānaṁ addasa,",
  "atk-s0401a13:605_1": "rājā ‘‘kasmā āgatosī’’ti pucchi. ‘‘Ahaṁ, deva,",
  "atk-s0401a13:605_2": "tumhākaṁ vanacarako pabbatapāde acchariyaṁ itthiratanaṁ disvā āgatomhī’’ti sabbaṁ pavattiṁ kathesi.",
  "atk-s0401a13:605_3": "So tassa vacanaṁ sutvā vegena pabbatapādaṁ gantvā avidūre ṭhāne khandhāvāraṁ nivesetvā vanacarakena ceva aññehi ca purisehi saddhiṁ tāpasassa bhattakiccaṁ katvā nisinnavelāya tattha gantvā abhivādetvā paṭisanthāraṁ katvā ekamantaṁ nisīdi.",
  "atk-s0401a13:605_4": "Rājā tāpasassa pabbajitaparikkhārabhaṇḍaṁ pādamūle ṭhapetvā, ‘‘bhante, imasmiṁ ṭhāne kiṁ karoma, gacchāmā’’ti āha. Gaccha, mahārājāti. Āma, gacchāmi, bhante.",
  "atk-s0401a13:605_5": "Ayyassa pana samīpe visabhāgaparisā atthīti assumha, asāruppā esā pabbajitānaṁ, mayā saddhiṁ gacchatu, bhanteti.",
  "atk-s0401a13:605_6": "Manussānaṁ cittaṁ nāma duttosayaṁ,",
  "atk-s0401a13:605_7": "kathaṁ bahūnaṁ majjhe vasissatīti .",
  "atk-s0401a13:605_8": "Amhākaṁ rucitakālato paṭṭhāya sesānaṁ jeṭṭhakaṭṭhāne ṭhapetvā paṭijaggissāmi, bhanteti.",
  "atk-s0401a13:606_0": "So rañño kathaṁ sutvā daharakāle gahitanāmavaseneva, ‘‘amma,",
  "atk-s0401a13:606_1": "padumavatī’’ti dhītaraṁ pakkosi.",
  "atk-s0401a13:606_2": "Sā ekavacaneneva paṇṇasālato nikkhamitvā pitaraṁ abhivādetvā aṭṭhāsi. Atha naṁ pitā āha – ‘‘tvaṁ, amma, vayappattā,",
  "atk-s0401a13:606_3": "imasmiṁ ṭhāne raññā diṭṭhakālato paṭṭhāya vasituṁ ayuttā, raññā saddhiṁ gaccha, ammā’’ti. Sā ‘‘sādhu,",
  "atk-s0401a13:606_4": "tātā’’ti pitu vacanaṁ sampaṭicchitvā abhivādetvā parodamānā aṭṭhāsi.",
  "atk-s0401a13:606_5": "Rājā ‘‘imissā pitu cittaṁ gaṇhāmī’’ti tasmiṁyeva ṭhāne kahāpaṇarāsimhi ṭhapetvā abhisekaṁ akāsi.",
  "atk-s0401a13:606_6": "Atha naṁ gahetvā attano nagaraṁ ānetvā āgatakālato paṭṭhāya sesaitthiyo anoloketvā tāya saddhiṁyeva ramati.",
  "atk-s0401a13:606_7": "Tā itthiyo issāpakatā taṁ rañño antare paribhinditukāmā evamāhaṁsu – ‘‘nāyaṁ, mahārāja, manussajātikā,",
  "atk-s0401a13:606_8": "kahaṁ nāma tumhehi manussānaṁ vicaraṇaṭṭhāne padumāni uṭṭhahantāni diṭṭhapubbāni, addhā ayaṁ yakkhinī, nīharatha naṁ mahārājā’’ti.",
  "atk-s0401a13:606_9": "Rājā tāsaṁ kathaṁ sutvā tuṇhī ahosi.",
  "atk-s0401a13:607_0": "Athassa aparena samayena paccanto kupito.",
  "atk-s0401a13:607_1": "So ‘‘garugabbhā padumavatī’’ti taṁ nagare ṭhapetvā paccantaṁ agamāsi.",
  "atk-s0401a13:607_2": "Atha tā itthiyo tassā upaṭṭhāyikāya lañjaṁ datvā ‘‘imissā dārakaṁ jātamattameva apanetvā ekaṁ dārughaṭikaṁ lohitena makkhetvā santike ṭhapehī’’ti āhaṁsu.",
  "atk-s0401a13:607_3": "Padumavatiyāpi nacirasseva gabbhavuṭṭhānaṁ ahosi.",
  "atk-s0401a13:607_4": "Mahāpadumakumāro ekakova kucchiyaṁ paṭisandhiṁ gaṇhi.",
  "atk-s0401a13:607_5": "Avasesā ekūnapañcasatā dārakā mahāpadumakumārassa mātukucchito nikkhamitvā nipannakāle saṁsedajā hutvā nibbattiṁsu.",
  "atk-s0401a13:607_6": "Athassa ‘‘na tāvāyaṁ satiṁ paṭilabhatī’’ti ñatvā upaṭṭhāyikā ekaṁ dārughaṭikaṁ lohitena makkhetvā samīpe ṭhapetvā tāsaṁ itthīnaṁ saññaṁ adāsi.",
  "atk-s0401a13:607_7": "Tā pañcasatāpi itthiyo ekekā ekekaṁ dārakaṁ gahetvā cundakārakānaṁ santikaṁ pesetvā karaṇḍake āharāpetvā attanā attanā gahitadārake tattha nipajjāpetvā bahi lañchanaṁ katvā ṭhapayiṁsu.",
  "atk-s0401a13:608_0": "Padumavatīpi kho saññaṁ labhitvā taṁ upaṭṭhāyikaṁ ‘‘kiṁ vijātamhi, ammā’’ti pucchi.",
  "atk-s0401a13:608_1": "Sā taṁ santajjetvā ‘‘kuto tvaṁ dārakaṁ labhissasī’’ti vatvā ‘‘ayaṁ te kucchito nikkhantadārako’’ti lohitamakkhitaṁ dārughaṭikaṁ purato ṭhapesi.",
  "atk-s0401a13:608_2": "Sā taṁ disvā domanassappattā ‘‘sīghaṁ naṁ phāletvā apanehi,",
  "atk-s0401a13:608_3": "sace koci passeyya lajjitabbaṁ bhaveyyā’’ti āha.",
  "atk-s0401a13:608_4": "Sā tassā kathaṁ sutvā atthakāmā viya dārughaṭikaṁ phāletvā uddhane pakkhipi.",
  "atk-s0401a13:609_0": "Rājāpi paccantato āgantvā nakkhattaṁ paṭimānento bahinagare khandhāvāraṁ bandhitvā nisīdi.",
  "atk-s0401a13:609_1": "Atha tā pañcasatā itthiyo rañño paccuggamanaṁ āgantvā āhaṁsu – ‘‘tvaṁ, mahārāja, na amhākaṁ saddahasi,",
  "atk-s0401a13:609_2": "amhehi vuttaṁ akāraṇaṁ viya hoti.",
  "atk-s0401a13:609_3": "Tvaṁ mahesiyā upaṭṭhāyikaṁ pakkosāpetvā paṭipuccha,",
  "atk-s0401a13:609_4": "dārughaṭikaṁ te devī vijātā’’ti.",
  "atk-s0401a13:609_5": "Rājā taṁ kāraṇaṁ na upaparikkhitvāva ‘‘amanussajātikā bhavissatī’’ti taṁ gehato nikkaḍḍhi.",
  "atk-s0401a13:609_6": "Tassā rājagehato saha nikkhamaneneva padumapupphāni antaradhāyiṁsu, sarīracchavipi vivaṇṇā ahosi.",
  "atk-s0401a13:609_7": "Sā ekikāva antaravīthiyā pāyāsi.",
  "atk-s0401a13:609_8": "Atha naṁ ekā vayappattā mahallikā itthī disvā dhītusinehaṁ uppādetvā ‘‘kahaṁ gacchasi ammā’’ti āha. Āgantukamhi,",
  "atk-s0401a13:609_9": "vasanaṭṭhānaṁ olokentī vicarāmīti. Idhāgaccha,",
  "atk-s0401a13:609_10": "ammāti vasanaṭṭhānaṁ datvā bhojanaṁ paṭiyādesi.",
  "atk-s0401a13:610_0": "Tassā imināva niyāmena tattha vasamānāya tā pañcasatā itthiyo ekacittā hutvā rājānaṁ āhaṁsu – ‘‘mahārāja,",
  "atk-s0401a13:610_1": "tumhesu yuddhaṁ gatesu amhehi gaṅgādevatāya ‘amhākaṁ deve vijitasaṅgāme āgate balikammaṁ katvā udakakīḷaṁ karissāmā’ti patthitaṁ atthi, etamatthaṁ , deva, jānāpemā’’ti.",
  "atk-s0401a13:610_2": "Rājā tāsaṁ vacanena tuṭṭho gaṅgāyaṁ udakakīḷaṁ kātuṁ agamāsi.",
  "atk-s0401a13:610_3": "Tāpi attanā attanā gahitaṁ karaṇḍakaṁ paṭicchannaṁ katvā ādāya nadiṁ gantvā tesaṁ karaṇḍakānaṁ paṭicchādanatthaṁ pārupitvā pārupitvā udake patitvā karaṇḍake vissajjesuṁ.",
  "atk-s0401a13:610_4": "Tepi kho karaṇḍakā sabbe saha gantvā heṭṭhāsote pasāritajālamhi laggiṁsu.",
  "atk-s0401a13:610_5": "Tato udakakīḷaṁ kīḷitvā rañño uttiṇṇakāle jālaṁ ukkhipantā te karaṇḍake disvā rañño santikaṁ ānayiṁsu. Rājā karaṇḍake disvā ‘‘kiṁ, tātā, karaṇḍakesū’’ti āha. Na jānāma, devāti.",
  "atk-s0401a13:610_6": "So te karaṇḍake vivarāpetvā olokento paṭhamaṁ mahāpadumakumārassa karaṇḍakaṁ vivarāpesi.",
  "atk-s0401a13:610_7": "Tesaṁ pana sabbesampi karaṇḍakesu nipajjāpitadivaseyeva puññiddhiyā aṅguṭṭhato khīraṁ nibbatti.",
  "atk-s0401a13:610_8": "Sakko devarājā tassa rañño nikkaṅkhabhāvatthaṁ antokaraṇḍake akkharāni likhāpesi ‘‘ime kumārā padumavatiyā kucchimhi nibbattā bārāṇasirañño puttā,",
  "atk-s0401a13:610_9": "atha ne padumavatiyā sapattiyo pañcasatā itthiyo karaṇḍakesu pakkhipitvā udake khipiṁsu, rājā imaṁ kāraṇaṁ jānātū’’ti.",
  "atk-s0401a13:610_10": "Karaṇḍake vivaritamatte rājā akkharāni vācetvā dārake disvā mahāpadumakumāraṁ ukkhipitvā ‘‘vegena rathe yojetha, asse kappetha,",
  "atk-s0401a13:610_11": "ahaṁ ajja antonagaraṁ pavisitvā ekaccānaṁ mātugāmānaṁ piyaṁ karissāmī’’ti pāsādaṁ āruyha hatthigīvāya sahassabhaṇḍikaṁ ṭhapetvā bheriṁ carāpesi ‘‘yo padumavatiṁ passati, so imaṁ sahassaṁ gaṇhatū’’ti.",
  "atk-s0401a13:611_0": "Taṁ kathaṁ sutvā padumavatī mātuyā saññaṁ adāsi – ‘‘hatthigīvato sahassaṁ gaṇha, ammā’’ti.",
  "atk-s0401a13:611_1": "Ahaṁ evarūpaṁ gaṇhituṁ na visahāmīti.",
  "atk-s0401a13:611_2": "Sā dutiyampi tatiyampi vutte,",
  "atk-s0401a13:611_3": "‘‘kiṁ vatvā gaṇhāmi ammā’’ti āha. ‘‘Mama dhītā,",
  "atk-s0401a13:611_4": "padumavatiṁ deviṁ passatī’’ti vatvā gaṇhāhīti.",
  "atk-s0401a13:611_5": "Sā ‘‘yaṁ vā taṁ vā hotū’’ti gantvā sahassacaṅkoṭakaṁ gaṇhi.",
  "atk-s0401a13:611_6": "Atha naṁ manussā pucchiṁsu – ‘‘padumavatiṁ deviṁ passasi, ammā’’ti. ‘‘Ahaṁ na passāmi,",
  "atk-s0401a13:611_7": "dhītā kira me passatī’’ti āha. Te ‘‘kahaṁ pana sā,",
  "atk-s0401a13:611_8": "ammā’’ti vatvā tāya saddhiṁ gantvā padumavatiṁ sañjānitvā pādesu nipatiṁsu.",
  "atk-s0401a13:611_9": "Tasmiṁ kāle sā ‘‘padumavatī devī aya’’nti ñatvā ‘‘bhāriyaṁ vata itthiyā kammaṁ kataṁ,",
  "atk-s0401a13:611_10": "yā evaṁvidhassa rañño mahesī samānā evarūpe ṭhāne nirārakkhā vasī’’ti āha.",
  "atk-s0401a13:611_11": "Tepi rājapurisā padumavatiyā nivesanaṁ setasāṇīhi parikkhipāpetvā dvāre ārakkhaṁ ṭhapetvā rañño ārocesuṁ. Rājā suvaṇṇasivikaṁ pesesi. Sā ‘‘ahaṁ evaṁ na gamissāmi,",
  "atk-s0401a13:611_12": "mama vasanaṭṭhānato paṭṭhāya yāva rājagehaṁ etthantare varapotthakacittattharaṇe attharāpetvā upari suvaṇṇatārakavicittaṁ celavitānaṁ bandhāpetvā pasādhanatthāya sabbālaṅkāresu pahitesu padasāva gamissāmi,",
  "atk-s0401a13:611_13": "evaṁ me nāgarā sampattiṁ passissantī’’ti āha.",
  "atk-s0401a13:611_14": "Rājā ‘‘padumavatiyā yathāruciṁ karothā’’ti āha.",
  "atk-s0401a13:611_15": "Tato padumavatī sabbapasādhanaṁ pasādhetvā ‘‘rājagehaṁ gamissāmī’’ti maggaṁ paṭipajji.",
  "atk-s0401a13:611_16": "Athassā akkantaakkantaṭṭhāne varapotthakacittattharaṇāni bhinditvā padumapupphāni uṭṭhahiṁsu.",
  "atk-s0401a13:611_17": "Sā mahājanassa attano sampattiṁ dassetvā rājanivesanaṁ āruyha sabbe cittattharaṇe tassā mahallikāya posāvanikamūlaṁ katvā dāpesi.",
  "atk-s0401a13:612_0": "Rājāpi kho tā pañcasatā itthiyo pakkosāpetvā ‘‘imāyo te devi dāsiyo katvā demī’’ti āha. Sādhu, mahārāja,",
  "atk-s0401a13:612_1": "etāsaṁ mayhaṁ dinnabhāvaṁ sakalanagare jānāpehīti .",
  "atk-s0401a13:612_2": "Rājā nagare bheriṁ carāpesi – ‘‘padumavatiyā dūbbhikā pañcasatā itthiyo etissā eva dāsiyo katvā dinnā’’ti.",
  "atk-s0401a13:612_3": "Sā ‘‘tāsaṁ sakalanagarena dāsibhāvo sallakkhito’’ti ñatvā ‘‘ahaṁ mama dāsiyo bhujissā kātuṁ labhāmi devā’’ti rājānaṁ pucchi. Tava icchā devīti.",
  "atk-s0401a13:612_4": "Evaṁ sante tameva bhericārikaṁ pakkosāpetvā ‘‘padumavatideviyā attano dāsiyo katvā dinnā pañcasatā itthiyo sabbāva bhujissā katāti puna bheriṁ carāpethā’’ti āha.",
  "atk-s0401a13:612_5": "Sā tāsaṁ bhujissabhāve kate ekūnāni pañcasattaputtāni tāsaṁyeva hatthe posanatthāya datvā sayaṁ mahāpadumakumāraṁyeva gaṇhi.",
  "atk-s0401a13:613_0": "Atha aparabhāge tesaṁ kumārānaṁ kīḷanavaye sampatte rājā uyyāne nānāvidhaṁ kīḷanaṭṭhānaṁ kāresi.",
  "atk-s0401a13:613_1": "Te attano soḷasavassuddesikakāle sabbeva ekato hutvā uyyāne padumasañchannāya maṅgalapokkharaṇiyā kīḷantā navapadumāni pupphitāni purāṇapadumāni ca vaṇṭato patantāni disvā ‘‘imassa tāva anupādinnakassa evarūpā jarā pāpuṇāti,",
  "atk-s0401a13:613_2": "kimaṅgaṁ pana amhākaṁ sarīrassa.",
  "atk-s0401a13:613_3": "Idampi hi evaṁgatikameva bhavissatī’’ti ārammaṇaṁ gahetvā sabbeva paccekabodhiñāṇaṁ nibbattetvā uṭṭhāyuṭṭhāya padumakaṇṇikāsu pallaṅkena nisīdiṁsu.",
  "atk-s0401a13:614_0": "Atha tehi saddhiṁ āgatā rājapurisā bahugataṁ divasaṁ ñatvā ‘‘ayyaputtā tumhākaṁ velaṁ jānāthā’’ti āhaṁsu. Te tuṇhī ahesuṁ.",
  "atk-s0401a13:614_1": "Te purisā gantvā rañño ārocesuṁ – ‘‘kumārā deva, padumakaṇṇikāsu nisinnā,",
  "atk-s0401a13:614_2": "amhesu kathentesupi vacībhedaṁ na karontī’’ti.",
  "atk-s0401a13:614_3": "Yathāruciyā tesaṁ nisīdituṁ dethāti.",
  "atk-s0401a13:614_4": "Te sabbarattiṁ gahitārakkhā padumakaṇṇikāsu nisinnaniyāmeneva aruṇaṁ uṭṭhāpesuṁ.",
  "atk-s0401a13:614_5": "Purisā punadivase upasaṅkamitvā ‘‘devā velaṁ jānāthā’’ti āhaṁsu. Na mayaṁ devā, paccekabuddhā nāma mayanti. Ayyā,",
  "atk-s0401a13:614_6": "tumhe bhāriyaṁ kathaṁ kathetha,",
  "atk-s0401a13:614_7": "paccekabuddhā nāma tumhādisā na honti,",
  "atk-s0401a13:614_8": "dvaṅgulakesamassudharā kāye paṭimukkaaṭṭhaparikkhārā hontīti.",
  "atk-s0401a13:614_9": "Te dakkhiṇahatthena sīsaṁ parāmasiṁsu.",
  "atk-s0401a13:614_10": "Tāvadeva gihiliṅgaṁ antaradhāyi,",
  "atk-s0401a13:614_11": "aṭṭha parikkhārā kāye paṭimukkāva ahesuṁ.",
  "atk-s0401a13:614_12": "Tato passantasseva mahājanassa ākāsena nandamūlakapabbhāraṁ agamaṁsu.",
  "atk-s0401a13:615_0": "Sāpi kho, padumavatī devī,",
  "atk-s0401a13:615_1": "‘‘ahaṁ bahuputtā hutvā niputtā jātā’’ti hadayasokaṁ patvā teneva sokena kālaṁ katvā rājagahanagaradvāragāmake sahatthena kammaṁ katvā jīvanakaṭṭhāne nibbatti.",
  "atk-s0401a13:615_2": "Aparabhāge kulagharaṁ gantvā ekadivasaṁ sāmikassa khettaṁ yāguṁ haramānā tesaṁ attano puttānaṁ antare aṭṭha paccekabuddhe bhikkhācāravelāya ākāsena gacchante disvā sīghaṁ sīghaṁ gantvā sāmikassa ārocesi – ‘‘passa, ayya, paccekabuddhe,",
  "atk-s0401a13:615_3": "ete nimantetvā bhojessāmā’’ti.",
  "atk-s0401a13:615_4": "So āha – ‘‘samaṇasakuṇā nāmete aññatthāpi evaṁ caranti, na ete paccekabuddhā’’ti.",
  "atk-s0401a13:615_5": "Te tesaṁ kathentānaṁyeva avidūre ṭhāne otariṁsu.",
  "atk-s0401a13:615_6": "Sā itthī taṁdivasaṁ attano bhattakhajjabhojanaṁ tesaṁ datvā ‘‘svepi aṭṭha janā mayhaṁ bhikkhaṁ gaṇhathā’’ti āha. Sādhu, upāsike, tava sakkāro ettakova hotu, āsanāni ca aṭṭheva hontu,",
  "atk-s0401a13:615_7": "aññepi bahū paccekabuddhe disvā tava cittaṁ pasādeyyāsīti.",
  "atk-s0401a13:615_8": "Sā punadivase aṭṭha āsanāni paññāpetvā aṭṭhannaṁ sakkārasammānaṁ paṭiyādetvā nisīdi.",
  "atk-s0401a13:616_0": "Nimantitapaccekabuddhā sesānaṁ saññaṁ adaṁsu – ‘‘mārisā,",
  "atk-s0401a13:616_1": "ajja aññattha agantvā sabbeva tumhākaṁ mātu saṅgahaṁ karothā’’ti.",
  "atk-s0401a13:616_2": "Te tesaṁ vacanaṁ sutvā sabbeva ekato ākāsena āgantvā mātu-gehadvāre pāturahesuṁ.",
  "atk-s0401a13:616_3": "Sāpi paṭhamaṁ laddhasaññatāya bahūpi disvā na kampittha,",
  "atk-s0401a13:616_4": "sabbepi te gehaṁ pavesetvā āsanesu nisīdāpesi.",
  "atk-s0401a13:616_5": "Tesu paṭipāṭiyā nisīdantesu navamo aññāni aṭṭha āsanāni māpetvā sayaṁ dhurāsane nisīdi. Yāva āsanāni vaḍḍhanti, tāva gehaṁ vaḍḍhati.",
  "atk-s0401a13:616_6": "Evaṁ tesu sabbesupi nisinnesu sā itthī aṭṭhannaṁ paccekabuddhānaṁ paṭiyāditaṁ sakkāraṁ pañcasatānampi yāvadatthaṁ datvā aṭṭha nīluppalahatthake āharitvā nimantitapaccekabuddhānaṁyeva pādamūle ṭhapetvā āha – ‘‘mayhaṁ, bhante,",
  "atk-s0401a13:616_7": "nibbattanibbattaṭṭhāne sarīravaṇṇo imesaṁ nīluppalānaṁ antogabbhavaṇṇo viya hotū’’ti patthanaṁ akāsi.",
  "atk-s0401a13:616_8": "Paccekabuddhā mātu anumodanaṁ katvā gandhamādanaṁyeva agamaṁsu.",
  "atk-s0401a13:617_0": "Sāpi yāvajīvaṁ kusalaṁ katvā tato cutā devaloke nibbattitvā imasmiṁ buddhuppāde sāvatthiyaṁ seṭṭhikule paṭisandhiṁ gaṇhi,",
  "atk-s0401a13:617_1": "nīluppalagabbhasamānavaṇṇatāya cassā uppalavaṇṇātveva nāmaṁ akaṁsu.",
  "atk-s0401a13:617_2": "Athassā vayappattakāle sakalajambudīparājāno ca seṭṭhino ca seṭṭhissa santikaṁ pahiṇiṁsu – ‘‘dhītaraṁ amhākaṁ detū’’ti . Apahiṇanto nāma nāhosi.",
  "atk-s0401a13:617_3": "Tato seṭṭhi cintesi – ‘‘ahaṁ sabbesaṁ manaṁ gahetuṁ na sakkhissāmi,",
  "atk-s0401a13:617_4": "upāyaṁ panekaṁ karissāmī’’ti dhītaraṁ pakkosāpetvā ‘‘pabbajituṁ amma sakkhissasī’’ti āha.",
  "atk-s0401a13:617_5": "Tassā pacchimabhavikattā pituvacanaṁ sīse āsittasatapākatelaṁ viya ahosi,",
  "atk-s0401a13:617_6": "tasmā pitaraṁ ‘‘pabbajissāmi, tātā’’ti āha.",
  "atk-s0401a13:617_7": "So tassā sakkāraṁ katvā bhikkhuniupassayaṁ netvā pabbājesi.",
  "atk-s0401a13:617_8": "Tassā acirapabbajitāya eva uposathāgāre kālavāro pāpuṇi.",
  "atk-s0401a13:617_9": "Sā dīpaṁ jāletvā uposathāgāraṁ sammajjitvā dīpasikhāya nimittaṁ gaṇhitvā punappunaṁ olokayamānā tejokasiṇārammaṇaṁ jhānaṁ nibbattetvā tadeva pādakaṁ katvā arahattaṁ pāpuṇi.",
  "atk-s0401a13:617_10": "Arahattaphalena saddhiṁyeva ca iddhivikubbane ciṇṇavasī ahosi.",
  "atk-s0401a13:617_11": "Sā aparabhāge satthu yamakapāṭihāriyakaraṇadivase ‘‘ahaṁ, bhante,",
  "atk-s0401a13:617_12": "pāṭihāriyaṁ karissāmī’’ti sīhanādaṁ nadi.",
  "atk-s0401a13:617_13": "Satthā idaṁ kāraṇaṁ aṭṭhuppattiṁ katvā jetavanavihāre nisinno paṭipāṭiyā bhikkhuniyo ṭhānantare ṭhapento imaṁ theriṁ iddhimantīnaṁ aggaṭṭhāne ṭhapesīti.",
  "atk-s0401a13:618_0": "Paṭācārātherīvatthu",
  "atk-s0401a13:619_0": "238.",
  "atk-s0401a13:619_1": "Catutthe vinayadharānaṁ yadidaṁ paṭācārāti paṭācārā therī vinayadharānaṁ aggāti dasseti.",
  "atk-s0401a13:619_2": "Sā kira padumuttarabuddhakāle haṁsavatiyaṁ kulagehe paṭisandhiṁ gaṇhitvā aparabhāge satthu dhammadesanaṁ suṇantī satthāraṁ ekaṁ bhikkhuniṁ vinayadharānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:619_3": "Sā yāvajīvaṁ kusalaṁ katvā devamanussesu saṁsaritvā kassapabuddhakāle kikissa kāsirañño gehe paṭisandhiṁ gaṇhitvā sattannaṁ bhaginīnaṁ abbhantarā hutvā vīsati vassasahassāni brahmacariyaṁ caritvā bhikkhusaṅghassa pariveṇaṁ katvā puna devaloke nibbattitvā ekaṁ buddhantaraṁ sampattiṁ anubhavitvā imasmiṁ buddhuppāde sāvatthiyaṁ seṭṭhigehe paṭisandhiṁ gaṇhi.",
  "atk-s0401a13:620_0": "Sā aparabhāge vayappattā attano gehe ekena kammakārena saddhiṁ santhavaṁ katvā aparabhāge attano samānajātikaṁ kulaṁ gacchantī katasanthavassa purisassa saññaṁ adāsi – ‘‘na tvaṁ sve paṭṭhāya maṁ paṭihārasatenapi daṭṭhuṁ labhissasi, sace te kammaṁ atthi,",
  "atk-s0401a13:620_1": "idāni maṁ gaṇhitvā gacchāhī’’ti.",
  "atk-s0401a13:620_2": "So ‘‘evaṁ hotū’’ti anucchavikaṁ hatthasāraṁ gahetvā taṁ ādāya nagarato tīṇi cattāri yojanāni paṭikkamitvā ekasmiṁ gāmake vāsaṁ kappesi.",
  "atk-s0401a13:621_0": "Atha aparabhāge tassā kucchiyaṁ gabbho patiṭṭhāsi.",
  "atk-s0401a13:621_1": "Sā gabbhe paripakke ‘‘idaṁ amhākaṁ anāthaṭṭhānaṁ,",
  "atk-s0401a13:621_2": "kulagehaṁ gacchāma sāmī’’ti āha. So ‘‘ajja gacchāma,",
  "atk-s0401a13:621_3": "sve gacchāmā’’ti gantuṁ asakkonto kālaṁ vītināmesi.",
  "atk-s0401a13:621_4": "Sā tassa kāraṇaṁ ñatvā ‘‘nāyaṁ bālo maṁ nessatī’’ti tasmiṁ bahi gate ‘‘ekikāva kulagehaṁ gamissāmī’’ti maggaṁ paṭipajji.",
  "atk-s0401a13:621_5": "So āgantvā taṁ gehe apassanto paṭivissake pucchitvā ‘‘kulagehaṁ gatā’’ti sutvā ‘‘maṁ nissāya kuladhītā anāthā jātā’’ti padānupadikaṁ gantvā sampāpuṇi.",
  "atk-s0401a13:621_6": "Tassā antarāmaggeva gabbhavuṭṭhānaṁ ahosi.",
  "atk-s0401a13:621_7": "Tato ‘‘yassatthāya mayaṁ gaccheyyāma,",
  "atk-s0401a13:621_8": "so attho antarāmaggeva nipphanno,",
  "atk-s0401a13:621_9": "idāni gantvā kiṁ karissāmā’’ti paṭinivattiṁsu.",
  "atk-s0401a13:621_10": "Puna tassā kucchiyaṁ gabbho patiṭṭhāsīti purimanayeneva vitthāretabbaṁ.",
  "atk-s0401a13:622_0": "Antarāmagge panassā gabbhavuṭṭhāne jātamatteyeva catūsu disāsu mahāmegho uṭṭhahi. Sā taṁ purisaṁ āha – ‘‘sāmi,",
  "atk-s0401a13:622_1": "avelāya catūsu disāsu megho uṭṭhito,",
  "atk-s0401a13:622_2": "attano vasanaṭṭhānaṁ kātuṁ vāyamāhī’’ti.",
  "atk-s0401a13:622_3": "So ‘‘evaṁ karissāmī’’ti daṇḍakehi kuṭikaṁ katvā ‘‘chadanatthāya tiṇaṁ āharissāmī’’ti ekasmiṁ mahāvammikapāde tiṇaṁ chindati.",
  "atk-s0401a13:622_4": "Atha naṁ vammike nipanno kaṇhasappo pāde ḍaṁsi, so tasmiṁyeva ṭhāne patito. Sāpi ‘‘idāni āgamissati,",
  "atk-s0401a13:622_5": "idāni āgamissatī’’ti sabbarattiṁ khepetvā ‘‘addhā maṁ so ‘anāthā esā’ti magge chaḍḍetvā gato bhavissatī’’ti āloke sañjāte padānusārena olokentī vammikapāde patitaṁ disvā ‘‘maṁ nissāya naṭṭho puriso’’ti paridevitvā daharadārakaṁ passenādāya mahallakaṁ aṅgulīhi gāhāpetvā maggena gacchantī antarāmagge ekaṁ uttānanadiṁ disvā ‘‘dvepi dārake ekappahāreneva ādāya gantuṁ na sakkhissāmī’’ti jeṭṭhakaṁ orimatīre ṭhapetvā daharaṁ paratīraṁ netvā pilotikacumbaṭake nipajjāpetvā puna nivattitvā ‘‘itaraṁ gahetvā gamissāmī’’ti nadiṁ otari.",
  "atk-s0401a13:623_0": "Athassā nadīmajjhaṁ pattakāle eko seno ‘‘maṁsapiṇḍo aya’’nti saññāya dārakaṁ vijjhituṁ āgacchati.",
  "atk-s0401a13:623_1": "Sā hatthaṁ pasāretvā senaṁ palāpesi.",
  "atk-s0401a13:623_2": "Tassā taṁ hatthavikāraṁ disvā mahallakadārako ‘‘maṁ pakkosatī’’ti saññāya nadiṁ otaritvā sote patito yathāsotaṁ agamāsi .",
  "atk-s0401a13:623_3": "Sopi seno tassā asampattāya eva taṁ daharadārakaṁ gaṇhitvā agamāsi.",
  "atk-s0401a13:623_4": "Sā balavasokābhibhūtā antarāmagge imaṁ vilāpagītaṁ gāyantī gacchati –",
  "atk-s0401a13:624_0": "‘‘Ubho puttā kālaṅkatā, panthe mayhaṁ patī mato’’ti.",
  "atk-s0401a13:625_0": "Sā evaṁ vilapamānāva sāvatthiṁ patvā kulasabhāgaṁ gantvāpi sokavaseneva attano gehaṁ vavatthapetuṁ asakkontī ‘‘imasmiṁ ṭhāne evaṁvidhaṁ nāma kulaṁ atthi,",
  "atk-s0401a13:625_1": "kataraṁ taṁ geha’’nti paṭipucchi.",
  "atk-s0401a13:625_2": "Tvaṁ taṁ kulaṁ paṭipucchitvā kiṁ karissasi?",
  "atk-s0401a13:625_3": "Tesaṁ vasanagehaṁ vātappahārena patitaṁ,",
  "atk-s0401a13:625_4": "tattheva te sabbepi jīvitakkhayaṁ pattā,",
  "atk-s0401a13:625_5": "atha ne khuddakamahallake ekacitakasmiṁyeva jhāpenti,",
  "atk-s0401a13:625_6": "passa esā dhūmavaṭṭi paññāyatīti.",
  "atk-s0401a13:625_7": "Sā taṁ kathaṁ sutvāva kiṁ tumhe vadathā’’ti attano nivatthasāṭakaṁ sandhāretuṁ asakkontī jātaniyāmeneva bāhā paggayha kandamānā ñātīnaṁ citakaṭṭhānaṁ gantvā taṁ vilāpagītaṁ paripuṇṇaṁ katvā paridevamānā –",
  "atk-s0401a13:626_0": "‘‘Ubho puttā kālaṅkatā, panthe mayhaṁ patī mato;",
  "atk-s0401a13:627_0": "Mātā pitā ca bhātā ca, ekacitakasmiṁ ḍayhare’’ti. –",
  "atk-s0401a13:628_0": "Āha.",
  "atk-s0401a13:628_1": "Aññena janena sāṭakaṁ dinnampi phāletvā phāletvā chaḍḍeti.",
  "atk-s0401a13:628_2": "Atha naṁ diṭṭhadiṭṭhaṭṭhāne mahājano parivāretvā carati.",
  "atk-s0401a13:628_3": "Athassā ‘‘ayaṁ paṭācāraṁ paṭapariharaṇaṁ vinā caratī’’ti paṭācārāteva nāmaṁ akaṁsu.",
  "atk-s0401a13:628_4": "Yasmā cassā so naggabhāvena alajjīācāro pākaṭo ahosi,",
  "atk-s0401a13:628_5": "tasmā patito ācāro assāti paṭācārātveva nāmaṁ akaṁsu.",
  "atk-s0401a13:629_0": "Sā ekadivasaṁ satthari mahājanassa dhammaṁ desente vihāraṁ pavisitvā parisapariyante aṭṭhāsi.",
  "atk-s0401a13:629_1": "Satthā mettāpharaṇena pharitvā ‘‘satiṁ paṭilabha, bhagini, satiṁ paṭilabha, bhaginī’’ti āha.",
  "atk-s0401a13:629_2": "Tassā satthu vacanaṁ sutvā balavahirottappaṁ āgataṁ, sā tattheva bhūmiyaṁ nisīdi.",
  "atk-s0401a13:629_3": "Avidūre ṭhito puriso uttarisāṭakaṁ khipitvā adāsi.",
  "atk-s0401a13:629_4": "Sā taṁ nivāsetvā dhammaṁ assosi.",
  "atk-s0401a13:629_5": "Satthā tassā cariyavasena imā dhammapade gāthā āha –",
  "atk-s0401a13:630_0": "‘‘Na santi puttā tāṇāya, na pitā nāpi bandhavā;",
  "atk-s0401a13:631_0": "Antakenādhipannassa, natthi ñātīsu tāṇatā.",
  "atk-s0401a13:632_0": "‘‘Etamatthavasaṁ ñatvā, paṇḍito sīlasaṁvuto;",
  "atk-s0401a13:633_0": "Nibbānagamanaṁ maggaṁ, khippameva visodhaye’’ti. (dha. pa. 288-289);",
  "atk-s0401a13:634_0": "Sā gāthāpariyosāne yathāṭhitāva sotāpattiphale patiṭṭhāya satthāraṁ upasaṅkamitvā vanditvā pabbajjaṁ yāci.",
  "atk-s0401a13:634_1": "Satthā ‘‘tassā bhikkhuniupassayaṁ gantvā pabbajā’’ti pabbajjaṁ sampaṭicchi.",
  "atk-s0401a13:634_2": "Sā pabbajitvā nacirasseva arahattaṁ patvā buddhavacanaṁ gaṇhantī vinayapiṭake ciṇṇavasī ahosi.",
  "atk-s0401a13:634_3": "Aparabhāge satthā jetavane nisinno bhikkhuniyo paṭipāṭiyā ṭhānantare ṭhapento paṭācāraṁ vinayadharānaṁ aggaṭṭhāne ṭhapesīti.",
  "atk-s0401a13:635_0": "Dhammadinnātherīvatthu",
  "atk-s0401a13:636_0": "239.",
  "atk-s0401a13:636_1": "Pañcame dhammakathikānanti dhammakathikānaṁ bhikkhunīnaṁ dhammadinnā aggāti dasseti.",
  "atk-s0401a13:636_2": "Sā kira padumuttarabuddhakāle haṁsavatiyaṁ parāyattaṭṭhāne nibbattitvā padumuttarassa bhagavato aggasāvakassa sujātattherassa adhikārakammaṁ katvā taṁ ṭhānantaraṁ patthesi.",
  "atk-s0401a13:636_3": "Sā yāvajīvaṁ kusalaṁ katvā sagge nibbatti.",
  "atk-s0401a13:636_4": "Sabbaṁ heṭṭhā khemātheriyā abhinīhāravaseneva veditabbaṁ.",
  "atk-s0401a13:636_5": "Phussabuddhakāle panesā satthu vemātikānaṁ tiṇṇaṁ bhātikānaṁ dānādhikāre ṭhapitakammikassa gehe vasamānā ‘‘ekaṁ dehī’’ti vuttā dve adāsi.",
  "atk-s0401a13:636_6": "Evaṁ sabbaṁ aparihāpentī datvā dvenavutikappe atikkamma kassapabuddhakāle kikissa kāsirañño gehe paṭisandhiṁ gaṇhitvā sattannaṁ bhaginīnaṁ abbhantarā hutvā vīsati vassasahassāni brahmacariyaṁ caritvā bhikkhusaṅghassa vasanapariveṇaṁ kāretvā ekaṁ buddhantaraṁ devamanussesu saṁsarantī imasmiṁ buddhuppāde kulagehe paṭisandhiṁ gaṇhitvā aparabhāge visākhaseṭṭhino gehaṁ gatā.",
  "atk-s0401a13:636_7": "Visākhaseṭṭhi nāma bimbisārassa sahāyako raññā saddhiṁ dasabalassa paṭhamadassanaṁ gantvā dhammaṁ sutvā sotāpattiphale patiṭṭhito,",
  "atk-s0401a13:636_8": "aparabhāge anāgāmiphalaṁ sacchākāsi.",
  "atk-s0401a13:637_0": "So taṁdivasaṁ gharaṁ gantvā sopānamatthake ṭhitāya dhammadinnāya hatthe pasārite hatthaṁ anālambitvāva pāsādaṁ abhiruhi. Bhuñjamānopi ‘‘imaṁ detha, imaṁ harathā’’ti na byāhari.",
  "atk-s0401a13:637_1": "Dhammadinnā kaṭacchuṁ gahetvā parivisamānā cintesi – ‘‘ayaṁ me hatthālambakaṁ dentiyāpi hatthaṁ na ālambi,",
  "atk-s0401a13:637_2": "bhuñjamānopi kiñci na katheti, ko nu kho mayhaṁ doso’’ti?",
  "atk-s0401a13:637_3": "Atha naṁ bhuttāviṁ ‘‘ko nu kho me, ayya, doso’’ti pucchi.",
  "atk-s0401a13:637_4": "Dhammadinne tuyhaṁ doso natthi,",
  "atk-s0401a13:637_5": "ahaṁ pana ajja paṭṭhāya santhavavasena tumhākaṁ santike nisīdituṁ vā ṭhātuṁ vā āharāpetvā khādituṁ vā bhuñjituṁ vā abhabbo. Tvaṁ sace icchasi, imasmiṁ gehe vasa. No ce icchasi, yattakena te dhanena attho,",
  "atk-s0401a13:637_6": "taṁ gaṇhitvā kulagharaṁ gacchāhīti. Ayyaputta,",
  "atk-s0401a13:637_7": "evaṁ sante ahaṁ tumhehi chaḍḍitakheḷaṁ vamitavamanaṁ sīsena ukkhipitvā na carissāmi,",
  "atk-s0401a13:637_8": "mayhaṁ pabbajjaṁ anujānāthāti. Visākho ‘‘sādhu,",
  "atk-s0401a13:637_9": "dhammadinne’’ti rañño ārocetvā dhammadinnaṁ suvaṇṇasivikāya bhikkhuniupassayaṁ pabbajjatthāya pesesi.",
  "atk-s0401a13:638_0": "Sā pabbajitvā cintesi – ‘‘ayaṁ tāva seṭṭhi gharamajjhe ṭhitova dukkhassantaṁ akāsi,",
  "atk-s0401a13:638_1": "pabbajjaṁ laddhakālato paṭṭhāya pana mayāpi dukkhassantaṁ kātuṁ vaṭṭatī’’ti ācariyupajjhāyānaṁ santikaṁ gantvā, ‘‘ayye,",
  "atk-s0401a13:638_2": "mayhaṁ ākiṇṇaṭṭhāne cittaṁ na ramati, gāmakāvāsaṁ gacchāmī’’ti āha.",
  "atk-s0401a13:638_3": "Theriyo tassā mahākulā nikkhamma pabbajitabhāvena cittaṁ vāretuṁ asakkontiyo taṁ gahetvā gāmakāvāsaṁ agamaṁsu.",
  "atk-s0401a13:638_4": "Sā atīte madditasaṅkhāratāya nacirasseva saha paṭisambhidāhi arahattaṁ pāpuṇi.",
  "atk-s0401a13:638_5": "Athassā etadahosi – ‘‘mayhaṁ kiccaṁ matthakaṁ pattaṁ, idha vasitvā kiṁ karissāmi, rājagahameva gacchāmi,",
  "atk-s0401a13:638_6": "tatra maṁ nissāya bahu ñātisaṅgho puññāni karissatī’’ti theriyo gahetvā nagarameva paccāgatā.",
  "atk-s0401a13:639_0": "Visākho tassā āgatabhāvaṁ ñatvā ‘‘sīghaṁ āgatā ukkaṇṭhitā nu kho bhavissatī’’ti sāyanhasamaye tassā santikaṁ gantvā abhivādetvā ekamantaṁ nisinno ‘‘ukkaṇṭhitabhāvaṁ pucchituṁ ayutta’’nti pañcakkhandhādivasena pañhe pucchi,",
  "atk-s0401a13:639_1": "dhammadinnā khaggena uppalanālaṁ chindantī viya pucchitaṁ pucchitaṁ vissajjesi.",
  "atk-s0401a13:639_2": "Upāsako dhammadinnātheriyā ñāṇassa sūrabhāvaṁ ñatvā attano adhigataṭṭhāne paṭipāṭiyā tīsu maggesu sabbākārena pañhe pucchitvā uggahavasena arahattamaggepi pucchi.",
  "atk-s0401a13:639_3": "Dhammadinnātherīpi upāsakassa yāva anāgāmiphalāva visayabhāvaṁ ñatvā ‘‘idāni attano visayaṁ atikkamitvā dhāvatī’’ti taṁ nivattentī ‘‘accasarā, āvuso visākha, pañhe,",
  "atk-s0401a13:639_4": "nāsakkhi pañhānaṁ pariyantaṁ gahetuṁ, nibbānogadhañhi , āvuso visākha,",
  "atk-s0401a13:639_5": "brahmacariyaṁ nibbānaparāyaṇaṁ nibbānapariyosānaṁ. Ākaṅkhamāno ca tvaṁ, āvuso visākha,",
  "atk-s0401a13:639_6": "bhagavantaṁ upasaṅkamitvā etamatthaṁ puccheyyāsi.",
  "atk-s0401a13:639_7": "Yathā ca te bhagavā byākaroti, tathā naṁ dhāreyyāsī’’ti (ma. ni. 1.466) āha.",
  "atk-s0401a13:640_0": "Visākho satthu santikaṁ gantvā sabbaṁ pucchāvissajjananayaṁ kathesi.",
  "atk-s0401a13:640_1": "Satthā tassa vacanaṁ sutvā ‘‘mama dhītāya atītānāgatapaccuppannesu khandhesu taṇhā natthī’’ti vatvā dhammapade imaṁ gāthamāha –",
  "atk-s0401a13:641_0": "‘‘Yassa pure ca pacchā ca, majjhe ca natthi kiñcanaṁ;",
  "atk-s0401a13:642_0": "Akiñcanaṁ anādānaṁ, tamahaṁ brūmi brāhmaṇa’’nti. (dha. pa. 421);",
  "atk-s0401a13:643_0": "Tato dhammadinnāya sādhukāraṁ datvā visākhaṁ upāsakaṁ etadavoca – ‘‘paṇḍitā, visākha, dhammadinnā bhikkhunī, mahāpaññā visākha, dhammadinnā bhikkhunī. Maṁ cepi tvaṁ, visākha, etamatthaṁ puccheyyāsi,",
  "atk-s0401a13:643_1": "ahampi taṁ evameva byākareyyaṁ,",
  "atk-s0401a13:643_2": "yathā taṁ dhammadinnāya bhikkhuniyā byākataṁ, eso cevetassa attho, evañca naṁ dhārehī’’ti. Evametaṁ vatthu samuṭṭhitaṁ.",
  "atk-s0401a13:643_3": "Aparabhāge satthā jetavane nisinno paṭipāṭiyā bhikkhuniyo ṭhānantare ṭhapento idameva cūḷavedallaṁ aṭṭhuppattiṁ katvā theriṁ imasmiṁ sāsane dhammakathikānaṁ aggaṭṭhāne ṭhapesīti.",
  "atk-s0401a13:644_0": "Nandātherīvatthu",
  "atk-s0401a13:645_0": "240.",
  "atk-s0401a13:645_1": "Chaṭṭhe jhāyīnaṁ yadidaṁ nandāti jhānābhiratānaṁ, nandā therī, aggāti dasseti.",
  "atk-s0401a13:645_2": "Sā kira padumuttarabuddhakāle haṁsavatiyaṁ kulagehe paṭisandhiṁ gahetvā aparabhāge satthu dhammaṁ suṇantī satthāraṁ ekaṁ bhikkhuniṁ jhānābhiratānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:645_3": "Sā tato kappasatasahassaṁ devamanussesu saṁsaritvā amhākaṁ satthu nibbattito puretarameva mahāpajāpatigotamiyā kucchimhi paṭisandhiṁ gaṇhi, nandātissā nāmaṁ akaṁsu. Rūpanandātipi vuccati.",
  "atk-s0401a13:645_4": "Sā aparabhāge uttamarūpabhāvena janapadakalyāṇī nāma jātā.",
  "atk-s0401a13:646_0": "Sā amhākaṁ dasabale sabbaññutaṁ patvā anupubbena kapilavatthuṁ āgantvā nandañca rāhulañca pabbājetvā pakkante suddhodanamahārājassa parinibbutakāle ‘‘mahāpajāpatigotamī ca rāhulamātā ca nikkhamitvā satthu santike pabbajitā’’ti ñatvā ‘‘imāsaṁ pabbajitakālato paṭṭhāya mayhaṁ idha kiṁ kamma’’nti mahāpajāpatiyā santikaṁ gantvā pabbaji.",
  "atk-s0401a13:646_1": "Pabbajitadivasato paṭṭhāya ‘‘satthā rūpaṁ garahatī’’ti satthu upaṭṭhānaṁ na gacchati,",
  "atk-s0401a13:646_2": "ovādavāre sampatte aññaṁ pesetvā ovādaṁ āharāpeti.",
  "atk-s0401a13:646_3": "Satthā tassā rūpamadamattabhāvaṁ ñatvā ‘‘attano ovādaṁ attanāva āgantvā gaṇhantu,",
  "atk-s0401a13:646_4": "na bhikkhunīhi aññā pesetabbā’’ti āha.",
  "atk-s0401a13:646_5": "Tato rūpanandā aññaṁ maggaṁ apassantī akāmā ovādaṁ agamāsi.",
  "atk-s0401a13:647_0": "Satthā tassā caritavasena iddhiyā ekaṁ itthirūpaṁ nimminitvā tālavaṇṭaṁ gahetvā bījamānaṁ viya akāsi.",
  "atk-s0401a13:647_1": "Rūpanandā taṁ disvā cintesi – ‘‘ahaṁ akāraṇeneva pamattā hutvā nāgacchāmi,",
  "atk-s0401a13:647_2": "evarūpāpi itthiyo satthu santike vissatthā caranti.",
  "atk-s0401a13:647_3": "Mama rūpaṁ etāsaṁ rūpassa kalaṁ nāgghati soḷasiṁ,",
  "atk-s0401a13:647_4": "ajānitvāva ettakaṁ kālaṁ na āgatamhī’’ti tameva itthinimittaṁ gaṇhitvā olokentī aṭṭhāsi.",
  "atk-s0401a13:647_5": "Satthā tassā pubbahetusampannatāya ‘‘aṭṭhīnaṁ nagaraṁ kata’’nti (dha. pa.",
  "atk-s0401a13:647_6": "150) dhammapade gāthaṁ vatvā –",
  "atk-s0401a13:648_0": "‘‘Caraṁ vā yadi vā tiṭṭhaṁ, nisinno uda vā saya’’nti. (su. ni. 195) –",
  "atk-s0401a13:649_0": "Suttaṁ abhāsi.",
  "atk-s0401a13:649_1": "Sā tasmiṁyeva rūpe khayavayaṁ paṭṭhapetvā arahattaṁ pāpuṇi.",
  "atk-s0401a13:649_2": "Imasmiṁ ṭhāne idaṁ vatthu heṭṭhā khemātheriyā vatthunā sadisamevāti na vitthāritaṁ. Tato paṭṭhāya, rūpanandā,",
  "atk-s0401a13:649_3": "jhānābhiratānaṁ antare dhurappattā ahosi.",
  "atk-s0401a13:649_4": "Satthā aparabhāge jetavane nisinno paṭipāṭiyā bhikkhuniyo ṭhānantare ṭhapento nandātheriṁ jhāyīnaṁ aggaṭṭhāne ṭhapesīti.",
  "atk-s0401a13:650_0": "Soṇātherīvatthu",
  "atk-s0401a13:651_0": "241.",
  "atk-s0401a13:651_1": "Sattame āraddhavīriyānanti paggahitaparipuṇṇavīriyānaṁ soṇā aggāti dasseti.",
  "atk-s0401a13:651_2": "Ayaṁ kira padumuttarabuddhakāle haṁsavatīnagare kulagehe paṭisandhiṁ gahetvā aparabhāge dhammaṁ suṇantī satthāraṁ ekaṁ bhikkhuniṁ āraddhavīriyānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:651_3": "Sā kappasatasahassaṁ devamanussesu saṁsaritvā imasmiṁ buddhuppāde sāvatthiyaṁ kulagehe paṭisandhiṁ gahetvā aparabhāge gharāvāse vutthā bahū puttadhītaro labhitvā sabbepi visuṁ visuṁ gharāvāse patiṭṭhāpesi.",
  "atk-s0401a13:651_4": "Te tato paṭṭhāya ‘‘ayaṁ amhākaṁ kiṁ karissatī’’ti taṁ attano santikaṁ āgataṁ ‘‘mātā’’ti saññampi na kariṁsu.",
  "atk-s0401a13:651_5": "Bahuputtikasoṇā tesaṁ attani agāravabhāvaṁ ñatvā ‘‘gharāvāsena kiṁ karissāmī’’ti nikkhamitvā pabbaji.",
  "atk-s0401a13:651_6": "Atha naṁ bhikkhuniyo ‘‘ayaṁ vattaṁ na jānāti,",
  "atk-s0401a13:651_7": "ayuttaṁ karotī’’ti daṇḍakammaṁ karonti.",
  "atk-s0401a13:651_8": "Puttadhītaro taṁ daṇḍakammaṁ āharantiṁ disvā ‘‘ayaṁ yāvajjadivasā sikkhāmattampi na jānātī’’ti diṭṭhadiṭṭhaṭṭhāne uppaṇḍesuṁ.",
  "atk-s0401a13:651_9": "Sā tesaṁ vacanaṁ sutvā uppannasaṁvegā ‘‘attano gativisodhanaṁ kātuṁ vaṭṭatī’’ti nisinnaṭṭhānepi ṭhitaṭṭhānepi dvattiṁsākāraṁ sajjhāyati.",
  "atk-s0401a13:651_10": "Sā yatheva pubbe bahuputtikasoṇattherīti paññāyittha,",
  "atk-s0401a13:651_11": "evaṁ pacchā āraddhavīriyasoṇattherīti pākaṭā jātā.",
  "atk-s0401a13:652_0": "Athekadivasaṁ bhikkhuniyo vihāraṁ gacchantiyo ‘‘bhikkhunisaṅghassa udakaṁ tāpeyyāsi, soṇe’’ti vatvā agamaṁsu.",
  "atk-s0401a13:652_1": "Sāpi udakatāpanato puretarameva aggisālāya caṅkamitvā caṅkamitvā dvattiṁsākāraṁ sajjhāyantī vipassanaṁ vaḍḍhesi.",
  "atk-s0401a13:652_2": "Satthā gandhakuṭiyaṁ nisinnova imaṁ obhāsagāthaṁ abhāsi –",
  "atk-s0401a13:653_0": "‘‘Yo ca vassasataṁ jīve, apassaṁ dhammamuttamaṁ;",
  "atk-s0401a13:654_0": "Ekāhaṁ jīvitaṁ seyyo, passato dhammamuttama’’nti. (dha. pa. 115);",
  "atk-s0401a13:655_0": "Sā gāthāpariyosāne arahattaṁ patvā cintesi – ‘‘ahaṁ arahattaṁ pattā,",
  "atk-s0401a13:655_1": "āgantukajano ca anupadhāretvāva mayi avaññāya kiñci vatvā bahuṁ apuññampi pasaveyya,",
  "atk-s0401a13:655_2": "tasmā saṁlakkhaṇakāraṇaṁ kātuṁ vaṭṭatī’’ti.",
  "atk-s0401a13:655_3": "Sā udakabhājanaṁ uddhanaṁ āropetvā heṭṭhā aggiṁ na akāsi.",
  "atk-s0401a13:655_4": "Bhikkhuniyo āgantvā uddhanaṁ olokentiyo aggiṁ adisvā ‘‘imaṁ mahallikaṁ ‘bhikkhunisaṅghassa udakaṁ tāpehī’ti avocumha,",
  "atk-s0401a13:655_5": "ajjāpi uddhane aggimpi na karotī’’ti āhaṁsu. Ayye, kiṁ tumhākaṁ agginā,",
  "atk-s0401a13:655_6": "uṇhodakena nhāyitukāmā bhājanato udakaṁ gahetvā nhāyathāti?",
  "atk-s0401a13:655_7": "Tāpi ‘‘bhavissati ettha kāraṇa’’nti gantvā udake hatthaṁ otāretvā uṇhabhāvaṁ ñatvā ekakuṭaṁ āharitvā udakaṁ gaṇhanti,",
  "atk-s0401a13:655_8": "gahitagahitaṭṭhānaṁ paripūrati.",
  "atk-s0401a13:655_9": "Tadā sabbāva tassā arahatte ṭhitabhāvaṁ ñatvā daharatarā tāva pañcapatiṭṭhitena pādesu patitvā ‘‘mayaṁ, ayye,",
  "atk-s0401a13:655_10": "ettakaṁ kālaṁ tumhe anupadhāretvā viheṭhetvā viheṭhetvā kathayimha, khamatha no’’ti khamāpesuṁ.",
  "atk-s0401a13:655_11": "Vuddhatarāpi ukkuṭikaṁ nisīditvā ‘‘khama, ayye’’ti khamāpesuṁ.",
  "atk-s0401a13:655_12": "Tato paṭṭhāya ‘‘mahallakakāle pabbajitvāpi āraddhavīriyabhāvena nacirasseva aggaphale patiṭṭhitā’’ti theriyā guṇo pākaṭo ahosi.",
  "atk-s0401a13:655_13": "Aparabhāge satthā jetavane nisīditvā bhikkhuniyo paṭipāṭiyā ṭhānantare ṭhapento soṇattheriṁ āraddhavīriyānaṁ aggaṭṭhāne ṭhapesīti.",
  "atk-s0401a13:656_0": "Bakulātherīvatthu",
  "atk-s0401a13:657_0": "242.",
  "atk-s0401a13:657_1": "Aṭṭhame dibbacakkhukānaṁ yadidaṁ bakulāti dibbacakkhukānaṁ, bakulā therī, aggāti dasseti.",
  "atk-s0401a13:657_2": "Ayaṁ kira padumuttarabuddhakāle haṁsavatiyaṁ kulagehe nibbattitvā satthu dhammakathaṁ suṇantī satthāraṁ ekaṁ bhikkhuniṁ dibbacakkhukānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:657_3": "Sā kappasatasahassaṁ devesu ca manussesu ca saṁsaritvā imasmiṁ buddhuppāde sāvatthiyaṁ kulagehe nibbattitvā aparabhāge satthu dhammadesanaṁ sutvā paṭiladdhasaddhā pabbajitvā nacirasseva arahattaṁ pāpuṇi.",
  "atk-s0401a13:657_4": "Sā tato paṭṭhāya dibbacakkhumhi ciṇṇavasī ahosi.",
  "atk-s0401a13:657_5": "Aparabhāge satthā jetavane nisinno bhikkhuniyo paṭipāṭiyā ṭhānantare ṭhapento imaṁ theriṁ dibbacakkhukānaṁ aggaṭṭhāne ṭhapesīti.",
  "atk-s0401a13:658_0": "Kuṇḍalakesātherīvatthu",
  "atk-s0401a13:659_0": "243.",
  "atk-s0401a13:659_1": "Navame khippābhiññānanti khippābhiññānaṁ bhikkhunīnaṁ, bhaddā kuṇḍalakesā, aggāti dasseti.",
  "atk-s0401a13:659_2": "Ayampi hi padumuttarabuddhakāle haṁsavatiyaṁ kulagehe nibbattā satthu dhammakathaṁ sutvā satthāraṁ ekaṁ bhikkhuniṁ khippābhiññānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:659_3": "Sā kappasatasahassaṁ devamanussesu saṁsaritvā kassapabuddhakāle kikissa kāsirañño gehe sattannaṁ bhaginīnaṁ abbhantarā hutvā vīsati vassasahassāni dasa sīlāni samādāya komārikabrahmacariyaṁ carantī saṅghassa vasanapariveṇaṁ kāretvā ekaṁ buddhantaraṁ devamanussesu saṁsaritvā imasmiṁ buddhuppāde rājagahanagare seṭṭhikule paṭisandhiṁ gaṇhi, bhaddātissā nāmaṁ akaṁsu.",
  "atk-s0401a13:660_0": "Taṁdivasaṁyeva ca tasmiṁ nagare purohitaputto jāto.",
  "atk-s0401a13:660_1": "Tassa jātavelāya rājanivesanaṁ ādiṁ katvā sakalanagare āvudhāni pajjaliṁsu.",
  "atk-s0401a13:660_2": "Purohito pātova rājakulaṁ gantvā rājānaṁ sukhaseyyaṁ pucchi. Rājā ‘‘kuto me, ācariya, sukhaseyyā,",
  "atk-s0401a13:660_3": "ajja sabbarattiṁ rājanivesane āvudhāni pajjalitāni disvā bhayappattā ahumhā’’ti āha. Mahārāja, tappaccayā mā cintayittha,",
  "atk-s0401a13:660_4": "na tumhākaṁyeva gehe āvudhāni pajjaliṁsu, sakalanagare evaṁ ahosīti. Kiṁ kāraṇā, ācariyāti?",
  "atk-s0401a13:660_5": "Amhākaṁ gehe coranakkhattena dārako jāto,",
  "atk-s0401a13:660_6": "so sakalanagarassa sattu hutvā uppanno, tassetaṁ pubbanimittaṁ. Tumhākaṁ upaddavo natthi, sace pana icchatha, hārema nanti.",
  "atk-s0401a13:660_7": "Amhākaṁ pīḷāya asatiyā hāraṇakammaṁ natthīti.",
  "atk-s0401a13:660_8": "Purohito ‘‘mama putto attano nāmaṁ gahetvāva āgato’’ti sattukotevassa nāmaṁ akāsi.",
  "atk-s0401a13:660_9": "Seṭṭhigehepi bhaddā vaḍḍhati,",
  "atk-s0401a13:660_10": "purohitagehepi sattuko vaḍḍhati.",
  "atk-s0401a13:660_11": "So attano ādhāvanavidhāvanena kīḷituṁ samatthakālato paṭṭhāya attano vicaraṇaṭṭhāne yaṁ yaṁ passati,",
  "atk-s0401a13:660_12": "taṁ taṁ sabbaṁ āharitvā mātāpitūnaṁ gehaṁ pūreti.",
  "atk-s0401a13:660_13": "Pitā naṁ kāraṇasahassampi vatvā vāretuṁ nāsakkhi.",
  "atk-s0401a13:661_0": "Aparabhāge panassa vayappattassa sabbākārenāpi vāretuṁ asakkuṇeyyabhāvaṁ ñatvā dve nīlasāṭake datvā sandhicchedanaupakaraṇañca siṅghāṭakayantañca hatthe datvā ‘‘tvaṁ imināva kammena jīvāhī’’ti naṁ vissajjesi.",
  "atk-s0401a13:661_1": "So taṁdivasato paṭṭhāya siṅghāṭakayantaṁ khipitvā kulānaṁ pāsāde āruyha sandhiṁ chinditvā parakulesu nikkhittabhaṇḍaṁ attanā ṭhapitaṁ viya gahetvā gacchati.",
  "atk-s0401a13:661_2": "Sakalanagare tena aviluttagehaṁ nāma nāhosi.",
  "atk-s0401a13:661_3": "Ekadivasaṁ rājā rathena nagare vicaranto sārathiṁ pucchi – ‘‘kiṁ nu kho imasmiṁ nagare tasmiṁ tasmiṁ ghare chiddameva paññāyatī’’ti.",
  "atk-s0401a13:661_4": "Deva imasmiṁ nagare sattuko nāma coro bhittiṁ chinditvā kulānaṁ santakaṁ haratīti.",
  "atk-s0401a13:661_5": "Rājā nagaraguttikaṁ pakkosāpetvā ‘‘imasmiṁ kira nagare evarūpo nāma coro atthi, kasmā naṁ na gaṇhasī’’ti āha. Mayaṁ, deva,",
  "atk-s0401a13:661_6": "taṁ coraṁ sahoḍḍhaṁ passituṁ na sakkomāti. Sace ajja naṁ coraṁ gaṇhasi, jīvasi. Sace na gaṇhasi, rājāṇaṁ te karissāmīti.",
  "atk-s0401a13:661_7": "Evaṁ devāti nagaraguttiko sakalanagare manusse cāretvā taṁ bhittiṁ chinditvā parabhaṇḍaṁ avaharantaṁ sahoḍḍhameva gahetvā rañño dassesi.",
  "atk-s0401a13:661_8": "Rājā ‘‘imaṁ coraṁ dakkhiṇadvārena nīharitvā ghātethā’’ti āha.",
  "atk-s0401a13:661_9": "Nagaraguttiko rañño paṭissuṇitvā taṁ coraṁ catukke catukke pahārasahassena tāḷento gāhāpetvā dakkhiṇadvāraṁ gacchati.",
  "atk-s0401a13:662_0": "Tasmiṁ samaye ayaṁ bhaddā nāma seṭṭhidhītā mahājanassa kolāhalasaddena sīhapañjaraṁ ugghāṭetvā olokentī taṁ sattukaṁ coraṁ tathā nīyamānaṁ disvā ubhohi hatthehi hadayaṁ sandhārentī gantvā sirisayane adhomukhā nipajji .",
  "atk-s0401a13:662_1": "Sā ca tassa kulassa ekadhītā,",
  "atk-s0401a13:662_2": "tenassā ñātakā appamattakampi mukhavikāraṁ sahituṁ na sakkonti.",
  "atk-s0401a13:662_3": "Atha naṁ mātā sayane nipannaṁ disvā ‘‘kiṁ karosi, ammā’’ti pucchi.",
  "atk-s0401a13:662_4": "Etaṁ vajjhaṁ katvā nīyamānaṁ coraṁ addasa, ammāti? Āma, ammāti. Etaṁ labhamānā jīvissāmi, alabhamānāya me maraṇamevāti.",
  "atk-s0401a13:662_5": "Te taṁ nānappakārenapi saññāpetuṁ asakkontā ‘‘maraṇā jīvitaṁ seyyo’’ti sallakkhesuṁ.",
  "atk-s0401a13:662_6": "Athassā pitā nagaraguttikassa santikaṁ gantvā sahassaṁ lañjaṁ datvā ‘‘mayhaṁ dhītā core paṭibaddhacittā,",
  "atk-s0401a13:662_7": "yena kenaci upāyena imaṁ muñcā’’ti āha.",
  "atk-s0401a13:662_8": "So ‘‘sādhū’’ti seṭṭhissa paṭissuṇitvā coraṁ gahetvā yāva sūriyassa atthaṅgamanā ito cito ca papañcāpetvā sūriye atthaṅgate cārakato ekaṁ manussaṁ nīharāpetvā sattukassa bandhanaṁ mocetvā sattukaṁ seṭṭhigehaṁ pesetvā tena bandhanena itaraṁ bandhitvā dakkhiṇadvārena nīharitvā ghātesi.",
  "atk-s0401a13:662_9": "Seṭṭhidāsāpi sattukaṁ gahetvā seṭṭhino nivesanaṁ āgamaṁsu.",
  "atk-s0401a13:662_10": "Taṁ disvā seṭṭhi ‘‘dhītu manaṁ pūressāmī’’ti sattukaṁ gandhodakena nhāpetvā sabbālaṅkārapaṭimaṇḍitaṁ kāretvā pāsādaṁ pesesi.",
  "atk-s0401a13:662_11": "Bhaddāpi ‘‘paripuṇṇo me saṅkappo’’ti anekālaṅkārena alaṅkaritvā taṁ paricarati.",
  "atk-s0401a13:663_0": "Sattuko katipāhaṁ vītināmetvā cintesi – ‘‘imissā pasādhanabhaṇḍakaṁ mayhaṁ bhavissati,",
  "atk-s0401a13:663_1": "kenaci upāyena imaṁ ābharaṇaṁ gahetuṁ vaṭṭatī’’ti samīpe sukhena nisinnakāle bhaddaṁ āha – ‘‘mayhaṁ ekaṁ vacanaṁ vattabbaṁ atthī’’ti.",
  "atk-s0401a13:663_2": "Seṭṭhidhītā sahassalābhaṁ labhitvā viya tuṭṭhamānasā ‘‘vissatthaṁ vadehi, ayyā’’ti āha.",
  "atk-s0401a13:663_3": "Tvaṁ cintesi – ‘‘maṁ nissāya iminā jīvitaṁ laddha’’nti,",
  "atk-s0401a13:663_4": "ahaṁ pana gahitamattova corapapātapabbate adhivatthāya devatāya ‘‘sacāhaṁ jīvitaṁ labhissāmi,",
  "atk-s0401a13:663_5": "balikammaṁ te dassāmī’’ti āyāciṁ.",
  "atk-s0401a13:663_6": "Taṁ nissāya mayā jīvitaṁ laddhaṁ ,",
  "atk-s0401a13:663_7": "sīghaṁ balikammaṁ sajjāpehīti. Bhaddā,",
  "atk-s0401a13:663_8": "‘‘ahaṁ tassa manaṁ pūressāmī’’ti balikammaṁ sajjāpetvā sabbaṁ pasādhanaṁ pasādhetvā ekayāne āruyha sāmikena saddhiṁ corapapātapabbataṁ gantvā ‘‘pabbatadevatāya balikammaṁ karissāmī’’ti abhiruhituṁ āraddhā.",
  "atk-s0401a13:663_9": "Sattuko cintesi – ‘‘sabbesu abhiruhantesu mama imissā ābharaṇaṁ gahetuṁ na okāso bhavissatī’’ti tameva balibhājanaṁ gāhāpetvā pabbataṁ abhiruhi.",
  "atk-s0401a13:664_0": "So bhaddāya saddhiṁ kathento piyakathaṁ na katheti.",
  "atk-s0401a13:664_1": "Sā iṅgiteneva tassa adhippāyaṁ aññāsi. Atha naṁ so āha – ‘‘bhadde,",
  "atk-s0401a13:664_2": "tava uttarisāṭakaṁ omuñcitvā kāyāruḷhaṁ te pasādhanaṁ ettha bhaṇḍikaṁ karohī’’ti. Sāmi mayhaṁ ko aparādhoti? Kiṁ panāhaṁ, bāle,",
  "atk-s0401a13:664_3": "balikammatthaṁ āgatoti saññaṁ karosi?",
  "atk-s0401a13:664_4": "Ahañhi imissā devatāya yakanaṁ ubbaṭṭhetvā dadeyyaṁ,",
  "atk-s0401a13:664_5": "balikammāpadesena pana tava ābharaṇaṁ gaṇhitukāmo hutvā āgatomhīti. Kassa pana, ayya, pasādhanaṁ, kassa ahanti? Mayaṁ evarūpaṁ na jānāma, aññaṁ tava santakaṁ, aññaṁ mama santakanti. Sādhu, ayya,",
  "atk-s0401a13:664_6": "ekaṁ pana me adhippāyaṁ pūretha,",
  "atk-s0401a13:664_7": "alaṅkataniyāmeneva me purato ca pacchato ca āliṅgituṁ dethāti. So ‘‘sādhū’’ti sampaṭicchi.",
  "atk-s0401a13:664_8": "Sā tena sampaṭicchitabhāvaṁ ñatvā purato āliṅgitvā pacchato āliṅgantī viya hutvā pabbatapapāte pātesi.",
  "atk-s0401a13:664_9": "So patanto ākāseyeva cuṇṇavicuṇṇo ahosi.",
  "atk-s0401a13:664_10": "Tāya kataṁ vicitrabhāvaṁ disvā pabbate adhivatthā devatā guṇakittanavasena imā gāthā āha –",
  "atk-s0401a13:665_0": "‘‘Na so sabbesu ṭhānesu, puriso hoti paṇḍito;",
  "atk-s0401a13:666_0": "Itthīpi paṇḍitā hoti, tattha tattha vicakkhaṇā.",
  "atk-s0401a13:667_0": "‘‘Na so sabbesu ṭhānesu, puriso hoti paṇḍito;",
  "atk-s0401a13:668_0": "Itthīpi paṇḍitā hoti, muhuttamapi cintaye’’ti. (apa. therī 2.3.31-32);",
  "atk-s0401a13:669_0": "Tato bhaddā cintesi – ‘‘na sakkā mayā iminā niyāmena puna gehaṁ gantuṁ,",
  "atk-s0401a13:669_1": "itova gantvā ekaṁ pabbajjaṁ pabbajissāmī’’ti,",
  "atk-s0401a13:669_2": "nigaṇṭhārāmaṁ gantvā nigaṇṭhe pabbajjaṁ yāci.",
  "atk-s0401a13:669_3": "Atha naṁ te āhaṁsu – ‘‘kena niyāmena pabbajjā hotū’’ti?",
  "atk-s0401a13:669_4": "Yaṁ tumhākaṁ pabbajjāya uttamaṁ, tadeva karothāti.",
  "atk-s0401a13:669_5": "Te ‘‘sādhū’’ti tassā tālaṭṭhinā kese luñcitvā pabbājesuṁ.",
  "atk-s0401a13:669_6": "Kesā puna vaḍḍhantā rāsirāsivasena kuṇḍalāvattā hutvā vaḍḍhiṁsu.",
  "atk-s0401a13:669_7": "Sā teneva kāraṇena kuṇḍalakesā nāma jātā.",
  "atk-s0401a13:669_8": "Sā attano pabbajitaṭṭhāne sabbasippaṁ uggaṇhitvā ‘‘etesaṁ ito uttari viseso natthī’’ti ñatvā gāmanigamarājadhāniyo vicarantī yattha yattha paṇḍitā atthi ,",
  "atk-s0401a13:669_9": "tattha tattha gantvā tesaṁ jānanasippaṁ sabbameva uggaṇhāti.",
  "atk-s0401a13:669_10": "Athassā bahūsu ṭhānesu sikkhitabhāvena paṭivādaṁ dātuṁ samatthā na honti.",
  "atk-s0401a13:669_11": "Sā attanā saddhiṁ kathetuṁ samatthaṁ adisvā yaṁ gāmaṁ vā nigamaṁ vā pavisati,",
  "atk-s0401a13:669_12": "tassa dvāre vālukarāsiṁ katvā tattha jambusākhaṁ ṭhapeti.",
  "atk-s0401a13:669_13": "‘‘Yo mama vādaṁ āropetuṁ sakkoti,",
  "atk-s0401a13:669_14": "so imaṁ sākhaṁ maddatū’’ti samīpe ṭhitānaṁ dārakānaṁ saññaṁ deti.",
  "atk-s0401a13:669_15": "Taṁ sattāhampi maddantā na honti. Atha naṁ gahetvā pakkamati.",
  "atk-s0401a13:670_0": "Tasmiṁ samaye amhākaṁ bhagavā loke nibbattitvā sāvatthiṁ upanissāya jetavane viharati.",
  "atk-s0401a13:670_1": "Kuṇḍalakesāpi kho anupubbena sāvatthiṁ patvā antonagaraṁ pavisamānā porāṇakaniyāmeneva vālukārāsimhi sākhaṁ ṭhapetvā dārakānaṁ saññaṁ datvā pāvisi.",
  "atk-s0401a13:670_2": "Tasmiṁ samaye dhammasenāpati bhikkhusaṅghe paviṭṭhe ekakova nagaraṁ pavisanto vālukāthūpe jambusākhaṁ disvā ‘‘kasmā ayaṁ ṭhapitā’’ti pucchi.",
  "atk-s0401a13:670_3": "Dārakā taṁ kāraṇaṁ aparihāpetvā kathesuṁ.",
  "atk-s0401a13:670_4": "Evaṁ sante imaṁ gahetvā maddatha, dārakāti.",
  "atk-s0401a13:670_5": "Tesu therassa vacanaṁ sutvā ekacce maddituṁ na visahiṁsu,",
  "atk-s0401a13:670_6": "ekacce taṁkhaṇeyeva madditvā cuṇṇavicuṇṇaṁ akaṁsu.",
  "atk-s0401a13:670_7": "Kuṇḍalakesā bhattakiccaṁ katvā nikkhamantī taṁ sākhaṁ madditaṁ disvā ‘‘kassetaṁ kamma’’nti pucchi.",
  "atk-s0401a13:670_8": "Athassā dhammasenāpatinā kārāpitabhāvaṁ kathayiṁsu.",
  "atk-s0401a13:670_9": "Sā ‘‘attano thāmaṁ ajānanto imaṁ sākhaṁ maddāpetuṁ no visahissati,",
  "atk-s0401a13:670_10": "addhā mahanto eso bhavissati .",
  "atk-s0401a13:670_11": "Ahampi pana khuddikā bhavantī na sobhissāmi,",
  "atk-s0401a13:670_12": "antogāmameva pavisitvā parisāya saññaṁ dātuṁ vaṭṭatī’’ti cintetvā tathā akāsi.",
  "atk-s0401a13:670_13": "Asītikulasahassanivāse nagare sabhāgasabhāgavasena sabbeva sañjāniṁsūti veditabbaṁ.",
  "atk-s0401a13:671_0": "Theropi bhattakiccaṁ katvā aññatarasmiṁ rukkhamūle nisīdi.",
  "atk-s0401a13:671_1": "Athāyaṁ kuṇḍalakesā mahājanaparivutā therassa santikaṁ gantvā paṭisanthāraṁ katvā ekamantaṁ ṭhatvā, ‘‘bhante,",
  "atk-s0401a13:671_2": "tumhehi sākhā maddāpitā’’ti pucchi. Āma, mayā maddāpitāti.",
  "atk-s0401a13:671_3": "Evaṁ sante tumhehi saddhiṁ amhākaṁ vādo hotu, bhanteti . Hotu, bhaddeti. Kassa pucchā hotu, kassa vissajjananti? Pucchā nāma amhākaṁ pattā,",
  "atk-s0401a13:671_4": "tvaṁ pana tuyhaṁ jānanakaṁ pucchāti.",
  "atk-s0401a13:671_5": "Sā therena dinnaanumatiyā sabbameva attano jānanakaṁ vādaṁ pucchi, thero sabbaṁ vissajjesi.",
  "atk-s0401a13:671_6": "Sā sabbaṁ pucchitvā tuṇhī ahosi.",
  "atk-s0401a13:671_7": "Atha naṁ thero āha – ‘‘tayā bahuṁ pucchitaṁ,",
  "atk-s0401a13:671_8": "mayampi ekaṁ pañhaṁ pucchāmā’’ti. Pucchatha, bhanteti. Ekaṁ nāma kinti? Kuṇḍalakesā ‘‘na jānāmi, bhante’’ti āha. Tvaṁ ettakampi na jānāsi, aññaṁ kiṁ jānissasīti?",
  "atk-s0401a13:671_9": "Sā therassa pādesu patitvā ‘‘tumhākaṁ saraṇaṁ gacchāmi, bhante’’ti āha.",
  "atk-s0401a13:671_10": "Mama saraṇagamanakammaṁ natthi,",
  "atk-s0401a13:671_11": "sadevake loke aggapuggalo dhuravihāre vasati, taṁ saraṇaṁ gacchāhīti. Sā ‘‘evaṁ karissāmi,",
  "atk-s0401a13:671_12": "bhante’’ti sāyanhasamaye satthu dhammadesanāvelāya satthu santikaṁ gantvā pañcapatiṭṭhitena vanditvā ekamantaṁ aṭṭhāsi.",
  "atk-s0401a13:671_13": "Satthā tassā madditasaṅkhārāya cariyāvasena dhammapade imaṁ gāthamāha –",
  "atk-s0401a13:672_0": "‘‘Sahassamapi ce gāthā, anatthapadasaṁhitā;",
  "atk-s0401a13:673_0": "Ekaṁ gāthāpadaṁ seyyo, yaṁ sutvā upasammatī’’ti. (dha. pa. 101);",
  "atk-s0401a13:674_0": "Sā gāthāpariyosāne yathāṭhitāva saha paṭisambhidāhi arahattaṁ patvā pabbajjaṁ yāci.",
  "atk-s0401a13:674_1": "Satthā tassā pabbajjaṁ sampaṭicchi.",
  "atk-s0401a13:674_2": "Sā bhikkhunupassayaṁ gantvā pabbaji.",
  "atk-s0401a13:674_3": "Aparabhāge catuparisamajjhe kathā udapādi – ‘‘mahantā vatāyaṁ bhaddā kuṇḍalakesā,",
  "atk-s0401a13:674_4": "yā catuppadikagāthāvasāne arahattaṁ pattā’’ti.",
  "atk-s0401a13:674_5": "Satthā taṁ kāraṇaṁ aṭṭhuppattiṁ katvā theriṁ khippābhiññānaṁ aggaṭṭhāne ṭhapesīti.",
  "atk-s0401a13:675_0": "Bhaddākāpilānītherīvatthu",
  "atk-s0401a13:676_0": "244.",
  "atk-s0401a13:676_1": "Dasame pubbenivāsanti pubbe nivutthakkhandhasantānaṁ anussarantīnaṁ bhaddā kāpilānī aggāti dasseti.",
  "atk-s0401a13:676_2": "Sā kira padumuttarabuddhakāle haṁsavatiyaṁ kulagehe nibbattitvā satthu dhammadesanaṁ suṇantī satthāraṁ ekaṁ bhikkhuniṁ pubbenivāsaṁ anussarantīnaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:676_3": "Sā kappasatasahassaṁ devamanussesu saṁsaritvā anuppanne buddhe bārāṇasiyaṁ kulagehe paṭisandhiṁ gaṇhitvā attano sāmibhaginiyā saddhiṁ kalahaṁ karontī tāya paccekabuddhassa piṇḍapāte dinne,",
  "atk-s0401a13:676_4": "‘‘ayaṁ imassa piṇḍapātaṁ datvā attano vasaṁ vattetī’’ti paccekabuddhassa hatthato pattaṁ gaṇhitvā bhattaṁ chaḍḍetvā kalalassa pūretvā adāsi.",
  "atk-s0401a13:676_5": "Mahājano ‘‘bālā aya’’nti garahitvā,",
  "atk-s0401a13:676_6": "‘‘yāya te saddhiṁ kalaho kato, tassā kiñci na karosi,",
  "atk-s0401a13:676_7": "paccekabuddho te kiṁ aparajjhatī’’ti āha.",
  "atk-s0401a13:676_8": "Sā tesaṁ vacanena lajjāyamānā puna pattaṁ gahetvā kalalaṁ hāretvā dhovitvā gandhacuṇṇena ubbaṭṭetvā catumadhurassa pūretvā upari āsittena padumagabbhavaṇṇena sappinā vijjotamānaṁ paccekabuddhassa hatthe ṭhapetvā ‘‘yathā ayaṁ piṇḍapāto obhāsajāto,",
  "atk-s0401a13:676_9": "evaṁ obhāsajātaṁ me sarīraṁ hotū’’ti patthanaṁ paṭṭhapesīti sabbaṁ mahākassapattherassa vatthumhi vuttanayeneva veditabbaṁ.",
  "atk-s0401a13:677_0": "Mahākassapatthero pana dakkhiṇamaggaṁ gahetvā dasabalassa santikaṁ bahuputtakanigrodhamūlaṁ gato,",
  "atk-s0401a13:677_1": "ayaṁ bhaddā kāpilānī vāmamaggaṁ gaṇhitvā mātugāmassa pabbajjāya ananuññātabhāvena paribbājikārāmaṁ agamāsi.",
  "atk-s0401a13:677_2": "Yadā pana mahāpajāpatigotamī pabbajjañca upasampadañca labhi,",
  "atk-s0401a13:677_3": "tadā sā therī theriyā santike pabbajjañca upasampadañca labhitvā aparabhāge vipassanāya kammaṁ karontī arahattaṁ patvā pubbenivāsañāṇe ciṇṇavasī ahosi.",
  "atk-s0401a13:677_4": "Atha satthā jetavane nisīditvā bhikkhuniyo paṭipāṭiyā ṭhānantaresu ṭhapento imaṁ theriṁ pubbenivāsaṁ anussarantīnaṁ aggaṭṭhāne ṭhapesīti.",
  "atk-s0401a13:678_0": "Bhaddākaccānātherīvatthu",
  "atk-s0401a13:679_0": "245.",
  "atk-s0401a13:679_1": "Ekādasame mahābhiññāppattānanti mahatiyo abhiññāyo pattānaṁ, bhaddā kaccānā, nāma aggāti dasseti.",
  "atk-s0401a13:679_2": "Ekassa hi buddhassa cattārova janā mahābhiññā honti, na avasesasāvakā.",
  "atk-s0401a13:679_3": "Avasesasāvakā hi kappasatasahassameva anussarituṁ sakkonti, na tato paraṁ.",
  "atk-s0401a13:679_4": "Mahābhiññāppattā pana kappasatasahassādhikaṁ asaṅkhyeyyaṁ anussaranti.",
  "atk-s0401a13:679_5": "Amhākampi satthu sāsane dve aggasāvakā bākulatthero bhaddā kaccānāti ime cattāro ettakaṁ anussarituṁ sakkhiṁsu.",
  "atk-s0401a13:679_6": "Tasmā ayaṁ therī mahābhiññāppattānaṁ aggā nāma jātā. Bhaddā kaccānāti tassā nāmaṁ.",
  "atk-s0401a13:679_7": "Bhaddakañcanassa hi uttamasuvaṇṇassa viya tassā sarīravaṇṇo ahosi,",
  "atk-s0401a13:679_8": "sā tasmā bhaddakañcanāti nāmaṁ labhi,",
  "atk-s0401a13:679_9": "sā pacchā kaccānātveva saṅkhaṁ gatā. Rāhulamātāyetaṁ adhivacanaṁ.",
  "atk-s0401a13:680_0": "Sā hi padumuttarabuddhakāle haṁsavatiyaṁ kulagehe paṭisandhiṁ gahetvā aparabhāge satthu dhammakathaṁ suṇantī satthāraṁ ekaṁ bhikkhuniṁ mahābhiññāppattānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:680_1": "Sā kappasatasahassaṁ devamanussesu saṁsaritvā imasmiṁ buddhuppāde suppabuddhasakkassa gehe paṭisandhiṁ gaṇhi,",
  "atk-s0401a13:680_2": "bhaddā kaccānātissā nāmaṁ akaṁsu.",
  "atk-s0401a13:681_0": "Sā vayappattā bodhisattassa gehaṁ agamāsi.",
  "atk-s0401a13:681_1": "Sā aparabhāge rāhulakumāraṁ nāma puttaṁ vijāyi.",
  "atk-s0401a13:681_2": "Tassa jātadivaseva bodhisatto nikkhamitvā bodhimaṇḍe sabbaññutaṁ patvā lokānuggahaṁ karonto anupubbena kapilavatthuṁ āgamma ñātīnaṁ saṅgahaṁ akāsi.",
  "atk-s0401a13:681_3": "Aparabhāge parinibbute suddhodanamahārāje mahāpajāpatigotamī pañcahi mātugāmasatehi saddhiṁ satthu santike pabbaji.",
  "atk-s0401a13:681_4": "Rāhulamātāpi janapadakalyāṇīpi theriyā santikaṁ gantvā pabbaji.",
  "atk-s0401a13:681_5": "Sā pabbajitakālato paṭṭhāya bhaddakaccānattherītveva pākaṭā ahosi.",
  "atk-s0401a13:681_6": "Sā aparabhāge vipassanaṁ vaḍḍhetvā arahattaṁ patvā abhiññāsu ciṇṇavasī ahosi,",
  "atk-s0401a13:681_7": "ekapallaṅkena nisinnā ekāvajjanena kappasatasahassādhikaṁ asaṅkhyeyyaṁ anussarati.",
  "atk-s0401a13:681_8": "Tassā tasmiṁ guṇe pākaṭe jāte satthā jetavane nisinno bhikkhuniyo paṭipāṭiyā ṭhānantare ṭhapento imaṁ theriṁ mahābhiññāppattānaṁ aggaṭṭhāne ṭhapesīti.",
  "atk-s0401a13:682_0": "Kisāgotamītherīvatthu",
  "atk-s0401a13:683_0": "246.",
  "atk-s0401a13:683_1": "Dvādasame lūkhacīvaradharānanti tīhi lūkhehi samannāgataṁ paṁsukūlaṁ dhārentīnaṁ, kisāgotamī, aggāti dasseti. Gotamīti tassā nāmaṁ,",
  "atk-s0401a13:683_2": "thokaṁ kisadhātukattā pana kisāgotamīti vuccati.",
  "atk-s0401a13:683_3": "Ayampi padumuttarabuddhakāle haṁsavatiyaṁ kulagehe nibbattitvā satthu dhammadesanaṁ suṇantī satthāraṁ ekaṁ bhikkhuniṁ lūkhacīvaradharānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:683_4": "Sā kappasatasahassaṁ devamanussesu saṁsaritvā imasmiṁ buddhuppāde sāvatthiyaṁ duggatakule nibbattitvā vayappattakāle ekaṁ kulaṁ agamāsi.",
  "atk-s0401a13:683_5": "Tattha naṁ ‘‘duggatakulassa dhītā’’ti paribhaviṁsu.",
  "atk-s0401a13:684_0": "Sā aparabhāge puttaṁ vijāyi, athassā sammānamakaṁsu.",
  "atk-s0401a13:684_1": "So panassā dārako ādhāvitvā paridhāvitvā kīḷanavaye ṭhito kālamakāsi, tassā soko udapādi.",
  "atk-s0401a13:684_2": "Sā ‘‘ahaṁ imasmiṁyeva gehe hatalābhasakkārā hutvā puttassa jātakālato paṭṭhāya sakkāraṁ pāpuṇiṁ,",
  "atk-s0401a13:684_3": "ime mayhaṁ puttaṁ bahi chaḍḍetumpi vāyameyyu’’nti puttaṁ aṅkenādāya ‘‘puttassa me bhesajjaṁ dethā’’ti gehadvārapaṭipāṭiyā vicarati.",
  "atk-s0401a13:684_4": "Diṭṭhadiṭṭhaṭṭhāne manussā ‘‘kattha te matakassa bhesajjaṁ diṭṭhapubba’’nti pāṇiṁ paharitvā parihāsaṁ karonti.",
  "atk-s0401a13:684_5": "Sā tesaṁ kathāya neva saññattiṁ gacchati.",
  "atk-s0401a13:684_6": "Atha naṁ eko paṇḍitapuriso disvā,",
  "atk-s0401a13:684_7": "‘‘ayaṁ puttasokena cittavikkhepaṁ pattā bhavissati,",
  "atk-s0401a13:684_8": "etissā pana bhesajjaṁ na añño jānissati,",
  "atk-s0401a13:684_9": "dasabalova jānissatī’’ti cintetvā evamāha – ‘‘amma,",
  "atk-s0401a13:684_10": "tava puttassa bhesajjaṁ añño jānanto nāma natthi,",
  "atk-s0401a13:684_11": "sadevake pana loke aggapuggalo dasabalo dhuravihāre vasati,",
  "atk-s0401a13:684_12": "tassa santikaṁ gantvā pucchāhī’’ti.",
  "atk-s0401a13:684_13": "Sā ‘‘saccaṁ puriso kathetī’’ti puttamādāya tathāgatassa buddhāsane nisinnavelāya parisapariyante ṭhatvā ‘‘puttassa me bhesajjaṁ detha bhagavā’’ti āha.",
  "atk-s0401a13:685_0": "Satthā tassā upanissayaṁ disvā ‘‘bhaddakaṁ te gotami kataṁ bhesajjatthāya idhāgacchantiyā,",
  "atk-s0401a13:685_1": "gaccha nagaraṁ pavisitvā koṭito paṭṭhāya sakalanagaraṁ caritvā yasmiṁ gehe koci matapubbo natthi,",
  "atk-s0401a13:685_2": "tato siddhatthakaṁ āharā’’ti āha. Sā ‘‘sādhu,",
  "atk-s0401a13:685_3": "bhante’’ti tuṭṭhamānasā antonagaraṁ pavisitvā paṭhamageheyeva ‘‘dasabalo mama puttassa bhesajjatthāya siddhatthakaṁ āharāpeti,",
  "atk-s0401a13:685_4": "siddhatthakaṁ me dethā’’ti āha.",
  "atk-s0401a13:685_5": "‘‘Handa gotamī’’ti nīharitvā adaṁsu.",
  "atk-s0401a13:685_6": "Ahaṁ evaṁ gahetuṁ na sakkomi,",
  "atk-s0401a13:685_7": "imasmiṁ gehe koci matapubbo nāma natthīti? Kiṁ vadesi gotami,",
  "atk-s0401a13:685_8": "ko idha matake gaṇetuṁ sakkotīti?",
  "atk-s0401a13:685_9": "‘‘Tena hi alaṁ nāhaṁ gaṇhissāmi,",
  "atk-s0401a13:685_10": "dasabalo maṁ yattha matapubbo natthi, tato naṁ gaṇhāpetī’’ti āha.",
  "atk-s0401a13:685_11": "Sā imināva niyāmena tatiyagharaṁ gantvā cintesi – ‘‘sakalanagare ayameva niyāmo bhavissati,",
  "atk-s0401a13:685_12": "idaṁ hitānukampakena buddhena diṭṭhaṁ bhavissatī’’ti saṁvegaṁ labhitvā tatova bahi nikkhamitvā āmakasusānaṁ gantvā puttaṁ hatthena gahetvā, ‘‘puttaka,",
  "atk-s0401a13:685_13": "ahaṁ imaṁ maraṇaṁ taveva uppannanti cintesiṁ, na panetaṁ taveva,",
  "atk-s0401a13:685_14": "mahājanasādhāraṇo esa dhammo’’ti vatvā puttaṁ āmakasusāne chaḍḍetvā imaṁ gāthamāha –",
  "atk-s0401a13:686_0": "‘‘Na gāmadhammo no nigamassa dhammo,",
  "atk-s0401a13:687_0": "Na cāpiyaṁ ekakulassa dhammo;",
  "atk-s0401a13:688_0": "Sabbassa lokassa sadevakassa,",
  "atk-s0401a13:689_0": "Eseva dhammo yadidaṁ aniccatā’’ti. (apa. therī 2.3.82);",
  "atk-s0401a13:690_0": "Evañca pana vatvā satthu santikaṁ agamāsi. Atha naṁ satthā ‘‘laddho te, gotami, siddhatthako’’ti āha. Niṭṭhitaṁ, bhante, siddhatthakena kammaṁ,",
  "atk-s0401a13:690_1": "patiṭṭhaṁ pana me dethāti āha.",
  "atk-s0401a13:690_2": "Athassā satthā dhammapade imaṁ gāthamāha –",
  "atk-s0401a13:691_0": "‘‘Taṁ puttapasusammattaṁ, byāsattamanasaṁ naraṁ;",
  "atk-s0401a13:692_0": "Suttaṁ gāmaṁ mahoghova, maccu ādāya gacchatī’’ti. (dha. pa. 287);",
  "atk-s0401a13:693_0": "Sā gāthāpariyosāne yathāṭhitāva sotāpattiphale patiṭṭhāya pabbajjaṁ yāci, satthā pabbajjaṁ anujāni.",
  "atk-s0401a13:693_1": "Sā tikkhattuṁ satthāraṁ padakkhiṇaṁ katvā vanditvā bhikkhuniupassayaṁ gantvā pabbajjañca upasampadañca labhitvā nacirasseva yonisomanasikāre kammaṁ karontī vipassanaṁ vaḍḍhesi.",
  "atk-s0401a13:693_2": "Athassā satthā imaṁ obhāsagāthamāha –",
  "atk-s0401a13:694_0": "‘‘Yo ca vassasataṁ jīve, apassaṁ amataṁ padaṁ;",
  "atk-s0401a13:695_0": "Ekāhaṁ jīvitaṁ seyyo, passato amataṁ pada’’nti. (dha. pa. 114);",
  "atk-s0401a13:696_0": "Sā gāthāpariyosāne arahattaṁ pattā parikkhāravalañje paramukkaṭṭhā hutvā tīhi lūkhehi samannāgataṁ cīvaraṁ pārupitvā vicari.",
  "atk-s0401a13:696_1": "Aparabhāge satthā jetavane nisinno bhikkhuniyo paṭipāṭiyā ṭhānantare ṭhapento imaṁ theriṁ lūkhacīvaradharānaṁ aggaṭṭhāne ṭhapesīti.",
  "atk-s0401a13:697_0": "Siṅgālakamātātherīvatthu",
  "atk-s0401a13:698_0": "247.",
  "atk-s0401a13:698_1": "Terasame saddhādhimuttānanti saddhālakkhaṇe abhiniviṭṭhānaṁ, siṅgālakamātā, aggāti dasseti.",
  "atk-s0401a13:698_2": "Ayaṁ kira padumuttarabuddhakāle haṁsavatiyaṁ kulaghare nibbattā satthu dhammakathaṁ suṇantī satthāraṁ ekaṁ bhikkhuniṁ saddhādhimuttānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:698_3": "Sā kappasatasahassaṁ devamanussesu saṁsaritvā imasmiṁ buddhuppāde rājagahanagare seṭṭhikule nibbattā samānajātikaṁ kulaṁ gantvā ekaṁ puttaṁ vijāyi,",
  "atk-s0401a13:698_4": "tassa siṅgālakakumāroti nāmaṁ akaṁsu.",
  "atk-s0401a13:698_5": "Sāpi teneva kāraṇena siṅgālakamātā nāma jātā.",
  "atk-s0401a13:698_6": "Sā ekadivasaṁ satthu dhammakathaṁ sutvā paṭiladdhasaddhā satthu santikaṁ gantvā pabbaji.",
  "atk-s0401a13:698_7": "Pabbajitakālato paṭṭhāya saddhindriyaṁ adhimattaṁ paṭilabhi.",
  "atk-s0401a13:698_8": "Sā dhammassavanatthāya vihāraṁ gantvā dasabalassa sarīrasampattiṁ olokayamānāva tiṭṭhati.",
  "atk-s0401a13:698_9": "Satthā tassā saddhālakkhaṇe abhiniviṭṭhabhāvaṁ ñatvā sappāyaṁ katvā pasādanīyameva dhammaṁ desesi.",
  "atk-s0401a13:698_10": "Sāpi therī saddhālakkhaṇameva dhuraṁ katvā arahattaṁ pāpuṇi.",
  "atk-s0401a13:698_11": "Atha naṁ satthā aparabhāge jetavane nisīditvā bhikkhuniyo paṭipāṭiyā ṭhānantare ṭhapento imaṁ theriṁ saddhādhimuttānaṁ aggaṭṭhāne ṭhapesīti.",
  "atk-s0401a13:699_0": "Pañcamavaggavaṇṇanā.",
  "atk-s0401a13:700_0": "Terasasuttapaṭimaṇḍitāya theripāḷiyā vaṇṇanā niṭṭhitā.",
  "atk-s0401a13:701_0": "14. Etadaggavaggo",
  "atk-s0401a13:702_0": "(14) 6. Chaṭṭhaetadaggavaggo",
  "atk-s0401a13:703_0": "Tapussabhallikavatthu",
  "atk-s0401a13:704_0": "248.",
  "atk-s0401a13:704_1": "Upāsakapāḷiyā paṭhame paṭhamaṁ saraṇaṁ gacchantānanti sabbapaṭhamaṁ saraṇaṁ gacchantānaṁ tapusso ca bhalliko cāti ime dve vāṇijā aggāti dasseti.",
  "atk-s0401a13:704_2": "Ime kira padumuttarabuddhakāle haṁsavatiyaṁ kulagehe paṭisandhiṁ gahetvā aparabhāge satthu dhammadesanaṁ suṇantā satthāraṁ dve upāsake paṭhamaṁ saraṇaṁ gacchantānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthayiṁsu.",
  "atk-s0401a13:704_3": "Te kappasatasahassaṁ devamanussesu saṁsaritvā amhākaṁ bodhisattassa sabbaññutaññāṇapattito puretarameva asitañjananagare kuṭumbiyagehe nibbattiṁsu.",
  "atk-s0401a13:704_4": "Jeṭṭhabhātiko tapusso nāma ahosi, kaniṭṭho bhalliko nāma.",
  "atk-s0401a13:705_0": "Te aparena samayena gharāvāsaṁ vasantā kālena kālaṁ pañca sakaṭasatāni yojāpetvā vāṇijakammaṁ karontā caranti.",
  "atk-s0401a13:705_1": "Tasmiṁ samaye amhākaṁ bodhisatto sabbaññutaṁ patvā sattasattāhaṁ bodhimaṇḍe viharitvā aṭṭhame sattāhe rājāyatanamūle nisīdi.",
  "atk-s0401a13:705_2": "Tasmiṁ samaye te vāṇijā pañcamattehi sakaṭasatehi taṁ ṭhānaṁ anuppattā ahesuṁ.",
  "atk-s0401a13:705_3": "Tesaṁ anantare attabhāve mātā tasmiṁ padese devatā hutvā nibbatti.",
  "atk-s0401a13:705_4": "Sā cintesi – ‘‘idāni buddhānaṁ āhāro laddhuṁ vaṭṭati.",
  "atk-s0401a13:705_5": "Na hi sakkā ito paraṁ nirāhārehi yāpetuṁ.",
  "atk-s0401a13:705_6": "Ime ca me puttā iminā maggena gacchanti,",
  "atk-s0401a13:705_7": "tehi ajja buddhānaṁ piṇḍapātaṁ dāpetuṁ vaṭṭatī’’ti pañcasu sakaṭasatesu yuttagoṇānaṁ gamanupacchedaṁ akāsi.",
  "atk-s0401a13:705_8": "Te ‘‘kiṁ nāmeta’’nti nānāvidhāni nimittāni olokenti.",
  "atk-s0401a13:705_9": "Atha tesaṁ kilamanabhāvaṁ ñatvā ekassa purisassa sarīre adhimuccitvā ‘‘kiṁ kāraṇā kilamatha?",
  "atk-s0401a13:705_10": "Tumhākaṁ añño yakkhāvaṭṭo vā bhūtāvaṭṭo vā nāgāvaṭṭo vā natthi,",
  "atk-s0401a13:705_11": "ahaṁ pana vo atītattabhāve mātā imasmiṁ ṭhāne bhummadevatā hutvā nibbattā.",
  "atk-s0401a13:705_12": "Esa dasabalo rājāyatanamūle nisinno,",
  "atk-s0401a13:705_13": "tassa paṭhamaṁ piṇḍapātaṁ dethā’’ti.",
  "atk-s0401a13:706_0": "Te tassā kathaṁ sutvā tuṭṭhamānasā hutvā manthañca madhupiṇḍikañca suvaṇṇathālakena ādāya satthu santikaṁ gantvā ‘‘imaṁ bhojanaṁ paṭiggaṇhatha, bhante’’ti āhaṁsu.",
  "atk-s0401a13:706_1": "Satthā atītabuddhānaṁ āciṇṇaṁ olokesi,",
  "atk-s0401a13:706_2": "athassa cattāro mahārājāno selamaye patte upanāmesuṁ.",
  "atk-s0401a13:706_3": "Satthā ‘‘tesaṁ mahapphalaṁ hotū’’ti cattāropi patte ‘‘ekova patto hotū’’ti adhiṭṭhāsi.",
  "atk-s0401a13:706_4": "Tasmiṁ khaṇe te vāṇijā tathāgatassa patte manthañca madhupiṇḍikañca patiṭṭhapetvā paribhuttakāle udakaṁ datvā bhattakiccapariyosāne satthāraṁ abhivādetvā ekamantaṁ nisīdiṁsu.",
  "atk-s0401a13:706_5": "Atha nesaṁ satthā dhammaṁ desesi,",
  "atk-s0401a13:706_6": "desanāpariyosāne dvepi janā dvevācike saraṇe patiṭṭhāya satthāraṁ abhivādetvā attano nagaraṁ gantukāmā , ‘‘bhante,",
  "atk-s0401a13:706_7": "amhākaṁ paricaraṇacetiyaṁ dethā’’ti vadiṁsu.",
  "atk-s0401a13:706_8": "Satthā dakkhiṇena hatthena sīsaṁ parāmasitvā dvinnampi janānaṁ aṭṭha kesadhātuyo adāsi.",
  "atk-s0401a13:706_9": "Te ubhopi janā kesadhātuyo suvaṇṇasamuggesu ṭhapetvā attano nagaraṁ netvā asitañjananagaradvāre jīvakesadhātuyā cetiyaṁ patiṭṭhāpesuṁ.",
  "atk-s0401a13:706_10": "Uposathadivase cetiyato nīlasmiyo niggacchanti. Evametaṁ vatthu samuṭṭhitaṁ.",
  "atk-s0401a13:706_11": "Satthā pana aparabhāge jetavane nisīditvā upāsake paṭipāṭiyā ṭhānantaresu ṭhapento ime dve jane paṭhamaṁ saraṇaṁ gacchantānaṁ aggaṭṭhāne ṭhapesīti.",
  "atk-s0401a13:707_0": "Anāthapiṇḍikaseṭṭhivatthu",
  "atk-s0401a13:708_0": "249.",
  "atk-s0401a13:708_1": "Dutiye dāyakānanti dānābhiratānaṁ sudatto, gahapati, anāthapiṇḍiko aggoti dasseti.",
  "atk-s0401a13:708_2": "So kira padumuttarabuddhakāle haṁsavatiyaṁ kulagehe nibbatto satthu dhammakathaṁ suṇanto satthāraṁ ekaṁ upāsakaṁ dāyakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:708_3": "So kappasatasahassaṁ devamanussesu saṁsaritvā imasmiṁ buddhuppāde sāvatthiyaṁ sumanaseṭṭhissa gehe nibbatti, sudattotissa nāmaṁ akaṁsu.",
  "atk-s0401a13:709_0": "So aparabhāge gharāvāse patiṭṭhito dāyako dānapati hutvā teneva guṇena patthaṭanāmadheyyo anāthapiṇḍiko nāma ahosi.",
  "atk-s0401a13:709_1": "So pañcahi sakaṭasatehi bhaṇḍaṁ ādāya rājagahe attano piyasahāyakassa seṭṭhino gehaṁ gantvā tattha buddhassa bhagavato uppannabhāvaṁ sutvā balavapaccūsakāle devatānubhāvena vivaṭena dvārena satthāraṁ upasaṅkamitvā dhammaṁ sutvā sotāpattiphale patiṭṭhāya dutiyadivase ca buddhappamukhassa bhikkhusaṅghassa mahādānaṁ datvā sāvatthiṁ āgamanatthāya satthu paṭiññaṁ gahetvā antarāmagge pañcacattālīsayojanamagge satasahassaṁ satasahassaṁ datvā yojanikavihāre kāretvā jetavanaṁ koṭisanthārena santharitvā aṭṭhārasahi koṭīhi kiṇitvā aṭṭhārasahi koṭīhi vihāraṁ kāretvā vihāre niṭṭhite catunnaṁ parisānaṁ purebhattapacchābhattesu yadicchakaṁ dānaṁ dadanto aṭṭhārasahi koṭīhi vihāramahaṁ niṭṭhāpesi.",
  "atk-s0401a13:709_2": "Vihāramaho navahi māsehi niṭṭhānaṁ agamāsi , ‘‘pañcahī’’ti apare.",
  "atk-s0401a13:709_3": "Temāse pana sabbācariyānaṁ vivādo natthi.",
  "atk-s0401a13:710_0": "Evaṁ catupaṇṇāsakoṭidhanaṁ vissajjetvā niccakālaṁ gehe evarūpaṁ dānaṁ pavattesi.",
  "atk-s0401a13:710_1": "Devasikaṁ pañca salākabhattasatāni honti, pañca pakkhikabhattasatāni, pañca salākayāgusatāni, pañca pakkhikayāgusatāni, pañca dhurabhattasatāni, pañca āgantukabhattasatāni, pañca gamikabhattasatāni, pañca gilānabhattasatāni,",
  "atk-s0401a13:710_2": "pañca gilānupaṭṭhākabhattasatāni,",
  "atk-s0401a13:710_3": "pañca āsanasatāni gehe niccapaññattāneva hontīti.",
  "atk-s0401a13:710_4": "Atha naṁ aparabhāge satthā jetavane nisinno upāsake paṭipāṭiyā ṭhānantaresu ṭhapento dāyakānaṁ aggaṭṭhāne ṭhapesīti.",
  "atk-s0401a13:711_0": "Cittagahapativatthu",
  "atk-s0401a13:712_0": "250.",
  "atk-s0401a13:712_1": "Tatiye dhammakathikānanti dhammakathikānaṁ upāsakānaṁ citto, gahapati, aggoti dasseti.",
  "atk-s0401a13:712_2": "So kira padumuttarabuddhakāle haṁsavatiyaṁ kulagehe nibbatto aparabhāge dhammakathaṁ suṇanto satthāraṁ ekaṁ upāsakaṁ dhammakathikānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:712_3": "So kappasatasahassaṁ devamanussesu saṁsaritvā kassapabuddhakāle migaluddakagehe nibbatto aparabhāge araññe kammaṁ kātuṁ samatthakāle ekadivasaṁ deve vassante migamāraṇatthāya sattiṁ ādāya araññaṁ gantvā migarūpāni olokento ekasmiṁ akatapabbhāre sasīsaṁ paṁsukūlaṁ pārupitvā pāsāṇaphalake nisinnaṁ ekaṁ bhikkhuṁ disvā ‘‘eko ayyo samaṇadhammaṁ karonto nisinno bhavissatī’’ti saññaṁ uppādetvā vegena gharaṁ gantvā ekasmiṁ uddhane hiyyo ābhatamaṁsaṁ,",
  "atk-s0401a13:712_4": "ekasmiṁ bhattaṁ pacāpetvā piṇḍācārike dve bhikkhū disvā tesaṁ pattaṁ ādāya paññattāsane nisīdāpetvā bhikkhaṁ samādāpetvā, ‘‘ayye,",
  "atk-s0401a13:712_5": "parivisathā’’ti aññe āṇāpetvā taṁ bhattaṁ kuṭe pakkhipitvā paṇṇena mukhaṁ bandhitvā kuṭaṁ ādāya gacchanto antarāmagge nānāvidhāni pupphāni ocinitvā pattapuṭakena gahetvā therassa nisinnaṭṭhānaṁ gantvā kuṭaṁ otāretvā ekamante ṭhapetvā ‘‘mayhaṁ , bhante,",
  "atk-s0401a13:712_6": "saṅgahaṁ karothā’’ti vatvā therassa pattaṁ ādāya bhattassa pūretvā therassa hatthe patiṭṭhapetvā tehi missakapupphehi theraṁ pūjetvā ekamante ṭhito ‘‘yathāyaṁ rasapiṇḍapātena saddhiṁ pupphapūjā cittaṁ paritoseti,",
  "atk-s0401a13:712_7": "evaṁ nibbattanibbattaṭṭhāne me paṇṇākārasahassāni ceva āgacchantu pañcavaṇṇakusumavassañca vassatū’’ti āha.",
  "atk-s0401a13:713_0": "Thero tassa upanissayaṁ disvā dvattiṁsākārakammaṭṭhānaṁ ācikkhitvā adāsi.",
  "atk-s0401a13:713_1": "So yāvajīvaṁ kusalaṁ katvā devaloke nibbatti,",
  "atk-s0401a13:713_2": "nibbattaṭṭhāne jaṇṇumattena odhinā dibbapupphavassaṁ vassi,",
  "atk-s0401a13:713_3": "sayañca aññāhi devatāhi adhikatarena rūpena samannāgato ahosi.",
  "atk-s0401a13:713_4": "So ekaṁ buddhantaraṁ devamanussesu saṁsaritvā imasmiṁ buddhuppāde magadharaṭṭhe macchikāsaṇḍanagare seṭṭhikule nibbatti,",
  "atk-s0401a13:713_5": "jātakālevassa sakalanagare jaṇṇumattena odhinā pañcavaṇṇakusumavassaṁ vassi.",
  "atk-s0401a13:713_6": "Athassa mātāpitaro ‘‘amhākaṁ putto attanāva attano nāmaṁ gahetvā āgato,",
  "atk-s0401a13:713_7": "jātadivasevassa sakalanagaraṁ pañcavaṇṇehi pupphehi vicittaṁ jāta’’nti cittakumāroti nāmaṁ akaṁsu.",
  "atk-s0401a13:714_0": "So aparabhāge gharāvāse patiṭṭhito pitu accayena tasmiṁ nagare seṭṭhiṭṭhānaṁ pāpuṇi.",
  "atk-s0401a13:714_1": "Tasmiṁ samaye pañcavaggiyattherānaṁ abbhantaro mahānāmatthero nāma macchikāsaṇḍanagaraṁ agamāsi.",
  "atk-s0401a13:714_2": "Citto gahapati tassa iriyāpathe pasīditvā pattaṁ ādāya gehaṁ ānetvā piṇḍapātena patimānetvā katabhattakiccaṁ ambāṭakārāmaṁ nāma uyyānaṁ netvā tatthassa vasanaṭṭhānaṁ kāretvā nibaddhaṁ attano gehe piṇḍapātaṁ gahetvā vasanatthāya paṭiññaṁ gaṇhi.",
  "atk-s0401a13:714_3": "Theropi tassa upanissayaṁ disvā dhammaṁ desento saḷāyatanavibhattimeva desesi.",
  "atk-s0401a13:714_4": "Citto gahapati purimabhave madditasaṅkhāratāya nacirasseva anāgāmiphalaṁ sampāpuṇi.",
  "atk-s0401a13:714_5": "Athekadivasaṁ isidattatthero tattha gantvā viharanto seṭṭhissa nivesane bhattakiccapariyosāne āyasmatā therena pañhaṁ vissajjetuṁ asakkontena ajjhiṭṭho upāsakassa pañhaṁ vissajjetvā tena pubbe gihisahāyakabhāve ñāte ‘‘na idāni idha vatthabba’’nti yathāsukhaṁ pakkāmi. Punekadivasaṁ, seṭṭhi gahapati,",
  "atk-s0401a13:714_6": "mahānāmattheraṁ iddhipāṭihāriyakaraṇatthaṁ yāci .",
  "atk-s0401a13:714_7": "Sopi tassa tejosamāpattipāṭihāriyaṁ dassetvā ‘‘idāni idha vasituṁ na yutta’’nti yathāsukhaṁ pakkāmi.",
  "atk-s0401a13:715_0": "Athekadivasaṁ dve aggasāvakā bhikkhusahassaparivārā ambāṭakārāmaṁ agamaṁsu. Seṭṭhi gahapati, tesaṁ mahāsakkāraṁ sajjesi.",
  "atk-s0401a13:715_1": "Sudhammatthero taṁ asahamāno seṭṭhiṁ tilasaṅgulikāvādena khuṁsetvā tena paṇāmito satthu santikaṁ gantvā ovādaṁ labhitvā dasabalassa ovāde ṭhito cittaṁ gahapatiṁ khamāpetvā tattheva ambāṭakārāme viharanto vipassanaṁ vaḍḍhetvā arahattaṁ pāpuṇi.",
  "atk-s0401a13:715_2": "Tadā upāsako cintesi – ‘‘ahaṁ dasabalaṁ adisvāva ciraṁ vītināmesiṁ,",
  "atk-s0401a13:715_3": "satthu santikaṁ gacchantena pana ayuttaṁ tucchahatthena gantu’’nti pañcahi sakaṭasatehi telamadhuphāṇitādīni ādāya ‘‘ye dasabalaṁ passitukāmā,",
  "atk-s0401a13:715_4": "te mayā saddhiṁ āgacchantū’’ti nagare bheriṁ carāpetvā dvīhi purisasahassehi parivuto satthāraṁ passituṁ pakkāmi.",
  "atk-s0401a13:715_5": "Tiṁsayojane magge devatā paṇṇākāraṁ upaṭṭhapesuṁ.",
  "atk-s0401a13:715_6": "So satthu santikaṁ gantvā pañcapatiṭṭhitena satthāraṁ vandi,",
  "atk-s0401a13:715_7": "tasmiṁ khaṇe ākāsā pañcavaṇṇānaṁ pupphānaṁ vassaṁ vassi.",
  "atk-s0401a13:716_0": "Satthā tassa ajjhāsayavasena saḷāyatanavibhattimeva kathesi.",
  "atk-s0401a13:716_1": "Tassa aḍḍhamāsamattaṁ dasabalassa dānaṁ dentassāpi sakanivesanato nītāni taṇḍulatelamadhuphāṇitādīni na khīyiṁsu.",
  "atk-s0401a13:716_2": "Rājagahavāsikehi pahitapaṇṇākārova alaṁ ahosi.",
  "atk-s0401a13:716_3": "So satthāraṁ passitvā attano nagaraṁ gacchanto sakaṭehi ābhataṁ sabbaṁ bhikkhusaṅghassa adāsi.",
  "atk-s0401a13:716_4": "Sakaṭesu tucchesu jātamattesveva devatā satta ratanāni pūrayiṁsu.",
  "atk-s0401a13:716_5": "Mahājanantare kathā udapādi ‘‘yāva sakkārasammānappatto vatāyaṁ citto gahapatī’’ti.",
  "atk-s0401a13:716_6": "Taṁ sutvā satthā dhammapade imaṁ gāthamāha –",
  "atk-s0401a13:717_0": "‘‘Saddho sīlena sampanno, yaso bhogasamappito;",
  "atk-s0401a13:718_0": "Yaṁ yaṁ padesaṁ bhajati, tattha tattheva pūjito’’ti. (dha. pa. 303);",
  "atk-s0401a13:719_0": "So tato paṭṭhāya ariyasāvakānaṁyeva upāsakānaṁ pañcahi satehi parivuto vicarati.",
  "atk-s0401a13:719_1": "Atha naṁ satthā aparabhāge upāsake paṭipāṭiyā ṭhānantare ṭhapento cittasaṁyuttaṁ aṭṭhuppattiṁ katvā dhammakathikānaṁ aggaṭṭhāne ṭhapesīti.",
  "atk-s0401a13:720_0": "Hatthakaāḷavakavatthu",
  "atk-s0401a13:721_0": "251.",
  "atk-s0401a13:721_1": "Catutthe catūhi saṅgahavatthūhīti catubbidhena saṅgahavatthunā parisaṁ saṅgaṇhantānaṁ hatthako āḷavako aggoti dasseti.",
  "atk-s0401a13:721_2": "Ayaṁ kira padumuttarabuddhakāle haṁsavatiyaṁ kulaghare nibbatto aparabhāge satthu dhammakathaṁ suṇanto satthāraṁ catūhi saṅgahavatthūhi samannāgataṁ ekaṁ upāsakaṁ ṭhānantare ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:721_3": "So kappasatasahassaṁ devamanussesu saṁsaritvā imasmiṁ buddhuppāde āḷaviraṭṭhe āḷavinagare āḷavakassa rañño gehe paṭisandhiṁ gaṇhi,",
  "atk-s0401a13:721_4": "sve bhattacāṭiyā saddhiṁ āḷavakassa pesetabbo ahosi.",
  "atk-s0401a13:722_0": "Tatrāyaṁ anupubbikathā – ekadivasaṁ kira āḷavako rājā migavatthāya araññaṁ gantvā ekaṁ migaṁ anubandhitvā ghātetvā chinditvā dhanukoṭiyaṁ lagetvā nivattetvā āgacchanto vātātapena kilantakāyo ekaṁ sandacchāyaṁ nigrodharukkhamūlaṁ pavisitvā nisīdi.",
  "atk-s0401a13:722_1": "Atha naṁ muhuttaṁ darathaṁ vinodetvā nikkhamantaṁ rukkhe adhivatthā devatā ‘‘tiṭṭha tiṭṭha,",
  "atk-s0401a13:722_2": "bhakkhosi me’’ti hatthe gaṇhi.",
  "atk-s0401a13:722_3": "So daḷhaṁ gahitattā aññaṁ upāyaṁ apassanto ‘‘devasikaṁ te ekekapurisena saddhiṁ cāṭibhattaṁ pesessāmī’’ti vatvā nagaraṁ gato.",
  "atk-s0401a13:722_4": "Tato paṭṭhāya bandhanāgārato ekekamanussena saddhiṁ cāṭibhattaṁ pesesi.",
  "atk-s0401a13:722_5": "Eteneva niyāmena bandhanāgāre manussesu khīṇesu ‘‘mahallakamanussesu gayhamānesu raṭṭhakhobho hotī’’ti te aggahetvā daharakumāre gaṇhituṁ ārabhiṁsu.",
  "atk-s0401a13:722_6": "Tato paṭṭhāya nagare dārakamātaro ca gabbhiniyo ca aññaṁ raṭṭhaṁ gacchanti.",
  "atk-s0401a13:723_0": "Tasmiṁ samaye satthā paccūsasamayante lokaṁ volokento āḷavakakumārassa tiṇṇaṁ maggaphalānaṁ upanissayaṁ disvā ‘‘ayaṁ kumāro kappasatasahassaṁ patthitapatthano devalokā cavitvā āḷavakarañño gehe nibbatto,",
  "atk-s0401a13:723_1": "aññaṁ kumāraṁ alabhantā sve kumāraṁ cāṭibhattena saddhiṁ gahetvā gacchissantī’’ti cintetvā sāyanhasamaye aññātakavesena āḷavakassa yakkhassa bhavanadvāraṁ gantvā tassa dovārikaṁ gadrabhaṁ nāma yakkhaṁ bhavanaṁ pavisanatthāya yāci.",
  "atk-s0401a13:723_2": "So āha – ‘‘bhagavā tumhe pavisatha,",
  "atk-s0401a13:723_3": "mayhaṁ pana āḷavakassa anārocanaṁ nāma ayutta’’nti.",
  "atk-s0401a13:723_4": "So himavante yakkhasamāgamaṁ gatassa āḷavakassa santikaṁ agamāsi.",
  "atk-s0401a13:723_5": "Satthāpi taṁ bhavanaṁ pavisitvā āḷavakassa nisīdanapallaṅke nisīdi.",
  "atk-s0401a13:724_0": "Tasmiṁ samaye sātāgirahemavatā āḷavakassa bhavanamatthakena yakkhasamāgamaṁ gacchantā attano gamane asampajjamāne ‘‘kiṁ nu kho kāraṇa’’nti āvajjentā satthāraṁ āḷavakassa bhavane nisinnaṁ disvā satthu santikaṁ gantvā vanditvā yakkhasamāgamaṁ gantvā āḷavakassa tuṭṭhiṁ pavedayiṁsu – ‘‘lābhā te, āvuso āḷavaka,",
  "atk-s0401a13:724_1": "yassa te sadevake loke aggapuggalo bhavane nisinno ,",
  "atk-s0401a13:724_2": "gantvā satthu santike dhammaṁ suṇāhī’’ti.",
  "atk-s0401a13:724_3": "So tesaṁ kathaṁ sutvā cintesi – ‘‘ime ekassa muṇḍakasamaṇassa mama pallaṅke nisinnabhāvaṁ kathentī’’ti anattamano kodhābhibhūto hutvā ‘‘ajja mayhaṁ etena samaṇena saddhiṁ saṅgāmo bhavissati,",
  "atk-s0401a13:724_4": "tattha me sahāyā nāma hothā’’ti dakkhiṇapādaṁ ukkhipitvā saṭṭhiyojanamattaṁ pabbatakūṭaṁ akkami, taṁ bhijjitvā dvidhā ahosi.",
  "atk-s0401a13:724_5": "Ito paṭṭhāya āḷavakayuddhaṁ vitthāretabbaṁ.",
  "atk-s0401a13:724_6": "Āḷavako pana sabbarattiṁ tathāgatena saddhiṁ nānappakārena yujjhantopi kiñci kātuṁ asakkonto satthāraṁ upasaṅkamitvā aṭṭha pañhe pucchi, satthā vissajjesi .",
  "atk-s0401a13:724_7": "Desanāpariyosāne sotāpattiphale patiṭṭhāsi.",
  "atk-s0401a13:724_8": "Vitthāretvā kathetukāmena āḷavakasuttavaṇṇanā (saṁ. ni. aṭṭha. 1.1.246) oloketabbā.",
  "atk-s0401a13:725_0": "Punadivase uṭṭhite aruṇe cāṭibhattāharaṇavelāya sakalanagare gahetabbayuttaṁ dārakaṁ adisvā rañño ārocesuṁ.",
  "atk-s0401a13:725_1": "Rājā āha – ‘‘gaṇhituṁ ayuttaṭṭhāne pana atthi, tātā’’ti. Āma, deva, ajja rājakule putto jātoti. Gacchatha, tātā,",
  "atk-s0401a13:725_2": "mayaṁ jīvantā puttaṁ labhissāma, cāṭibhattena naṁ pesethāti.",
  "atk-s0401a13:725_3": "Te deviyā vikkandamānāya dārakaṁ gahetvā cāṭibhattena saddhiṁ āḷavakassa bhavanadvāraṁ gantvā ‘‘handa, ayya,",
  "atk-s0401a13:725_4": "tava bhāgaṁ paṭicchāhī’’ti āhaṁsu.",
  "atk-s0401a13:725_5": "Āḷavako tesaṁ kathaṁ sutvā ariyasāvakattā lajjamāno adhomukho nisīdi.",
  "atk-s0401a13:725_6": "Atha naṁ satthā āha – ‘‘idāni te, āḷavaka, lajjanakiccaṁ natthi,",
  "atk-s0401a13:725_7": "dārakaṁ gahetvā mama hatthe ṭhapehī’’ti.",
  "atk-s0401a13:725_8": "Te rājapurisā āḷavakakumāraṁ āḷavakassa hatthe ṭhapesuṁ,",
  "atk-s0401a13:725_9": "āḷavako taṁ ādāya dasabalassa hatthe ṭhapesi,",
  "atk-s0401a13:725_10": "satthā paṭiggaṇhitvā puna āḷavakassa hatthe ṭhapesi,",
  "atk-s0401a13:725_11": "āḷavako taṁ gahetvā rājapurisānaṁ hatthe ṭhapesi.",
  "atk-s0401a13:725_12": "Itissa hatthato hatthaṁ gatattā ‘‘hatthako āḷavako’’tveva nāmaṁ akaṁsu.",
  "atk-s0401a13:726_0": "Atha naṁ te rājapurisā tuṭṭhamānasā ādāya rañño santikaṁ agamaṁsu.",
  "atk-s0401a13:726_1": "Rājā taṁ disvā ‘‘ajja cāṭibhattaṁ na sampaṭicchatī’’ti saññaṁ katvā ‘‘kasmā, tātā, evameva āgatatthā’’ti āha. Deva,",
  "atk-s0401a13:726_2": "rājakulassa tuṭṭhi ca vaḍḍhi ca,",
  "atk-s0401a13:726_3": "satthā āḷavakassa bhavane nisīditvā āḷavakaṁ dametvā upāsakatte patiṭṭhāpetvā kumāraṁ amhākaṁ dāpesīti.",
  "atk-s0401a13:726_4": "Satthāpi āḷavakaṁ pattacīvaraṁ gāhāpetvā āḷavinagarābhimukho pāyāsi.",
  "atk-s0401a13:726_5": "So nagaraṁ upasaṅkamanto lajjitvāva osakkati.",
  "atk-s0401a13:726_6": "Satthā naṁ oloketvā ‘‘lajjasi, āḷavakā’’ti pucchi. Āma, bhante,",
  "atk-s0401a13:726_7": "nagaravāsino maṁ nissāya mātimaraṇaṁ pitimaraṇaṁ puttadāramaraṇañca pāpuṇiṁsu.",
  "atk-s0401a13:726_8": "Te maṁ passitvā daṇḍehipi leḍḍūhipi paharissanti. Tasmā osakkāmi, bhanteti. ‘‘Āḷavaka,",
  "atk-s0401a13:726_9": "natthi te mayā saddhiṁ gacchantassa bhayaṁ,",
  "atk-s0401a13:726_10": "vissattho ehī’’ti vatvā nagarassa avidūre ṭhāne vanasaṇḍe aṭṭhāsi.",
  "atk-s0401a13:726_11": "Āḷavakarājāpi nāgare gahetvā satthu paccuggamanaṁ gato.",
  "atk-s0401a13:726_12": "Satthā sampattaparisāya dhammaṁ desesi,",
  "atk-s0401a13:726_13": "desanāvasāne caturāsīti pāṇasahassāni amatapānaṁ piviṁsu.",
  "atk-s0401a13:726_14": "Te āḷavakassa tattheva vasanaṭṭhānaṁ katvā anusaṁvaccharaṁ balikammaṁ paṭṭhapesuṁ.",
  "atk-s0401a13:727_0": "Āḷavakopi nāgare dhammikāya rakkhāya saṅgaṇhi.",
  "atk-s0401a13:727_1": "Sopi āḷavakakumāro vuḍḍhippatto satthu dhammadesanaṁ sutvā tīṇi maggaphalāni paṭivijjhi.",
  "atk-s0401a13:727_2": "So sabbakālaṁ ariyasāvakaupāsakānaṁ pañcahi satehi parivuto carati.",
  "atk-s0401a13:727_3": "Athekadivasaṁ tehi upāsakehi saddhiṁ satthu santikaṁ gantvā vanditvā ekamantaṁ nisīdi.",
  "atk-s0401a13:727_4": "Satthā suvinītaṁ parisaṁ disvā ‘‘mahatī te, āḷavaka, parisā,",
  "atk-s0401a13:727_5": "kathaṁ taṁ saṅgaṇhāsī’’ti āha.",
  "atk-s0401a13:727_6": "Bhagavā dānena tussantaṁ dānena saṅgaṇhāmi,",
  "atk-s0401a13:727_7": "piyavacanena tussantaṁ piyavacanena saṅgaṇhāmi,",
  "atk-s0401a13:727_8": "uppannesu kiccesu tesaṁ nittharaṇena tussantaṁ uppannakiccanittharaṇena saṅgaṇhāmi,",
  "atk-s0401a13:727_9": "samānattaṭṭhānena tussantaṁ samānattatāya saṅgaṇhāmīti. Evametaṁ vatthu samuṭṭhitaṁ.",
  "atk-s0401a13:727_10": "Atha satthā aparabhāge jetavane nisīditvā upāsake ṭhānantaresu ṭhapento hatthakaṁ āḷavakaṁ catūhi saṅgahavatthūhi parisaṁ saṅgaṇhantānaṁ aggaṭṭhāne ṭhapesīti.",
  "atk-s0401a13:728_0": "Mahānāmasakkavatthu",
  "atk-s0401a13:729_0": "252.",
  "atk-s0401a13:729_1": "Pañcame paṇītadāyakānanti paṇītarasadāyakānaṁ mahānāmo sakko aggoti dasseti.",
  "atk-s0401a13:729_2": "So kira padumuttarabuddhakāle haṁsavatiyaṁ kulagehe nibbatto satthu dhammakathaṁ suṇanto satthāraṁ ekaṁ upāsakaṁ paṇītarasadāyakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:729_3": "So kappasatasahassaṁ devamanussesu saṁsaritvā imasmiṁ buddhuppāde kapilavatthupure sakyarājakule nibbattitvā vayappatto dasabalassa paṭhamadassaneyeva sotāpattiphale patiṭṭhāsi.",
  "atk-s0401a13:730_0": "Athekasmiṁ samaye satthā verañjāyaṁ vassāvāsaṁ vasitvā anupubbena kapilavatthupuraṁ gantvā nigrodhārāme paṭivasati.",
  "atk-s0401a13:730_1": "Mahānāmo ‘‘satthā āgato’’ti sutvā satthu santikaṁ gantvā abhivādetvā ekamantaṁ nisinno satthāraṁ evamāha – ‘‘bhagavā sutametaṁ ‘bhikkhusaṅgho kira verañjāyaṁ bhikkhācārena kilamatī’ti,",
  "atk-s0401a13:730_2": "mama catumāsaṁ bhikkhusaṅghassa paṭijaggane paṭiññaṁ detha,",
  "atk-s0401a13:730_3": "ahaṁ bhikkhusaṅghassa sarīre ojaṁ pavesessāmī’’ti. Satthā adhivāsesi.",
  "atk-s0401a13:730_4": "So satthu adhivāsanaṁ viditvā punadivasato paṭṭhāya buddhappamukhaṁ bhikkhusaṅghaṁ paṇītarasabhojanacatumadhurādīhi paṭijaggitvā puna catumāsaṁ paṭiññaṁ gahetvā aṭṭha māse pūretvā puna catumāsaṁ paṭiññaṁ gahetvā sakalasaṁvaccharaṁ paṭijaggi.",
  "atk-s0401a13:730_5": "Satthā tato paraṁ paṭiññaṁ nādāsi.",
  "atk-s0401a13:730_6": "Mahānāmo pana tato paṭṭhāya aparāparaṁ sampattabhikkhusaṅghassa teneva niyāmena sakkāraṁ karoti.",
  "atk-s0401a13:730_7": "Tassa so guṇo sakalajambudīpe pākaṭo jāto. Evametaṁ vatthu samuṭṭhitaṁ.",
  "atk-s0401a13:730_8": "Satthā pana aparabhāge jetavane nisīditvā mahānāmaṁ sakkaṁ paṇītadāyakānaṁ aggaṭṭhāne ṭhapesīti.",
  "atk-s0401a13:731_0": "Uggagahapativatthu",
  "atk-s0401a13:732_0": "253.",
  "atk-s0401a13:732_1": "Chaṭṭhe manāpadāyakānanti manāpaṁ cittarucitabhojanaṁ dāyakānaṁ uggo gahapati, vesāliko aggoti dasseti.",
  "atk-s0401a13:732_2": "So kira padumuttarabuddhakāle haṁsavatiyaṁ kulagehe nibbatto aparabhāge satthu dhammakathaṁ suṇanto satthāraṁ ekaṁ upāsakaṁ manāpadāyakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:732_3": "So kappasatasahassaṁ devamanussesu saṁsaritvā imasmiṁ buddhuppāde vesāliyaṁ seṭṭhikule nibbatti.",
  "atk-s0401a13:732_4": "Tassa jātakāle nāmaṁ aniyāmitaṁ.",
  "atk-s0401a13:732_5": "Aparabhāge panassa attabhāvopi uggato ahosi samiddho,",
  "atk-s0401a13:732_6": "alaṅkatatoraṇaṁ viya ussitacittapaṭo viya ca ativirocittha. Guṇāpissa uggatā ahesuṁ.",
  "atk-s0401a13:732_7": "So imesaṁ dvinnampi uggatattā uggaseṭṭhitveva saṅkhaṁ gato.",
  "atk-s0401a13:732_8": "So panāyaṁ dasabalassa paṭhamadassaneyeva sotāpattiphale patiṭṭhāya aparabhāge tīṇipi maggaphalāni sacchākāsi.",
  "atk-s0401a13:732_9": "So attano mahallakakāle rahogato nisīditvā cintesi – ‘‘yaṁ yaṁ mayhaṁ piyaṁ manāpaṁ,",
  "atk-s0401a13:732_10": "taṁ tadeva dasabalassa dassāmi,",
  "atk-s0401a13:732_11": "idaṁ me satthu sammukhāpi sutaṁ ‘manāpadāyī labhate manāpa’’’nti.",
  "atk-s0401a13:732_12": "Athassa etadahosi – ‘‘api nu kho me cittaṁ jānitvā satthāpi nivesanadvāraṁ āgaccheyyā’’ti.",
  "atk-s0401a13:733_0": "Satthāpi kho tassa cittaṁ ñatvā bhikkhusaṅghaparivuto nivesanadvāreyeva pāturahosi.",
  "atk-s0401a13:733_1": "So ‘‘satthā āgato’’ti sutvā ativiya ussāhajāto dasabalassa santikaṁ gantvā pañcapatiṭṭhitena vanditvā satthu pattaṁ paṭiggahetvā gharaṁ pavesetvā paññattavarabuddhāsane satthāraṁ,",
  "atk-s0401a13:733_2": "avasesaāsanesu bhikkhusaṅghaṁ nisīdāpetvā buddhappamukhaṁ bhikkhusaṅghaṁ nānaggarasehi parivisitvā bhattakiccapariyosāne ekamantaṁ nisīditvā evamāha – ‘‘sammukhā metaṁ, bhante,",
  "atk-s0401a13:733_3": "bhagavato sutaṁ sammukhā paṭiggahitaṁ ‘manāpadāyī labhate manāpa’’’nti. Yaṁ yaṁ, bhante, mayhaṁ manāpaṁ,",
  "atk-s0401a13:733_4": "taṁ taṁ mayā buddhappamukhassa bhikkhusaṅghassa dinnamevā’’ti satthāraṁ jānāpetvā tato paṭṭhāya yaṁ yaṁ tassa manāpaṁ,",
  "atk-s0401a13:733_5": "taṁ taṁ buddhappamukhassa bhikkhusaṅghassa deti.",
  "atk-s0401a13:733_6": "Taṁ pana sabbaṁ pañcakanipāte uggasutte vitthārato āgamissati. Evametaṁ vatthu samuṭṭhitaṁ.",
  "atk-s0401a13:733_7": "Satthā aparabhāge jetavane viharanto taṁ upāsakaṁ manāpadāyakānaṁ aggaṭṭhāne ṭhapesīti.",
  "atk-s0401a13:734_0": "Uggatagahapativatthu",
  "atk-s0401a13:735_0": "254.",
  "atk-s0401a13:735_1": "Sattame saṅghupaṭṭhākānanti bhikkhusaṅghassa upaṭṭhākānaṁ hatthigāmako uggato gahapati, aggoti dasseti.",
  "atk-s0401a13:735_2": "Sopi padumuttarabuddhakāle haṁsavatiyaṁ kulagehe nibbatto aparabhāge satthu dhammadesanaṁ sutvā satthāraṁ ekaṁ upāsakaṁ saṅghupaṭṭhākānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:735_3": "So kappasatasahassaṁ devamanussesu saṁsaritvā imasmiṁ buddhuppāde hatthigāme seṭṭhikule nibbatti,",
  "atk-s0401a13:735_4": "tassa uggatakumāroti nāmaṁ akaṁsu.",
  "atk-s0401a13:736_0": "So aparabhāge gharāvāse patiṭṭhito pitu accayena seṭṭhiṭṭhānaṁ pāpuṇi.",
  "atk-s0401a13:736_1": "Tena samayena satthā bhikkhusaṅghaparivuto cārikaṁ caranto hatthigāmaṁ patvā nāgavanuyyāne viharati.",
  "atk-s0401a13:736_2": "Tadā ayaṁ uggataseṭṭhi sattāhaṁ pānamadamatto hutvā nāṭakehi parivuto nāgavanuyyānaṁ gantvā paricārayamāno dasabalaṁ disvā balavahirottappaṁ paccupaṭṭhāpesi.",
  "atk-s0401a13:736_3": "Athassa satthāraṁ upasaṅkamantassa sabbo surāmado abbhatthaṁ agamāsi.",
  "atk-s0401a13:736_4": "So satthāraṁ vanditvā ekamantaṁ nisīdi.",
  "atk-s0401a13:736_5": "Athassa satthā dhammaṁ desesi.",
  "atk-s0401a13:736_6": "Desanāpariyosāne tīṇi maggaphalāni paṭivijjhi.",
  "atk-s0401a13:736_7": "Tato paṭṭhāya nāṭakāni ‘‘tumhe yathāsukhaṁ gacchathā’’ti vissajjetvā dānābhirato hutvā bhikkhusaṅghassa dānameva deti.",
  "atk-s0401a13:736_8": "Devatā rattibhāgasamanantare āgantvā seṭṭhissa ārocenti – ‘‘gahapati, asuko bhikkhu tevijjo, asuko bhikkhu chaḷabhiñño, asuko sīlavā, asuko dussīlo’’ti.",
  "atk-s0401a13:736_9": "So tāsaṁ vacanaṁ sutvāpi guṇaṁ tāva yathābhūtato jānāti,",
  "atk-s0401a13:736_10": "deyyadhammaṁ pana samacitteneva deti.",
  "atk-s0401a13:736_11": "Satthu santike nisīditvāpi tameva guṇaṁ katheti.",
  "atk-s0401a13:736_12": "Aparabhāge satthā jetavane nisīditvā taṁ gahapatiṁ saṅghupaṭṭhākānaṁ aggaṭṭhāne ṭhapesīti.",
  "atk-s0401a13:737_0": "Sūrambaṭṭhavatthu",
  "atk-s0401a13:738_0": "255.",
  "atk-s0401a13:738_1": "Aṭṭhame aveccappasannānanti avigacchanasabhāvena acalena pasādena samannāgatānaṁ sūrambaṭṭho aggoti dasseti.",
  "atk-s0401a13:738_2": "Ayaṁ kira padumuttarabuddhakāle haṁsavatiyaṁ kulagehe nibbatto satthu dhammakathaṁ sutvā satthāraṁ ekaṁ upāsakaṁ aveccappasannānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:738_3": "So kappasatasahassaṁ devamanussesu saṁsaritvā imasmiṁ buddhuppāde sāvatthiyaṁ seṭṭhikule nibbatti,",
  "atk-s0401a13:738_4": "sūrambaṭṭhotissa nāmaṁ akaṁsu.",
  "atk-s0401a13:739_0": "So aparabhāge vayappatto gharāvāse patiṭṭhāya aññatitthiyānaṁ upaṭṭhāko hutvā carati.",
  "atk-s0401a13:739_1": "Atha satthā paccūsasamaye lokaṁ volokento tassa sotāpattimaggahetuṁ disvā bhikkhācāravelāya nivesanadvāraṁ agamāsi.",
  "atk-s0401a13:739_2": "So dasabalaṁ disvā cintesi – ‘‘samaṇo gotamo mahākule ceva jāto, loke ca abhiññāto,",
  "atk-s0401a13:739_3": "tenassa santikaṁ agamanaṁ nāma na yutta’’nti satthu santikaṁ gantvā pādesu vanditvā pattaṁ gahetvā gharaṁ pavesetvā mahārahe pallaṅke nisīdāpetvā bhikkhaṁ datvā bhattakiccapariyosāne ekamantaṁ nisīdi.",
  "atk-s0401a13:739_4": "Satthā tassa caritavasena dhammaṁ desesi.",
  "atk-s0401a13:739_5": "Desanāpariyosāne sotāpattiphale patiṭṭhahi.",
  "atk-s0401a13:739_6": "Satthāpi taṁ dametvā vihārameva gato.",
  "atk-s0401a13:740_0": "Tato māro cintesi – ‘‘ayaṁ sūrambaṭṭho nāma amhākaṁ santako,",
  "atk-s0401a13:740_1": "satthā panassa ajja gehaṁ gato,",
  "atk-s0401a13:740_2": "kiṁ nu kho satthu dhammaṁ sutvā maggapātubhāvaṁ akaritthāti yāvassa mama visayā atikkantabhāvaṁ vā anatikkantabhāvaṁ vā jānāmī’’ti attano kāmarūpitāya dasabalassa sarikkhakaṁ rūpaṁ māpetvā cīvaraggahaṇampi pattaggahaṇampi buddhākappeneva katvā dvattiṁsalakkhaṇadharo hutvā sūrambaṭṭhassa gehadvāre aṭṭhāsi.",
  "atk-s0401a13:740_3": "Sūrambaṭṭhopi ‘‘puna dasabalo āgato’’ti sutvā ‘‘buddhānaṁ aniyyānikagamanaṁ nāma natthi,",
  "atk-s0401a13:740_4": "kena nu kho kāraṇena āgato’’ti vegena ‘‘dasabalo’’ti saññāya tassa santikaṁ gantvā abhivādetvā ekamantaṁ ṭhito, ‘‘bhante,",
  "atk-s0401a13:740_5": "tumhe idāneva imasmiṁ gehe bhattakiccaṁ katvā gatā,",
  "atk-s0401a13:740_6": "kiṁ nu kho kāraṇaṁ paṭicca puna āgatatthā’’ti āha.",
  "atk-s0401a13:740_7": "‘‘Sūrambaṭṭha mayā dhammaṁ kathentena ekaṁ anupadhāretvā kathitaṁ.",
  "atk-s0401a13:740_8": "Mayā hi pañcakkhandhā ‘sabbeva aniccā dukkhā anattā’ti kathitā, na panete sabbeva evarūpā.",
  "atk-s0401a13:740_9": "Ekacce hi khandhā niccā dhuvā sassatā atthī’’ti āha.",
  "atk-s0401a13:741_0": "Tato sūrambaṭṭho cintesi – ‘‘ayaṁ kathā ativiya bhāriyā.",
  "atk-s0401a13:741_1": "Buddhānañhi anupadhāretvā kathanaṁ nāma natthi,",
  "atk-s0401a13:741_2": "dasabalassa māro kira paṭipakkho,",
  "atk-s0401a13:741_3": "addhā ayaṁ māro bhavissatī’’ti cintetvā – ‘‘mārosi tva’’nti āha.",
  "atk-s0401a13:741_4": "Ariyasāvakena kathitakathā tassa pharasuppahāro viya ahosi,",
  "atk-s0401a13:741_5": "tasmā sakabhāvena ṭhātuṁ asakkonto ‘‘āma, sūrambaṭṭha, ahaṁ māro’’ti āha.",
  "atk-s0401a13:741_6": "‘‘Tādisānaṁ mārānaṁ satampi sahassampi āgantvā mama saddhaṁ cāletuṁ na sakkoti,",
  "atk-s0401a13:741_7": "mahāgotamo dasabalo mayhaṁ dhammaṁ desento ‘sabbe saṅkhārā aniccā’ti bodhetvā desesi,",
  "atk-s0401a13:741_8": "mā me gharadvāre tiṭṭhā’’ti accharaṁ pahari.",
  "atk-s0401a13:741_9": "Māro tassa vacanaṁ sutvā paṭippharitvā kathetuṁ asakkonto tattheva antaradhāyi.",
  "atk-s0401a13:741_10": "Sūrambaṭṭhopi sāyanhasamaye satthu santikaṁ gantvā mārena katakiriyaṁ kathetvā, ‘‘bhante,",
  "atk-s0401a13:741_11": "evaṁ māro mama saddhaṁ cāletuṁ vāyamitthā’’ti āha.",
  "atk-s0401a13:741_12": "Satthā etadeva kāraṇaṁ aṭṭhupattiṁ katvā imasmiṁ sāsane sūrambaṭṭhaṁ aveccappasannānaṁ aggaṭṭhāne ṭhapesīti.",
  "atk-s0401a13:742_0": "Jīvakavatthu",
  "atk-s0401a13:743_0": "256.",
  "atk-s0401a13:743_1": "Navame puggalappasannānanti puggaliyappasādena samannāgatānaṁ upāsakānaṁ jīvako komārabhacco aggoti dasseti.",
  "atk-s0401a13:743_2": "So hi padumuttarabuddhakāle haṁsavatiyaṁ kulagehe nibbatto .",
  "atk-s0401a13:743_3": "Satthu dhammakathaṁ suṇanto satthāraṁ ekaṁ upāsakaṁ puggalappasannānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:743_4": "So kappasatasahassaṁ devamanussesu saṁsaritvā imasmiṁ buddhuppāde rājagahanagare abhayarājakumāraṁ paṭicca sālavatiyā nāma rūpūpajīviniyā kucchimhi nibbatto.",
  "atk-s0401a13:743_5": "Rūpūpajīviniyo ca nāma vijātakāle sace putto hoti, chaḍḍenti. Sace dhītā, paṭijagganti.",
  "atk-s0401a13:743_6": "Iti sā taṁ dārakaṁ kattarasuppakena saṅkārakūṭe chaḍḍāpesi.",
  "atk-s0401a13:743_7": "Atha naṁ abhayo rājakumāro rājupaṭṭhānaṁ gacchanto taṁ disvā ‘‘kiṁ, bhaṇe,",
  "atk-s0401a13:743_8": "etaṁ kākehi samparikiṇṇa’’nti manusse pesetvā ‘‘dārako devā’’ti. Jīvati, bhaṇeti, ‘‘jīvati,",
  "atk-s0401a13:743_9": "devā’’ti sutvā attano antepure posāpesi.",
  "atk-s0401a13:743_10": "Tassa jīvatīti kathitattā jīvakoti nāmaṁ akaṁsu,",
  "atk-s0401a13:743_11": "kumārena posāpitoti komārabhaccoti nāmaṁ akaṁsu.",
  "atk-s0401a13:744_0": "So attano soḷasavassuddesikakāle takkasilaṁ gantvā vejjasippaṁ uggaṇhitvā bimbisārarañño santikā sakkāraṁ labhitvā caṇḍapajjotassa rañño rogaṁ phāsukaṁ akāsi.",
  "atk-s0401a13:744_1": "So tassa pañca taṇḍulasakaṭasatāni soḷasa kahāpaṇasahassāni dussasahassaparivāraṁ anagghaṁ siveyyakaṁ dussayugañca pesesi.",
  "atk-s0401a13:744_2": "Tasmiṁ samaye satthā rājagahaṁ upanissāya gijjhakūṭe pabbate viharati.",
  "atk-s0401a13:744_3": "Jīvako satthu ussannadhātuke kāye virecanaṁ datvā bhesajjaṁ karonto ‘‘cattāro paccayā mama santakāva hontū’’ti satthāraṁ attano vihāre vasāpetvā satthu bhesajjaṁ katvā taṁ dussayugaṁ upanetvā ‘‘idaṁ, bhante,",
  "atk-s0401a13:744_4": "tumheyeva paribhogaṁ karothā’’ti vatvā tena saddhiṁ laddhaṁ dussasahassaṁ bhikkhusaṅghassa adāsi. Ayamettha saṅkhepo,",
  "atk-s0401a13:744_5": "vitthārena pana jīvakavatthu khandhake (mahāva. 326 ādayo) āgatameva.",
  "atk-s0401a13:744_6": "Satthā aparabhāge jetavane viharanto jīvakaṁ komārabhaccaṁ puggalappasannānaṁ aggaṭṭhāne ṭhapesīti.",
  "atk-s0401a13:745_0": "Nakulapitugahapativatthu",
  "atk-s0401a13:746_0": "257.",
  "atk-s0401a13:746_1": "Dasame vissāsakānanti vissāsikakathaṁ kathentānaṁ upāsakānaṁ antare, nakulapitā gahapati, aggoti dasseti.",
  "atk-s0401a13:746_2": "So kira padumuttarabuddhakāle haṁsavatiyaṁ kulagehe nibbatto satthu dhammadesanaṁ suṇanto satthāraṁ ekaṁ upāsakaṁ vissāsakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:746_3": "So kappasatasahassaṁ devamanussesu saṁsaritvā imasmiṁ buddhuppāde bhaggaraṭṭhe susumāragirinagare seṭṭhikule nibbatti.",
  "atk-s0401a13:746_4": "Satthāpi bhikkhusaṅghaparivuto cārikaṁ caramāno taṁ nagaraṁ patvā bhesakaḷāvane viharati. Athāyaṁ, nakulapitā gahapati,",
  "atk-s0401a13:746_5": "susumāragirivāsīhi saddhiṁ satthu santikaṁ gantvā paṭhamadassaneneva so ca bhariyā cassa dasabalaṁ ‘‘ayaṁ amhākaṁ putto’’ti saññaṁ paṭṭhapetvā ubhopi satthu pādesu nipatitvā, ‘‘tāta,",
  "atk-s0401a13:746_6": "tvaṁ ettakaṁ kālaṁ amhe chaḍḍetvā kahaṁ vicarasī’’ti āhaṁsu. Ayaṁ kira, nakulapitā gahapati,",
  "atk-s0401a13:746_7": "pubbe pañca jātisatāni dasabalassa pitā ahosi, pañca jātisatāni cūḷapitā, pañca jātisatāni mahāpitā, pañca jātisatāni mātulo,",
  "atk-s0401a13:746_8": "nakulamātāpi pañca jātisatāni mātā ahosi, pañca jātisatāni cūḷamātā, pañca jātisatāni mahāmātā, pañca jātisatāni pitucchā.",
  "atk-s0401a13:746_9": "Iti dīgharattaṁ anugatasinehattā dasabalaṁ disvāva ‘‘putto’’ti saññaṁ katvā saṇṭhātuṁ nāsakkhiṁsu.",
  "atk-s0401a13:746_10": "Satthā yāva tesaṁ cittaṁ saññattiṁ na gacchati, tāva ‘‘apethā’’ti nāvoca.",
  "atk-s0401a13:746_11": "Atha nesaṁ yathāmaneneva satiṁ paṭilabhitvā majjhattabhūtānaṁ āsayaṁ ñatvā dhammaṁ desesi.",
  "atk-s0401a13:746_12": "Desanāpariyosāne ubhopi sotāpattiphale patiṭṭhahiṁsu.",
  "atk-s0401a13:747_0": "Satthā aparabhāge tesaṁ mahallakakāle puna taṁ nagaraṁ agamāsi.",
  "atk-s0401a13:747_1": "Te ‘‘satthā āgato’’ti sutvā satthu santikaṁ gantvā pañcapatiṭṭhitena vanditvā svātanāya nimantetvā punadivase attano nivesane buddhappamukhaṁ bhikkhusaṅghaṁ nānaggarasehi parivisitvā satthāraṁ katabhattakiccaṁ upasaṅkamitvā ekamantaṁ nisīdiṁsu.",
  "atk-s0401a13:747_2": "Ekamantaṁ nisinno kho nakulapitā gahapati,",
  "atk-s0401a13:747_3": "bhagavantaṁ etadavoca – ‘‘yato me, bhante, nakulamātā gahapatānī, daharasseva daharā ānītā,",
  "atk-s0401a13:747_4": "nābhijānāmi nakulamātaraṁ gahapatāniṁ manasāpi aticaritā, kuto pana kāyena. Iccheyyāma mayaṁ, bhante,",
  "atk-s0401a13:747_5": "diṭṭhe ceva dhamme aññamaññaṁ passituṁ abhisamparāyañca aññamaññaṁ passitu’’nti. Nakulamātāpi kho, gahapatānī,",
  "atk-s0401a13:747_6": "bhagavantaṁ etadavoca – ‘‘yato ahaṁ, bhante,",
  "atk-s0401a13:747_7": "nakulapituno gahapatissa daharasseva daharā ānītā,",
  "atk-s0401a13:747_8": "nābhijānāmi nakulapitaraṁ gahapatiṁ manasāpi aticaritā, kuto pana kāyena. Iccheyyāma mayaṁ, bhante,",
  "atk-s0401a13:747_9": "diṭṭhe ceva dhamme aññamaññaṁ passituṁ abhisamparāyañca aññamaññaṁ passitu’’nti.",
  "atk-s0401a13:747_10": "Atha aparabhāge satthā jetavane nisīditvā upāsake paṭipāṭiyā ṭhānantaresu ṭhapento imaṁ imesaṁ dvinnampi kathaṁ aṭṭhuppattiṁ katvā nakulapitaraṁ gahapatiṁ vissāsakānaṁ aggaṭṭhāne ṭhapesīti.",
  "atk-s0401a13:748_0": "Chaṭṭhavaggavaṇṇanā.",
  "atk-s0401a13:749_0": "Dasasuttapaṭimaṇḍitāya upāsakapāḷiyā vaṇṇanā niṭṭhitā.",
  "atk-s0401a13:750_0": "14. Etadaggavaggo",
  "atk-s0401a13:751_0": "(14) 7. Sattamaetadaggavaggo",
  "atk-s0401a13:752_0": "Sujātāvatthu",
  "atk-s0401a13:753_0": "258.",
  "atk-s0401a13:753_1": "Upāsikāpāḷiyā paṭhame paṭhamaṁ saraṇaṁ gacchantīnanti sabbapaṭhamaṁ saraṇesu patiṭṭhitānaṁ upāsikānaṁ, sujātā nāma, seniyadhītā aggāti dasseti.",
  "atk-s0401a13:753_2": "Sāpi padumuttarabuddhakāle haṁsavatiyaṁ kulagehe nibbattā aparabhāge satthu dhammakathaṁ suṇantī satthāraṁ ekaṁ upāsikaṁ paṭhamaṁ saraṇaṁ gacchantīnaṁ aggaṭṭhāne ṭhapentaṁ disvā adhikāraṁ katvā taṁ ṭhānantaraṁ patthesi.",
  "atk-s0401a13:753_3": "Sā kappasatasahassaṁ devamanussesu saṁsaritvā amhākaṁ satthu nibbattito puretarameva uruvelāyaṁ senānigame seniyakuṭumbikassa gehe nibbattitvā vayappattā ekasmiṁ nigrodhamūle patthanaṁ akāsi – ‘‘sace samajātikaṁ kulagharaṁ gantvā paṭhamagabbhe puttaṁ labhissāmi,",
  "atk-s0401a13:753_4": "anusaṁvaccharaṁ balikammaṁ karissāmī’’ti. Tassā sā patthanā samijjhi.",
  "atk-s0401a13:754_0": "Sā mahāsattassa dukkarakārikaṁ karontassa chaṭṭhe vasse paripuṇṇe visākhapuṇṇamadivase ‘‘pātova balikammaṁ karissāmī’’ti rattiyā paccūsasamayaṁ paccuṭṭhāya dhenuyo duhāpesi.",
  "atk-s0401a13:754_1": "Vacchakā dhenūnaṁ thanamūlaṁ na āgamaṁsu,",
  "atk-s0401a13:754_2": "thanamūle navabhājanamhi upanītamatte attanova dhammatāya khīradhārā patiṁsu. Taṁ acchariyaṁ disvā, sujātā,",
  "atk-s0401a13:754_3": "sahattheneva khīraṁ gaṇhitvā navabhājane pakkhipitvā sahattheneva aggiṁ katvā pacituṁ ārabhi.",
  "atk-s0401a13:754_4": "Tasmiṁ pāyāse paccamāne mahantamahantā bubbuḷā uṭṭhahitvā dakkhiṇāvattā hutvā sañcaranti,",
  "atk-s0401a13:754_5": "ekaphusitampi bahi na niggacchati. Mahābrahmā chattaṁ dhāresi,",
  "atk-s0401a13:754_6": "cattāro lokapālā khaggahatthā ārakkhaṁ gaṇhiṁsu,",
  "atk-s0401a13:754_7": "sakko alātāni samānento aggiṁ jālesi.",
  "atk-s0401a13:754_8": "Devatā catūsu dīpesu ojaṁ saṁharitvā tattha pakkhipiṁsu. Sujātā,",
  "atk-s0401a13:754_9": "ekadivaseyeva imāni acchariyāni disvā puṇṇādāsiṁ āmantesi – ‘‘amma,",
  "atk-s0401a13:754_10": "puṇṇe ajja amhākaṁ devatā ativiya pasannā,",
  "atk-s0401a13:754_11": "mayā ettakaṁ kālaṁ evarūpaṁ acchariyaṁ nāma na diṭṭhapubbaṁ ,",
  "atk-s0401a13:754_12": "vegena gantvā devaṭṭhānaṁ paṭijaggāhī’’ti. Sā ‘‘sādhu,",
  "atk-s0401a13:754_13": "ayye’’ti tassā vacanaṁ sampaṭicchitvā turitaturitā rukkhamūlaṁ agamāsi.",
  "atk-s0401a13:755_0": "Bodhisattopi kho bhikkhācārakālaṁ āgamayamāno pātova gantvā rukkhamūle nisīdi.",
  "atk-s0401a13:755_1": "Rukkhamūlaṁ sodhanatthāya gatā puṇṇā āgantvā sujātāya ārocesi – ‘‘devatā rukkhamūle nisinnā’’ti. Sujātā, ‘‘sace je saccaṁ bhaṇasi,",
  "atk-s0401a13:755_2": "adāsiṁ karomī’’ti vatvā sabbapasādhanaṁ pasādhetvā satasahassagghanake suvaṇṇathāle pāyāsaṁ vaḍḍhetvā aparāya suvaṇṇapātiyā pidahitvā setavatthena sampaliveṭhetvā samantā gandhadāmamālādāmāni osāretvā ukkhipitvā gantvā mahāpurisaṁ disvā balavapītiṁ uppādetvā diṭṭhaṭṭhānato paṭṭhāya oṇatoṇatā gantvā sīsato thālaṁ otāretvā vivaritvā saheva pātiyā pāyāsaṁ mahāpurisassa hatthe ṭhapetvā vanditvā ‘‘yathā mayhaṁ manoratho nipphanno,",
  "atk-s0401a13:755_3": "evaṁ tumhākampi nipphajjatū’’ti vatvā pakkāmi.",
  "atk-s0401a13:755_4": "Bodhisatto nerañjarāya nadiyā tīraṁ gantvā suvaṇṇathālaṁ tīre ṭhapetvā nhatvā paccuttaritvā ekūnapaṇṇāsa piṇḍe karonto pāyāsaṁ paribhuñjitvā suvaṇṇapātiṁ nadiyā sampavāhetvā anukkamena bodhimaṇḍaṁ āruyha sabbaññutaṁ patvā sattasattāhaṁ bodhimaṇḍe atikkamitvā isipatane migadāye pavattitavaradhammacakko sujātāya puttassa yasadārakassa upanissayaṁ disvā gantvā aññatarasmiṁ rukkhamūle nisīdi.",
  "atk-s0401a13:756_0": "Yasopi kulaputto rattibhāgasamanantare vivaṭaṁ itthāgāraṁ disvā sañjātasaṁvego ‘‘upaddutaṁ vata, bho, upasaṭṭhaṁ vata,",
  "atk-s0401a13:756_1": "bho’’ti vatvā nivesanato nikkhamitvāva bahinagare satthu santikaṁ gantvā dhammadesanaṁ sutvā tīṇi maggaphalāni paṭivijjhi.",
  "atk-s0401a13:756_2": "Athassa pitā padānupadikaṁ gantvā bhagavantaṁ upasaṅkamitvā yasassa pavattiṁ pucchi.",
  "atk-s0401a13:756_3": "Satthā yasaṁ kulaputtaṁ paṭicchādetvā dhammaṁ desesi.",
  "atk-s0401a13:756_4": "Desanāpariyosāne so seṭṭhigahapati sotāpattiphale patiṭṭhāsi, yaso arahattaphalaṁ pāpuṇi.",
  "atk-s0401a13:756_5": "Taṁ bhagavā ‘‘ehi bhikkhū’’ti āha,",
  "atk-s0401a13:756_6": "tāvadevassa gihiliṅgaṁ antaradhāyi,",
  "atk-s0401a13:756_7": "iddhimayapattacīvaradharo ahosi.",
  "atk-s0401a13:756_8": "Pitāpissa satthāraṁ nimantesi.",
  "atk-s0401a13:756_9": "Satthā yasaṁ kulaputtaṁ pacchāsamaṇaṁ katvā tassa gharaṁ gantvā katabhattakicco dhammaṁ desesi,",
  "atk-s0401a13:756_10": "desanāpariyosāne yasassa mātā, sujātā,",
  "atk-s0401a13:756_11": "purāṇadutiyikā ca sotāpattiphale patiṭṭhahiṁsu. Taṁdivasaṁ ayaṁ, sujātā,",
  "atk-s0401a13:756_12": "tevācikasaraṇe patiṭṭhāsi saddhiṁ suṇisāya. Ayamettha saṅkhepo ,",
  "atk-s0401a13:756_13": "vitthārato panetaṁ vatthu khandhake (mahāva. 25-28) āgatameva .",
  "atk-s0401a13:756_14": "Satthā aparabhāge paṭipāṭiyā upāsikāyo ṭhānantaresu ṭhapento imaṁ upāsikaṁ paṭhamaṁ saraṇaṁ gacchantīnaṁ aggaṭṭhāne ṭhapesīti.",
  "atk-s0401a13:757_0": "Visākhāvatthu",
  "atk-s0401a13:758_0": "259.",
  "atk-s0401a13:758_1": "Dutiye dāyikānanti dānābhiratānaṁ upāsikānaṁ, visākhā migāramātā, aggāti dasseti.",
  "atk-s0401a13:758_2": "Sā kira padumuttarabuddhakāle haṁsavatiyaṁ kulagehe nibbattā aparabhāge satthu dhammadesanaṁ suṇantī satthāraṁ ekaṁ upāsikaṁ dāyikānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:758_3": "Sā kappasatasahassaṁ devamanussesu saṁsaritvā kassapabuddhakāle kikissa kāsirañño gehe sattannaṁ bhaginīnaṁ sabbakaniṭṭhā hutvā nibbatti. Tadā kira –",
  "atk-s0401a13:759_0": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0401a13:760_0": "Dhammā ceva sudhammā ca, saṅghadāsī ca sattamā’’ti.",
  "atk-s0401a13:761_0": "Imā satta bhaginiyo ahesuṁ. Tā etarahi –",
  "atk-s0401a13:762_0": "‘‘Khemā uppalavaṇṇā ca, paṭācārā ca gotamī;",
  "atk-s0401a13:763_0": "Dhammadinnā mahāmāyā, visākhā ceva sattamī’’ti. –",
  "atk-s0401a13:764_0": "Evaṁnāmā hutvā nibbattā.",
  "atk-s0401a13:764_1": "Tatrāyaṁ saṅghadāsī ekaṁ buddhantaraṁ devamanussesu saṁsaritvā imasmiṁ buddhuppāde aṅgaraṭṭhe bhaddiyanagare meṇḍakaseṭṭhiputtassa dhanañcayaseṭṭhino aggamahesiyā sumanadeviyā nāma kucchismiṁ nibbatti, visākhātissā nāmaṁ akaṁsu.",
  "atk-s0401a13:764_2": "Tassā sattavassikakāle dasabalo selabrāhmaṇassa ca aññesañca bodhaneyyabandhavānaṁ upanissayasampattiṁ disvā mahābhikkhusaṅghaparivāro cārikaṁ caramāno tasmiṁ raṭṭhe taṁ nagaraṁ pāpuṇi.",
  "atk-s0401a13:765_0": "Tasmiñca samaye meṇḍako gahapati tasmiṁ nagare pañcannaṁ mahāpuññānaṁ jeṭṭhako hutvā seṭṭhiṭṭhānaṁ kāresi.",
  "atk-s0401a13:765_1": "Pañca mahāpuññā nāma meṇḍako seṭṭhi,",
  "atk-s0401a13:765_2": "candapadumā nāma tasseva aggamahesī,",
  "atk-s0401a13:765_3": "tassa ca putto dhanañcayo nāma,",
  "atk-s0401a13:765_4": "tassa bhariyā sumanadevī nāma,",
  "atk-s0401a13:765_5": "meṇḍakaseṭṭhissa dāso puṇṇo nāmāti.",
  "atk-s0401a13:765_6": "Na kevalañca meṇḍakaseṭṭhiyeva,",
  "atk-s0401a13:765_7": "bimbisāramahārājassa pana āṇāpavattiṭṭhāne pañca amitabhogā nāma ahesuṁ jotiko jaṭilo meṇḍako puṇṇo kākavaliyoti.",
  "atk-s0401a13:765_8": "Tesu ayaṁ meṇḍakaseṭṭhi dasabalassa attano nagaraṁ sampattabhāvaṁ sutvā puttassa dhanañcayaseṭṭhino dhītaraṁ visākhādārikaṁ pakkositvā evamāha – ‘‘amma,",
  "atk-s0401a13:765_9": "tuyhampi maṅgalaṁ amhākampi maṅgalaṁ,",
  "atk-s0401a13:765_10": "tava paricārikāhi pañcadārikāsatehi saddhiṁ pañca rathasatāni āruyha pañcahi dāsisatehi parivutā dasabalassa paccuggamanaṁ karohī’’ti.",
  "atk-s0401a13:765_11": "Sā pitāmahassa vacanaṁ sutvā tathā akāsi.",
  "atk-s0401a13:765_12": "Kāraṇākāraṇesu pana kusalattā yāvatikā yānassa bhūmi,",
  "atk-s0401a13:765_13": "yānena gantvā yānā paccorohitvā pattikāva satthāraṁ upasaṅkamitvā vanditvā ekamantaṁ aṭṭhāsi.",
  "atk-s0401a13:765_14": "Athassā caritavasena satthā dhammaṁ desesi.",
  "atk-s0401a13:765_15": "Desanāpariyosāne pañcahi dārikāsatehi saddhiṁ sotāpattiphale patiṭṭhāsi.",
  "atk-s0401a13:765_16": "Meṇḍakaseṭṭhipi kho satthu santikaṁ gantvā satthāraṁ vanditvā ekamantaṁ aṭṭhāsi.",
  "atk-s0401a13:765_17": "Atha satthā tassapi caritavasena dhammaṁ desesi.",
  "atk-s0401a13:765_18": "So desanāpariyosāne sotāpattiphale patiṭṭhāya satthāraṁ svātanāya nimantetvā punadivase attano nivesane paṇītena khādanīyena bhojanīyena buddhappamukhaṁ bhikkhusaṅghaṁ parivisitvā etenupāyena aḍḍhamāsaṁ mahādānaṁ adāsi.",
  "atk-s0401a13:765_19": "Satthā bhaddiyanagare yathābhirantaṁ viharitvā pakkāmi.",
  "atk-s0401a13:766_0": "Ito paraṁ aññaṁ kathāmaggaṁ vissajjetvā visākhāya uppattikathāva kathetabbā.",
  "atk-s0401a13:766_1": "Sāvatthiyañhi kosalarājā bimbisārassa santikaṁ pesesi – ‘‘mama āṇāpavattiṭṭhāne amitabhogavindanakulaṁ nāma natthi,",
  "atk-s0401a13:766_2": "amhākaṁ amitabhogavindanakulaṁ pesetū’’ti.",
  "atk-s0401a13:766_3": "Rājā amaccehi saddhiṁ mantesi.",
  "atk-s0401a13:766_4": "Amaccā ‘‘mahākulaṁ pesetuṁ na sakkā,",
  "atk-s0401a13:766_5": "ekaṁ pana seṭṭhiputtaṁ pesessāmā’’ti meṇḍakaseṭṭhino puttaṁ dhanañcayaseṭṭhiṁ āyāciṁsu.",
  "atk-s0401a13:766_6": "Rājā tesaṁ vacanaṁ sutvā taṁ pesesi.",
  "atk-s0401a13:766_7": "Atha naṁ kosalarājā sāvatthito sattayojanamatthake sāketanagare seṭṭhiṭṭhānaṁ datvā vāsesi.",
  "atk-s0401a13:767_0": "Sāvatthiyañca migāraseṭṭhino putto puṇṇavaḍḍhanakumāro nāma vayappatto ahosi.",
  "atk-s0401a13:767_1": "Athassa pitā ‘‘putto me vayappatto,",
  "atk-s0401a13:767_2": "gharāvāsenassa ābandhanasamayo’’ti ñatvā ‘‘amhākaṁ samānajātike kule dārikaṁ pariyesathā’’ti kāraṇākāraṇakusale purise pesesi.",
  "atk-s0401a13:767_3": "Te sāvatthiyaṁ attano rucitaṁ dārikaṁ adisvā sāketaṁ agamaṁsu. Taṁdivasañca, visākhā,",
  "atk-s0401a13:767_4": "attano samānavayehi pañcahi kumārikāsatehi parivāritā nakkhattakīḷanatthāya ekaṁ mahāgāmaṁ agamāsi .",
  "atk-s0401a13:767_5": "Tepi purisā antonagare caritvā attano rucitaṁ dārikaṁ adisvā bahinagaradvāre aṭṭhaṁsu.",
  "atk-s0401a13:767_6": "Tasmiṁ samaye devo vassituṁ ārabhi.",
  "atk-s0401a13:767_7": "Atha tā visākhāya saddhiṁ nikkhantā dārikā temanabhayena vegena sālaṁ pavisiṁsu.",
  "atk-s0401a13:767_8": "Te purisā tāsampi antare yathārucitaṁ dārikaṁ na passiṁsu. Tāsaṁ pana sabbapacchato, visākhā,",
  "atk-s0401a13:767_9": "devaṁ vassantampi agaṇetvā aturitagamanena temayamānāva sālaṁ pāvisi.",
  "atk-s0401a13:767_10": "Te purisā taṁ disvā cintayiṁsu – ‘‘rūpavatī tāva kaññā etaparamā bhaveyya,",
  "atk-s0401a13:767_11": "rūpaṁ panetaṁ ekaccāya kāritapattaṁ viya hoti,",
  "atk-s0401a13:767_12": "kathaṁ samuṭṭhāpetvā kathentā jānissāma madhuravacanā vā no vā’’ti.",
  "atk-s0401a13:767_13": "Tato naṁ āhaṁsu – ‘‘ativiya pariṇatavayā itthī viya yāsi, ammā’’ti. Kiṁ disvā kathetha, tātāti?",
  "atk-s0401a13:767_14": "Aññā tayā saddhiṁ kīḷanakumāriyo temanabhayena vegena āgantvā sālaṁ paviṭṭhā,",
  "atk-s0401a13:767_15": "tvaṁ pana mahallikā viya padavāraṁ atikkamma nāgacchasi,",
  "atk-s0401a13:767_16": "sāṭakassa temanabhāvampi na gaṇesi.",
  "atk-s0401a13:767_17": "Sace taṁ hatthī vā asso vā anubandheyya, kiṁ evamevaṁ kareyyāsīti? Tātā, sāṭakā nāma na dullabhā, sulabhā mayhaṁ kule sāṭakā.",
  "atk-s0401a13:767_18": "Vayappattā mātugāmā pana paṇiyabhaṇḍasadisā,",
  "atk-s0401a13:767_19": "hatthe vā pāde vā bhagge aṅgavikalaṁ mātugāmaṁ jigucchantā niṭṭhubhitvā gacchanti, tasmā saṇikaṁ āgatāmhīti.",
  "atk-s0401a13:768_0": "Te cintayiṁsu – ‘‘imāya sadisā imasmiṁ jambudīpe itthī nāma natthi, yādisā rūpena, kathāyapi tādisāva.",
  "atk-s0401a13:768_1": "Kāraṇākāraṇaṁ ñatvā kathetī’’ti tassā upari mālāguḷaṁ khipiṁsu. Atha, visākhā,",
  "atk-s0401a13:768_2": "cintesi – ‘‘ahaṁ pubbe apariggahitā,",
  "atk-s0401a13:768_3": "idāni pana pariggahitāmhī’’ti vinītenākārena bhūmiyaṁ nisīdi.",
  "atk-s0401a13:768_4": "Atha naṁ tattheva sāṇiyā parikkhipiṁsu.",
  "atk-s0401a13:768_5": "Sā paṭicchannabhāvaṁ ñatvā dāsigaṇaparivutā gehaṁ agamāsi.",
  "atk-s0401a13:768_6": "Tepi migāraseṭṭhino purisā tāya saddhiṁyeva dhanañcayaseṭṭhissa santikaṁ agamaṁsu. ‘‘Kataragāmavāsino , tātā,",
  "atk-s0401a13:768_7": "tumhe’’ti pucchitā ‘‘sāvatthinagare migāraseṭṭhino purisamhā’’ti vatvā ‘‘mayaṁ amhākaṁ seṭṭhinā tumhākaṁ gehe vayappattā dārikā atthīti sutvā pesitā’’ti. Sādhu, tātā,",
  "atk-s0401a13:768_8": "tumhākaṁ seṭṭhi kiñcāpi bhogena amhehi asadiso, jātiyā pana sadiso.",
  "atk-s0401a13:768_9": "Sabbākārasampanno nāma dullabho gacchatha tumhe seṭṭhissa amhehi sampaṭicchitabhāvaṁ ārocethāti.",
  "atk-s0401a13:769_0": "Te tassa vacanaṁ sutvā sāvatthiṁ gantvā migāraseṭṭhissa tuṭṭhiṁ vaḍḍhiṁ ca pavedetvā ‘‘laddhā no sāmi sākete dhanañcayaseṭṭhissa gehe dārikā’’ti āhaṁsu.",
  "atk-s0401a13:769_1": "Taṁ sutvā migāraseṭṭhi ‘‘mahākulagehe kira no dārikā laddhā’’ti tuṭṭhamānaso hutvā tāvadeva dhanañcayaseṭṭhissa sāsanaṁ pahiṇi ‘‘idāneva dārikaṁ ānayissāma, kattabbakiccaṁ karontū’’ti.",
  "atk-s0401a13:769_2": "Sopissa paṭisāsanaṁ pesesi – ‘‘nayidaṁ amhākaṁ bhāriyaṁ,",
  "atk-s0401a13:769_3": "seṭṭhi pana attano kattabbakiccaṁ karotū’’ti.",
  "atk-s0401a13:769_4": "So kosalarañño santikaṁ gantvā ārocesi – ‘‘deva, ekā me maṅgalakiriyā atthi,",
  "atk-s0401a13:769_5": "dāsassa te puṇṇavaḍḍhanassa dhanañcayaseṭṭhino dhītaraṁ visākhaṁ nāma dārikaṁ ānessāmi,",
  "atk-s0401a13:769_6": "sāketagamanaṁ me anujānāthā’’ti. Sādhu, mahāseṭṭhi,",
  "atk-s0401a13:769_7": "kiṁ pana amhehipi āgantabbanti?",
  "atk-s0401a13:769_8": "Deva tumhādisānaṁ gamanaṁ laddhuṁ sakkāti?",
  "atk-s0401a13:769_9": "Rājā mahākulassa saṅgahaṁ kātukāmo ‘‘hotu seṭṭhi,",
  "atk-s0401a13:769_10": "āgamissāmī’’ti sampaṭicchitvā migāraseṭṭhinā saddhiṁ sāketanagaraṁ agamāsi.",
  "atk-s0401a13:769_11": "Dhanañcayaseṭṭhi ‘‘migāraseṭṭhi kira kosalarājānaṁ gahetvā āgato’’ti sutvā paccuggamanaṁ katvā rājānaṁ gahetvā attano nivesanaṁ agamāsi.",
  "atk-s0401a13:769_12": "Tāvadeva rañño ca rājabalassa ca migāraseṭṭhino ca vasanaṭṭhānaṁ ceva mālāgandhabhattādīni ca sabbāni paṭiyādesi.",
  "atk-s0401a13:769_13": "‘‘Idaṁ imassa laddhuṁ vaṭṭati,",
  "atk-s0401a13:769_14": "idaṁ imassā’’ti sabbaṁ attanāva jānāti.",
  "atk-s0401a13:769_15": "Te te janā cintayiṁsu – ‘‘seṭṭhi amhākameva sakkāraṁ karotī’’ti.",
  "atk-s0401a13:770_0": "Athekadivasaṁ rājā dhanañcayaseṭṭhissa sāsanaṁ pahiṇi ‘‘na sakkā seṭṭhinā cirakālaṁ amhākaṁ bharaṇaposanaṁ kātuṁ,",
  "atk-s0401a13:770_1": "dārikāya gamanakālaṁ jānātū’’ti.",
  "atk-s0401a13:770_2": "Sopi rañño sāsanaṁ pesesi – ‘‘idāni vassakālo āgato,",
  "atk-s0401a13:770_3": "na sakkā catumāsaṁ vicarituṁ,",
  "atk-s0401a13:770_4": "tumhākaṁ balakāyassa yaṁ yaṁ laddhuṁ vaṭṭati, sabbaṁ taṁ mama bhāro.",
  "atk-s0401a13:770_5": "Kevalaṁ devo mayā pesitakāle gacchatū’’ti.",
  "atk-s0401a13:770_6": "Tato paṭṭhāya sāketanagaraṁ niccanakkhattagāmo viya ahosi. Evaṁ tayo māsā atikkantā.",
  "atk-s0401a13:770_7": "Dhanañcayaseṭṭhino pana dhītāya mahālatāpasādhanaṁ na tāva niṭṭhaṁ gacchati.",
  "atk-s0401a13:770_8": "Athassa kammantādhiṭṭhāyakā āgantvā ārocayiṁsu – ‘‘sesaṁ asantaṁ nāma natthi,",
  "atk-s0401a13:770_9": "balakāyassa pana bhattapacanadārūni nappahontī’’ti. ‘‘Gacchatha, tātā,",
  "atk-s0401a13:770_10": "hatthisālā assasālā viyojetvā bhattaṁ pacathā’’ti.",
  "atk-s0401a13:770_11": "Evaṁ pacantānampi aḍḍhamāso atikkanto.",
  "atk-s0401a13:770_12": "Tato puna ārocayiṁsu – ‘‘dārūni sāmi nappahontī’’ti. ‘‘Tātā,",
  "atk-s0401a13:770_13": "imasmiṁ kāle dārūni laddhuṁ na sakkā,",
  "atk-s0401a13:770_14": "dussakoṭṭhāgāraṁ pana vivaritvā thūlasāṭake gahetvā vaṭṭiyo katvā telacāṭiyaṁ temetvā bhattaṁ pacathā’’ti.",
  "atk-s0401a13:770_15": "Iminā niyāmena pacantānaṁ cattāro māsā pūrayiṁsu.",
  "atk-s0401a13:771_0": "Tato dhanañcayaseṭṭhi dhītuyā mahālatāpasādhanassa niṭṭhitabhāvaṁ ñatvā ‘‘sve dārikaṁ pesessāmī’’ti dhītaraṁ samīpe nisīdāpetvā ‘‘amma patikule vasantiyā nāma imañcimañca ācāraṁ sikkhituṁ vaṭṭatī’’ti ovādaṁ adāsi.",
  "atk-s0401a13:771_1": "Ayaṁ migāraseṭṭhi anantaragabbhe nisinno dhanañcayaseṭṭhino ovādaṁ assosi.",
  "atk-s0401a13:771_2": "Sopi seṭṭhi dhītaraṁ evaṁ ovadi –",
  "atk-s0401a13:772_0": "‘‘Amma sasurakule vasantiyā nāma antoaggi bahi na nīharitabbo,",
  "atk-s0401a13:772_1": "bahiaggi anto na pavesetabbo, dadantasseva dātabbaṁ, adadantassa na dātabbaṁ,",
  "atk-s0401a13:772_2": "dadantassapi adadantassapi dātabbaṁ, sukhaṁ nisīditabbaṁ, sukhaṁ paribhuñjitabbaṁ, sukhaṁ nipajjitabbaṁ, aggi paricaritabbo, antodevatā namassitabbā’’ti.",
  "atk-s0401a13:773_0": "Imaṁ dasavidhaṁ ovādaṁ datvā punadivase sabbā seniyo sannipātetvā rājasenāya majjhe aṭṭha kuṭumbike pāṭibhoge gahetvā ‘‘sace me dhītu gataṭṭhāne doso uppajjati,",
  "atk-s0401a13:773_1": "tumhehi sodhetabbo’’ti vatvā navakoṭiagghanakena mahālatāpasādhanena dhītaraṁ pasādhetvā nhānacuṇṇamūlaṁ catupaṇṇāsasakaṭasataṁ dhanaṁ datvā dhītāya saddhiṁ nibaddhaṁ gamanacāriniyo pañcasatā dāsiyo pañca ājaññarathasatāni sabbūpakārañca sataṁ sataṁ datvā kosalarājānañca migāraseṭṭhiñca,",
  "atk-s0401a13:773_2": "vissajjetvā dhītu gamanavelāyaṁ vajādhiṭṭhāyake purise pakkosāpetvā, ‘‘tātā,",
  "atk-s0401a13:773_3": "mama dhītāya gataṭṭhāne khīrapānatthaṁ dhenūhi,",
  "atk-s0401a13:773_4": "yānayojanatthaṁ usabhehi ca attho hoti,",
  "atk-s0401a13:773_5": "tasmā mama dhītu gamanamagge vajadvāraṁ vivaritvā puthulato aṭṭha usabhāni gogaṇena pūretvā tigāvutamatthake asukā nāma kandarā atthi,",
  "atk-s0401a13:773_6": "aggagoyūthe taṁ ṭhānaṁ patte bherisaññāya vajadvāraṁ pidaheyyāthā’’ti.",
  "atk-s0401a13:773_7": "Te ‘‘sādhū’’ti seṭṭhissa vacanaṁ sampaṭicchitvā tathā akaṁsu .",
  "atk-s0401a13:773_8": "Vajadvāre vivaṭe uḷāruḷārāyeva gāviyo nikkhamiṁsu.",
  "atk-s0401a13:773_9": "Dvāre pidahite pana visākhāya puññabalena balavagāvo ca dammagāvo ca bahi laṅghitvā maggaṁ paṭipajjiṁsu. Atha, visākhā,",
  "atk-s0401a13:773_10": "sāvatthinagaradvāraṁ pattakāle cintesi – ‘‘paṭicchannayānasmiṁ nu kho nisīditvā pavisāmi, udāhu rathe ṭhatvā’’ti.",
  "atk-s0401a13:773_11": "Athassā etadahosi – ‘‘paṭicchannayānena me pavisantiyā mahālatāpasādhanassa viseso na paññāyissatī’’ti.",
  "atk-s0401a13:773_12": "Sā sakalanagarassa attānaṁ dassentī rathe ṭhatvā nagaraṁ pāvisi.",
  "atk-s0401a13:773_13": "Sāvatthivāsino visākhāya sampattiṁ disvā ‘‘esā kira, visākhā, nāma evarūpā,",
  "atk-s0401a13:773_14": "ayañca sampatti etissāva anucchavikā’’ti āhaṁsu.",
  "atk-s0401a13:773_15": "Iti sā mahāsampattiyā migāraseṭṭhino gehaṁ pāvisi.",
  "atk-s0401a13:773_16": "Āgatadivase cassā sakalanagaravāsino ‘‘amhākaṁ, dhanañcayaseṭṭhi,",
  "atk-s0401a13:773_17": "attano nagaraṁ sampattānaṁ mahāsakkāraṁ akāsī’’ti yathābalaṁ paṇṇākāraṁ pahiṇiṁsu. Visākhā,",
  "atk-s0401a13:773_18": "pahitapahitaṁ paṇṇākāraṁ tasmiṁyeva nagare aññamaññesu kulesu sabbatthakameva dāpesi.",
  "atk-s0401a13:773_19": "Athassā rattibhāgasamanantare ekissā ājaññavaḷavāya gabbhavuṭṭhānaṁ ahosi.",
  "atk-s0401a13:773_20": "Sā dāsīhi daṇḍadīpikā gāhāpetvā tattha gantvā vaḷavaṁ uṇhodakena nhāpetvā telena makkhāpetvā attano vasanaṭṭhānameva agamāsi.",
  "atk-s0401a13:774_0": "Migāraseṭṭhipi sattāhaṁ puttassa āvāhasakkāraṁ karonto dhuravihāre vasantampi tathāgataṁ amanasikatvā sattame divase sakalanivesanaṁ pūrento naggasamaṇake nisīdāpetvā ‘‘āgacchatu me dhītā,",
  "atk-s0401a13:774_1": "arahante vandatū’’ti visākhāya sāsanaṁ pahiṇi.",
  "atk-s0401a13:774_2": "Sā ‘‘arahantā’’ti vacanaṁ sutvā sotāpannā ariyasāvikā haṭṭhatuṭṭhā hutvā tesaṁ nisinnaṭṭhānaṁ gantvā te oloketvā ‘‘na evarūpā nāma arahantā honti,",
  "atk-s0401a13:774_3": "hirottappavivajjitānaṁ nāma santikaṁ kasmā maṁ sasuro pakkosāpetī’’ti ‘‘dhī,",
  "atk-s0401a13:774_4": "dhī’’ti garahitvā attano vasanaṭṭhānameva gatā.",
  "atk-s0401a13:774_5": "Naggasamaṇā taṁ disvā sabbe ekappahāreneva seṭṭhiṁ garahiṁsu – ‘‘kiṁ tvaṁ, gahapati, aññaṁ nālattha,",
  "atk-s0401a13:774_6": "samaṇassa gotamassa sāvikaṁ mahākāḷakaṇṇiṁ kasmā imaṁ gehaṁ pavesesi,",
  "atk-s0401a13:774_7": "vegena naṁ imasmā gehā nīharāhī’’ti.",
  "atk-s0401a13:774_8": "Tato seṭṭhi ‘‘na sakkā mayā imesaṁ vacanena imaṁ gehā nīharituṁ,",
  "atk-s0401a13:774_9": "mahākulassa dhītā aya’’nti cintetvā – ‘‘ācariyā daharā nāma jānitvā vā ajānitvā vā kareyyuṁ,",
  "atk-s0401a13:774_10": "tumhe tuṇhī hothā’’ti nagge uyyojetvā mahāpallaṅke nisīdāpetvā suvaṇṇakaṭacchuṁ gahetvā visākhāya parivisiyamāno suvaṇṇapātiyaṁ appodakamadhupāyāsaṁ paribhuñji.",
  "atk-s0401a13:775_0": "Tasmiṁ samaye eko piṇḍacāriko thero piṇḍāya caranto seṭṭhissa gharadvāraṁ pāpuṇi. Visākhā,",
  "atk-s0401a13:775_1": "taṁ disvā ‘‘sasurassa ācikkhituṁ na yutta’’nti yathā so theraṁ passati, evaṁ apagantvā aṭṭhāsi.",
  "atk-s0401a13:775_2": "So pana bālo theraṁ disvāpi apassanto viya hutvā adhomukho pāyāsameva bhuñjati. Visākhā,",
  "atk-s0401a13:775_3": "‘‘theraṁ disvāpi me sasuro saññaṁ na karotī’’ti ñatvā theraṁ upasaṅkamitvā ‘‘aticchatha, bhante,",
  "atk-s0401a13:775_4": "mayhaṁ sasuro purāṇaṁ khādatī’’ti āha.",
  "atk-s0401a13:775_5": "So nigaṇṭhehi tāva kathitakāle adhivāsesi,",
  "atk-s0401a13:775_6": "‘‘purāṇaṁ khādatī’’ti vuttakkhaṇeyeva pana hatthaṁ apanetvā ‘‘imaṁ pāyāsaṁ ito haratha, etañca imasmā gehā nīharatha.",
  "atk-s0401a13:775_7": "Ayañhi maṁ evarūpe maṅgalagehe asucikhādakaṁ nāma karotī’’ti āha.",
  "atk-s0401a13:775_8": "Tasmiṁ kho pana nivesane sabbepi dāsakammakarā visākhāya santakāva,",
  "atk-s0401a13:775_9": "ko naṁ hatthe vā pāde vā gaṇhissati,",
  "atk-s0401a13:775_10": "mukhena kathetuṁ samatthopi nāma natthi. Tato, visākhā,",
  "atk-s0401a13:775_11": "sasurassa kathaṁ sutvā āha – ‘‘tāta,",
  "atk-s0401a13:775_12": "na ettakena vacanena mayaṁ nikkhamāma,",
  "atk-s0401a13:775_13": "nāhaṁ tumhehi udakatitthato kumbhadāsikā viya ānītā.",
  "atk-s0401a13:775_14": "Dharamānakamātāpitūnaṁ dhītaro nāma na ettakeneva nikkhamanti,",
  "atk-s0401a13:775_15": "eteneva me kāraṇena pitā idhāgamanadivase aṭṭha kuṭumbike pakkosāpetvā ‘sace me dhītaraṁ upādāya doso uppajjati,",
  "atk-s0401a13:775_16": "sodheyyāthā’ti vatvā tesaṁ hatthe ṭhapesi.",
  "atk-s0401a13:775_17": "Te pakkosāpetvā mayhaṁ dosādosaṁ sodhāpethā’’ti.",
  "atk-s0401a13:776_0": "Tato seṭṭhi ‘‘kalyāṇaṁ esā kathetī’’ti aṭṭha kuṭumbike pakkosāpetvā ‘‘ayaṁ dārikā sattame divase aparipuṇṇeyeva maṅgalagehe nisinnaṁ maṁ ‘asucikhādako’ti vadatī’’ti āha. Evaṁ kira, ammāti? ‘‘Tātā,",
  "atk-s0401a13:776_1": "mayhaṁ sasuro asuciṁ khāditukāmo bhavissati,",
  "atk-s0401a13:776_2": "ahaṁ pana evaṁ katvā na kathemi.",
  "atk-s0401a13:776_3": "Ekasmiṁ pana piṇḍapātikatthere gharadvāre ṭhite ayaṁ appodakamadhupāyāsaṁ bhuñjanto na taṁ manasi karoti,",
  "atk-s0401a13:776_4": "ahaṁ iminā kāraṇena ‘aticchatha, bhante,",
  "atk-s0401a13:776_5": "mayhaṁ sasuro imasmiṁ attabhāve puññaṁ na karoti,",
  "atk-s0401a13:776_6": "purāṇapuññaṁ khādatī’ti ettakaṁ kathayinti āha. Ayya, idha doso natthi,",
  "atk-s0401a13:776_7": "amhākaṁ dhītā kāraṇaṁ katheti, tvaṁ kasmā kujjhasīti? Ayyā, esa tāva doso mā hotu,",
  "atk-s0401a13:776_8": "ayaṁ pana dārikā āgatadivaseyeva mama putte saññaṁ akatvā attano icchitaṭṭhānaṁ agamāsīti. Evaṁ kira, ammāti? Tātā,",
  "atk-s0401a13:776_9": "nāhaṁ icchitaṭṭhānaṁ gacchāmi,",
  "atk-s0401a13:776_10": "imasmiṁ pana gehe ājānīyavaḷavāya vijātāya saññampi akatvā nisīdanaṁ nāma ayuttanti daṇḍadīpikā gāhāpetvā dāsīhi parivutā tattha gantvā vaḷavāya vijātaparihāraṁ kārāpesinti. Ayya,",
  "atk-s0401a13:776_11": "amhākaṁ dhītā tava gehe dāsīhipi akattabbakammaṁ akāsi,",
  "atk-s0401a13:776_12": "tvaṁ ettha kiṁ dosaṁ passasīti?",
  "atk-s0401a13:777_0": "Ayyā, esa tāva guṇo hotu,",
  "atk-s0401a13:777_1": "imissā pana pitā idhāgamanadivase ovādaṁ dento ‘‘antoaggi bahi na nīharitabbo’’ti āha,",
  "atk-s0401a13:777_2": "kiṁ pana sakkā amhehi ubhato paṭivissakagehānaṁ aggiṁ adatvā vasitunti? Evaṁ kira, ammāti? Tātā,",
  "atk-s0401a13:777_3": "na mayhaṁ pitā etaṁ aggiṁ upādāya kathesi,",
  "atk-s0401a13:777_4": "yā pana antonivesane sassuādīnaṁ rahassakathā uppajjati, sā dāsidāsānaṁ na kathetabbā.",
  "atk-s0401a13:777_5": "Evarūpā hi kathā vaḍḍhamānā kalahāya saṁvattati,",
  "atk-s0401a13:777_6": "idaṁ sandhāya mayhaṁ pitā kathesi, tātāti.",
  "atk-s0401a13:778_0": "Ayyā, etaṁ tāva evaṁ hotu,",
  "atk-s0401a13:778_1": "imissā pitā ‘‘bāhirato aggi na anto pavesetabbo’’ti āha,",
  "atk-s0401a13:778_2": "kiṁ sakkā amhehi antoaggimhi nibbute bāhirato aggiṁ anāharitunti ? Evaṁ kira, ammāti? Tātā,",
  "atk-s0401a13:778_3": "mayhaṁ pitā etaṁ aggiṁ sandhāya na kathesi,",
  "atk-s0401a13:778_4": "yaṁ pana dosaṁ dāsakammakārehi kathitaṁ hoti,",
  "atk-s0401a13:778_5": "taṁ antomānusakānaṁ na kathetabbaṁ…pe….",
  "atk-s0401a13:779_0": "Yampi tena ‘‘ye dadanti,",
  "atk-s0401a13:779_1": "tesaṁyeva dātabba’’nti vuttaṁ,",
  "atk-s0401a13:779_2": "taṁ ‘‘yācitakaṁ upakaraṇaṁ gahetvā ye paṭidadanti,",
  "atk-s0401a13:779_3": "tesaṁyeva dātabba’’nti sandhāya vuttaṁ.",
  "atk-s0401a13:780_0": "‘‘Ye na dadantī’’ti idampi yācitakaṁ upakaraṇaṁ gahetvā ye na paṭidadanti,",
  "atk-s0401a13:780_1": "tesaṁ na dātabbanti sandhāya vuttaṁ.",
  "atk-s0401a13:781_0": "‘‘Dadantassapi adadantassapi dātabba’’nti ,",
  "atk-s0401a13:781_1": "idaṁ pana duggatesu ñātimittesu sampattesu paṭidātuṁ sakkontu vā mā vā,",
  "atk-s0401a13:781_2": "dātumeva vaṭṭatīti sandhāya vuttaṁ.",
  "atk-s0401a13:782_0": "‘‘Sukhaṁ nisīditabba’’nti idampi sassusasure disvā uṭṭhātabbaṭṭhāne nisīdituṁ na vaṭṭatīti sandhāya vuttaṁ.",
  "atk-s0401a13:783_0": "‘‘Sukhaṁ bhuñjitabba’’nti idaṁ pana sassusasurasāmikehi puretaraṁ abhuñjitvā te parivisitvā sabbehi laddhāladdhaṁ ñatvā pacchā sayaṁ bhuñjituṁ vaṭṭatīti sandhāya vuttaṁ.",
  "atk-s0401a13:784_0": "‘‘Sukhaṁ nipajjitabba’’nti idampi sassusasurasāmikehi puretarameva sayanaṁ āruyha na nipajjitabbaṁ,",
  "atk-s0401a13:784_1": "tesaṁ kattabbayuttakaṁ vattapaṭivattaṁ katvā pacchā sayaṁ nipajjituṁ yuttanti idaṁ sandhāya vuttaṁ.",
  "atk-s0401a13:785_0": "‘‘Aggi paricaritabbo’’ti idaṁ pana sassumpi sasurampi sāmikampi aggikkhandhaṁ viya uragarājānaṁ viya ca katvā passituṁ vaṭṭatīti idaṁ sandhāya vuttanti.",
  "atk-s0401a13:786_0": "Ete tāva ettakā guṇā hontu,",
  "atk-s0401a13:786_1": "imissā pana pitā antodevatā namassāpeti, imassa ko atthoti? Evaṁ kira, ammāti? Āma, tātā,",
  "atk-s0401a13:786_2": "etampi hi me pitarā idaṁ sandhāya vuttaṁ – ‘‘āveṇikagharāvāsaṁ vasanakālato paṭṭhāya attano gharadvāraṁ sampattapabbajitaṁ disvā yaṁ ghare khādanīyaṁ bhojanīyaṁ atthi,",
  "atk-s0401a13:786_3": "tato pabbajitānaṁ datvāva khādituṁ vaṭṭatī’’ti.",
  "atk-s0401a13:786_4": "Atha naṁ te āhaṁsu – ‘‘tuyhaṁ pana mahāseṭṭhi pabbajite disvā adānameva ruccati maññeti.",
  "atk-s0401a13:786_5": "So aññaṁ paṭivacanaṁ apassanto adhomukho nisīdi’’.",
  "atk-s0401a13:787_0": "Atha naṁ kuṭumbikā ‘‘kiṁ seṭṭhi aññopi amhākaṁ dhītu doso atthī’’ti pucchiṁsu. Natthi , ayyāti.",
  "atk-s0401a13:787_1": "Kasmā pana naṁ niddosaṁ akāraṇā gehato nīharāpesīti? Tasmiṁ khaṇe, visākhā,",
  "atk-s0401a13:787_2": "āha – ‘‘paṭhamaṁ tāva mayhaṁ mama sasurassa vacanena gamanaṁ na yuttaṁ,",
  "atk-s0401a13:787_3": "mayhaṁ pana āgamanadivase mama dosādosaṁ sodhanatthāya mama pitā tumhākaṁ hatthe ṭhapetvā adāsi,",
  "atk-s0401a13:787_4": "idāni mayhaṁ gantuṁ sukha’’nti dāsidāse ‘‘yānādīni sajjāni karothā’’ti āṇāpesi.",
  "atk-s0401a13:787_5": "Atha naṁ seṭṭhi te kuṭumbike gahetvā, ‘‘amma, mayā ajānitvā kathitaṁ, khamāhi mayha’’nti āha. ‘‘Tātā,",
  "atk-s0401a13:787_6": "tumhākaṁ khamitabbaṁ tāva khamāmi,",
  "atk-s0401a13:787_7": "ahaṁ pana buddhasāsane aveccappasannassa kulassa dhītā,",
  "atk-s0401a13:787_8": "na mayaṁ vinā bhikkhusaṅghena vattāma.",
  "atk-s0401a13:787_9": "Sace mama ruciyā bhikkhusaṅghaṁ paṭijaggituṁ labhāmi, vasissāmī’’ti. ‘‘Amma,",
  "atk-s0401a13:787_10": "tvaṁ yathāruciyā tava samaṇe paṭijaggāhī’’ti.",
  "atk-s0401a13:788_0": "Tato, visākhā,",
  "atk-s0401a13:788_1": "dasabalaṁ nimantāpetvā punadivase nivesanaṁ pūrentī buddhappamukhaṁ bhikkhusaṅghaṁ nisīdāpesi.",
  "atk-s0401a13:788_2": "Naggaparisāpi satthu migāraseṭṭhino gehaṁ gatabhāvaṁ sutvā tattha gantvā gehaṁ parivāretvā nisīdiṁsu. Visākhā,",
  "atk-s0401a13:788_3": "dakkhiṇodakaṁ datvā ‘‘sabbo sakkāro paṭiyādito,",
  "atk-s0401a13:788_4": "sasuro me āgantvā dasabalaṁ parivisatū’’ti sāsanaṁ pesesi.",
  "atk-s0401a13:788_5": "So nigaṇṭhānaṁ vacanaṁ sutvā ‘‘mama dhītā sammāsambuddhaṁ parivisatū’’ti āha. Visākhā,",
  "atk-s0401a13:788_6": "nānaggarasehi dasabalaṁ parivisitvā niṭṭhite bhattakicce puna sāsanaṁ pahiṇi – ‘‘sasuro me āgantvā dasabalassa dhammakathaṁ suṇātū’’ti.",
  "atk-s0401a13:788_7": "Atha naṁ ‘‘idāni agamanaṁ nāma ativiya akāraṇa’’nti dhammakathaṁ sotukamyatāya gacchantaṁ naggasamaṇā āhaṁsu – ‘‘samaṇassa gotamassa dhammaṁ suṇanto bahisāṇiyaṁ nisīditvā suṇāhī’’ti.",
  "atk-s0401a13:788_8": "Puretarameva ca gantvā sāṇiyā parikkhipiṁsu.",
  "atk-s0401a13:788_9": "Migāraseṭṭhi gantvā bahisāṇiyaṁ nisīdi.",
  "atk-s0401a13:788_10": "Tathāgato ‘‘tvaṁ bahisāṇiyaṁ vā nisīda,",
  "atk-s0401a13:788_11": "parakuṭṭe vā parasele vā paracakkavāḷe vā nisīda.",
  "atk-s0401a13:788_12": "Ahaṁ buddho nāma sakkomi taṁ mama saddaṁ sāvetu’’nti suvaṇṇavaṇṇaphalaṁ ambarukkhaṁ khandhe gahetvā cālento viya dhammakathaṁ kathesi,",
  "atk-s0401a13:788_13": "desanāpariyosāne seṭṭhi sotāpattiphale patiṭṭhāya sāṇiṁ ukkhipitvā satthu pāde pañcapatiṭṭhitena vanditvā satthu santikeyeva ca ‘‘tvaṁ, amma,",
  "atk-s0401a13:788_14": "ajja ādiṁ katvā mama mātā’’ti visākhaṁ attano mātuṭṭhāne ṭhapesi. Tato paṭṭhāya, visākhā migāramātā, nāma jātā.",
  "atk-s0401a13:789_0": "Sā ekadivasaṁ nakkhattasamaye vattante ‘‘antonagare guṇo natthī’’ti dāsīhi parivutā satthu dhammakathaṁ sotuṁ gacchantī ‘‘buddhānaṁ santikaṁ uddhatavesena gantuṁ ayutta’’nti mahālatāpasādhanaṁ omuñcitvā dāsiyā hatthe datvā satthāraṁ upasaṅkamitvā abhivādetvā ekamantaṁ nisīdi, satthā dhammakathaṁ kathesi.",
  "atk-s0401a13:789_1": "Sā dhammadesanāpariyosāne dasabalaṁ vanditvā nagarābhimukhā pāyāsi.",
  "atk-s0401a13:789_2": "Sāpi dāsī attanā gahitapasādhanassa ṭhapitaṭṭhānaṁ asallakkhetvā gacchantī pasādhanatthāya paṭinivatti. Atha naṁ, visākhā,",
  "atk-s0401a13:789_3": "‘‘kahaṁ pana te taṁ ṭhapita’’nti paṭipucchi. Gandhakuṭipariveṇe, ayyeti. Hotu je gantvā āhara,",
  "atk-s0401a13:789_4": "gandhakuṭipariveṇe ṭhapitakālato paṭṭhāya āharāpanaṁ nāma amhākaṁ ayuttaṁ.",
  "atk-s0401a13:789_5": "Tasmā taṁ vissajjetvā daṇḍakammaṁ karissāma.",
  "atk-s0401a13:789_6": "Tattha pana ṭhapite ayyānaṁ palibodho hotīti.",
  "atk-s0401a13:790_0": "Punadivase satthā bhikkhusaṅghaparivāro visākhāya nivesanadvāraṁ sampāpuṇi.",
  "atk-s0401a13:790_1": "Nivesane ca nibaddhapaññattāni āsanāni . Visākhā,",
  "atk-s0401a13:790_2": "satthu pattaṁ gaṇhitvā satthāraṁ gehaṁ pavesetvā paññattāsanesuyeva nisīdāpetvā katabhattakicce satthari taṁ pasādhanaṁ āharitvā satthu pādamūle nikkhipitvā ‘‘idaṁ, bhante, tumhākaṁ dammī’’ti āha.",
  "atk-s0401a13:790_3": "Satthā ‘‘alaṅkāro nāma pabbajitānaṁ na vaṭṭatī’’ti paṭikkhipi. Jānāmi, bhante,",
  "atk-s0401a13:790_4": "ahaṁ pana imaṁ agghāpetvā dhanaṁ gahetvā tumhākaṁ vasanagandhakuṭiṁ kāressāmīti. Tadā satthā adhivāsesi.",
  "atk-s0401a13:790_5": "Sāpi taṁ agghāpetvā navakoṭidhanaṁ gahetvā gabbhasahassapaṭimaṇḍite pubbārāmavihāre tathāgatassa vasanagandhakuṭiṁ kāresi.",
  "atk-s0401a13:790_6": "Visākhāya pana nivesanaṁ pubbaṇhasamaye kāsāvapajjotaṁ isivātapaṭivātameva hoti anāthapiṇḍikassa gehaṁ viya.",
  "atk-s0401a13:790_7": "Tassāpi gehe sabbabhattāni paṭiyattāneva ahesuṁ.",
  "atk-s0401a13:790_8": "Sā pubbaṇhasamaye bhikkhusaṅghassa āmisasaṅgahaṁ katvā pacchābhatte bhesajjāni ceva aṭṭhavidhapānāni ca gaṇhāpetvā vihāraṁ gantvā bhikkhusaṅghassa datvā pacchā satthu dhammadesanaṁ sutvā āgacchati.",
  "atk-s0401a13:790_9": "Satthā aparabhāge upāsikāyo paṭipāṭiyā ṭhānantaresu ṭhapento visākhaṁ migāramātaraṁ dāyikānaṁ aggaṭṭhāne ṭhapesīti.",
  "atk-s0401a13:791_0": "Khujjuttarā-sāmāvatīvatthu",
  "atk-s0401a13:792_0": "260-261.",
  "atk-s0401a13:792_1": "Tatiyacatutthesu bahussutānaṁ yadidaṁ, khujjuttarā, mettāvihārīnaṁ yadidaṁ,",
  "atk-s0401a13:792_2": "sāmāvatīti bahussutānaṁ upāsikānaṁ khujjuttarā,",
  "atk-s0401a13:792_3": "mettāvihārīnaṁ sāmāvatī aggāti dasseti.",
  "atk-s0401a13:792_4": "Tā kira dvepi padumuttarabuddhakāle haṁsavatiyaṁ kulagehe paṭisandhiṁ gaṇhitvā aparabhāge ‘‘satthu dhammakathaṁ sossāmā’’ti vihāraṁ agamaṁsu. Tattha, khujjuttarā,",
  "atk-s0401a13:792_5": "satthāraṁ ekaṁ upāsikaṁ bahussutānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:792_6": "Sāmāvatīpi ekaṁ upāsikaṁ mettāvihārīnaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:792_7": "Tāsaṁ dvinnampi yāvajīvaṁ kusalaṁ katvā devaloke nibbattitvā devamanussesu saṁsarantīnaṁyeva kappasatasahassaṁ atikkantaṁ.",
  "atk-s0401a13:793_0": "Atha amhākaṁ satthu nibbattito puretarameva allakapparaṭṭhe ahivātakarogo nāma udapādi.",
  "atk-s0401a13:793_1": "Ekekasmiṁ gehe ekappahāreneva dasapi vīsampi tiṁsampi janā maranti,",
  "atk-s0401a13:793_2": "tiroraṭṭhaṁ gatā pana jīvitaṁ labhanti.",
  "atk-s0401a13:793_3": "Taṁ ñatvā eko puriso attano puttadāraṁ ādāya ‘‘aññaṁ raṭṭhaṁ gamissāmī’’ti tato nikkhami.",
  "atk-s0401a13:793_4": "Athassa ghare gahitapātheyyaṁ antarāmagge kantāre anuttiṇṇeyeva parikkhayaṁ agamāsi. Tesaṁ sarīrabalaṁ parihāyi, sakiṁ mātā puttaṁ ukkhipati, sakiṁ pitā.",
  "atk-s0401a13:793_5": "Athassa pitā cintesi – ‘‘amhākaṁ sarīrabalaṁ parihīnaṁ,",
  "atk-s0401a13:793_6": "puttaṁ ukkhipitvā gacchantā kantāraṁ nittharituṁ na sakkhissāmā’’ti.",
  "atk-s0401a13:793_7": "So tassa mātaraṁ ajānāpetvāva udakakiccena ohīno viya puttaṁ magge nisīdāpetvā ekakova maggaṁ paṭipajji.",
  "atk-s0401a13:793_8": "‘‘Athassa bhariyā āgamanaṁ olokayamānā ṭhitā hatthe puttaṁ adisvā viravamānā gantvā kahaṁ me sāmi putto’’ti āha. Ko te puttena attho? Jīvamānā puttaṁ labhissāmāti.",
  "atk-s0401a13:793_9": "Sā ‘‘atisāhasiko vatāyaṁ puriso’’ti vatvā ‘‘gaccha tvaṁ,",
  "atk-s0401a13:793_10": "nāhaṁ tādisena saddhiṁ gamissāmī’’ti āha.",
  "atk-s0401a13:793_11": "So ‘‘anupadhāretvā me bhadde kataṁ,",
  "atk-s0401a13:793_12": "khametaṁ mayha’’nti vatvā puttaṁ ādāyāgato.",
  "atk-s0401a13:794_0": "Te taṁ kantāraṁ samatikkamitvā sāyaṁ ekaṁ gopālakakulaṁ sampāpuṇiṁsu.",
  "atk-s0401a13:794_1": "Taṁ divasañca gopālakakulavāsino nirudakapāyāsaṁ paciṁsu.",
  "atk-s0401a13:794_2": "Te te disvā ‘‘ime ativiya chātakā’’ti pāyāsassa mahābhājanaṁ pūretvā uḷuṅkapūraṁ sappiṁ āsiñcitvā adaṁsu.",
  "atk-s0401a13:794_3": "Tesu taṁ pāyāsaṁ bhuñjantesu sā itthī pamāṇeneva bhuñji,",
  "atk-s0401a13:794_4": "puriso pana pamāṇātikkantaṁ bhuñjitvā jīrāpetuṁ asakkonto rattibhāgasamanantare kālamakāsi.",
  "atk-s0401a13:794_5": "So kālaṁ karonto tesu sālayabhāvena gopālakānaṁ gehe sunakhiyā kucchismiṁ paṭisandhiṁ gaṇhi. Sunakhī nacirasseva vijātā.",
  "atk-s0401a13:794_6": "Gopālako taṁ kukkuraṁ sassirikaṁ disvā piṇḍena palobhetvā attani uppannasinehaṁ gahetvā saddhimeva carati.",
  "atk-s0401a13:795_0": "Athekadivasaṁ eko paccekabuddho bhikkhācāravelāya gopālakassa gharadvāraṁ sampatto.",
  "atk-s0401a13:795_1": "Sopi taṁ disvā bhikkhaṁ datvā attānaṁ nissāya vasanatthāya paṭiññaṁ gaṇhi.",
  "atk-s0401a13:795_2": "Paccekabuddho gopālakakulassa avidūre ṭhāne ekasmiṁ vanasaṇḍe vāsaṁ upagato.",
  "atk-s0401a13:795_3": "Gopālako tassa santikaṁ gacchanto taṁ kukkuraṁ gahetvāva gacchati,",
  "atk-s0401a13:795_4": "antarāmagge ca vāḷamigaṭṭhāne vāḷamigānaṁ palāyanatthaṁ rukkhe vā pāsāṇe vā pahāraṁ deti,",
  "atk-s0401a13:795_5": "sopi kukkuro tassa karaṇavidhānaṁ vavatthapeti.",
  "atk-s0401a13:795_6": "Athekadivasaṁ so gopālako paccekabuddhassa santike nisīditvā, ‘‘bhante,",
  "atk-s0401a13:795_7": "amhākaṁ sabbakālaṁ āgamanaṁ nāma na hoti. Ayaṁ pana kukkuro cheko,",
  "atk-s0401a13:795_8": "imassa āgatasaññāya amhākaṁ gehadvāraṁ āgaccheyyāthā’’ti āha.",
  "atk-s0401a13:795_9": "So ekadivasaṁ ‘‘paccekabuddhaṁ gaṇhitvā ehī’’ti kukkuraṁ pesesi.",
  "atk-s0401a13:795_10": "Kukkuro tassa vacanaṁ sutvā bhikkhācāravelāya gantvā paccekabuddhassa pādamūle urena nipajji.",
  "atk-s0401a13:795_11": "Paccekabuddho ‘‘ayaṁ mama santikaṁ āgato’’ti ñatvā pattacīvaraṁ ādāya maggaṁ paṭipajji.",
  "atk-s0401a13:795_12": "So tassa vīmaṁsanatthāya ukkamitvā aññaṁ maggaṁ gaṇhi,",
  "atk-s0401a13:795_13": "kukkuro purato ṭhatvā gopālakamaggaṁ paṭipannakāle apasakki.",
  "atk-s0401a13:795_14": "Yasmiṁ ca yasmiṁ ca ṭhāne vāḷamigānaṁ palāyanatthaṁ gopālako rukkhaṁ vā pāsāṇaṁ vā pahari,",
  "atk-s0401a13:795_15": "taṁ taṁ ṭhānaṁ patvā kukkuro mahāviravaṁ viravi.",
  "atk-s0401a13:795_16": "Tassa saddena vāḷamigā palāyanti.",
  "atk-s0401a13:795_17": "Paccekabuddhopi bhattakiccavelāya mahantaṁ siniddhapiṇḍaṁ tassa deti.",
  "atk-s0401a13:795_18": "Sopi piṇḍalābhena paccekabuddhe uttaritaraṁ sinehaṁ karoti.",
  "atk-s0401a13:796_0": "Gopālako temāsaṁ vutthassa paccekabuddhassa ticīvarappahonakaṁ sāṭakaṁ datvā, ‘‘bhante, sace vo ruccati, idheva vasatha. No ce ruccati,",
  "atk-s0401a13:796_1": "yathāsukhaṁ gacchathā’’ti āha.",
  "atk-s0401a13:796_2": "Paccekabuddho gamanākāraṁ dasseti.",
  "atk-s0401a13:796_3": "So gopālako paccekabuddhaṁ anugantvā nivattati.",
  "atk-s0401a13:796_4": "Kukkuro paccekabuddhassa aññattha gamanabhāvaṁ ñatvā atisinehena uppannabalavasoko hadayaphālanaṁ patvā kālaṁ katvā tāvatiṁsapure nibbatti.",
  "atk-s0401a13:796_5": "Athassa paccekabuddhena saddhiṁ gamanakāle uccāsaddaṁ katvā vāḷamigānaṁ palāpitabhāvena devatāhi saddhiṁ kathentassa saddo sakaladevapuraṁ chādetvā aṭṭhāsi.",
  "atk-s0401a13:796_6": "So teneva nāmadheyyaṁ labhitvā ghosakadevaputto nāma jāto.",
  "atk-s0401a13:796_7": "Athassa tasmiṁ sampattiṁ anubhavantassa manussapathe kosambinagare udeno nāma rājā rajjaṁ paṭipajji.",
  "atk-s0401a13:796_8": "Tassa vatthu majjhimapaṇṇāsake bodhirājakumārasuttavaṇṇanāyaṁ (ma. ni. aṭṭha.",
  "atk-s0401a13:796_9": "2.324 ādayo) vuttanayeneva veditabbaṁ.",
  "atk-s0401a13:797_0": "Tasmiṁ pana rajjaṁ kārayamāne ghosakadevaputto cavitvā kosambiyaṁ ekissā rūpūpajīviniyā kucchimhi paṭisandhiṁ gaṇhi.",
  "atk-s0401a13:797_1": "Sā dasamāsaccayena vijāyitvā puttabhāvaṁ ñatvā saṅkārakūṭe chaḍḍāpesi.",
  "atk-s0401a13:797_2": "Tasmiṁ khaṇe kosambiseṭṭhino kammantiko pātova seṭṭhigharaṁ gacchanto ‘‘kiṁ nu kho imaṁ kākehi samparikiṇṇa’’nti gantvā dārakaṁ disvā ‘‘mahāpuññavā esa dārako bhavissatī’’ti ekassa purisassa hatthe gehaṁ pesetvā seṭṭhigharaṁ agamāsi.",
  "atk-s0401a13:797_3": "Seṭṭhipi rājūpaṭṭhānavelāya rājakulaṁ gacchanto antarāmagge purohitaṁ disvā ‘‘ajja kiṁ nakkhatta’’nti pucchi.",
  "atk-s0401a13:797_4": "So tattheva ṭhito gaṇetvā ‘‘asukaṁ nāma nakkhattaṁ,",
  "atk-s0401a13:797_5": "ajja iminā nakkhattena jātadārako imasmiṁ nagare seṭṭhiṭṭhānaṁ labhissatī’’ti āha.",
  "atk-s0401a13:797_6": "So tassa kathaṁ sutvā vegena gharaṁ pesesi – ‘‘imassa purohitassa dve kathā nāma natthi, gharaṇī ca me garugabbhā,",
  "atk-s0401a13:797_7": "jānātha tāva naṁ vijātā vā no vā’’ti. Te gantvā jānitvā, ‘‘ayya, na tāva vijātā’’ti āhaṁsu. Tena hi gacchatha,",
  "atk-s0401a13:797_8": "imasmiṁ nagare ajja jātadārakaṁ pariyesathāti.",
  "atk-s0401a13:797_9": "Te pariyesantā tassa seṭṭhino kammantikassa gehe taṁ dārakaṁ disvā seṭṭhino ārocayiṁsu. Tena hi gacchatha bhaṇe, taṁ kammantikaṁ pakkosathāti. Te taṁ pakkosiṁsu.",
  "atk-s0401a13:797_10": "Atha naṁ seṭṭhi ‘‘gehe kira te dārako atthī’’ti pucchi. ‘‘Āma, ayyā’’ti.",
  "atk-s0401a13:797_11": "‘‘Taṁ dārakaṁ amhākaṁ dehī’’ti. ‘‘Na demi, ayyā’’ti.",
  "atk-s0401a13:797_12": "‘‘Handa sahassaṁ gaṇhitvā dehī’’ti.",
  "atk-s0401a13:797_13": "So ‘‘ayaṁ jīveyya vā mareyya vā,",
  "atk-s0401a13:797_14": "dujjānamida’’nti sahassaṁ gaṇhitvā adāsi.",
  "atk-s0401a13:798_0": "Tato seṭṭhi cintesi – ‘‘sace me bhariyā dhītaraṁ vijāyissati, imameva puttaṁ karissāmi. Sace puttaṁ vijāyissati, māressāmī’’ti. Cintetvā gehe posesi.",
  "atk-s0401a13:798_1": "Athassa bhariyā katipāhaccayena puttaṁ vijāyi.",
  "atk-s0401a13:798_2": "Tato seṭṭhi ‘‘evaṁ taṁ gāvo madditvā māressantī’’ti cintetvā ‘‘imaṁ dārakaṁ vajadvāre nipajjāpethā’’ti āha. Taṁ tattha nipajjāpesuṁ.",
  "atk-s0401a13:798_3": "Atha naṁ yūthapati usabho paṭhamaṁ nikkhamanto disvā ‘‘evaṁ taṁ aññe na maddissantī’’ti catunnaṁ pādānaṁ antare katvā aṭṭhāsi.",
  "atk-s0401a13:798_4": "Atha naṁ gopālakā disvā ‘‘mahāpuñño esa dārako bhavissati ,",
  "atk-s0401a13:798_5": "yassa tiracchānagatāpi guṇaṁ jānanti,",
  "atk-s0401a13:798_6": "paṭijaggissāma na’’nti attano gehaṁ nayiṁsu.",
  "atk-s0401a13:799_0": "Sopi seṭṭhi tassa matabhāvaṁ anuvijjanto ‘‘gopālakehi nīto’’ti sutvā puna sahassaṁ datvā āṇāpetvā āmakasusāne chaḍḍāpesi.",
  "atk-s0401a13:799_1": "Tasmiṁ ca kāle seṭṭhissa ghare ajapālako susānaṁ nissāya ajikā cāreti.",
  "atk-s0401a13:799_2": "Athekā dhenu ajikā dārakassa puññena maggā okkamma gantvā dārakassa khīraṁ datvā gatā.",
  "atk-s0401a13:799_3": "Tato nivattamānāpi tatheva gantvā khīramadāsi.",
  "atk-s0401a13:799_4": "Ajapālako cintesi – ‘‘ayaṁ ajikā pātopi imasmā ṭhānā okkamitvā gatā,",
  "atk-s0401a13:799_5": "kiṁ nu kho eta’’nti gantvā olokento taṁ dārakaṁ disvā ‘‘mahāpuñño esa dārako,",
  "atk-s0401a13:799_6": "tiracchānagatāpissa guṇaṁ jānanti,",
  "atk-s0401a13:799_7": "paṭijaggissāmi na’’nti gahetvā gehaṁ gato.",
  "atk-s0401a13:800_0": "Punadivase seṭṭhi ‘‘mato nu kho dārako,",
  "atk-s0401a13:800_1": "na mato’’ti olokāpento ajapālakena gahitabhāvaṁ ñatvā sahassaṁ datvā āṇāpetvā ‘‘sve imaṁ nagaraṁ eko satthavāhaputto pavisissati,",
  "atk-s0401a13:800_2": "imaṁ dārakaṁ netvā cakkamagge ṭhapetha,",
  "atk-s0401a13:800_3": "evaṁ taṁ sakaṭacakkaṁ chindantaṁ gamissatī’’ti āha.",
  "atk-s0401a13:800_4": "Taṁ tattha nikkhittaṁ satthavāhaputtassa purimasakaṭe goṇā disvā cattāro pāde thambhe viya otāretvā aṭṭhaṁsu.",
  "atk-s0401a13:800_5": "Satthavāho ‘‘kiṁ nu kho eta’’nti tesaṁ ṭhitakāraṇaṁ olokento dārakaṁ disvā ‘‘mahāpuñño dārako,",
  "atk-s0401a13:800_6": "patijaggituṁ vaṭṭatī’’ti gaṇhitvā agamāsi.",
  "atk-s0401a13:801_0": "Seṭṭhipi tassa cakkapathe matabhāvaṁ vā amatabhāvaṁ vā olokāpento satthavāhena gahitabhāvaṁ ñatvā tassapi sahassaṁ datvā āṇāpetvā nagarato avidūre ṭhāne papāte pātāpesi.",
  "atk-s0401a13:801_1": "So tattha papatanto naḷakārānaṁ kammakaraṇaṭṭhāne ekasālāya patito.",
  "atk-s0401a13:801_2": "Sā tassa puññānubhāvena satavihatakappāsapicusamphassasadisā ahosi.",
  "atk-s0401a13:801_3": "Atha naṁ naḷakārajeṭṭhako ‘‘puññavā esa dārako,",
  "atk-s0401a13:801_4": "paṭijaggituṁ vaṭṭatī’’ti gaṇhitvā gehaṁ gato.",
  "atk-s0401a13:801_5": "Seṭṭhi dārakassa papātato patitaṭṭhāne matabhāvaṁ vā amatabhāvaṁ vā pariyesāpento naḷakārajeṭṭhakena gahitabhāvaṁ ñatvā tassapi sahassaṁ datvā āṇāpesi.",
  "atk-s0401a13:802_0": "Aparabhāge seṭṭhissa sakaputtopi sopi ubho vayappattā ahesuṁ.",
  "atk-s0401a13:802_1": "Seṭṭhi puna ghosakadārakassa māraṇupāyaṁ cintento attano kumbhakārassa gehaṁ gantvā ‘‘ambho mayhaṁ gehe evarūpo eko avajātadārako atthi,",
  "atk-s0401a13:802_2": "taṁ dārakaṁ yaṁkiñci katvā māretuṁ vaṭṭati rahassenā’’ti āha.",
  "atk-s0401a13:802_3": "So ubhopi kaṇṇe pidahitvā ‘‘evarūpaṁ nāma bhāriyaṁ kathaṁ kathetuṁ na vaṭṭatī’’ti āha.",
  "atk-s0401a13:802_4": "Tato seṭṭhi ‘‘ayaṁ mudhā na karissatī’’ti cintetvā – ‘‘handa, bho,",
  "atk-s0401a13:802_5": "sahassaṁ gaṇhitvā etaṁ kammaṁ nipphādehī’’ti āha.",
  "atk-s0401a13:802_6": "Lañjaṁ nāma abhinnaṁ bhindati,",
  "atk-s0401a13:802_7": "tasmā so sahassaṁ labhitvā sampaṭicchitvā ‘‘ahaṁ, ayya,",
  "atk-s0401a13:802_8": "asukadivase nāma āvāpaṁ ālimpessāmi,",
  "atk-s0401a13:802_9": "tadā taṁ dārakaṁ asukavelāya nāma pesehī’’ti āha.",
  "atk-s0401a13:802_10": "Seṭṭhipi kho tassa vacanaṁ sampaṭicchitvā tato paṭṭhāya divase gaṇento kumbhakārena vuttadivasassa sampattabhāvaṁ ñatvā ghosakakumāraṁ pakkosāpetvā ‘‘amhākaṁ, tāta,",
  "atk-s0401a13:802_11": "asukadivase nāma bahūhi bhājanehi attho,",
  "atk-s0401a13:802_12": "tvaṁ amhākaṁ kumbhakārassa santikaṁ gantvā ‘pitarā kira me tumhākaṁ ekaṁ kathitaṁ atthi,",
  "atk-s0401a13:802_13": "taṁ ajja nipphādehī’ti vadehī’’ti āha.",
  "atk-s0401a13:802_14": "So ‘‘sādhū’’ti tassa vacanaṁ sampaṭicchitvā nikkhami.",
  "atk-s0401a13:803_0": "Atha naṁ antarāmagge seṭṭhissa sakaputto guḷakīḷaṁ kīḷanto disvā vegena gantvā ‘‘ahaṁ bhātika dārakehi saddhiṁ kīḷanto ettakaṁ nāma jito,",
  "atk-s0401a13:803_1": "taṁ me paṭijinitvā dehī’’ti āha.",
  "atk-s0401a13:803_2": "So ‘‘mayhaṁ idāni okāso natthi,",
  "atk-s0401a13:803_3": "pitā maṁ accāyikakammena kumbhakārassa santikaṁ pahiṇī’’ti āha.",
  "atk-s0401a13:803_4": "Itaro ‘‘ahaṁ bhātika tattha gamissāmi,",
  "atk-s0401a13:803_5": "tvaṁ imehi saddhiṁ kīḷitvā mayhaṁ lakkhaṁ paccāharitvā dehī’’ti āha.",
  "atk-s0401a13:803_6": "‘‘Tena hi gacchā’’ti attano kathitasāsanaṁ tassa kathetvā dārakehi saddhiṁ kīḷi.",
  "atk-s0401a13:803_7": "Sopi kumāro kumbhakārassa santikaṁ gantvā taṁ sāsanaṁ ārocesi. So ‘‘sādhu, tāta,",
  "atk-s0401a13:803_8": "nipphādessāmī’’ti taṁ kumāraṁ gabbhaṁ pavesetvā tikhiṇāya vāsiyā khaṇḍākhaṇḍikaṁ chinditvā cāṭiyaṁ pakkhipitvā cāṭimukhaṁ pidahitvā bhājanantare ṭhapetvā āvāpaṁ ālimpesi.",
  "atk-s0401a13:803_9": "Ghosakakumāro bahū jinitvā kaniṭṭhassa āgamanaṁ olokento nisīdi.",
  "atk-s0401a13:803_10": "So taṁ cirāyamānaṁ ñatvā ‘‘kiṁ nu kho cirāyatī’’ti kumbhakāragehasabhāgaṁ gantvā katthaci adisvā ‘‘gehaṁ gato bhavissatī’’ti nivattitvā gehaṁ agamāsi.",
  "atk-s0401a13:804_0": "Seṭṭhi naṁ dūratova āgacchantaṁ disvā ‘‘kiṁ nu kho kāraṇaṁ bhavissati,",
  "atk-s0401a13:804_1": "mayā esa māraṇatthāya kumbhakārassa santikaṁ pahito,",
  "atk-s0401a13:804_2": "so dāni puna idhevāgacchatī’’ti āgacchantaṁyeva naṁ ‘‘kiṁ, tāta,",
  "atk-s0401a13:804_3": "kumbhakārassa santikaṁ na gatosī’’ti āha. ‘‘Āma, tāta, na gatomhī’’ti. ‘‘Kasmā, tātā’’ti?",
  "atk-s0401a13:804_4": "So attano nivattakāraṇañca kaniṭṭhabhātikassa tattha gatakāraṇañca ārocesi.",
  "atk-s0401a13:804_5": "Seṭṭhi tassa vacanassa sutakālato paṭṭhāya mahāpathaviyā ajjhotthaṭo viya hutvā ‘‘kiṁ nāmetaṁ tvaṁ vadasī’’ti vipphandacitto vegena kumbhakārassa santikaṁ gantvā aññesaṁ santike akathanīyabhāvena ‘‘pekkha, bho, pekkha, bho’’ti āha. ‘‘Kiṁ pekkhāpesi tvaṁ’’? Niṭṭhitaṁ etaṁ kammanti.",
  "atk-s0401a13:804_6": "So tatova nivattitvā gehaṁ agamāsi.",
  "atk-s0401a13:804_7": "Tato paṭṭhāya cassa cetasikarogo uppajji.",
  "atk-s0401a13:805_0": "So tasmiṁ kāle tena saddhiṁ abhuñjitvā āsaṁ bhinditvā ‘‘yena kenaci upāyena mama puttassa sattuno antarameva passituṁ vaṭṭatī’’ti ekaṁ paṇṇaṁ likhitvā ghosakakumāraṁ pakkositvā ‘‘tvaṁ imaṁ paṇṇaṁ ādāya asukagāme nāma amhākaṁ kammantiko atthi,",
  "atk-s0401a13:805_1": "tassa santikaṁ gantvā imaṁ paṇṇaṁ datvā ‘imasmiṁ kira paṇṇe sāsanaṁ sīghaṁ karohī’ti vada.",
  "atk-s0401a13:805_2": "Antarāmagge amhākaṁ sahāyako gāmakaseṭṭhi nāma eko seṭṭhi atthi,",
  "atk-s0401a13:805_3": "tassa gharaṁ gantvā bhattaṁ bhuñjitvā gaccheyyāsī’’ti ca mukhasāsanaṁ adāsi.",
  "atk-s0401a13:805_4": "So seṭṭhiṁ vanditvā paṇṇaṁ gahetvā nikkhanto antarāmagge gāmakaseṭṭhissa vasanaṭṭhānaṁ gantvā tassa gehaṁ pucchitvā taṁ bahidvārakoṭṭhake nisīditvā massuparikammaṁ karontaṁ vanditvā aṭṭhāsi. ‘‘Kuto āgacchasi,",
  "atk-s0401a13:805_5": "tātā’’ti ca vutte ‘‘kosambiseṭṭhino puttomhi, tātā’’ti āha.",
  "atk-s0401a13:805_6": "So ‘‘amhākaṁ sahāyaseṭṭhino putto’’ti haṭṭhatuṭṭho ahosi.",
  "atk-s0401a13:806_0": "Tasmiṁ ca khaṇe tassa seṭṭhino dhītāya ekā dāsī seṭṭhidhītu pupphāni āharituṁ gacchati.",
  "atk-s0401a13:806_1": "Atha naṁ seṭṭhi āha – ‘‘tvaṁ, amma,",
  "atk-s0401a13:806_2": "etaṁ kammaṁ ṭhapetvā ghosakakumārassa pāde dhovitvā sayanaṁ attharitvā dehī’’ti.",
  "atk-s0401a13:806_3": "Sā tathā katvā āpaṇaṁ gantvā seṭṭhidhītu pupphāni āhari.",
  "atk-s0401a13:806_4": "Seṭṭhidhītā taṁ disvā ‘‘tvaṁ ajja ciraṁ bahi papañcesī’’ti tassā kujjhitvā ‘‘kiṁ te ettakaṁ kālaṁ ettha kata’’nti āha. ‘‘Mā kathesi, ayye, mayā evarūpo nadiṭṭhapubbo,",
  "atk-s0401a13:806_5": "tuyhaṁ kira pitu sahāyakaseṭṭhino putto eko,",
  "atk-s0401a13:806_6": "na sakkā tassa rūpasampattiṁ kathetuṁ.",
  "atk-s0401a13:806_7": "Seṭṭhi maṁ pupphānaṁ atthāya gacchantiṁ ‘tassa kumārassa pāde dhovitvā sayanaṁ attharitvā dehī’ti āha,",
  "atk-s0401a13:806_8": "tenāhaṁ bahi ciraṁ papañcesi’’nti.",
  "atk-s0401a13:806_9": "Sāpi kho seṭṭhidhītā tassa kumārassa catutthe attabhāve gharasāminī ahosi,",
  "atk-s0401a13:806_10": "tasmā tassā vacanassa sutakālato paṭṭhāya neva attano ṭhitabhāvaṁ , na nisinnabhāvaṁ aññāsi.",
  "atk-s0401a13:806_11": "Sā tameva dāsiṁ gahetvā tassa nipannaṭṭhānaṁ gantvā taṁ niddāyamānaṁ oloketvā dussante paṇṇaṁ disvā ‘‘kiṁ nu kho etaṁ paṇṇa’’nti kumāraṁ anuṭṭhāpetvāva paṇṇaṁ gahetvā vācetvā ‘‘ayaṁ attano maraṇapaṇṇaṁ sayameva gahetvā āgacchatī’’ti taṁ paṇṇaṁ phāletvā tasmiṁ appabuddheyeva ‘‘mayā tava santikaṁ putto pesito,",
  "atk-s0401a13:806_12": "sahāyakassa me gāmakaseṭṭhissa vayappattā dārikā atthi,",
  "atk-s0401a13:806_13": "tvaṁ sīghaṁ amhākaṁ āṇāpavattiṭṭhāne uppādaṁ dhanaṁ gaṇhitvā sabbasatena mama puttassa gāmakaseṭṭhino dhītaraṁ gahetvā maṅgalaṁ karohi.",
  "atk-s0401a13:806_14": "Maṅgale ca niṭṭhite ‘iminā me vidhānena kata’nti mayhaṁ sāsanaṁ pesehi.",
  "atk-s0401a13:806_15": "Ahaṁ tava idha kattabbaṁ jānissāmī’’ti paṇṇaṁ likhitvā tameva lañchanaṁ datvā paṭhamaṁ baddhaniyāmeneva dussante bandhi.",
  "atk-s0401a13:807_0": "Sopi kho kumāro taṁdivasaṁ tattha vasitvā punadivase seṭṭhiṁ āpucchitvā kammantikassa gāmaṁ gantvā paṇṇaṁ adāsi .",
  "atk-s0401a13:807_1": "Kammantiko paṇṇaṁ vācetvā gāmike sannipātetvā ‘‘tumheva maṁ na gaṇetha,",
  "atk-s0401a13:807_2": "mama sāmī attano jeṭṭhaputtassa sabbasatena dārikaṁ ānetuṁ mayhaṁ santikaṁ pesesi,",
  "atk-s0401a13:807_3": "vegena imasmiṁ ṭhāne uppādaṁ sampiṇḍethā’’ti sabbaṁ maṅgalasakkāraṁ sajjetvā gāmakaseṭṭhissa sāsanaṁ pesetvā sampaṭicchāpetvā sabbasatena maṅgalakiriyaṁ niṭṭhāpetvā kosambiseṭṭhissa paṇṇaṁ pahiṇi ‘‘mayā tumhehi pahitapaṇṇe sāsanaṁ sutvā idañcidañca kata’’nti.",
  "atk-s0401a13:808_0": "Seṭṭhi taṁ sāsanaṁ sutvā aggidaḍḍho viya ‘‘idāni naṭṭhomhī’’ti cintanavasena lohitapakkhandikarogaṁ patvā ‘‘yena kenaci taṁ upāyena pakkositvā mama santakassa assāmikaṁ karissāmī’’ti ‘‘maṅgalassa niṭṭhitakālato paṭṭhāya kasmā mayhaṁ putto bahi hoti,",
  "atk-s0401a13:808_1": "sīghaṁ āgacchatū’’ti sāsanaṁ pesesi.",
  "atk-s0401a13:808_2": "Sāsanaṁ sutvā kumāre gantuṁ āraddhe seṭṭhidhītā cintesi – ‘‘ayaṁ bālo maṁ nissāya imaṁ sampattiṁ alatthanti na jānāti,",
  "atk-s0401a13:808_3": "yaṁkiñci katvā imassa gamanapaṭibāhanupāyo kātuṁ vaṭṭatī’’ti. Tato naṁ āha – ‘‘kumāra, mā ativegena gacchāhi,",
  "atk-s0401a13:808_4": "kulagāmaṁ gacchantena nāma attano parivacchaṁ katvā gantuṁ vaṭṭatī’’ti.",
  "atk-s0401a13:809_0": "Kosambakaseṭṭhipi tassa cirāyanabhāvaṁ ñatvā puna sāsanaṁ pahiṇi ‘‘kasmā me putto cirāyati,",
  "atk-s0401a13:809_1": "ahaṁ lohitapakkhandikarogaṁ patto,",
  "atk-s0401a13:809_2": "jīvantameva maṁ āgantvā daṭṭhuṁ vaṭṭatī’’ti.",
  "atk-s0401a13:809_3": "Tasmiṁ kāle seṭṭhidhītā tassa ārocesi – ‘‘na eso tava pitā,",
  "atk-s0401a13:809_4": "tvaṁ pana ‘pitā’ti saññaṁ karosi .",
  "atk-s0401a13:809_5": "Esa tava māraṇatthāya kammantikassa paṇṇaṁ pahiṇi,",
  "atk-s0401a13:809_6": "ahaṁ taṁ paṇṇaṁ apanetvā aññaṁ sāsanaṁ likhitvā tava etaṁ sampattiṁ uppādayiṁ.",
  "atk-s0401a13:809_7": "Esa taṁ ‘aputtaṁ karissāmī’ti pakkosati,",
  "atk-s0401a13:809_8": "etassa kālakiriyaṁ āgamehī’’ti.",
  "atk-s0401a13:809_9": "Athassa dharamānakasseva kālakatabhāvaṁ sutvā kosambinagaraṁ agamāsi.",
  "atk-s0401a13:809_10": "Seṭṭhidhītāpi tassa bahiyeva saññaṁ adāsi ‘‘tvaṁ pavisanto sakalagehe tava ārakkhaṁ ṭhapentova pavisāhī’’ti.",
  "atk-s0401a13:809_11": "Sayampi seṭṭhiputtena saddhimeva pavisitvā ubho hatthe ukkhipitvā rodantī viya hutvā andhakāraṭṭhāne nipannakassa seṭṭhissa santikaṁ gantvā sīseneva hadayaṁ pahari.",
  "atk-s0401a13:809_12": "So dubbalatāya teneva pahārena kālamakāsi.",
  "atk-s0401a13:810_0": "Kumāropi pitu sarīrakiccaṁ katvā ‘‘tumhe mahāseṭṭhissa maṁ sakaputtoti vadathā’’ti pādamūlikānaṁ lañjaṁ adāsi.",
  "atk-s0401a13:810_1": "Tato sattame divase rājā ‘‘seṭṭhiṭṭhānārahaṁ ekaṁ laddhuṁ vaṭṭatī’’ti ‘‘seṭṭhissa saputtakaniputtakabhāvaṁ jānāthā’’ti pesesi.",
  "atk-s0401a13:810_2": "Seṭṭhipādamūlikā rañño seṭṭhissa saputtabhāvaṁ kathayiṁsu.",
  "atk-s0401a13:810_3": "Rājā ‘‘sādhū’’ti sampaṭicchitvā tassa seṭṭhiṭṭhānaṁ adāsi. So ghosakaseṭṭhi nāma jāto.",
  "atk-s0401a13:810_4": "Atha naṁ bhariyā āha – ‘‘ayyaputta, tvampi avajāto, ahampi duggatakule nibbattā.",
  "atk-s0401a13:810_5": "Pubbe katakusalavasena pana evarūpaṁ sampattiṁ alabhimha,",
  "atk-s0401a13:810_6": "adhunāpi kusalaṁ karissāmā’’ti.",
  "atk-s0401a13:810_7": "So ‘‘sādhu bhadde’’ti sampaṭicchitvā devasikaṁ sahassaṁ vissajjetvā dānaṁ paṭṭhapesi.",
  "atk-s0401a13:811_0": "Tasmiṁ samaye tāsaṁ dvinnaṁ janānaṁ khujjuttarā devalokato cavitvā ghosakaseṭṭhissa gehe dhātiyā kucchismiṁ paṭisandhiṁ gaṇhi.",
  "atk-s0401a13:811_1": "Sā jātakāle khujjā ahosīti khujjuttarātevassā nāmaṁ akaṁsu.",
  "atk-s0401a13:811_2": "Sāmāvatīpi devalokato cavitvā bhaddavatiyaraṭṭhe bhaddiyanagare bhaddavatiyaseṭṭhissa gehe paṭisandhiṁ gaṇhi, sāmātissā nāmaṁ akaṁsu.",
  "atk-s0401a13:811_3": "Aparabhāge tasmiṁ nagare chātakabhayaṁ uppajji,",
  "atk-s0401a13:811_4": "manussā chātakabhayabhītā yena vā tena vā gacchanti.",
  "atk-s0401a13:811_5": "Tadā ayaṁ bhaddavatiyaseṭṭhi bhariyāya saddhiṁ mantesi – ‘‘bhadde imasmiṁ chātakabhayassa anto na paññāyati,",
  "atk-s0401a13:811_6": "kosambinagare amhākaṁ sahāyakassa ghosakaseṭṭhissa santikaṁ gacchāma,",
  "atk-s0401a13:811_7": "na so amhe disvā pamajjissatī’’ti.",
  "atk-s0401a13:811_8": "Tassa kira so seṭṭhi adiṭṭhasahāyako ahosi, tasmā evamāha.",
  "atk-s0401a13:811_9": "So sesajanaṁ nivattāpetvā bhariyañca dhītarañca gaṇhitvā kosambinagarassa maggaṁ paṭipajji.",
  "atk-s0401a13:811_10": "Te tayopi antarāmagge mahādukkhaṁ anubhavantā anupubbena kosambiṁ patvā ekāya sālāya nivāsaṁ akaṁsu.",
  "atk-s0401a13:812_0": "Ghosakaseṭṭhipi kho attano gharadvāre kapaṇaddhikavanibbakayācakānaṁ mahādānaṁ dāpesi.",
  "atk-s0401a13:812_1": "Athāyaṁ bhaddavatiyaseṭṭhi cintesi – ‘‘na sakkā amhehi imināva kapaṇavesena sahāyakassa attānaṁ dassetuṁ,",
  "atk-s0401a13:812_2": "sarīre pākatike jāte sunivatthā supārutā seṭṭhiṁ passissāmā’’ti.",
  "atk-s0401a13:812_3": "Te ubhopi dhītaraṁ ghosakaseṭṭhissa dānaggaṁ pahiṇiṁsu.",
  "atk-s0401a13:812_4": "Sā attano bhattaṁ āharaṇatthāya bhājanaṁ gahetvā dānaggaṁ gantvā ekasmiṁ okāse lajjamānarūpā aṭṭhāsi.",
  "atk-s0401a13:812_5": "Taṁ disvā dānakammiko cintesi – ‘‘sesajanā sammukhasammukhaṭṭhāne kevaṭṭā macchavilope viya mahāsaddaṁ katvā gaṇhitvā gacchanti,",
  "atk-s0401a13:812_6": "ayaṁ pana dārikā kuladhītā bhavissati, upadhisampadāpissā atthī’’ti.",
  "atk-s0401a13:813_0": "Tato naṁ āha – ‘‘tvaṁ, amma,",
  "atk-s0401a13:813_1": "kasmā sesajano viya gaṇhitvā na gacchasī’’ti? Tāta,",
  "atk-s0401a13:813_2": "evarūpaṁ sambādhaṭṭhānaṁ kinti katvā pavisāmīti. Amma, kati pana janā tumheti? Tayo janā, tātāti. So tayo bhattapiṇḍe adāsi.",
  "atk-s0401a13:813_3": "Sā taṁ bhattaṁ mātāpitūnaṁ adāsi,",
  "atk-s0401a13:813_4": "pitā dīgharattaṁ chātakattā atirekaṁ bhuñjitvā kālamakāsi.",
  "atk-s0401a13:813_5": "Sā punadivase gantvā dveyeva bhattapiṇḍe gaṇhi.",
  "atk-s0401a13:813_6": "Taṁdivasaṁ seṭṭhibhariyā bhattena ca kilantatāya seṭṭhino ca maraṇasokena rattibhāgasamanantare kālamakāsi.",
  "atk-s0401a13:813_7": "Sā punadivase seṭṭhidhītā ekameva bhattapiṇḍaṁ gaṇhi.",
  "atk-s0401a13:813_8": "Dānakammiko tassā kiriyaṁ upadhāretvā, ‘‘amma,",
  "atk-s0401a13:813_9": "tayā paṭhamadivase tayo piṇḍā gahitā, punadivase dve, ajja ekameva gaṇhasi.",
  "atk-s0401a13:813_10": "Kiṁ nu kho kāraṇa’’nti pucchi. Sā taṁ kāraṇaṁ kathesi. Kataragāmavāsino pana, amma, tumheti.",
  "atk-s0401a13:813_11": "Sā tampi kāraṇaṁ nippadesato kathesi. ‘‘Amma,",
  "atk-s0401a13:813_12": "evaṁ sante tvaṁ amhākaṁ seṭṭhidhītā nāma ahosi, mayhañca aññā dārikā natthi,",
  "atk-s0401a13:813_13": "tvaṁ ito paṭṭhāya mama dhītā,",
  "atk-s0401a13:813_14": "ammā’’ti taṁ dhītaraṁ katvā gaṇhi.",
  "atk-s0401a13:814_0": "Sā uṭṭhāya samuṭṭhāya dānagge mahāsaddaṁ sutvā ‘‘kasmā ayaṁ, tāta, uccāsaddamahāsaddo’’ti āha. Amma,",
  "atk-s0401a13:814_1": "mahājanassa antare nāma appasaddaṁ kātuṁ na sakkāti. Ahamettha upāyaṁ jānāmi, tātāti. Kiṁ kātuṁ vaṭṭati, ammāti?",
  "atk-s0401a13:814_2": "Samantā vatiṁ katvā dve dvārāni yojetvā anto bhājanāni ṭhapāpetvā ekena dvārena pavisitvā bhattaṁ gaṇhitvā ekena dvārena nikkhamanaṁ karotha, tātāti. Sādhu,",
  "atk-s0401a13:814_3": "ammāti punadivasato paṭṭhāya tathā kāresi.",
  "atk-s0401a13:814_4": "Tato paṭṭhāya dānaggaṁ padumassaraṁ viya sannisinnasaddaṁ ahosi.",
  "atk-s0401a13:815_0": "Tato ghosakaseṭṭhi pubbe dānaggasmiṁ uccāsaddamahāsaddaṁ sutvā tadā taṁ asuṇanto dānakammikaṁ pakkosāpetvā pucchi – ‘‘tvaṁ ajja dānaṁ na dāpesī’’ti. Dinnaṁ , ayyāti.",
  "atk-s0401a13:815_1": "Atha kasmā pubbe viya dānagge saddo na suyyatīti? Āma, ayya, ekā me dhītā atthi,",
  "atk-s0401a13:815_2": "ahaṁ tāya kathitaupāye ṭhatvā dānaggaṁ nissaddamakāsinti. Tava dhītā nāma natthi, kuto te dhītā laddhāti?",
  "atk-s0401a13:815_3": "So vañcetuṁ asakkuṇeyyabhāvena seṭṭhissa sabbaṁ dhītu āgamanavidhānaṁ kathesi.",
  "atk-s0401a13:815_4": "Kasmā pana bho tvaṁ evarūpaṁ bhāriyaṁ kammamakāsi?",
  "atk-s0401a13:815_5": "Tvaṁ ettakaṁ addhānaṁ mama dhītaraṁ attano santike vasamānaṁ nārocesi ,",
  "atk-s0401a13:815_6": "vegena taṁ amhākaṁ gehaṁ āṇāpehīti.",
  "atk-s0401a13:815_7": "So tassa vacanaṁ sutvā akāmako āṇāpesi.",
  "atk-s0401a13:815_8": "Tato paṭṭhāya seṭṭhi taṁ dhītuṭṭhāne ṭhapetvā ‘‘dhītu sakkāraṁ karomī’’ti attano samānajātikehi kulehi dhītu samānavayāni pañca kumārikasatāni tassā parivāramakāsi.",
  "atk-s0401a13:816_0": "Athekadivasaṁ udeno rājā nagare anusañcaranto taṁ sāmāvatiṁ tāhi kumārīhi parivāritaṁ kīḷamānaṁ disvā ‘‘kassāyaṁ dārikā’’ti pucchitvā ‘‘ghosakaseṭṭhissa dhītā’’ti sutvā sassāmikaassāmikabhāvaṁ pucchi.",
  "atk-s0401a13:816_1": "Tato assāmikabhāve kathite ‘‘gacchatha seṭṭhino kathetha ‘tumhākaṁ dhītaraṁ rājā icchatī’’’ti.",
  "atk-s0401a13:816_2": "Taṁ sutvā seṭṭhi ‘‘amhākaṁ aññā dārikā natthi,",
  "atk-s0401a13:816_3": "ekadhītikaṁ sapattivāse dātuṁ na sakkomā’’ti.",
  "atk-s0401a13:816_4": "Rājā taṁ kathaṁ sutvā seṭṭhiṁ ca seṭṭhibhariyañca bahi katvā sakalagehaṁ lañchāpesi.",
  "atk-s0401a13:816_5": "Sāmāvatī bahi kīḷitvā āgacchantī mātāpitaro bahi nisinnake disvā ‘‘ammatātā, kasmā idha nisinnatthā’’ti? Te taṁ kāraṇaṁ kathayiṁsu. Ammatātā,",
  "atk-s0401a13:816_6": "kasmā tumhe imaṁ paṭivacanaṁ na jānātha ‘‘mama dhītā sapattivāse vasantī ekikā vasituṁ na sakkhissati,",
  "atk-s0401a13:816_7": "sacassā parivārā pañcasatā kumāriyo vasāpetha, evaṁ vasissatī’’ti. Idāni evaṁ kathāpetha, tātāti. ‘‘Sādhu, amma,",
  "atk-s0401a13:816_8": "mayaṁ tava cittaṁ na jānimhā’’ti vatvā te tathā kathayiṁsu.",
  "atk-s0401a13:816_9": "Rājā uttaritaraṁ pasīditvā ‘‘sahassampi hotu, sabbā ānethā’’ti āha.",
  "atk-s0401a13:816_10": "Atha naṁ bhaddakena nakkhattamuhuttakena pañcamātugāmasataparivāraṁ rājagehaṁ nayiṁsu.",
  "atk-s0401a13:816_11": "Rājā tā pañcasatāpi tassāyeva parivāraṁ katvā abhisekaṁ katvā visuṁ ekasmiṁ pāsāde vasāpesi.",
  "atk-s0401a13:817_0": "Tena ca samayena kosambiyaṁ ghosakaseṭṭhi kukkuṭaseṭṭhi pavārikaseṭṭhīti tayo janā aññamaññaṁ sahāyakā honti.",
  "atk-s0401a13:817_1": "Te tayopi janā pañcasate tāpase paṭijagganti.",
  "atk-s0401a13:817_2": "Tāpasāpi cattāro māse tesaṁ santike vasitvā aṭṭha māse himavante vasanti.",
  "atk-s0401a13:817_3": "Athekadivasaṁ te tāpasā himavantato āgacchantā mahākantāre tasitā kilantā ekaṁ mahantaṁ vaṭarukkhaṁ patvā tattha adhivatthāya devatāya santikā saṅgahaṁ paccāsīsantā nisīdiṁsu.",
  "atk-s0401a13:817_4": "Devatā sabbālaṅkāravibhūsitaṁ hatthaṁ pasāretvā tesaṁ pānīyapānakādīni datvā kilamathaṁ paṭivinodesi.",
  "atk-s0401a13:817_5": "Te devatāya ānubhāvena vimhitā pucchiṁsu – ‘‘kiṁ nu kho devate kammaṁ katvā tayā ayaṁ sampatti laddhā’’ti?",
  "atk-s0401a13:817_6": "Devatā āha – loke buddho nāma bhagavā uppanno,",
  "atk-s0401a13:817_7": "so etarahi sāvatthiyaṁ viharati.",
  "atk-s0401a13:817_8": "Anāthapiṇḍiko gahapati taṁ upaṭṭhāti.",
  "atk-s0401a13:817_9": "So uposathadivasesu attano bhatakānaṁ pakatibhattavetanameva datvā uposathaṁ kārāpesi.",
  "atk-s0401a13:817_10": "Athāhaṁ ekadivasaṁ majjhanhike pātarāsatthāya āgato kañci bhatakaṁ kammaṁ karontaṁ adisvā ‘‘ajja manussā kasmā kammaṁ na karontī’’ti pucchiṁ. Tassa me etamatthaṁ ārocesuṁ.",
  "atk-s0401a13:817_11": "Athāhaṁ etadavocaṁ – ‘‘idāni upaḍḍhadivaso gato,",
  "atk-s0401a13:817_12": "sakkā nu kho upaḍḍhauposathaṁ kātu’’nti.",
  "atk-s0401a13:817_13": "Tato seṭṭhissa paṭivedetvā ‘‘sakkā kātu’’nti āha.",
  "atk-s0401a13:817_14": "Svāhaṁ upaḍḍhadivasaṁ uposathaṁ samādiyitvā tadaheva kālaṁ katvā imaṁ sampattiṁ paṭilabhinti.",
  "atk-s0401a13:818_0": "Atha te tāpasā ‘‘buddho kira uppanno’’ti sañjātapītipāmojjā tato sāvatthiṁ gantukāmā hutvāpi ‘‘bahūpakārā no upaṭṭhākaseṭṭhino,",
  "atk-s0401a13:818_1": "tesampi imamatthaṁ ārocessāmā’’ti kosambiṁ gantvā seṭṭhīhi katasakkārabahumānā ‘‘tadaheva mayaṁ gacchāmā’’ti āhaṁsu. ‘‘Kiṁ, bhante, turitattha,",
  "atk-s0401a13:818_2": "nanu tumhe pubbe cattāro pañca māse vasitvā gacchathā’’ti vuttā taṁ pavattiṁ ārocesuṁ. ‘‘Tena hi, bhante,",
  "atk-s0401a13:818_3": "saheva gacchāmā’’ti ca vutte – ‘‘gacchāma mayaṁ,",
  "atk-s0401a13:818_4": "tumhe saṇikaṁ āgacchathā’’ti sāvatthiṁ gantvā bhagavato santike pabbajitvā arahattaṁ pāpuṇiṁsu.",
  "atk-s0401a13:819_0": "Tepi seṭṭhino pacchā pañcasatapañcasatasakaṭaparivārā sāvatthiṁ gantvā jetavanato avidūre ṭhāne khandhāvāraṁ bandhitvā satthu santikaṁ gantvā pañcapatiṭṭhitena vanditvā ekamantaṁ nisīdiṁsu.",
  "atk-s0401a13:819_1": "Satthā tesaṁ cariyāvasena dhammaṁ desesi.",
  "atk-s0401a13:819_2": "Desanāpariyosāne tayopi sotāpattiphale patiṭṭhāya svātanāya nimantetvā punadivase buddhappamukhassa bhikkhusaṅghassa mahādānaṁ datvā teneva niyāmena ajjatanāya svātanāyāti nimantetvā addhamāsaṁ khandhāvārabhattaṁ nāma datvā satthāraṁ attano nagaraṁ āgamanatthāya yāciṁsu.",
  "atk-s0401a13:819_3": "Satthā ‘‘suññāgāre tathāgatā abhiramantī’’ti kathesi. Te ‘‘aññātaṁ,",
  "atk-s0401a13:819_4": "bhante’’ti vatvā ‘‘tumhe amhehi pahitasāsanena āgaccheyyāthā’’ti vatvā satthāraṁ vanditvā tikkhattuṁ padakkhiṇaṁ katvā attano nagarameva āgantvā tayopi janā sake sake uyyāne vihāre kārāpesuṁ.",
  "atk-s0401a13:819_5": "Ghosakaseṭṭhinā kārito ghositārāmo nāma jāto,",
  "atk-s0401a13:819_6": "kukkuṭaseṭṭhinā kārito kukkuṭārāmo nāma jāto,",
  "atk-s0401a13:819_7": "pāvārikaseṭṭhinā kāritaṁ pāvārikambavanaṁ nāma jātaṁ.",
  "atk-s0401a13:819_8": "Te vihāre kārāpetvā satthu dūtaṁ pahiṇiṁsu – ‘‘satthā amhākaṁ saṅgahaṁ kātuṁ imaṁ nagaraṁ āgacchatū’’ti.",
  "atk-s0401a13:819_9": "Satthā ‘‘kosambiṁ gamissāmī’’ti mahābhikkhusaṅghaparivāro cārikaṁ nikkhamanto antarāmagge māgaṇḍiyabrāhmaṇassa arahattūpanissayaṁ disvā gamanaṁ vicchinditvā kururaṭṭhe kammāsadammaṁ nāma nigamaṁ agamāsi.",
  "atk-s0401a13:820_0": "Tasmiṁ samaye māgaṇḍiyo sabbarattiṁ bahigāme aggiṁ juhitvā pātova antogāmaṁ pavisati.",
  "atk-s0401a13:820_1": "Satthāpi punadivase antogāmaṁ piṇḍāya pavisanto paṭipathe māgaṇḍiyabrāhmaṇassa attānaṁ dassesi.",
  "atk-s0401a13:820_2": "So dasabalaṁ disvā cintesi – ‘‘ahaṁ ettakaṁ kālaṁ mama dhītu rūpasampattiyā sadisaṁ dārakaṁ pariyesanto carāmi,",
  "atk-s0401a13:820_3": "rūpasampattiyā ca satipi evarūpaṁ gahitapabbajjameva patthesiṁ.",
  "atk-s0401a13:820_4": "Ayaṁ kho pana pabbajito abhirūpo dassanīyo mama dhītuyeva anucchaviko’’ti vegena gehaṁ agamāsi.",
  "atk-s0401a13:820_5": "Tassa kira brāhmaṇassa pubbe eko pabbajitavaṁso atthi,",
  "atk-s0401a13:820_6": "tenassa pabbajitameva disvā cittaṁ namati.",
  "atk-s0401a13:820_7": "So brāhmaṇiṁ āmantesi – ‘‘bhadde mayā evarūpo pabbajito nāma nadiṭṭhapubbo suvaṇṇavaṇṇo brahmavaṇṇo mama dhītuyeva anucchaviko,",
  "atk-s0401a13:820_8": "sīghaṁ me dhītaraṁ alaṅkarohī’’ti.",
  "atk-s0401a13:820_9": "Brāhmaṇiyā dhītaraṁ alaṅkarontiyāva satthā attano ṭhitaṭṭhāne padacetiyāni dassetvā antonagaraṁ pāvisi.",
  "atk-s0401a13:821_0": "Atha brāhmaṇo brāhmaṇiyā saddhiṁ dhītaraṁ gahetvā taṁ ṭhānaṁ āgacchanto antogāmaṁ paviṭṭhakāle āgatattā ito cito ca olokento dasabalaṁ adisvā brāhmaṇiṁ paribhāsati – ‘‘tava kāraṇaṁ bhaddakaṁ nāma natthi,",
  "atk-s0401a13:821_1": "tayi papañcaṁ karontiyāva so pabbajito nikkhamitvā gato’’ti. Brāhmaṇa, gato tāva hotu, kataradisābhāgena gatoti?",
  "atk-s0401a13:821_2": "Iminā disābhāgenāti satthu gataṭṭhānaṁ olokentova padacetiyāni disvā ‘‘bhadde imāni tassa purisassa padāni, ito gato bhavissatī’’ti āha. Atha, brāhmaṇī,",
  "atk-s0401a13:821_3": "satthu padacetiyaṁ disvā cintesi – ‘‘bālo vatāyaṁ brāhmaṇo attano ganthamattassāpi atthaṁ na jānātī’’ti tena saddhiṁ parihāsaṁ karontī āha – ‘‘yāva bālo cāsi, brāhmaṇa,",
  "atk-s0401a13:821_4": "evarūpassa nāma purisassa dhītaraṁ dassāmīti vadasi.",
  "atk-s0401a13:821_5": "Rāgena hi rattassa dosena duṭṭhassa mohena mūḷhassa purisassa padaṁ nāma evarūpaṁ na hoti.",
  "atk-s0401a13:821_6": "Loke pana vivaṭacchadassa sabbaññubuddhassa etaṁ padaṁ’’ passa, brāhmaṇa –",
  "atk-s0401a13:822_0": "‘‘Rattassa hi ukkuṭikaṁ padaṁ bhave,",
  "atk-s0401a13:823_0": "Duṭṭhassa hoti avakaḍḍhitaṁ padaṁ;",
  "atk-s0401a13:824_0": "Mūḷhassa hoti sahasānupīḷitaṁ,",
  "atk-s0401a13:825_0": "Vivaṭacchadassa idamīdisaṁ pada’’nti.",
  "atk-s0401a13:826_0": "So brāhmaṇiyā ettakaṁ kathentiyāpi asutvā ‘‘tvaṁ nāma caṇḍā mukharā’’ti āha.",
  "atk-s0401a13:826_1": "Tesaṁ dvinnampi aññamaññaṁ vivādaṁ karontānaṁyeva satthā piṇḍāya caritvā saddhiṁ bhikkhusaṅghena katabhattakicco brāhmaṇassa dassanūpacāreneva nikkhami.",
  "atk-s0401a13:826_2": "Brāhmaṇo satthāraṁ dūratova āgacchantaṁ disvā brāhmaṇiṁ apasādetvā ‘‘ayaṁ so puriso’’ti haṭṭhapahaṭṭho dasabalassa purato ṭhatvā ‘‘bho pabbajita,",
  "atk-s0401a13:826_3": "ahaṁ pātova paṭṭhāya taṁ pariyesanto carāmi,",
  "atk-s0401a13:826_4": "imasmiṁ jambudīpe mama dhītāya samānarūpā itthī nāma natthi,",
  "atk-s0401a13:826_5": "purisopi tayā saddhiṁ samānarūpo nāma natthi,",
  "atk-s0401a13:826_6": "mama dhītaraṁ tuyhaṁ posanatthāya dammi, gaṇhāhi na’’nti āha. Atha naṁ satthā ‘‘ahaṁ, brāhmaṇa,",
  "atk-s0401a13:826_7": "kāmaggavāsiniyo uttamarūpadharā nānāvaṇṇaṁ kathaṁ kathentiyo mama palobhanatthameva āgantvā santike ṭhitā devadhītāpi na icchiṁ,",
  "atk-s0401a13:826_8": "kimaṅgaṁ pana imaṁ gaṇhissāmī’’ti vatvā imaṁ gāthamāha –",
  "atk-s0401a13:827_0": "‘‘Disvāna taṇhaṁ aratiṁ ragañca,",
  "atk-s0401a13:828_0": "Nāhosi chando api methunasmiṁ;",
  "atk-s0401a13:829_0": "Kiṁmevidaṁ muttakarīsapuṇṇaṁ,",
  "atk-s0401a13:830_0": "Pādāpi naṁ samphusituṁ na icche’’ti. (su. ni. 841);",
  "atk-s0401a13:831_0": "Māgaṇḍiyā cintesi – ‘‘anatthikena nāma ‘ala’nti vattumeva vaṭṭati.",
  "atk-s0401a13:831_1": "Ayaṁ pana mama sarīraṁ muttakarīsapuṇṇaṁ nāma katvā ‘pādāpi naṁ samphusituṁ na icche’ti avoca,",
  "atk-s0401a13:831_2": "ekaṁ issariyaṭṭhānaṁ labhantī antaramevassa passissāmī’’ti āghātaṁ bandhi.",
  "atk-s0401a13:831_3": "Satthā taṁ amanasikatvā cariyavasena brāhmaṇassa dhammadesanaṁ ārabhi.",
  "atk-s0401a13:831_4": "Desanāpariyosāne ubhopi jāyampatikā anāgāmiphale patiṭṭhāya ‘‘idāni amhākaṁ gharāvāsena attho natthī’’ti dhītaraṁ māgaṇḍiyaṁ cūḷapitaraṁ sampaṭicchāpetvā ubhopi pabbajitvā arahattaṁ pāpuṇiṁsu.",
  "atk-s0401a13:831_5": "Atha rājā udeno cūḷamāgaṇḍiyena saddhiṁ vohāraṁ katvā māgaṇḍiyadārikaṁ rājānubhāvena gehaṁ ānetvā abhisekaṁ katvā tassā pañcamātugāmasataparivārāya vasanaṭṭhānaṁ visuṁ pāsādaṁ adāsi.",
  "atk-s0401a13:832_0": "Satthāpi kho anupubbena cārikaṁ caramāno kosambinagaraṁ sampāpuṇi.",
  "atk-s0401a13:832_1": "Seṭṭhino satthu āgamanaṁ sutvā paccuggamanaṁ katvā pañcapatiṭṭhitena vanditvā ekamantaṁ nisinnā bhagavantaṁ etadavocuṁ – ‘‘ime, bhante,",
  "atk-s0401a13:832_2": "tayo vihārā tumhe uddissa katā, paṭiggaṇhatha, bhante,",
  "atk-s0401a13:832_3": "vihāre cātuddisassa saṅghassa saṅgahatthāyā’’ti. Paṭiggahesi bhagavā vihāre.",
  "atk-s0401a13:832_4": "Tepi seṭṭhino satthāraṁ svātanāya nimantetvā abhivādetvā gharaṁ agamaṁsu.",
  "atk-s0401a13:833_0": "Māgaṇḍiyāpi kho satthu āgatabhāvaṁ sutvā chinnabhinnake dhutte pakkosāpetvā tesaṁ lañjaṁ datvā ‘‘tumhe samaṇaṁ gotamaṁ iminā iminā ca niyāmena akkosathā’’ti vatvā uyyojesi.",
  "atk-s0401a13:833_1": "Te satthu antogāmaṁ pavisanavelāya saparivāraṁ satthāraṁ nānāvidhehi akkosehi akkosiṁsu.",
  "atk-s0401a13:833_2": "Āyasmā ānando satthāraṁ āha – ‘‘bhante,",
  "atk-s0401a13:833_3": "evarūpe akkosanaṭṭhāne na vasissāma, aññaṁ nagaraṁ gacchāmā’’ti. Satthā, ‘‘ānanda,",
  "atk-s0401a13:833_4": "tathāgatā nāma aṭṭhahi lokadhammehi na kampanti,",
  "atk-s0401a13:833_5": "ayampi saddo sattāhaṁ nātikkamissati,",
  "atk-s0401a13:833_6": "akkosakānaṁyeva upari patissati, tvaṁ mā vitakkayitthā’’ti.",
  "atk-s0401a13:833_7": "Tepi tayo nagaraseṭṭhino mahāsakkārena bhagavantaṁ pavesetvā mahādānaṁ adaṁsu.",
  "atk-s0401a13:833_8": "Tesaṁ aparāparaṁ dānaṁ dadantānaṁyeva māso atikkami,",
  "atk-s0401a13:833_9": "atha nesaṁ etadahosi – ‘‘buddhā nāma sabbalokaṁ anukampamānā uppajjanti, aññesampi okāsaṁ dassāmā’’ti.",
  "atk-s0401a13:833_10": "Tato te kosambinagaravāsinopi janassa okāsaṁ akaṁsu.",
  "atk-s0401a13:833_11": "Tato paṭṭhāya nāgarāpi vīthisabhāgena gaṇasabhāgena mahādānaṁ denti.",
  "atk-s0401a13:834_0": "Athekadivasaṁ satthā bhikkhusaṅghaparivuto mālākārakajeṭṭhakassa gehe nisīdi.",
  "atk-s0401a13:834_1": "Tasmiṁ khaṇe sāmāvatiyā upaṭṭhāyikā khujjuttarā aṭṭha kahāpaṇe ādāya mālatthāya taṁ gehaṁ agamāsi. Mālākārajeṭṭhako taṁ disvā, ‘‘amma uttare,",
  "atk-s0401a13:834_2": "ajja tuyhaṁ pupphāni dātuṁ khaṇo natthi,",
  "atk-s0401a13:834_3": "ahaṁ buddhappamukhaṁ bhikkhusaṅghaṁ parivisāmi.",
  "atk-s0401a13:834_4": "Tvampi parivesanāya sahāyikā hohi,",
  "atk-s0401a13:834_5": "evaṁ ito paresaṁ veyyāvaccakaraṇato muccissatī’’ti āha.",
  "atk-s0401a13:834_6": "Tato khujjuttarā attanā laddhaṁ bhojanaṁ bhuñjitvā buddhānaṁ bhattagge veyyāvaccaṁ akāsi.",
  "atk-s0401a13:834_7": "Sā satthārā upanisinnakathāvasena kathitaṁ dhammaṁ sabbameva uggaṇhi.",
  "atk-s0401a13:834_8": "Anumodanaṁ pana sutvā sotāpattiphale patiṭṭhāsi.",
  "atk-s0401a13:835_0": "Sā aññesu divasesu cattārova kahāpaṇe datvā pupphāni gahetvā gacchati,",
  "atk-s0401a13:835_1": "tasmiṁ pana divase diṭṭhasaccabhāvena parasantake cittaṁ anuppādetvā sabbeva aṭṭha kahāpaṇe datvā pacchiṁ pūretvā pupphāni ādāya sāmāvatiyā santikaṁ agamāsi.",
  "atk-s0401a13:835_2": "Atha naṁ sā pucchi – ‘‘amma uttare,",
  "atk-s0401a13:835_3": "tvaṁ aññesu divasesu na bahūni pupphāni āharasi, ajja pana bahukāni,",
  "atk-s0401a13:835_4": "kiṁ no rājā uttaritaraṁ pasanno’’ti?",
  "atk-s0401a13:835_5": "Sā musāvāde abhabbatāya atīte attanā kataṁ aniguhitvā sabbaṁ kathesi.",
  "atk-s0401a13:835_6": "‘‘Atha kasmā ajja bahūni pupphāni āharasī’’ti vuttā ca evamāha – ‘‘ahaṁ ajja dasabalassa dhammaṁ sutvā amataṁ sacchākāsiṁ, tasmā tumhe na vañcemī’’ti. Taṁ sutvā, ‘‘amma uttare,",
  "atk-s0401a13:835_7": "tayā laddhaṁ amatadhammaṁ amhākampi dehī’’ti sabbāva hatthaṁ pasārayiṁsu. Ayye, evaṁ dātuṁ na sakkā,",
  "atk-s0401a13:835_8": "ahaṁ pana satthārā kathitaniyāmena tumhākaṁ dhammaṁ desessāmi,",
  "atk-s0401a13:835_9": "tumhe attano hetumhi sati taṁ dhammaṁ labhissathāti. Tena hi, amma uttare, kathehīti. ‘‘Evaṁ kathetuṁ na sakkā,",
  "atk-s0401a13:835_10": "mayhaṁ uccaṁ āsanaṁ paññāpetvā tumhe nīcāsanesu nisīdathā’’ti āha.",
  "atk-s0401a13:835_11": "Tā pañcasatāpi itthiyo khujjuttarāya uccāsanaṁ datvā sayaṁ nīcāsanāni gahetvā nisīdiṁsu.",
  "atk-s0401a13:835_12": "Khujjuttarāpi sekkhapaṭisambhidāsu ṭhatvā tāsaṁ dhammaṁ desesi.",
  "atk-s0401a13:835_13": "Desanāpariyosāne sāmāvatiṁ jeṭṭhikaṁ katvā sabbāva sotāpattiphale patiṭṭhahiṁsu.",
  "atk-s0401a13:835_14": "Tato paṭṭhāya khujjuttaraṁ veyyāvaccakaraṇato apanetvā ‘‘tvaṁ satthu dhammakathaṁ sutvā āharitvā amhe sāvehī’’ti āhaṁsu.",
  "atk-s0401a13:835_15": "Khujjuttarāpi tato paṭṭhāya tathā akāsi.",
  "atk-s0401a13:836_0": "Kasmā panesā dāsī hutvā nibbattāti?",
  "atk-s0401a13:836_1": "Sā kira kassapadasabalassa sāsane ekāya sāmaṇeriyā attano veyyāvaccaṁ kāresi.",
  "atk-s0401a13:836_2": "Tena kammena pañca jātisatāni paresaṁ dāsīyeva hutvā nibbatti. Kasmā pana khujjā ahosīti?",
  "atk-s0401a13:836_3": "Anuppanne kira buddhe ayaṁ bārāṇasirañño gehe vasantī ekaṁ rājakulūpakaṁ paccekabuddhaṁ khujjadhātukaṁ disvā attanā sahavāsīnaṁ mātugāmānaṁ purato parihāsaṁ karontī khujjākārena vicari. Tasmā khujjā hutvā nibbatti.",
  "atk-s0401a13:836_4": "Kiṁ pana katvā sā paññavantī jātāti?",
  "atk-s0401a13:836_5": "Anuppanne buddhe ayaṁ bārāṇasirañño gehe vasantī aṭṭha paccekabuddhe rājagehato uṇhapāyāsassa pūrite patte gahetvā gacchante disvā ‘‘ettha ṭhapetvā gacchatha,",
  "atk-s0401a13:836_6": "bhante’’ti aṭṭha suvaṇṇakaṭake omuñcitvā adāsi.",
  "atk-s0401a13:836_7": "Tassa kammassa nissandena paññavantī hutvā nibbatti.",
  "atk-s0401a13:837_0": "Atha kho tā sāmāvatiyā parivārā pañcasatā itthiyo paṭividdhasaccāpi samānā rañño assaddhabhāvena kālena kālaṁ satthu santikaṁ gantvā buddhadassanaṁ na labhanti.",
  "atk-s0401a13:837_1": "Tasmā dasabale antaravīthiṁ paṭipanne vātapānesu nappahontesu attano attano gabbhesu chiddaṁ katvā tehi olokenti .",
  "atk-s0401a13:837_2": "Athekadivasaṁ māgaṇḍiyā attano pāsādatalato nikkhamitvā caṅkamamānā tāsaṁ vasanaṭṭhānaṁ gantvā gabbhacchiddaṁ disvā ‘‘kimida’’nti pucchi.",
  "atk-s0401a13:837_3": "Tāhi tassā satthari baddhāghātataṁ ajānantīhi – ‘‘satthā imaṁ nagaraṁ āgato,",
  "atk-s0401a13:837_4": "mayaṁ ettha ṭhatvā satthāraṁ passāma ceva pūjema cā’’ti vutte ‘‘idānissa kattabbaṁ jānissāmi, imāpi tassa upaṭṭhāyikā,",
  "atk-s0401a13:837_5": "imāsampi kattabbaṁ jānissāmī’’ti cintetvā gantvā raññā saddhiṁ rahogatakāle, ‘‘mahārāja,",
  "atk-s0401a13:837_6": "sāmāvatimissakānaṁ bahiddhā patthanā atthi,",
  "atk-s0401a13:837_7": "katipāheneva te jīvitaṁ māressanti, sāmāvatī,",
  "atk-s0401a13:837_8": "saparivārā tumhesu sinehaṁ vā pemaṁ vā na karoti,",
  "atk-s0401a13:837_9": "samaṇaṁ pana gotamaṁ antaravīthiyā gacchantaṁ disvā vātapānesu appahontesu tāni khaṇḍitvāpi okāsaṁ katvā olokentī’’ti āha.",
  "atk-s0401a13:837_10": "Rājā ‘‘na tā evarūpaṁ karissantī’’ti na saddahati.",
  "atk-s0401a13:837_11": "Puna vuttepi na saddahatiyeva.",
  "atk-s0401a13:837_12": "Atha naṁ tikkhattuṁ vuttepi assaddahantaṁ ‘‘sace me vacanaṁ na saddahasi,",
  "atk-s0401a13:837_13": "tāsaṁ vasanaṭṭhānaṁ gantvā upadhārehi, mahārājā’’ti āha.",
  "atk-s0401a13:837_14": "Rājā gantvā gabbhesu chiddaṁ disvā ‘‘idaṁ ki’’nti pucchitvā tasmiṁ atthe ārocite tāsaṁ akkujjhitvā kiñci avatvā chiddāni pidahāpesi.",
  "atk-s0401a13:837_15": "Rājā tato paṭṭhāya tāsaṁ pāsāde uddhacchiddakajālavātapānāni kāresi.",
  "atk-s0401a13:838_0": "Sā tena kāraṇena rājānaṁ kopetuṁ asakkontī, ‘‘deva,",
  "atk-s0401a13:838_1": "etāsaṁ tumhesu pemaṁ atthi vā natthi vāti jānissāma,",
  "atk-s0401a13:838_2": "aṭṭha kukkuṭe pesetvā tumhākaṁ atthāya pacāpethā’’ti āha.",
  "atk-s0401a13:838_3": "Rājā tassā vacanaṁ sutvā ‘‘ime pacitvā pesetū’’ti sāmāvatiyā aṭṭha kukkuṭe pahiṇi.",
  "atk-s0401a13:838_4": "Sotāpannā ariyasāvikā jīvamāne kukkuṭe kiṁ pacissati,",
  "atk-s0401a13:838_5": "alanti vatvā pana hatthenapi phusituṁ na icchi. Māgaṇḍiyā ‘‘hotu, mahārāja,",
  "atk-s0401a13:838_6": "eteyeva ca kukkuṭe samaṇassa gotamassa pacanatthāya pesehī’’ti. Rājā tathā akāsi.",
  "atk-s0401a13:838_7": "Māgaṇḍiyā antarāmaggeyeva kukkuṭe mārāpetvā ‘‘ime kukkuṭe pacāpetvā samaṇassa gotamassa detū’’ti pahiṇi.",
  "atk-s0401a13:838_8": "Sā tesaṁ matabhāvena dasabalañca uddissa pahitabhāvena pacitvā dasabalassa pesesi. Māgaṇḍiyā ‘‘passa,",
  "atk-s0401a13:838_9": "mahārājā’’ti vatvā ettakenapi rājānaṁ kopetuṁ nāsakkhi.",
  "atk-s0401a13:839_0": "Ayaṁ pana udeno tāsu ekekissā vasanaṭṭhāne satta satta divasāni vasi.",
  "atk-s0401a13:839_1": "Athāyaṁ māgaṇḍiyā ekaṁ kaṇhasappapotakaṁ veḷupabbe pakkhipāpetvā attano vasanaṭṭhāne ṭhapesi.",
  "atk-s0401a13:839_2": "Rañño ca yattha katthaci gacchantassa hatthikantavīṇaṁ ādāyayeva gamanaṁ āciṇṇaṁ,",
  "atk-s0401a13:839_3": "māgaṇḍiyā rañño attano santikaṁ āgamanakāle taṁ sappapotakaṁ antovīṇāya pakkhipitvā chiddaṁ pidahāpesi.",
  "atk-s0401a13:839_4": "Atha naṁ sāmāvatiyā santikaṁ gamanakāle, ‘‘mahārāja,",
  "atk-s0401a13:839_5": "sāmāvatī nāma samaṇassa gotamassa pakkhā, tumhe na gaṇeti.",
  "atk-s0401a13:839_6": "Yaṁ kiñci katvā tumhākaṁ dosameva cinteti, appamattā hothā’’ti āha.",
  "atk-s0401a13:839_7": "Rājā sāmāvatiyā vasanaṭṭhāne sattāhaṁ vītināmetvā puna sattāhe māgaṇḍiyāya nivesanaṁ agamāsi.",
  "atk-s0401a13:839_8": "Sā tasmiṁ āgacchanteyeva ‘‘kacci te, mahārāja,",
  "atk-s0401a13:839_9": "sāmāvatī otāraṁ na gavesatī’’ti kathentī viya rañño hatthato vīṇaṁ gahetvā cāletvā ‘‘kiṁ nu kho, mahārāja,",
  "atk-s0401a13:839_10": "ettha abbhantare vicaratī’’ti vatvā sappassa nikkhamanokāsaṁ katvā ‘‘abbhumme anto sappo’’ti vīṇaṁ chaḍḍetvā palāyi.",
  "atk-s0401a13:839_11": "Tasmiṁ kāle rājā padittaṁ veṇuvanaṁ viya pakkhittaloṇaṁ uddhanaṁ viya ca dosena taṭataṭāyanto ‘‘vegena saparivāraṁ sāmāvatiṁ pakkosathā’’ti āha. Rājapurisā gantvā pakkosiṁsu.",
  "atk-s0401a13:840_0": "Sā rañño kuddhabhāvaṁ ñatvā sesamātugāmānaṁ saññamadāsi.",
  "atk-s0401a13:840_1": "‘‘Rājā tumhe ghātetukāmo pakkosati,",
  "atk-s0401a13:840_2": "ajja divasaṁ odissakena mettāpharaṇena rājānaṁ pharathā’’ti āha.",
  "atk-s0401a13:840_3": "Rājā tā itthiyo pakkosāpetvā sabbāva paṭipāṭiyā ṭhapetvā mahādhanuṁ ādāya visapītakaṇḍaṁ sannayhitvā dhanuṁ pūretvā aṭṭhāsi.",
  "atk-s0401a13:840_4": "Tasmiṁ khaṇe sabbāva tā sāmāvatippamukhā itthiyo odhiso mettaṁ phariṁsu.",
  "atk-s0401a13:840_5": "Rājā kaṇḍaṁ neva khipituṁ na apanetuṁ sakkoti, gattehi sedā muccanti, sarīraṁ vedhati, mukhato kheḷo patati, gahetabbagahaṇaṁ na passati. Atha naṁ sāmāvatī ‘‘kiṁ, mahārāja, kilamasī’’ti āha. Āma, devi, kilamāmi, avassayo me hohīti. Sādhu, mahārāja,",
  "atk-s0401a13:840_6": "kaṇḍaṁ mahāpathavimukhaṁ karohīti. Rājā tathā akāsi.",
  "atk-s0401a13:840_7": "Sā ‘‘rañño hatthato kaṇḍaṁ muccatū’’ti adhiṭṭhāsi. Tasmiṁ khaṇe kaṇḍaṁ mucci.",
  "atk-s0401a13:840_8": "Rājā taṁkhaṇaṁyeva udake nimujjitvā āgamma allakeso allavattho sāmāvatiyā pādesu patitvā ‘‘khama, devi, mayhaṁ,",
  "atk-s0401a13:840_9": "bhedakānaṁ me vacanena anupadhāretvā etaṁ kata’’nti āha. Khamāmi, devāti. ‘‘Sādhu, devi,",
  "atk-s0401a13:840_10": "evaṁ tayā mayhaṁ khamitaṁ nāma hoti.",
  "atk-s0401a13:840_11": "Ito paṭṭhāya tumhākaṁ yathāruciyā dasabalassa dānaṁ detha,",
  "atk-s0401a13:840_12": "pacchābhattaṁ vihāraṁ gantvā dhammakathaṁ suṇātha,",
  "atk-s0401a13:840_13": "ajja vo paṭṭhāya parihāraṁ dammīti. Tena hi, deva,",
  "atk-s0401a13:840_14": "ajja paṭṭhāya ekaṁ bhikkhuṁ yācitvā ānetha, yo no dhammaṁ vācessatīti.",
  "atk-s0401a13:840_15": "Rājā satthu santikaṁ gantvā yācanto ānandattheraṁ labhi.",
  "atk-s0401a13:840_16": "Tato paṭṭhāya tā pañcasatā itthiyo theraṁ pakkosāpetvā sakkārasammānaṁ katvā katabhattakiccassa therassa santike dhammaṁ pariyāpuṇanti.",
  "atk-s0401a13:841_0": "Tā ekadivasaṁ therassa anumodanāya pasannā therassa pañca uttarāsaṅgasatāni adaṁsu.",
  "atk-s0401a13:841_1": "Thero kira pubbe tunnavāyakāle ekassa paccekabuddhassa ekāya sūciyā saddhiṁ hatthatalamattaṁ coḷakhaṇḍaṁ adāsi.",
  "atk-s0401a13:841_2": "So sūciyā phalena imasmiṁ attabhāve mahāpañño ahosi,",
  "atk-s0401a13:841_3": "coḷakhaṇḍassa phalena imināva niyāmena pañcasatakkhattuṁ dussāni paṭilabhi.",
  "atk-s0401a13:842_0": "Tato māgaṇḍiyā aññaṁ kātabbaṁ apassantī ‘‘uyyānaṁ gacchāma, mahārājā’’ti āha. Sādhu, devīti.",
  "atk-s0401a13:842_1": "Sā rañño sampaṭicchitabhāvaṁ ñatvā cūḷapitaraṁ pakkosāpetvā āha – ‘‘amhākaṁ uyyānaṁ gatakāle sāmāvatiyā vasanaṭṭhānaṁ gantvā sāmāvatiṁ saparivāraṁ antokaritvā ‘rañño āṇā’ti vatvā dvāraṁ pidahitvā palālena paliveṭhetvā gehe aggiṁ dethā’’ti.",
  "atk-s0401a13:842_2": "Māgaṇḍiyo tassā vacanaṁ sutvā tathā akāsi.",
  "atk-s0401a13:842_3": "Tasmiṁ divase sabbāpi tā itthiyo pubbe katassa upapīḷakakammassānubhāvena samāpattiṁ appetuṁ nāsakkhiṁsu,",
  "atk-s0401a13:842_4": "ekappahāreneva bhusamuṭṭhi viya jhāyiṁsu.",
  "atk-s0401a13:842_5": "Tāsaṁ ārakkhapurisā rañño santikaṁ gantvā, ‘‘deva,",
  "atk-s0401a13:842_6": "idaṁ nāma kariṁsū’’ti ācikkhiṁsu.",
  "atk-s0401a13:843_0": "Rājā ‘‘kena kata’’nti pariyesanto māgaṇḍiyāya kāritabhāvaṁ ñatvā taṁ pakkosāpetvā ‘‘bhadde,",
  "atk-s0401a13:843_1": "bhaddakaṁ tayā kammaṁ kataṁ mayā kātabbaṁ karontiyā,",
  "atk-s0401a13:843_2": "‘‘uṭṭhāya samuṭṭhāya mayhaṁ vadhāya parisakkamānā ghātitā, pasannosmi,",
  "atk-s0401a13:843_3": "tuyhaṁ sampattiṁ dassāmīti tava ñātake pakkosāpehī’’ti āha.",
  "atk-s0401a13:843_4": "Sā rañño kathaṁ sutvā aññātakepi ñātake katvā pakkosāpesi.",
  "atk-s0401a13:843_5": "Rājā sabbesaṁ sannipatitabhāvaṁ ñatvā rājaṅgaṇe galappamāṇesu āvāṭesu nikhanitvā upari ṭhitāni sīsāni bhindāpento mahantehi ayanaṅgalehi kasāpesi.",
  "atk-s0401a13:843_6": "Māgaṇḍiyampi khaṇḍākhaṇḍikaṁ chindāpetvā pūvapacanakaṭāhe pacāpesi.",
  "atk-s0401a13:844_0": "Kiṁ pana sāmāvatiyā saparivārāya agginā jhāpanakammanti?",
  "atk-s0401a13:844_1": "Sā kira anuppanne buddhe teheva pañcahi mātugāmasatehi saddhiṁ gaṅgāyaṁ kīḷitvā bahititthe ṭhitā sīte jāte avidūraṭṭhāne paccekabuddhassa paṇṇasālaṁ disvā anto asodhetvāva bahi aggiṁ datvā visibbesuṁ.",
  "atk-s0401a13:844_2": "Antopaṇṇasālāya paccekabuddho nirodhasamāpattiṁ samāpajjitvā nisinno.",
  "atk-s0401a13:844_3": "Tā jālāsu pacchinnāsu paccekabuddhaṁ disvā ‘‘kiṁ amhehi kataṁ,",
  "atk-s0401a13:844_4": "ayaṁ paccekabuddho rañño kulūpako,",
  "atk-s0401a13:844_5": "imaṁ disvā rājā amhākaṁ kujjhissati,",
  "atk-s0401a13:844_6": "idāni naṁ sujjhāpitaṁ kātuṁ vaṭṭatī’’ti aññānipi dārūni pakkhipitvā aggiṁ adaṁsu.",
  "atk-s0401a13:844_7": "Puna jālāya pacchinnāya paccekabuddho samāpattito vuṭṭhāya tāsaṁ passantīnaṁyeva cīvarāni papphoṭetvā vehāsaṁ uppatitvā gato.",
  "atk-s0401a13:844_8": "Tena kammena niraye paccitvā pakkāvasesena imaṁ byasanaṁ pāpuṇiṁsu.",
  "atk-s0401a13:844_9": "Catuparisamajjhe pana kathā udapādi – ‘‘bahussutā vata khujjuttarā,",
  "atk-s0401a13:844_10": "mātugāmaattabhāve ṭhatvā pañcannaṁ mātugāmasatānaṁ dhammaṁ kathetvā sotāpattiphale patiṭṭhāpesi.",
  "atk-s0401a13:844_11": "Sāmāvatīpi raññā attano appitaṁ kaṇḍaṁ mettāpharaṇena pharitvā paṭibāhī’’ti tassāpi mahājano guṇaṁ kathesi. Evametaṁ vatthu samuṭṭhitaṁ.",
  "atk-s0401a13:844_12": "Atha satthā aparabhāge jetavane nisinno tadeva kāraṇaṁ aṭṭhuppattiṁ katvā khujjuttaraṁ bahussutānaṁ,",
  "atk-s0401a13:844_13": "sāmāvatiṁ mettāvihārīnaṁ aggaṭṭhāne ṭhapesīti.",
  "atk-s0401a13:845_0": "Uttarānandamātāvatthu",
  "atk-s0401a13:846_0": "262.",
  "atk-s0401a13:846_1": "Pañcame jhāyīnanti jhānābhiratānaṁ upāsikānaṁ, uttarā nandamātā, aggāti dasseti.",
  "atk-s0401a13:846_2": "Sā kira padumuttarabuddhakāle haṁsavatiyaṁ kulagehe nibbattā satthu dhammakathaṁ suṇantī satthāraṁ ekaṁ upāsikaṁ jhānābhiratānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:846_3": "Sā kappasatasahassaṁ devamanussesu saṁsaritvā imasmiṁ buddhuppāde rājagahanagare sumanaseṭṭhiṁ nissāya vasantassa puṇṇasīhassa nāma bhariyāya kucchismiṁ paṭisandhiṁ gaṇhi, uttarātissā nāmaṁ akaṁsu.",
  "atk-s0401a13:847_0": "Athekasmiṁ nakkhattamahadivase rājagahaseṭṭhi puṇṇaṁ pakkosāpetvā āha – ‘‘tāta puṇṇa,",
  "atk-s0401a13:847_1": "nakkhattaṁ vā uposatho vā duggatassa kiṁ karissati,",
  "atk-s0401a13:847_2": "evaṁ santepi vadehi ‘kiṁ nakkhattaparibbayaṁ gahetvā nakkhattaṁ kīḷissasi,",
  "atk-s0401a13:847_3": "balavagoṇe ca phālañca naṅgalañca gahetvā kasissasī’’’ti.",
  "atk-s0401a13:847_4": "‘‘Mama bhariyāya saddhiṁ mantetvā jānissāmi,",
  "atk-s0401a13:847_5": "ayyā’’ti taṁ kathaṁ bhariyāya ārocesi. ‘‘Seṭṭhi nāma ayyo issaro,",
  "atk-s0401a13:847_6": "tassa tayā saddhiṁ kathentassa kathā sobhati,",
  "atk-s0401a13:847_7": "tvaṁ pana attano kasikammaṁ mā vissajjesī’’ti āha.",
  "atk-s0401a13:847_8": "So tassā vacanaṁ sutvā kasibhaṇḍaṁ ādāya kasituṁ gato.",
  "atk-s0401a13:848_0": "Taṁdivasañca sāriputtatthero nirodhasamāpattito vuṭṭhāya ‘‘kassa ajja mayā saṅgahaṁ kātuṁ vaṭṭatī’’ti āvajjento imassa puṇṇassa upanissayaṁ disvā bhikkhācāravelāya pattacīvaramādāya puṇṇassa kasanaṭṭhānaṁ gacchanto avidūre attānaṁ dassesi.",
  "atk-s0401a13:848_1": "Puṇṇo theraṁ disvā kasiṁ ṭhapetvā therassa santikaṁ gantvā pañcapatiṭṭhitena vandi.",
  "atk-s0401a13:848_2": "Thero taṁ oloketvā udakasabhāgaṁ pucchi.",
  "atk-s0401a13:848_3": "Tassa etadahosi – ‘‘ayyo mukhaṁ dhovitukāmo bhavissatī’’ti.",
  "atk-s0401a13:848_4": "Tato vegena gantvā dantakaṭṭhaṁ āharitvā kappiyaṁ katvā therassa adāsi.",
  "atk-s0401a13:848_5": "There dantakaṭṭhaṁ khādante pattena saddhiṁ dhammakaraṇaṁ nīharitvā udakassa pūretvā āhari.",
  "atk-s0401a13:848_6": "Thero mukhaṁ dhovitvā bhikkhācāramaggaṁ paṭipajji.",
  "atk-s0401a13:848_7": "Puṇṇo cintesi – ‘‘thero aññesu divasesu imaṁ maggaṁ na paṭipajjati,",
  "atk-s0401a13:848_8": "ajja pana mayhaṁ saṅgahatthāya paṭipanno bhavissati.",
  "atk-s0401a13:848_9": "Aho vata me bhariyā mamatthāya āharaṇakaṁ āhāraṁ therassa patte patiṭṭhapeyyā’’ti.",
  "atk-s0401a13:849_0": "Athassa bhariyā ‘‘ajja nakkhattadivaso’’ti pātova attano labhanakaniyāmena khādanīyabhojanīyaṁ saṁvidhāya gahetvā sāmikassa kasanaṭṭhānaṁ āgacchantī antarāmagge theraṁ disvā cintesi – ‘‘aññesu divasesu mayhaṁ theraṁ disvā deyyadhammo na hoti,",
  "atk-s0401a13:849_1": "deyyadhamme santepi mama ayyaṁ na passāmi,",
  "atk-s0401a13:849_2": "ajja pana dvinnampi sammukhībhāvo jāto.",
  "atk-s0401a13:849_3": "Mama sāmikassa puna sampādetvā āharissāmi,",
  "atk-s0401a13:849_4": "imaṁ tāva āhāraṁ therassa dassāmī’’ti tīhi cetanāhi sampayuttaṁ katvā taṁ bhojanaṁ sāriputtattherassa patte patiṭṭhapetvā ‘‘evaṁvidhā duggatajīvitā muccāmī’’ti āha.",
  "atk-s0401a13:849_5": "Theropi ‘‘tava ajjhāsayo pūratū’’ti tassānumodanaṁ katvā tato nivattitvā vihāraṁ agamāsi.",
  "atk-s0401a13:850_0": "Sāpi puna attano gehaṁ gantvā sāmikassa āhāraṁ sampādetvā ādāya kasanaṭṭhānaṁ gantvā sāmikassa kujjhanabhāvato bhītā ‘‘sāmi,",
  "atk-s0401a13:850_1": "ajja ekadivasaṁ tava manaṁ sandhārehī’’ti āha. Kiṁ kāraṇāti?",
  "atk-s0401a13:850_2": "Ahaṁ ajja tāva āhāraṁ āharantī antarāmagge theraṁ disvā tava bhāgabhattaṁ therassa patte patiṭṭhapetvā puna gehaṁ gantvā āhāraṁ pacitvā ādāya āgatāmhīti. Manāpaṁ te, bhadde, kataṁ,",
  "atk-s0401a13:850_3": "mayāpi pātova therassa dantakaṭṭhañca mukhodakañca dinnaṁ. Ajja amhākaṁ suppabhātaṁ,",
  "atk-s0401a13:850_4": "sabbampi therassa amhākaṁ santakameva jātanti dvinnampi janānaṁ ekasadisameva cittaṁ ahosi.",
  "atk-s0401a13:850_5": "Atha puṇṇo āhārakiccaṁ katvā bhariyāya ūrumhi sīsaṁ katvā muhuttaṁ nipajji. Athassa niddā okkami.",
  "atk-s0401a13:850_6": "So thokaṁ niddāyitvā pabuddho kasitaṭṭhānaṁ olokesi,",
  "atk-s0401a13:850_7": "olokitolokitaṭṭhānaṁ mahākosātakipupphehi samparikiṇṇaṁ viya ahosi. So bhariyaṁ āha – ‘‘bhadde,",
  "atk-s0401a13:850_8": "kinnāmetaṁ ajja idaṁ kasitaṭṭhānaṁ suvaṇṇavaṇṇaṁ hutvā khāyatī’’ti. Ayya ,",
  "atk-s0401a13:850_9": "ajja te sakaladivasaṁ kilantatāya akkhīni maññe bhamantīti. Bhadde,",
  "atk-s0401a13:850_10": "mayhaṁ assaddahantī sayaṁ olokehīti.",
  "atk-s0401a13:850_11": "Tasmiṁ kāle sā oloketvā sabhāvaṁ ayya, kathesi, evametaṁ bhavissatīti.",
  "atk-s0401a13:851_0": "Puṇṇo uṭṭhāya ekaṁ kaṭṭhiṁ gahetvā naṅgalasīse pahari,",
  "atk-s0401a13:851_1": "guḷapiṇḍo viya naṅgalasīse allīyitvā aṭṭhāsi.",
  "atk-s0401a13:851_2": "So bhariyaṁ pakkositvā āha – ‘‘bhadde,",
  "atk-s0401a13:851_3": "aññesaṁ vapitabījaṁ nāma tīhi vā catūhi vā māsehi phalaṁ deti,",
  "atk-s0401a13:851_4": "amhākaṁ pana ayyassa sāriputtattherassa antare ropitena saddhābījena ajjeva avassaṁ phalaṁ dinnaṁ.",
  "atk-s0401a13:851_5": "Imasmiṁ karīsamatte padese āmalakamattopi paṁsupiṇḍo asuvaṇṇo nāma natthī’’ti. Idāni kiṁ karissāma, ayyāti? ‘‘Bhadde,",
  "atk-s0401a13:851_6": "imaṁ ettakaṁ suvaṇṇaṁ thenetvā khādituṁ nāma na sakkā’’ti bhariyaṁ tasmiṁ ṭhāne ṭhapetvā bhattassa pūretvā ābhataṁ pātiṁ suvaṇṇassa pūretvā gantvā rañño ārocāpesi – ‘‘eko manusso suvaṇṇapātiṁ gahetvā ṭhito’’ti.",
  "atk-s0401a13:851_7": "Rājā taṁ pakkosāpetvā ‘‘kahaṁ te, tāta, laddha’’nti pucchi. ‘‘Deva,",
  "atk-s0401a13:851_8": "mayhaṁ ekaṁ kasitaṭṭhānaṁ sabbaṁ suvaṇṇameva jātaṁ, pahiṇitvā āharāpethā’’ti āha. Tvaṁ kinnāmosīti? Puṇṇo nāma ahaṁ, devāti. Gacchatha, bhaṇe,",
  "atk-s0401a13:851_9": "sakaṭāni yojetvā puṇṇassa kasitaṭṭhānato suvaṇṇamāharathāti.",
  "atk-s0401a13:852_0": "Sakaṭehi saddhiṁ gatarājapurisā ‘‘rañño puñña’’nti vatvā suvaṇṇapiṇḍe gaṇhanti,",
  "atk-s0401a13:852_1": "gahitagahitampi kasitaleḍḍuyeva hoti. Te gantvā rañño ārocesuṁ.",
  "atk-s0401a13:852_2": "Tena hi bhaṇe gantvā ‘‘puṇṇassa puñña’’nti vatvā gaṇhathāti.",
  "atk-s0401a13:852_3": "Gahitagahitaṁ suvaṇṇameva hoti.",
  "atk-s0401a13:852_4": "Te sabbampi taṁ suvaṇṇaṁ āharitvā rājaṅgaṇe rāsiṁ akaṁsu.",
  "atk-s0401a13:852_5": "Rāsi ubbedhena tālappamāṇo ahosi.",
  "atk-s0401a13:852_6": "Rājā vāṇije pakkosāpetvā ‘‘kassa gehe ettakaṁ suvaṇṇaṁ atthī’’ti pucchi. Natthi, deva, kassacīti.",
  "atk-s0401a13:852_7": "Ettakassa pana dhanassa sāmino kiṁ kātuṁ vaṭṭatīti?",
  "atk-s0401a13:852_8": "Dhanaseṭṭhiṁ nāma naṁ kātuṁ vaṭṭati, devāti?",
  "atk-s0401a13:852_9": "Tena hi puṇṇaṁ imasmiṁ nagare dhanaseṭṭhiṁ nāma karothāti sabbaṁ taṁ suvaṇṇaṁ tasseva datvā taṁdivasaṁyevassa seṭṭhiṭṭhānaṁ adāsi.",
  "atk-s0401a13:852_10": "So seṭṭhi maṅgalaṁ karonto sattāhaṁ buddhappamukhassa bhikkhusaṅghassa mahādānaṁ adāsi.",
  "atk-s0401a13:852_11": "Sattame divase dasabalassa bhattānumodanāya puṇṇaseṭṭhipi bhariyāpi dhītāpi sabbe sotāpattiphale patiṭṭhahiṁsu.",
  "atk-s0401a13:853_0": "Aparabhāge rājagahaseṭṭhi ‘‘puṇṇaseṭṭhino vayappattā dārikā atthī’’ti sutvā attano puttassa kāraṇā tassa gehaṁ pesesi.",
  "atk-s0401a13:853_1": "So tassa sāsanaṁ sutvā ‘‘nāhaṁ dhītaraṁ dassāmī’’ti paṭisāsanaṁ pesesi.",
  "atk-s0401a13:853_2": "Sumanaseṭṭhipi puna pesesi – ‘‘tvaṁ mama gehaṁ nissāya vasitvā idāni ekappahāreneva issaro hutvā mayhaṁ dārikaṁ na desī’’ti.",
  "atk-s0401a13:853_3": "Tato puṇṇaseṭṭhi āha – ‘‘imaṁ tāva tumhākaṁ seṭṭhi sabhāvameva kathesi ,",
  "atk-s0401a13:853_4": "puriso nāma sabbakāle evaṁvidhoyevāti na sallakkhetabbo.",
  "atk-s0401a13:853_5": "Ahañhi idāni tādise purise dāse katvā gahetuṁ sakkomi,",
  "atk-s0401a13:853_6": "tuyhaṁ pana jātiṁ vā gottaṁ vā na kopemi.",
  "atk-s0401a13:853_7": "Apica kho mama dhītā sotāpannā ariyasāvikā devasikaṁ kahāpaṇagghanakehi pupphehi pūjaṁ karoti,",
  "atk-s0401a13:853_8": "tamahaṁ tumhādisassa micchādiṭṭhikassa gehaṁ na pesessāmī’’ti.",
  "atk-s0401a13:853_9": "Evaṁ puṇṇaseṭṭhissa paṭibāhakabhāvaṁ ñatvā rājagahaseṭṭhi puna sāsanaṁ pesesi – ‘‘porāṇakaṁ vissāsaṁ mā bhindatu,",
  "atk-s0401a13:853_10": "ahaṁ mayhaṁ suṇisāya devasikaṁ dvinnaṁ kahāpaṇānaṁ andhanakāni pupphāni sajjāpessāmī’’ti.",
  "atk-s0401a13:853_11": "So ‘‘sādhū’’ti sampaṭicchitvā dhītaraṁ tassa gharaṁ pesesi.",
  "atk-s0401a13:854_0": "Athekadivasaṁ sā puṇṇaseṭṭhino dhītā uttarā attano sāmikaṁ evamāha – ‘‘ahaṁ attano kulagehe māsassa aṭṭha divasāni nibaddhaṁ uposathakammaṁ karomi,",
  "atk-s0401a13:854_1": "idānipi tumhesu sampaṭicchantesu uposathaṅgāni adhiṭṭhaheyya’’nti.",
  "atk-s0401a13:854_2": "So ‘‘na sakkā’’ti taṁ na sampaṭicchi.",
  "atk-s0401a13:854_3": "Sā taṁ saññāpetuṁ asakkontī tuṇhī ahosi.",
  "atk-s0401a13:854_4": "Puna antovasse ‘‘uposathikā bhavissāmī’’ti tadāpi okāsaṁ kārentī neva alattha.",
  "atk-s0401a13:854_5": "Sā antovasse aḍḍhatiyesu māsesu atikkantesu aḍḍhamāse avasiṭṭhe mātāpitūnaṁ sāsanaṁ pesesi – ‘‘ahaṁ tumhehi cārake pakkhittā ettake addhāne ekadivasampi uposathaṅgāni adhiṭṭhātuṁ na labhāmi,",
  "atk-s0401a13:854_6": "pañcadasa me kahāpaṇasahassāni pesethā’’ti.",
  "atk-s0401a13:854_7": "Te dhītu sāsanaṁ sutvā ‘‘kiṁkāraṇā’’ti apucchitvāva pahiṇiṁsu.",
  "atk-s0401a13:854_8": "Uttarā te kahāpaṇe gaṇhitvā tasmiṁ nagare sirimā nāma gaṇikā atthi,",
  "atk-s0401a13:854_9": "taṁ pakkosāpetvā ‘‘amma sirime,",
  "atk-s0401a13:854_10": "ahaṁ imaṁ aḍḍhamāsaṁ uposathaṅgāni adhiṭṭhahissāmi,",
  "atk-s0401a13:854_11": "tvaṁ imāni pañcadasa kahāpaṇasahassāni gahetvā imaṁ aḍḍhamāsaṁ seṭṭhiputtaṁ paricarāhī’’ti. Sā ‘‘sādhu, ayye’’ti sampaṭicchi.",
  "atk-s0401a13:854_12": "Tato paṭṭhāya seṭṭhiputto ‘‘ahaṁ sirimāya saddhiṁ modissāmī’’ti uttarāya aḍḍhamāsaṁ uposathakammaṁ sampaṭicchi.",
  "atk-s0401a13:855_0": "Sā tena sampaṭicchitabhāvaṁ ñatvā divase divase pātova dāsigaṇaparivutā satthu sahatthā khādanīyabhojanīyaṁ saṁvidahitvā satthari bhattakiccaṁ katvā vihāraṁ gate uposathaṅgāni adhiṭṭhāya pāsādavaraṁ āruyha attano sīlāni āvajjamānā nisīdati.",
  "atk-s0401a13:855_1": "Evaṁ aḍḍhamāsaṁ vītināmetvā uposathaṁ vissajjanadivase pātova yāgukhajjakādīni saṁvidahantī vicarati.",
  "atk-s0401a13:855_2": "Tasmiṁ samaye seṭṭhiputto sirimāya saddhiṁ uparipāsādavaragato jālavātapānaṁ vivaritvā antaravatthuṁ olokento aṭṭhāsi. Uttarā,",
  "atk-s0401a13:855_3": "vātapānacchiddena uddhaṁ olokesi.",
  "atk-s0401a13:855_4": "Seṭṭhiputto uttaraṁ oloketvā ‘‘nerayikajātikā vatāyaṁ evaṁvidhaṁ nāma sampattiṁ pahāya ukkhalikamasimakkhitā hutvā nikkāraṇā dāsīnaṁ antare vicaratī’’ti sitaṁ akāsi. Uttarā,",
  "atk-s0401a13:855_5": "tassa pamādabhāvaṁ ñatvā ‘‘ayaṁ bālo nāma attano sampatti sabbakālaṁ thāvarāti saññī bhavissatī’’ti sayampi sitaṁ akāsi.",
  "atk-s0401a13:855_6": "Tato sirimā ‘‘ayaṁ ceṭikā mayi ṭhitāya evaṁ mama sāmikena saddhiṁ sitaṁ karotī’’ti kupitā vegena otari. Uttarā,",
  "atk-s0401a13:855_7": "tassā āgamanākappeneva ‘‘ayaṁ bālā aḍḍhamāsamattaṁ imasmiṁ gehe vasitvā mayhamevetaṁ gehantisaññī jātā’’ti ñatvā taṅkhaṇaññeva mettājhānaṁ samāpajjitvā aṭṭhāsi.",
  "atk-s0401a13:855_8": "Sirimāpi dāsīnaṁ antarena āgantvā uḷuṅkaṁ gahetvā pūvapacanaṭṭhāne pakkuthitatelassa pūretvā uttarāya matthake āsiñci,",
  "atk-s0401a13:855_9": "mettājhānassa vipphārena uttarāya matthake āsittaṁ pakkuthitatelaṁ padumapatte āsittaudakaṁ viya vinivattitvā gataṁ.",
  "atk-s0401a13:856_0": "Tasmiṁ khaṇe sirimāya samīpe ṭhitā dāsiyo taṁ oloketvā, ‘‘bho je,",
  "atk-s0401a13:856_1": "tvaṁ amhākaṁ ayyāya hatthato mūlaṁ gahetvā āgatā imasmiṁ gehe vasamānā amhākaṁ ayyāya sadisā bhavituṁ vāyamasī’’ti sammukhaṭṭhāne taṁ paribhāsiṁsu.",
  "atk-s0401a13:856_2": "Tasmiṁ khaṇe sirimā attano āgantukabhāvaṁ aññāsi.",
  "atk-s0401a13:856_3": "Sā tatova gantvā uttarāya pādesu patitvā, ‘‘ayye, anupadhāretvā me kataṁ, khamatha mayha’’nti āha. Amma sirime,",
  "atk-s0401a13:856_4": "nāhaṁ tava imasmiṁ ṭhāne khamissāmi, ahaṁ sapitikā dhītā,",
  "atk-s0401a13:856_5": "dasabale khamanteyeva khamissāmīti.",
  "atk-s0401a13:857_0": "Satthāpi kho bhikkhusaṅghaparivāro āgantvā uttarāya nivesane paññattāsane nisīdi.",
  "atk-s0401a13:857_1": "Sirimā gantvā satthu pādesu patitvā, ‘‘bhante,",
  "atk-s0401a13:857_2": "mayā ayyāya uttarāya antare eko doso kato,",
  "atk-s0401a13:857_3": "tumhesu khamantesu khamissāmīti vadati, khamatha mayhaṁ bhagavā’’ti. Khamāmi te sirimeti.",
  "atk-s0401a13:857_4": "Sā tasmiṁ kāle gantvā uttaraṁ khamāpesi.",
  "atk-s0401a13:857_5": "Taṁdivasañca sirimā dasabalassa bhattānumodanaṁ sutvā –",
  "atk-s0401a13:858_0": "‘‘Akkodhena jine kodhaṁ, asādhuṁ sādhunā jine;",
  "atk-s0401a13:859_0": "Jine kadariyaṁ dānena, saccenālikavādina’’nti. (dha. pa. 223) –",
  "atk-s0401a13:860_0": "Gāthāpariyosāne sotāpattiphale patiṭṭhitā dasabalaṁ nimantetvā punadivase mahādānaṁ adāsi. Evametaṁ vatthu samuṭṭhitaṁ.",
  "atk-s0401a13:860_1": "Aparabhāge pana satthā jetavane nisīditvā upāsikāyo ṭhānantaresu ṭhapento uttaraṁ nandamātaraṁ jhāyīnaṁ aggaṭṭhāne ṭhapesīti.",
  "atk-s0401a13:861_0": "Suppavāsāvatthu",
  "atk-s0401a13:862_0": "263.",
  "atk-s0401a13:862_1": "Chaṭṭhe paṇītadāyikānanti paṇītarasadāyikānaṁ upāsikānaṁ, suppavāsā koliyadhītā, aggāti dasseti.",
  "atk-s0401a13:862_2": "Sā kira padumuttarabuddhakāle haṁsavatiyaṁ kulagehe nibbattā satthu dhammadesanaṁ suṇantī satthāraṁ ekaṁ upāsikaṁ paṇītadāyikānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:862_3": "Sā kappasatasahassaṁ devamanussesu saṁsaritvā imasmiṁ buddhuppāde koliyanagare khattiyakule nibbatti, suppavāsātissā nāmaṁ akaṁsu.",
  "atk-s0401a13:862_4": "Sā vayappattā ekassa sakyakumārassa gehaṁ gatā,",
  "atk-s0401a13:862_5": "paṭhamadassaneyeva satthu dhammakathaṁ sutvā sotāpattiphale patiṭṭhāsi.",
  "atk-s0401a13:862_6": "Sā aparabhāge sīvaliṁ nāma dārakaṁ vijāyi.",
  "atk-s0401a13:862_7": "Tassa vatthu heṭṭhā vitthāritameva.",
  "atk-s0401a13:863_0": "Sā ekasmiṁ samaye buddhappamukhassa bhikkhusaṅghassa nānaggarasapaṇītabhojanaṁ adāsi.",
  "atk-s0401a13:863_1": "Satthā katabhattakicco anumodanaṁ karonto suppavāsāya imaṁ dhammaṁ desesi ‘‘bhojanaṁ suppavāse dentī ariyasāvikā paṭiggāhakānaṁ pañca ṭhānāni deti. Āyuṁ deti, vaṇṇaṁ deti, sukhaṁ deti, balaṁ deti, paṭibhānaṁ deti.",
  "atk-s0401a13:863_2": "Āyuṁ kho pana datvā āyussa bhāginī hoti dibbassa vā mānusassa vā…pe… paṭibhānaṁ datvā paṭibhānassa bhāginī hoti dibbassa vā mānusassa vā’’ti. Evametaṁ vatthu samuṭṭhitaṁ.",
  "atk-s0401a13:863_3": "Atha aparabhāge satthā jetavane nisīditvā upāsikāyo ṭhānantaresu ṭhapento suppavāsaṁ koliyadhītaraṁ paṇītadāyikānaṁ aggaṭṭhāne ṭhapesīti.",
  "atk-s0401a13:864_0": "Suppiyāvatthu",
  "atk-s0401a13:865_0": "264.",
  "atk-s0401a13:865_1": "Sattame gilānupaṭṭhākīnanti gilānupaṭṭhākīnaṁ upāsikānaṁ, suppiyā upāsikā, aggāti dasseti.",
  "atk-s0401a13:865_2": "Ayaṁ kira padumuttarabuddhakāle haṁsavatiyaṁ kulagehe nibbattā aparabhāge satthu dhammadesanaṁ suṇantī satthāraṁ ekaṁ upāsikaṁ gilānupaṭṭhākīnaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:865_3": "Sā kappasatasahassaṁ devamanussesu saṁsaritvā imasmiṁ buddhuppāde bārāṇasiyaṁ kulagehe nibbatti, suppiyātissā nāmaṁ akaṁsu.",
  "atk-s0401a13:865_4": "Aparabhāge satthā bhikkhusaṅghaparivāro bārāṇasiṁ agamāsi.",
  "atk-s0401a13:865_5": "Sā tathāgatassa paṭhamadassaneyeva dhammaṁ sutvā sotāpattiphale patiṭṭhāsi.",
  "atk-s0401a13:866_0": "Athekadivasaṁ dhammassavanatthāya vihāraṁ gatā.",
  "atk-s0401a13:866_1": "Vihāracārikaṁ caramānā ekaṁ bhikkhuṁ gilānaṁ disvā abhivādetvā paṭisanthāraṁ katvā ‘‘ayyassa kiṁ laddhuṁ vaṭṭatī’’ti pucchi. Rasaṁ laddhuṁ vaṭṭati, upāsiketi. ‘‘Hotu, bhante,",
  "atk-s0401a13:866_2": "ahaṁ pahiṇissāmī’’ti theraṁ abhivādetvā antonagaraṁ gantvā punadivase pavattamaṁsatthāya dāsiṁ antarāpaṇaṁ pesesi.",
  "atk-s0401a13:866_3": "Sā sakalanagare pavattamaṁsaṁ alabhitvā aladdhabhāvaṁ kathesi.",
  "atk-s0401a13:866_4": "Upāsikā cintesi – ‘‘ahaṁ ayyassa rasaṁ pahiṇissāmīti vatvā sace na pesessāmi ,",
  "atk-s0401a13:866_5": "ayyo aññatopi alabhanto kilamissati,",
  "atk-s0401a13:866_6": "yaṁkiñci katvā pesetuṁ vaṭṭatī’’ti gabbhaṁ pavisitvā ūrumaṁsaṁ chinditvā dāsiyā adāsi ‘‘idaṁ maṁsaṁ gahetvā sambhārehi yojetvā rasaṁ katvā vihāraṁ netvā ayyassa dehi. So ce maṁ pucchati, gilānāti vadehī’’ti. Sā tathā akāsi.",
  "atk-s0401a13:867_0": "Satthā taṁ kāraṇaṁ ñatvā punadivase bhikkhācāravelāya bhikkhusaṅghaparivuto upāsikāya gehaṁ agamāsi.",
  "atk-s0401a13:867_1": "Sā tathāgatassa āgatabhāvaṁ sutvā sāmikaṁ āmantesi – ‘‘ayyaputta,",
  "atk-s0401a13:867_2": "ahaṁ satthu santikaṁ gantuṁ na sakkomi,",
  "atk-s0401a13:867_3": "gaccha tvaṁ satthāraṁ antogehaṁ pavesetvā nisīdāpehī’’ti. So tathā akāsi.",
  "atk-s0401a13:867_4": "Satthā ‘‘kahaṁ suppiyā’’ti pucchi. Gilānā, bhanteti. Pakkosatha, nanti.",
  "atk-s0401a13:867_5": "Atha te gantvā ‘‘satthā taṁ pakkosatī’’ti āhaṁsu.",
  "atk-s0401a13:867_6": "Sā cintesi – ‘‘sabbalokassa hitānukampako satthā na imaṁ kāraṇaṁ adisvā pakkosāpessatī’’ti sahasā mañcamhā vuṭṭhāsi.",
  "atk-s0401a13:867_7": "Athassā buddhānubhāvena taṁkhaṇaṁyeva vaṇo ruhitvā succhavi ahosi sesaṭṭhānato atirekataraṁ vippasannavaṇṇo.",
  "atk-s0401a13:867_8": "Tasmiṁ khaṇe upāsikā sitaṁ katvā dasabalaṁ pañcapatiṭṭhitena vanditvā ekamantaṁ nisīdi.",
  "atk-s0401a13:867_9": "Satthā ‘‘imissā upāsikāya kiṁ aphāsuka’’nti pucchi.",
  "atk-s0401a13:867_10": "Sā attanā katakāraṇaṁ sabbaṁ kathesi.",
  "atk-s0401a13:867_11": "Satthā katabhattakicco vihāraṁ gantvā bhikkhusaṅghaṁ sannipātāpetvā taṁ bhikkhuṁ anekapariyāyena vigarahitvā sikkhāpadaṁ (mahāva. 280) paññapesi. Evametaṁ vatthu samuṭṭhitaṁ.",
  "atk-s0401a13:867_12": "Aparabhāge satthā jetavane nisinno upāsikāyo ṭhānantaresu ṭhapento suppiyaṁ upāsikaṁ gilānupaṭṭhākīnaṁ aggaṭṭhāne ṭhapesīti.",
  "atk-s0401a13:868_0": "Kātiyānīvatthu",
  "atk-s0401a13:869_0": "265.",
  "atk-s0401a13:869_1": "Aṭṭhame aveccappasannānanti adhigatena acalappasādena samannāgatānaṁ upāsikānaṁ, kātiyānī, aggāti dasseti.",
  "atk-s0401a13:869_2": "Sā kira padumuttarabuddhakāle haṁsavatiyaṁ kulagehe nibbattā satthāraṁ ekaṁ upāsikaṁ aveccappasannānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:869_3": "Sā kappasatasahassaṁ devamanussesu saṁsaritvā imasmiṁ buddhuppāde kuraragharanagare nibbatti, kātiyānītissā nāmaṁ akaṁsu.",
  "atk-s0401a13:870_0": "Sā aparabhāge vayappattā kuraragharikāya, kāḷiyā sahāyikā, daḷhamittā ahosi.",
  "atk-s0401a13:870_1": "Yadā pana kuṭikaṇṇasoṇatthero ‘‘dasabalassa kathitaniyāmena mayhampi dhammaṁ kathehī’’ti mātarā yācito rattibhāge antonagare alaṅkatadhammāsane nisīditvā mātaraṁ kāyasakkhiṁ katvā dhammadesanaṁ ārabhi,",
  "atk-s0401a13:870_2": "tadā ayaṁ kātiyānī upāsikā kāḷiyā saddhiṁ gantvā parisapariyante dhammaṁ suṇantī aṭṭhāsi.",
  "atk-s0401a13:870_3": "Tasmiṁ samaye pañcamattāni corasatāni antonagare divā katasaññāya koṭito paṭṭhāya ummaṅgaṁ khanitvā imissā kātiyāniyā gharaṁ sampāpuṇiṁsu.",
  "atk-s0401a13:870_4": "Tesaṁ corajeṭṭhako tehi saddhiṁ apavisitvā ‘‘kiṁ nu kho ayaṁ parisā sannipatitā’’ti vīmaṁsanatthāya soṇattherassa dhammakathanaṭṭhānaṁ gantvā parisapariyante tiṭṭhamāno imissā kātiyāniyā piṭṭhipasse aṭṭhāsi.",
  "atk-s0401a13:871_0": "Tasmiṁ samaye, kātiyānī,",
  "atk-s0401a13:871_1": "dāsiṁ āmantesi – ‘‘gaccha je,",
  "atk-s0401a13:871_2": "gehaṁ pavisitvā dīpatelaṁ āhara,",
  "atk-s0401a13:871_3": "mayaṁ dīpe jāletvā dhammaṁ sossāmā’’ti.",
  "atk-s0401a13:871_4": "Sā gharaṁ gantvā ummaṅge core disvā dīpatelaṁ agaṇhitvāva āgantvā attano ayyāya ārocesi – ‘‘ayye,",
  "atk-s0401a13:871_5": "gehe corā ummaṅgaṁ khanantī’’ti.",
  "atk-s0401a13:871_6": "Taṁ sutvā corajeṭṭhako cintesi – ‘‘sacāyaṁ imissā kathaṁ gaṇhitvā gehaṁ gamissati ,",
  "atk-s0401a13:871_7": "ettheva naṁ asinā dvedhā chindissāmi.",
  "atk-s0401a13:871_8": "Sace pana gahitanimitteneva dhammaṁ suṇissati,",
  "atk-s0401a13:871_9": "corehi gahitabhaṇḍakampi puna dāpessāmī’’ti.",
  "atk-s0401a13:871_10": "Kātiyānīpi kho dāsiyā kathaṁ sutvā, ‘‘amma, mā saddaṁ kari,",
  "atk-s0401a13:871_11": "corā nāma harantā attanā diṭṭhameva harissanti,",
  "atk-s0401a13:871_12": "ahaṁ pana ajja dullabhassavanaṁ suṇāmi,",
  "atk-s0401a13:871_13": "mā dhammassa antarāyaṁ karohī’’ti āha.",
  "atk-s0401a13:871_14": "Corajeṭṭhako tassā vacanaṁ sutvā cintesi – ‘‘iminā ajjhāsayena ṭhitāya nāma gehe bhaṇḍaṁ harantehi amhehi mahāpathavī pavisitabbā bhaveyyā’’ti.",
  "atk-s0401a13:871_15": "So tāvadeva gantvā corehi gahitabhaṇḍaṁ chaḍḍāpetvā corehi saddhiṁ āgantvā dhammaṁ suṇanto parisapariyante aṭṭhāsi.",
  "atk-s0401a13:871_16": "Kātiyānīpi upāsikā therassa desanāpariyosāne sotāpattiphale patiṭṭhāsi.",
  "atk-s0401a13:872_0": "Atha aruṇe uggate corajeṭṭhako gantvā upāsikāya pādesu patitvā, ‘‘ayye,",
  "atk-s0401a13:872_1": "sabbesaṁyeva no khamāhī’’ti āha.",
  "atk-s0401a13:872_2": "Kiṁ pana tumhehi mayhaṁ katanti?",
  "atk-s0401a13:872_3": "So sabbaṁ attanā katadosaṁ ārocesi. Tena hi, tātā, khamāmi tumhākanti. Ayye,",
  "atk-s0401a13:872_4": "amhākaṁ evaṁ khamitaṁ nāma na hoti,",
  "atk-s0401a13:872_5": "tumhākaṁ pana puttattherassa santike sabbesaṁyeva no pabbajjaṁ dāpehīti.",
  "atk-s0401a13:872_6": "Sā sabbepi te gahetvā kuṭikaṇṇasoṇattherassa santike pabbājesi.",
  "atk-s0401a13:872_7": "Tepi kho corā therassa santike pabbajitā sabbeva arahattaṁ pāpuṇiṁsu. Evametaṁ vatthu samuṭṭhitaṁ.",
  "atk-s0401a13:872_8": "Aparabhāge satthā jetavane viharanto upāsikāyo ṭhānantaresu ṭhapento kātiyāniṁ upāsikaṁ aveccappasannānaṁ aggaṭṭhāne ṭhapesīti.",
  "atk-s0401a13:873_0": "Nakulamātāvatthu",
  "atk-s0401a13:874_0": "266.",
  "atk-s0401a13:874_1": "Navame vissāsikānanti vissāsakathaṁ kathentīnaṁ upāsikānaṁ, nakulamātā gahapatānī, aggāti dasseti. Yaṁ panettha vattabbaṁ,",
  "atk-s0401a13:874_2": "taṁ sabbaṁ heṭṭhā upāsakapāḷiyaṁ vuttameva.",
  "atk-s0401a13:874_3": "Kevalaṁ idha nakulamātaraṁ dhuraṁ katvā veditabbanti.",
  "atk-s0401a13:875_0": "Kāḷīkuraragharikāvatthu",
  "atk-s0401a13:876_0": "267.",
  "atk-s0401a13:876_1": "Dasame anussavappasannānanti anussaveneva uppannena pasādena samannāgatānaṁ upāsikānaṁ antare, kāḷī upāsikā, kuraragharikā aggāti dasseti.",
  "atk-s0401a13:876_2": "Sā kira padumuttarabuddhakāle haṁsavatiyaṁ kuraragharanagare nibbattā satthu dhammakathaṁ suṇantī satthāraṁ ekaṁ upāsikaṁ anussavappasannānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthesi.",
  "atk-s0401a13:876_3": "Sā kappasatasahassaṁ devamanussesu saṁsaritvā imasmiṁ buddhuppāde rājagahanagare kulagehe nibbatti, kāḷītissā nāmaṁ akaṁsu.",
  "atk-s0401a13:877_0": "Sā vayappattā kuraragharanagare kulagehaṁ gatā.",
  "atk-s0401a13:877_1": "Athassā saṁvāsena gabbho patiṭṭhahi.",
  "atk-s0401a13:877_2": "Sā paripuṇṇagabbhā ‘‘paresaṁ gehe gabbhavuṭṭhānaṁ nāma appatirūpa’’nti attano kulanagarameva āgantvā rattibhāgasamanantare attano pāsādassa upari ākāse ṭhitānaṁ sātāgirahemavatānaṁ ratanattayassa vaṇṇaṁ kathentānaṁ kathaṁ sutvā anussavikappasādaṁ uppādetvā satthu adassaneneva sotāpattiphale patiṭṭhāsi,",
  "atk-s0401a13:877_3": "aparabhāge panassā gabbhavuṭṭhānaṁ ahosīti sabbaṁ vatthu heṭṭhā vitthāritameva.",
  "atk-s0401a13:877_4": "Aparabhāge pana satthā jetavane bhikkhusaṅghamajjhe nisīditvā upāsikāyo ṭhānantaresu ṭhapento imaṁ upāsikaṁ anussavappasannānaṁ aggaṭṭhāne ṭhapesīti.",
  "atk-s0401a13:878_0": "Dasasuttaparimāṇāya upāsikāpāḷiyā vaṇṇanā niṭṭhitā.",
  "atk-s0401a13:879_0": "Ettāvatā ca manorathapūraṇiyā",
  "atk-s0401a13:880_0": "Aṅguttaranikāya-aṭṭhakathāya",
  "atk-s0401a13:881_0": "Sabbāpi etadaggapāḷivaṇṇanā niṭṭhitā."
}