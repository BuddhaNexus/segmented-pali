{
  "mn118:0.1_0": "Majjhima Nikāya 118 ",
  "mn118:0.2_0": "Ānāpānassatisutta ",
  "mn118:1.1_0": "Evaṁ me sutaṁ—",
  "mn118:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde sambahulehi abhiññātehi abhiññātehi therehi sāvakehi saddhiṁ—",
  "mn118:1.3_0": "āyasmatā ca sāriputtena āyasmatā ca mahāmoggallānena āyasmatā ca mahākassapena āyasmatā ca mahākaccāyanena",
  "mn118:1.3_1": "āyasmatā ca mahākoṭṭhikena āyasmatā ca mahākappinena āyasmatā ca mahācundena āyasmatā ca anuruddhena",
  "mn118:1.3_2": "āyasmatā ca revatena āyasmatā ca ānandena,",
  "mn118:1.3_3": "aññehi ca abhiññātehi abhiññātehi therehi sāvakehi saddhiṁ.",
  "mn118:2.1_0": "Tena kho pana samayena therā bhikkhū nave bhikkhū ovadanti anusāsanti. ",
  "mn118:2.2_0": "Appekacce therā bhikkhū dasapi bhikkhū ovadanti anusāsanti,",
  "mn118:2.2_1": "appekacce therā bhikkhū vīsampi bhikkhū ovadanti anusāsanti,",
  "mn118:2.2_2": "appekacce therā bhikkhū tiṁsampi bhikkhū ovadanti anusāsanti,",
  "mn118:2.2_3": "appekacce therā bhikkhū cattārīsampi bhikkhū ovadanti anusāsanti.",
  "mn118:2.3_0": "Te ca navā bhikkhū therehi bhikkhūhi ovadiyamānā anusāsiyamānā uḷāraṁ pubbenāparaṁ visesaṁ jānanti. ",
  "mn118:3.1_0": "Tena kho pana samayena bhagavā tadahuposathe pannarase pavāraṇāya puṇṇāya puṇṇamāya rattiyā bhikkhusaṅghaparivuto abbhokāse nisinno hoti. ",
  "mn118:3.2_0": "Atha kho bhagavā tuṇhībhūtaṁ tuṇhībhūtaṁ bhikkhusaṅghaṁ anuviloketvā bhikkhū āmantesi: ",
  "mn118:4.1_0": "“āraddhosmi, bhikkhave, imāya paṭipadāya; ",
  "mn118:4.2_0": "āraddhacittosmi, bhikkhave, imāya paṭipadāya. ",
  "mn118:4.3_0": "Tasmātiha,",
  "mn118:4.3_1": "bhikkhave,",
  "mn118:4.3_2": "bhiyyoso mattāya vīriyaṁ ārabhatha appattassa pattiyā,",
  "mn118:4.3_3": "anadhigatassa adhigamāya,",
  "mn118:4.3_4": "asacchikatassa sacchikiriyāya.",
  "mn118:4.4_0": "Idhevāhaṁ sāvatthiyaṁ komudiṁ cātumāsiniṁ āgamessāmī”ti. ",
  "mn118:5.1_0": "Assosuṁ kho jānapadā bhikkhū: ",
  "mn118:5.2_0": "“bhagavā kira tattheva sāvatthiyaṁ komudiṁ cātumāsiniṁ āgamessatī”ti. ",
  "mn118:5.3_0": "Te jānapadā bhikkhū sāvatthiṁ osaranti bhagavantaṁ dassanāya. ",
  "mn118:6.1_0": "Te ca kho therā bhikkhū bhiyyoso mattāya nave bhikkhū ovadanti anusāsanti. ",
  "mn118:6.2_0": "Appekacce therā bhikkhū dasapi bhikkhū ovadanti anusāsanti,",
  "mn118:6.2_1": "appekacce therā bhikkhū vīsampi bhikkhū ovadanti anusāsanti,",
  "mn118:6.2_2": "appekacce therā bhikkhū tiṁsampi bhikkhū ovadanti anusāsanti,",
  "mn118:6.2_3": "appekacce therā bhikkhū cattārīsampi bhikkhū ovadanti anusāsanti.",
  "mn118:6.3_0": "Te ca navā bhikkhū therehi bhikkhūhi ovadiyamānā anusāsiyamānā uḷāraṁ pubbenāparaṁ visesaṁ jānanti. ",
  "mn118:7.1_0": "Tena kho pana samayena bhagavā tadahuposathe pannarase komudiyā cātumāsiniyā puṇṇāya puṇṇamāya rattiyā bhikkhusaṅghaparivuto abbhokāse nisinno hoti. ",
  "mn118:7.2_0": "Atha kho bhagavā tuṇhībhūtaṁ tuṇhībhūtaṁ bhikkhusaṅghaṁ anuviloketvā bhikkhū āmantesi: ",
  "mn118:8.1_0": "“Apalāpāyaṁ, bhikkhave, parisā; nippalāpāyaṁ, bhikkhave, parisā; suddhā sāre patiṭṭhitā. ",
  "mn118:8.2_0": "Tathārūpo ayaṁ, bhikkhave, bhikkhusaṅgho; tathārūpā ayaṁ, bhikkhave, parisā ",
  "mn118:8.3_0": "yathārūpā parisā āhuneyyā pāhuneyyā dakkhiṇeyyā añjalikaraṇīyā anuttaraṁ puññakkhettaṁ lokassa. ",
  "mn118:8.4_0": "Tathārūpo ayaṁ, bhikkhave, bhikkhusaṅgho; tathārūpā ayaṁ, bhikkhave, parisā ",
  "mn118:8.5_0": "yathārūpāya parisāya appaṁ dinnaṁ bahu hoti, bahu dinnaṁ bahutaraṁ. ",
  "mn118:8.6_0": "Tathārūpo ayaṁ, bhikkhave, bhikkhusaṅgho; tathārūpā ayaṁ, bhikkhave, parisā ",
  "mn118:8.7_0": "yathārūpā parisā dullabhā dassanāya lokassa. ",
  "mn118:8.8_0": "Tathārūpo ayaṁ, bhikkhave, bhikkhusaṅgho; tathārūpā ayaṁ, bhikkhave, parisā ",
  "mn118:8.9_0": "yathārūpaṁ parisaṁ alaṁ yojanagaṇanāni dassanāya gantuṁ puṭosenāpi. ",
  "mn118:9.1_0": "Santi,",
  "mn118:9.1_1": "bhikkhave,",
  "mn118:9.1_2": "bhikkhū imasmiṁ bhikkhusaṅghe arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā—",
  "mn118:9.2_0": "evarūpāpi, bhikkhave, santi bhikkhū imasmiṁ bhikkhusaṅghe. ",
  "mn118:10.1_0": "Santi,",
  "mn118:10.1_1": "bhikkhave,",
  "mn118:10.1_2": "bhikkhū imasmiṁ bhikkhusaṅghe pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā—",
  "mn118:10.2_0": "evarūpāpi, bhikkhave, santi bhikkhū imasmiṁ bhikkhusaṅghe. ",
  "mn118:11.1_0": "Santi,",
  "mn118:11.1_1": "bhikkhave,",
  "mn118:11.1_2": "bhikkhū imasmiṁ bhikkhusaṅghe tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino sakideva",
  "mn118:11.1_3": "imaṁ lokaṁ āgantvā dukkhassantaṁ karissanti—",
  "mn118:11.2_0": "evarūpāpi, bhikkhave, santi bhikkhū imasmiṁ bhikkhusaṅghe. ",
  "mn118:12.1_0": "Santi,",
  "mn118:12.1_1": "bhikkhave,",
  "mn118:12.1_2": "bhikkhū imasmiṁ bhikkhusaṅghe tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyanā—",
  "mn118:12.2_0": "evarūpāpi, bhikkhave, santi bhikkhū imasmiṁ bhikkhusaṅghe. ",
  "mn118:13.1_0": "Santi,",
  "mn118:13.1_1": "bhikkhave,",
  "mn118:13.1_2": "bhikkhū imasmiṁ bhikkhusaṅghe catunnaṁ satipaṭṭhānānaṁ bhāvanānuyogamanuyuttā viharanti—",
  "mn118:13.2_0": "evarūpāpi, bhikkhave, santi bhikkhū imasmiṁ bhikkhusaṅghe. ",
  "mn118:14.1_0": "Santi,",
  "mn118:14.1_1": "bhikkhave,",
  "mn118:14.1_2": "bhikkhū imasmiṁ bhikkhusaṅghe catunnaṁ sammappadhānānaṁ bhāvanānuyogamanuyuttā viharanti …pe…",
  "mn118:14.2_0": "catunnaṁ iddhipādānaṁ … ",
  "mn118:14.3_0": "pañcannaṁ indriyānaṁ … ",
  "mn118:14.4_0": "pañcannaṁ balānaṁ … ",
  "mn118:14.5_0": "sattannaṁ bojjhaṅgānaṁ … ",
  "mn118:14.6_0": "ariyassa aṭṭhaṅgikassa maggassa bhāvanānuyogamanuyuttā viharanti—",
  "mn118:14.7_0": "evarūpāpi, bhikkhave, santi bhikkhū imasmiṁ bhikkhusaṅghe. ",
  "mn118:14.8_0": "Santi, bhikkhave, bhikkhū imasmiṁ bhikkhusaṅghe mettābhāvanānuyogamanuyuttā viharanti … ",
  "mn118:14.9_0": "karuṇābhāvanānuyogamanuyuttā viharanti … ",
  "mn118:14.10_0": "muditābhāvanānuyogamanuyuttā viharanti … ",
  "mn118:14.11_0": "upekkhābhāvanānuyogamanuyuttā viharanti … ",
  "mn118:14.12_0": "asubhabhāvanānuyogamanuyuttā viharanti … ",
  "mn118:14.13_0": "aniccasaññābhāvanānuyogamanuyuttā viharanti—",
  "mn118:14.14_0": "evarūpāpi, bhikkhave, santi bhikkhū imasmiṁ bhikkhusaṅghe. ",
  "mn118:14.15_0": "Santi, bhikkhave, bhikkhū imasmiṁ bhikkhusaṅghe ānāpānassatibhāvanānuyogamanuyuttā viharanti. ",
  "mn118:15.1_0": "Ānāpānassati, bhikkhave, bhāvitā bahulīkatā mahapphalā hoti mahānisaṁsā. ",
  "mn118:15.2_0": "Ānāpānassati, bhikkhave, bhāvitā bahulīkatā cattāro satipaṭṭhāne paripūreti. ",
  "mn118:15.3_0": "Cattāro satipaṭṭhānā bhāvitā bahulīkatā satta bojjhaṅge paripūrenti. ",
  "mn118:15.4_0": "Satta bojjhaṅgā bhāvitā bahulīkatā vijjāvimuttiṁ paripūrenti. ",
  "mn118:16.1_0": "Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā? ",
  "mn118:17.1_0": "Idha,",
  "mn118:17.1_1": "bhikkhave,",
  "mn118:17.1_2": "bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.",
  "mn118:17.2_0": "So satova assasati satova passasati. ",
  "mn118:18.1_0": "Dīghaṁ vā assasanto ‘dīghaṁ assasāmī’ti pajānāti,",
  "mn118:18.1_1": "dīghaṁ vā passasanto ‘dīghaṁ passasāmī’ti pajānāti;",
  "mn118:18.2_0": "rassaṁ vā assasanto ‘rassaṁ assasāmī’ti pajānāti,",
  "mn118:18.2_1": "rassaṁ vā passasanto ‘rassaṁ passasāmī’ti pajānāti;",
  "mn118:18.3_0": "‘sabbakāyapaṭisaṁvedī assasissāmī’ti sikkhati, ‘sabbakāyapaṭisaṁvedī passasissāmī’ti sikkhati; ",
  "mn118:18.4_0": "‘passambhayaṁ kāyasaṅkhāraṁ assasissāmī’ti sikkhati,",
  "mn118:18.4_1": "‘passambhayaṁ kāyasaṅkhāraṁ passasissāmī’ti sikkhati.",
  "mn118:19.1_0": "‘Pītipaṭisaṁvedī assasissāmī’ti sikkhati, ‘pītipaṭisaṁvedī passasissāmī’ti sikkhati; ",
  "mn118:19.2_0": "‘sukhapaṭisaṁvedī assasissāmī’ti sikkhati, ‘sukhapaṭisaṁvedī passasissāmī’ti sikkhati; ",
  "mn118:19.3_0": "‘cittasaṅkhārapaṭisaṁvedī assasissāmī’ti sikkhati,",
  "mn118:19.3_1": "‘cittasaṅkhārapaṭisaṁvedī passasissāmī’ti sikkhati;",
  "mn118:19.4_0": "‘passambhayaṁ cittasaṅkhāraṁ assasissāmī’ti sikkhati,",
  "mn118:19.4_1": "‘passambhayaṁ cittasaṅkhāraṁ passasissāmī’ti sikkhati.",
  "mn118:20.1_0": "‘Cittapaṭisaṁvedī assasissāmī’ti sikkhati, ‘cittapaṭisaṁvedī passasissāmī’ti sikkhati; ",
  "mn118:20.2_0": "‘abhippamodayaṁ cittaṁ assasissāmī’ti sikkhati, ‘abhippamodayaṁ cittaṁ passasissāmī’ti sikkhati; ",
  "mn118:20.3_0": "‘samādahaṁ cittaṁ assasissāmī’ti sikkhati, ‘samādahaṁ cittaṁ passasissāmī’ti sikkhati; ",
  "mn118:20.4_0": "‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati. ",
  "mn118:21.1_0": "‘Aniccānupassī assasissāmī’ti sikkhati, ‘aniccānupassī passasissāmī’ti sikkhati; ",
  "mn118:21.2_0": "‘virāgānupassī assasissāmī’ti sikkhati, ‘virāgānupassī passasissāmī’ti sikkhati; ",
  "mn118:21.3_0": "‘nirodhānupassī assasissāmī’ti sikkhati, ‘nirodhānupassī passasissāmī’ti sikkhati; ",
  "mn118:21.4_0": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. ",
  "mn118:22.1_0": "Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā. ",
  "mn118:23.1_0": "Kathaṁ bhāvitā ca, bhikkhave, ānāpānassati kathaṁ bahulīkatā cattāro satipaṭṭhāne paripūreti? ",
  "mn118:24.1_0": "Yasmiṁ samaye,",
  "mn118:24.1_1": "bhikkhave,",
  "mn118:24.1_2": "bhikkhu dīghaṁ vā assasanto ‘dīghaṁ assasāmī’ti pajānāti,",
  "mn118:24.1_3": "dīghaṁ vā passasanto ‘dīghaṁ passasāmī’ti pajānāti;",
  "mn118:24.2_0": "rassaṁ vā assasanto ‘rassaṁ assasāmī’ti pajānāti,",
  "mn118:24.2_1": "rassaṁ vā passasanto ‘rassaṁ passasāmī’ti pajānāti;",
  "mn118:24.3_0": "‘sabbakāyapaṭisaṁvedī assasissāmī’ti sikkhati, ‘sabbakāyapaṭisaṁvedī passasissāmī’ti sikkhati; ",
  "mn118:24.4_0": "‘passambhayaṁ kāyasaṅkhāraṁ assasissāmī’ti sikkhati,",
  "mn118:24.4_1": "‘passambhayaṁ kāyasaṅkhāraṁ passasissāmī’ti sikkhati;",
  "mn118:24.5_0": "kāye kāyānupassī,",
  "mn118:24.5_1": "bhikkhave,",
  "mn118:24.5_2": "tasmiṁ samaye bhikkhu viharati ātāpī sampajāno satimā vineyya loke abhijjhādomanassaṁ.",
  "mn118:24.6_0": "Kāyesu kāyaññatarāhaṁ, bhikkhave, evaṁ vadāmi yadidaṁ—assāsapassāsā. ",
  "mn118:24.7_0": "Tasmātiha,",
  "mn118:24.7_1": "bhikkhave,",
  "mn118:24.7_2": "kāye kāyānupassī tasmiṁ samaye bhikkhu viharati ātāpī sampajāno satimā vineyya loke abhijjhādomanassaṁ.",
  "mn118:25.1_0": "Yasmiṁ samaye,",
  "mn118:25.1_1": "bhikkhave,",
  "mn118:25.1_2": "bhikkhu ‘pītipaṭisaṁvedī assasissāmī’ti sikkhati,",
  "mn118:25.1_3": "‘pītipaṭisaṁvedī passasissāmī’ti sikkhati;",
  "mn118:25.2_0": "‘sukhapaṭisaṁvedī assasissāmī’ti sikkhati, ‘sukhapaṭisaṁvedī passasissāmī’ti sikkhati; ",
  "mn118:25.3_0": "‘cittasaṅkhārapaṭisaṁvedī assasissāmī’ti sikkhati,",
  "mn118:25.3_1": "‘cittasaṅkhārapaṭisaṁvedī passasissāmī’ti sikkhati;",
  "mn118:25.4_0": "‘passambhayaṁ cittasaṅkhāraṁ assasissāmī’ti sikkhati,",
  "mn118:25.4_1": "‘passambhayaṁ cittasaṅkhāraṁ passasissāmī’ti sikkhati;",
  "mn118:25.5_0": "vedanāsu vedanānupassī,",
  "mn118:25.5_1": "bhikkhave,",
  "mn118:25.5_2": "tasmiṁ samaye bhikkhu viharati ātāpī sampajāno satimā vineyya loke abhijjhādomanassaṁ.",
  "mn118:25.6_0": "Vedanāsu vedanāññatarāhaṁ, bhikkhave, evaṁ vadāmi yadidaṁ—assāsapassāsānaṁ sādhukaṁ manasikāraṁ. ",
  "mn118:25.7_0": "Tasmātiha,",
  "mn118:25.7_1": "bhikkhave,",
  "mn118:25.7_2": "vedanāsu vedanānupassī tasmiṁ samaye bhikkhu viharati ātāpī sampajāno satimā vineyya loke abhijjhādomanassaṁ.",
  "mn118:26.1_0": "Yasmiṁ samaye,",
  "mn118:26.1_1": "bhikkhave,",
  "mn118:26.1_2": "bhikkhu ‘cittapaṭisaṁvedī assasissāmī’ti sikkhati,",
  "mn118:26.1_3": "‘cittapaṭisaṁvedī passasissāmī’ti sikkhati;",
  "mn118:26.2_0": "‘abhippamodayaṁ cittaṁ assasissāmī’ti sikkhati, ‘abhippamodayaṁ cittaṁ passasissāmī’ti sikkhati; ",
  "mn118:26.3_0": "‘samādahaṁ cittaṁ assasissāmī’ti sikkhati, ‘samādahaṁ cittaṁ passasissāmī’ti sikkhati; ",
  "mn118:26.4_0": "‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati; ",
  "mn118:26.5_0": "citte cittānupassī,",
  "mn118:26.5_1": "bhikkhave,",
  "mn118:26.5_2": "tasmiṁ samaye bhikkhu viharati ātāpī sampajāno satimā vineyya loke abhijjhādomanassaṁ.",
  "mn118:26.6_0": "Nāhaṁ, bhikkhave, muṭṭhassatissa asampajānassa ānāpānassatiṁ vadāmi. ",
  "mn118:26.7_0": "Tasmātiha,",
  "mn118:26.7_1": "bhikkhave,",
  "mn118:26.7_2": "citte cittānupassī tasmiṁ samaye bhikkhu viharati ātāpī sampajāno satimā vineyya loke abhijjhādomanassaṁ.",
  "mn118:27.1_0": "Yasmiṁ samaye,",
  "mn118:27.1_1": "bhikkhave,",
  "mn118:27.1_2": "bhikkhu ‘aniccānupassī assasissāmī’ti sikkhati,",
  "mn118:27.1_3": "‘aniccānupassī passasissāmī’ti sikkhati;",
  "mn118:27.2_0": "‘virāgānupassī assasissāmī’ti sikkhati, ‘virāgānupassī passasissāmī’ti sikkhati; ",
  "mn118:27.3_0": "‘nirodhānupassī assasissāmī’ti sikkhati, ‘nirodhānupassī passasissāmī’ti sikkhati; ",
  "mn118:27.4_0": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati; ",
  "mn118:27.5_0": "dhammesu dhammānupassī,",
  "mn118:27.5_1": "bhikkhave,",
  "mn118:27.5_2": "tasmiṁ samaye bhikkhu viharati ātāpī sampajāno satimā vineyya loke abhijjhādomanassaṁ.",
  "mn118:27.6_0": "So yaṁ taṁ abhijjhādomanassānaṁ pahānaṁ taṁ paññāya disvā sādhukaṁ ajjhupekkhitā hoti. ",
  "mn118:27.7_0": "Tasmātiha,",
  "mn118:27.7_1": "bhikkhave,",
  "mn118:27.7_2": "dhammesu dhammānupassī tasmiṁ samaye bhikkhu viharati ātāpī sampajāno satimā vineyya loke abhijjhādomanassaṁ.",
  "mn118:28.1_0": "Evaṁ bhāvitā kho, bhikkhave, ānāpānassati evaṁ bahulīkatā cattāro satipaṭṭhāne paripūreti. ",
  "mn118:29.1_0": "Kathaṁ bhāvitā ca, bhikkhave, cattāro satipaṭṭhānā kathaṁ bahulīkatā satta bojjhaṅge paripūrenti? ",
  "mn118:30.1_0": "Yasmiṁ samaye,",
  "mn118:30.1_1": "bhikkhave,",
  "mn118:30.1_2": "bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ,",
  "mn118:30.1_3": "upaṭṭhitāssa tasmiṁ samaye sati hoti asammuṭṭhā.",
  "mn118:30.2_0": "Yasmiṁ samaye,",
  "mn118:30.2_1": "bhikkhave,",
  "mn118:30.2_2": "bhikkhuno upaṭṭhitā sati hoti asammuṭṭhā,",
  "mn118:30.2_3": "satisambojjhaṅgo tasmiṁ samaye bhikkhuno āraddho hoti.",
  "mn118:30.2_4": "Satisambojjhaṅgaṁ tasmiṁ samaye bhikkhu bhāveti,",
  "mn118:30.2_5": "satisambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:31.1_0": "So tathāsato viharanto taṁ dhammaṁ paññāya pavicinati pavicayati parivīmaṁsaṁ āpajjati. ",
  "mn118:31.2_0": "Yasmiṁ samaye,",
  "mn118:31.2_1": "bhikkhave,",
  "mn118:31.2_2": "bhikkhu tathāsato viharanto taṁ dhammaṁ paññāya pavicinati pavicayati parivīmaṁsaṁ āpajjati,",
  "mn118:31.2_3": "dhammavicayasambojjhaṅgo tasmiṁ samaye bhikkhuno āraddho hoti,",
  "mn118:31.2_4": "dhammavicayasambojjhaṅgaṁ tasmiṁ samaye bhikkhu bhāveti,",
  "mn118:31.2_5": "dhammavicayasambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:32.1_0": "Tassa taṁ dhammaṁ paññāya pavicinato pavicayato parivīmaṁsaṁ āpajjato āraddhaṁ hoti vīriyaṁ asallīnaṁ. ",
  "mn118:32.2_0": "Yasmiṁ samaye,",
  "mn118:32.2_1": "bhikkhave,",
  "mn118:32.2_2": "bhikkhuno taṁ dhammaṁ paññāya pavicinato pavicayato parivīmaṁsaṁ āpajjato āraddhaṁ hoti vīriyaṁ asallīnaṁ,",
  "mn118:32.2_3": "vīriyasambojjhaṅgo tasmiṁ samaye bhikkhuno āraddho hoti,",
  "mn118:32.2_4": "vīriyasambojjhaṅgaṁ tasmiṁ samaye bhikkhu bhāveti,",
  "mn118:32.2_5": "vīriyasambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:33.1_0": "Āraddhavīriyassa uppajjati pīti nirāmisā. ",
  "mn118:33.2_0": "Yasmiṁ samaye,",
  "mn118:33.2_1": "bhikkhave,",
  "mn118:33.2_2": "bhikkhuno āraddhavīriyassa uppajjati pīti nirāmisā,",
  "mn118:33.2_3": "pītisambojjhaṅgo tasmiṁ samaye bhikkhuno āraddho hoti,",
  "mn118:33.2_4": "pītisambojjhaṅgaṁ tasmiṁ samaye bhikkhu bhāveti,",
  "mn118:33.2_5": "pītisambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:34.1_0": "Pītimanassa kāyopi passambhati, cittampi passambhati. ",
  "mn118:34.2_0": "Yasmiṁ samaye,",
  "mn118:34.2_1": "bhikkhave,",
  "mn118:34.2_2": "bhikkhuno pītimanassa kāyopi passambhati,",
  "mn118:34.2_3": "cittampi passambhati,",
  "mn118:34.2_4": "passaddhisambojjhaṅgo tasmiṁ samaye bhikkhuno āraddho hoti,",
  "mn118:34.2_5": "passaddhisambojjhaṅgaṁ tasmiṁ samaye bhikkhu bhāveti,",
  "mn118:34.2_6": "passaddhisambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:35.1_0": "Passaddhakāyassa sukhino cittaṁ samādhiyati. ",
  "mn118:35.2_0": "Yasmiṁ samaye,",
  "mn118:35.2_1": "bhikkhave,",
  "mn118:35.2_2": "bhikkhuno passaddhakāyassa sukhino cittaṁ samādhiyati,",
  "mn118:35.2_3": "samādhisambojjhaṅgo tasmiṁ samaye bhikkhuno āraddho hoti,",
  "mn118:35.2_4": "samādhisambojjhaṅgaṁ tasmiṁ samaye bhikkhu bhāveti,",
  "mn118:35.2_5": "samādhisambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:36.1_0": "So tathāsamāhitaṁ cittaṁ sādhukaṁ ajjhupekkhitā hoti. ",
  "mn118:36.2_0": "Yasmiṁ samaye,",
  "mn118:36.2_1": "bhikkhave,",
  "mn118:36.2_2": "bhikkhu tathāsamāhitaṁ cittaṁ sādhukaṁ ajjhupekkhitā hoti,",
  "mn118:36.2_3": "upekkhāsambojjhaṅgo tasmiṁ samaye bhikkhuno āraddho hoti,",
  "mn118:36.2_4": "upekkhāsambojjhaṅgaṁ tasmiṁ samaye bhikkhu bhāveti,",
  "mn118:36.2_5": "upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:37.1_0": "Yasmiṁ samaye, bhikkhave, bhikkhu vedanāsu …pe… ",
  "mn118:38.1_0": "citte … ",
  "mn118:38.2_0": "dhammesu dhammānupassī viharati ātāpī sampajāno satimā vineyya loke abhijjhādomanassaṁ,",
  "mn118:38.2_1": "upaṭṭhitāssa tasmiṁ samaye sati hoti asammuṭṭhā.",
  "mn118:38.3_0": "Yasmiṁ samaye,",
  "mn118:38.3_1": "bhikkhave,",
  "mn118:38.3_2": "bhikkhuno upaṭṭhitā sati hoti asammuṭṭhā,",
  "mn118:38.3_3": "satisambojjhaṅgo tasmiṁ samaye bhikkhuno āraddho hoti,",
  "mn118:38.3_4": "satisambojjhaṅgaṁ tasmiṁ samaye bhikkhu bhāveti,",
  "mn118:38.3_5": "satisambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:38.4_0": "So tathāsato viharanto taṁ dhammaṁ paññāya pavicinati pavicayati parivīmaṁsaṁ āpajjati. ",
  "mn118:38.5_0": "Yasmiṁ samaye,",
  "mn118:38.5_1": "bhikkhave,",
  "mn118:38.5_2": "bhikkhu tathāsato viharanto taṁ dhammaṁ paññāya pavicinati pavicayati parivīmaṁsaṁ āpajjati,",
  "mn118:38.5_3": "dhammavicayasambojjhaṅgo tasmiṁ samaye bhikkhuno āraddho hoti,",
  "mn118:38.5_4": "dhammavicayasambojjhaṅgaṁ tasmiṁ samaye bhikkhu bhāveti,",
  "mn118:38.5_5": "dhammavicayasambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:38.6_0": "Tassa taṁ dhammaṁ paññāya pavicinato pavicayato parivīmaṁsaṁ āpajjato āraddhaṁ hoti vīriyaṁ asallīnaṁ. ",
  "mn118:38.7_0": "Yasmiṁ samaye,",
  "mn118:38.7_1": "bhikkhave,",
  "mn118:38.7_2": "bhikkhuno taṁ dhammaṁ paññāya pavicinato pavicayato parivīmaṁsaṁ āpajjato āraddhaṁ hoti vīriyaṁ asallīnaṁ,",
  "mn118:38.7_3": "vīriyasambojjhaṅgo tasmiṁ samaye bhikkhuno āraddho hoti,",
  "mn118:38.7_4": "vīriyasambojjhaṅgaṁ tasmiṁ samaye bhikkhu bhāveti,",
  "mn118:38.7_5": "vīriyasambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:38.8_0": "Āraddhavīriyassa uppajjati pīti nirāmisā. ",
  "mn118:38.9_0": "Yasmiṁ samaye,",
  "mn118:38.9_1": "bhikkhave,",
  "mn118:38.9_2": "bhikkhuno āraddhavīriyassa uppajjati pīti nirāmisā,",
  "mn118:38.9_3": "pītisambojjhaṅgo tasmiṁ samaye bhikkhuno āraddho hoti,",
  "mn118:38.9_4": "pītisambojjhaṅgaṁ tasmiṁ samaye bhikkhu bhāveti,",
  "mn118:38.9_5": "pītisambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:38.10_0": "Pītimanassa kāyopi passambhati, cittampi passambhati. ",
  "mn118:38.11_0": "Yasmiṁ samaye,",
  "mn118:38.11_1": "bhikkhave,",
  "mn118:38.11_2": "bhikkhuno pītimanassa kāyopi passambhati,",
  "mn118:38.11_3": "cittampi passambhati,",
  "mn118:38.11_4": "passaddhisambojjhaṅgo tasmiṁ samaye bhikkhuno āraddho hoti,",
  "mn118:38.11_5": "passaddhisambojjhaṅgaṁ tasmiṁ samaye bhikkhu bhāveti,",
  "mn118:38.11_6": "passaddhisambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:38.12_0": "Passaddhakāyassa sukhino cittaṁ samādhiyati. ",
  "mn118:38.13_0": "Yasmiṁ samaye,",
  "mn118:38.13_1": "bhikkhave,",
  "mn118:38.13_2": "bhikkhuno passaddhakāyassa sukhino cittaṁ samādhiyati,",
  "mn118:38.13_3": "samādhisambojjhaṅgo tasmiṁ samaye bhikkhuno āraddho hoti,",
  "mn118:38.13_4": "samādhisambojjhaṅgaṁ tasmiṁ samaye bhikkhu bhāveti,",
  "mn118:38.13_5": "samādhisambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:39.1_0": "So tathāsamāhitaṁ cittaṁ sādhukaṁ ajjhupekkhitā hoti. ",
  "mn118:39.2_0": "Yasmiṁ samaye,",
  "mn118:39.2_1": "bhikkhave,",
  "mn118:39.2_2": "bhikkhu tathāsamāhitaṁ cittaṁ sādhukaṁ ajjhupekkhitā hoti,",
  "mn118:39.2_3": "upekkhāsambojjhaṅgo tasmiṁ samaye bhikkhuno āraddho hoti,",
  "mn118:39.2_4": "upekkhāsambojjhaṅgaṁ tasmiṁ samaye bhikkhu bhāveti,",
  "mn118:39.2_5": "upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati.",
  "mn118:40.1_0": "Evaṁ bhāvitā kho, bhikkhave, cattāro satipaṭṭhānā evaṁ bahulīkatā satta sambojjhaṅge paripūrenti.  ",
  "mn118:41.1_0": "Kathaṁ bhāvitā ca, bhikkhave, satta bojjhaṅgā kathaṁ bahulīkatā vijjāvimuttiṁ paripūrenti? ",
  "mn118:42.1_0": "Idha,",
  "mn118:42.1_1": "bhikkhave,",
  "mn118:42.1_2": "bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.",
  "mn118:42.2_0": "Dhammavicayasambojjhaṅgaṁ bhāveti …pe… ",
  "mn118:42.3_0": "vīriyasambojjhaṅgaṁ bhāveti … ",
  "mn118:42.4_0": "pītisambojjhaṅgaṁ bhāveti … ",
  "mn118:42.5_0": "passaddhisambojjhaṅgaṁ bhāveti … ",
  "mn118:42.6_0": "samādhisambojjhaṅgaṁ bhāveti … ",
  "mn118:42.7_0": "upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "mn118:43.1_0": "Evaṁ bhāvitā kho, bhikkhave, satta bojjhaṅgā evaṁ bahulīkatā vijjāvimuttiṁ paripūrentī”ti. ",
  "mn118:43.2_0": "Idamavoca bhagavā. ",
  "mn118:43.3_0": "Attamanā te bhikkhū bhagavato bhāsitaṁ abhinandunti. ",
  "mn118:43.4_0": "Ānāpānassatisuttaṁ niṭṭhitaṁ aṭṭhamaṁ. "
}