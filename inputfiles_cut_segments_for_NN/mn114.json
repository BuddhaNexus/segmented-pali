{
  "mn114:0.1_0": "Majjhima Nikāya 114",
  "mn114:0.2_0": "Sevitabbāsevitabbasutta",
  "mn114:1.1_0": "Evaṁ me sutaṁ—",
  "mn114:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn114:1.3_0": "Tatra kho bhagavā bhikkhū āmantesi:",
  "mn114:1.4_0": "“bhikkhavo”ti.",
  "mn114:1.5_0": "“Bhadante”ti te bhikkhū bhagavato paccassosuṁ.",
  "mn114:1.6_0": "Bhagavā etadavoca:",
  "mn114:2.1_0": "“sevitabbāsevitabbaṁ vo, bhikkhave, dhammapariyāyaṁ desessāmi.",
  "mn114:2.2_0": "Taṁ suṇātha, sādhukaṁ manasi karotha, bhāsissāmī”ti.",
  "mn114:2.3_0": "“Evaṁ, bhante”ti kho te bhikkhū bhagavato paccassosuṁ.",
  "mn114:2.4_0": "Bhagavā etadavoca:",
  "mn114:3.1_0": "“Kāyasamācārampāhaṁ, bhikkhave, duvidhena vadāmi—",
  "mn114:3.2_0": "sevitabbampi, asevitabbampi;",
  "mn114:3.3_0": "tañca aññamaññaṁ kāyasamācāraṁ.",
  "mn114:3.4_0": "Vacīsamācārampāhaṁ, bhikkhave, duvidhena vadāmi—",
  "mn114:3.5_0": "sevitabbampi, asevitabbampi;",
  "mn114:3.6_0": "tañca aññamaññaṁ vacīsamācāraṁ.",
  "mn114:3.7_0": "Manosamācārampāhaṁ, bhikkhave, duvidhena vadāmi—",
  "mn114:3.8_0": "sevitabbampi, asevitabbampi;",
  "mn114:3.9_0": "tañca aññamaññaṁ manosamācāraṁ.",
  "mn114:3.10_0": "Cittuppādampāhaṁ, bhikkhave, duvidhena vadāmi—",
  "mn114:3.11_0": "sevitabbampi, asevitabbampi;",
  "mn114:3.12_0": "tañca aññamaññaṁ cittuppādaṁ.",
  "mn114:3.13_0": "Saññāpaṭilābhampāhaṁ, bhikkhave, duvidhena vadāmi—",
  "mn114:3.14_0": "sevitabbampi, asevitabbampi;",
  "mn114:3.15_0": "tañca aññamaññaṁ saññāpaṭilābhaṁ.",
  "mn114:3.16_0": "Diṭṭhipaṭilābhampāhaṁ, bhikkhave, duvidhena vadāmi—",
  "mn114:3.17_0": "sevitabbampi, asevitabbampi;",
  "mn114:3.18_0": "tañca aññamaññaṁ diṭṭhipaṭilābhaṁ.",
  "mn114:3.19_0": "Attabhāvapaṭilābhampāhaṁ, bhikkhave, duvidhena vadāmi—",
  "mn114:3.20_0": "sevitabbampi, asevitabbampi;",
  "mn114:3.21_0": "tañca aññamaññaṁ attabhāvapaṭilābhan”ti.",
  "mn114:4.1_0": "Evaṁ vutte āyasmā sāriputto bhagavantaṁ etadavoca:",
  "mn114:4.2_0": "“imassa kho ahaṁ, bhante,",
  "mn114:4.2_1": "bhagavatā saṅkhittena bhāsitassa,",
  "mn114:4.2_2": "vitthārena atthaṁ avibhattassa,",
  "mn114:4.2_3": "evaṁ vitthārena atthaṁ ājānāmi.",
  "mn114:5.1_0": "‘Kāyasamācārampāhaṁ, bhikkhave, duvidhena vadāmi—",
  "mn114:5.2_0": "sevitabbampi, asevitabbampi;",
  "mn114:5.3_0": "tañca aññamaññaṁ kāyasamācāran’ti—",
  "mn114:5.4_0": "iti kho panetaṁ vuttaṁ bhagavatā.",
  "mn114:5.5_0": "Kiñcetaṁ paṭicca vuttaṁ?",
  "mn114:5.6_0": "Yathārūpaṁ, bhante,",
  "mn114:5.6_1": "kāyasamācāraṁ sevato akusalā dhammā abhivaḍḍhanti,",
  "mn114:5.6_2": "kusalā dhammā parihāyanti,",
  "mn114:5.6_3": "evarūpo kāyasamācāro na sevitabbo;",
  "mn114:5.7_0": "yathārūpañca kho, bhante,",
  "mn114:5.7_1": "kāyasamācāraṁ sevato akusalā dhammā parihāyanti,",
  "mn114:5.7_2": "kusalā dhammā abhivaḍḍhanti,",
  "mn114:5.7_3": "evarūpo kāyasamācāro sevitabbo.",
  "mn114:5.8_0": "Kathaṁrūpaṁ, bhante, kāyasamācāraṁ sevato akusalā dhammā abhivaḍḍhanti, kusalā dhammā parihāyanti?",
  "mn114:5.9_0": "Idha, bhante, ekacco pāṇātipātī hoti luddo lohitapāṇi hatappahate niviṭṭho adayāpanno pāṇabhūtesu;",
  "mn114:5.10_0": "adinnādāyī kho pana hoti,",
  "mn114:5.10_1": "yaṁ taṁ parassa paravittūpakaraṇaṁ gāmagataṁ vā araññagataṁ vā taṁ adinnaṁ theyyasaṅkhātaṁ ādātā hoti;",
  "mn114:5.11_0": "kāmesumicchācārī kho pana hoti,",
  "mn114:5.11_1": "yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā",
  "mn114:5.11_2": "dhammarakkhitā sassāmikā saparidaṇḍā antamaso mālāguḷaparikkhittāpi tathārūpāsu cārittaṁ āpajjitā hoti—",
  "mn114:5.12_0": "evarūpaṁ, bhante, kāyasamācāraṁ sevato akusalā dhammā abhivaḍḍhanti, kusalā dhammā parihāyanti.",
  "mn114:5.13_0": "Kathaṁrūpaṁ, bhante, kāyasamācāraṁ sevato akusalā dhammā parihāyanti, kusalā dhammā abhivaḍḍhanti?",
  "mn114:5.14_0": "Idha, bhante,",
  "mn114:5.14_1": "ekacco pāṇātipātaṁ pahāya pāṇātipātā paṭivirato hoti nihitadaṇḍo nihitasattho,",
  "mn114:5.14_2": "lajjī dayāpanno sabbapāṇabhūtahitānukampī viharati;",
  "mn114:5.15_0": "adinnādānaṁ pahāya adinnādānā paṭivirato hoti,",
  "mn114:5.15_1": "yaṁ taṁ parassa paravittūpakaraṇaṁ gāmagataṁ vā araññagataṁ vā taṁ nādinnaṁ theyyasaṅkhātaṁ ādātā hoti;",
  "mn114:5.16_0": "kāmesumicchācāraṁ pahāya kāmesumicchācārā paṭivirato hoti,",
  "mn114:5.16_1": "yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā",
  "mn114:5.16_2": "dhammarakkhitā sassāmikā saparidaṇḍā antamaso mālāguḷaparikkhittāpi tathārūpāsu na cārittaṁ āpajjitā hoti—",
  "mn114:5.17_0": "evarūpaṁ, bhante, kāyasamācāraṁ sevato akusalā dhammā parihāyanti, kusalā dhammā abhivaḍḍhanti.",
  "mn114:5.18_0": "‘Kāyasamācārampāhaṁ, bhikkhave, duvidhena vadāmi—",
  "mn114:5.19_0": "sevitabbampi, asevitabbampi;",
  "mn114:5.20_0": "tañca aññamaññaṁ kāyasamācāran’ti—",
  "mn114:5.21_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:6.1_0": "‘Vacīsamācārampāhaṁ, bhikkhave, duvidhena vadāmi—",
  "mn114:6.2_0": "sevitabbampi, asevitabbampi;",
  "mn114:6.3_0": "tañca aññamaññaṁ vacīsamācāran’ti—",
  "mn114:6.4_0": "iti kho panetaṁ vuttaṁ bhagavatā.",
  "mn114:6.5_0": "Kiñcetaṁ paṭicca vuttaṁ?",
  "mn114:6.6_0": "Yathārūpaṁ, bhante,",
  "mn114:6.6_1": "vacīsamācāraṁ sevato akusalā dhammā abhivaḍḍhanti,",
  "mn114:6.6_2": "kusalā dhammā parihāyanti,",
  "mn114:6.6_3": "evarūpo vacīsamācāro na sevitabbo;",
  "mn114:6.7_0": "yathārūpañca kho, bhante,",
  "mn114:6.7_1": "vacīsamācāraṁ sevato akusalā dhammā parihāyanti,",
  "mn114:6.7_2": "kusalā dhammā abhivaḍḍhanti evarūpo vacīsamācāro sevitabbo.",
  "mn114:6.8_0": "Kathaṁrūpaṁ, bhante, vacīsamācāraṁ sevato akusalā dhammā abhivaḍḍhanti, kusalā dhammā parihāyanti?",
  "mn114:6.9_0": "Idha, bhante,",
  "mn114:6.9_1": "ekacco musāvādī hoti.",
  "mn114:6.9_2": "Sabhāgato vā parisāgato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho:",
  "mn114:6.9_3": "‘ehambho purisa,",
  "mn114:6.9_4": "yaṁ jānāsi taṁ vadehī’ti so ajānaṁ vā āha:",
  "mn114:6.9_5": "‘jānāmī’ti,",
  "mn114:6.9_6": "jānaṁ vā āha:",
  "mn114:6.9_7": "‘na jānāmī’ti;",
  "mn114:6.9_8": "apassaṁ vā āha:",
  "mn114:6.9_9": "‘passāmī’ti,",
  "mn114:6.9_10": "passaṁ vā āha:",
  "mn114:6.9_11": "‘na passāmī’ti—iti attahetu vā parahetu vā āmisakiñcikkhahetu vā sampajānamusā bhāsitā hoti;",
  "mn114:6.10_0": "pisuṇavāco kho pana hoti,",
  "mn114:6.10_1": "ito sutvā amutra akkhātā imesaṁ bhedāya,",
  "mn114:6.10_2": "amutra vā sutvā imesaṁ akkhātā amūsaṁ bhedāya—iti samaggānaṁ vā bhettā,",
  "mn114:6.10_3": "bhinnānaṁ vā anuppadātā,",
  "mn114:6.10_4": "vaggārāmo,",
  "mn114:6.10_5": "vaggarato,",
  "mn114:6.10_6": "vagganandī,",
  "mn114:6.10_7": "vaggakaraṇiṁ vācaṁ bhāsitā hoti;",
  "mn114:6.11_0": "pharusavāco kho pana hoti,",
  "mn114:6.11_1": "yā sā vācā kaṇḍakā kakkasā pharusā parakaṭukā parābhisajjanī kodhasāmantā asamādhisaṁvattanikā,",
  "mn114:6.11_2": "tathārūpiṁ vācaṁ bhāsitā hoti;",
  "mn114:6.12_0": "samphappalāpī kho pana hoti akālavādī abhūtavādī anatthavādī adhammavādī avinayavādī,",
  "mn114:6.12_1": "anidhānavatiṁ vācaṁ bhāsitā hoti akālena anapadesaṁ apariyantavatiṁ anatthasaṁhitaṁ—",
  "mn114:6.13_0": "evarūpaṁ, bhante, vacīsamācāraṁ sevato akusalā dhammā abhivaḍḍhanti, kusalā dhammā parihāyanti.",
  "mn114:6.14_0": "Kathaṁrūpaṁ, bhante, vacīsamācāraṁ sevato akusalā dhammā parihāyanti, kusalā dhammā abhivaḍḍhanti?",
  "mn114:6.15_0": "Idha, bhante,",
  "mn114:6.15_1": "ekacco musāvādaṁ pahāya musāvādā paṭivirato hoti sabhāgato vā parisāgato vā ñātimajjhagato vā pūgamajjhagato",
  "mn114:6.15_2": "vā rājakulamajjhagato vā abhinīto sakkhipuṭṭho:",
  "mn114:6.15_3": "‘ehambho purisa,",
  "mn114:6.15_4": "yaṁ jānāsi taṁ vadehī’ti so ajānaṁ vā āha:",
  "mn114:6.15_5": "‘na jānāmī’ti,",
  "mn114:6.15_6": "jānaṁ vā āha:",
  "mn114:6.15_7": "‘jānāmī’ti,",
  "mn114:6.15_8": "apassaṁ vā āha:",
  "mn114:6.15_9": "‘na passāmī’ti,",
  "mn114:6.15_10": "passaṁ vā āha:",
  "mn114:6.15_11": "‘passāmī’ti—iti attahetu vā parahetu vā āmisakiñcikkhahetu vā na sampajānamusā bhāsitā hoti;",
  "mn114:6.16_0": "pisuṇaṁ vācaṁ pahāya pisuṇāya vācāya paṭivirato hoti,",
  "mn114:6.16_1": "ito sutvā na amutra akkhātā imesaṁ bhedāya,",
  "mn114:6.16_2": "amutra vā sutvā na imesaṁ akkhātā amūsaṁ bhedāya—iti bhinnānaṁ vā sandhātā sahitānaṁ vā anuppadātā samaggārāmo",
  "mn114:6.16_3": "samaggarato samagganandī samaggakaraṇiṁ vācaṁ bhāsitā hoti;",
  "mn114:6.17_0": "pharusaṁ vācaṁ pahāya pharusāya vācāya paṭivirato hoti,",
  "mn114:6.17_1": "yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā hoti;",
  "mn114:6.18_0": "samphappalāpaṁ pahāya samphappalāpā paṭivirato hoti kālavādī bhūtavādī atthavādī dhammavādī vinayavādī,",
  "mn114:6.18_1": "nidhānavatiṁ vācaṁ bhāsitā hoti kālena sāpadesaṁ pariyantavatiṁ atthasaṁhitaṁ—",
  "mn114:6.19_0": "evarūpaṁ, bhante, vacīsamācāraṁ sevato akusalā dhammā parihāyanti, kusalā dhammā abhivaḍḍhanti.",
  "mn114:6.20_0": "‘Vacīsamācārampāhaṁ, bhikkhave, duvidhena vadāmi—",
  "mn114:6.21_0": "sevitabbampi, asevitabbampi;",
  "mn114:6.22_0": "tañca aññamaññaṁ vacīsamācāran’ti—",
  "mn114:6.23_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:7.1_0": "‘Manosamācārampāhaṁ, bhikkhave, duvidhena vadāmi—",
  "mn114:7.2_0": "sevitabbampi, asevitabbampi;",
  "mn114:7.3_0": "tañca aññamaññaṁ manosamācāran’ti—",
  "mn114:7.4_0": "iti kho panetaṁ vuttaṁ bhagavatā.",
  "mn114:7.5_0": "Kiñcetaṁ paṭicca vuttaṁ?",
  "mn114:7.6_0": "Yathārūpaṁ, bhante,",
  "mn114:7.6_1": "manosamācāraṁ sevato akusalā dhammā abhivaḍḍhanti,",
  "mn114:7.6_2": "kusalā dhammā parihāyanti evarūpo manosamācāro na sevitabbo;",
  "mn114:7.7_0": "yathārūpañca kho, bhante,",
  "mn114:7.7_1": "manosamācāraṁ sevato akusalā dhammā parihāyanti,",
  "mn114:7.7_2": "kusalā dhammā abhivaḍḍhanti evarūpo manosamācāro sevitabbo.",
  "mn114:7.8_0": "Kathaṁrūpaṁ, bhante, manosamācāraṁ sevato akusalā dhammā abhivaḍḍhanti, kusalā dhammā parihāyanti?",
  "mn114:7.9_0": "Idha, bhante,",
  "mn114:7.9_1": "ekacco abhijjhālu hoti,",
  "mn114:7.9_2": "yaṁ taṁ parassa paravittūpakaraṇaṁ taṁ abhijjhātā hoti:",
  "mn114:7.9_3": "‘aho vata yaṁ parassa taṁ mamassā’ti;",
  "mn114:7.10_0": "byāpannacitto kho pana hoti paduṭṭhamanasaṅkappo:",
  "mn114:7.10_1": "‘ime sattā haññantu vā vajjhantu vā ucchijjantu vā vinassantu vā mā vā ahesun’ti—",
  "mn114:7.11_0": "evarūpaṁ, bhante, manosamācāraṁ sevato akusalā dhammā abhivaḍḍhanti, kusalā dhammā parihāyanti.",
  "mn114:7.12_0": "Kathaṁrūpaṁ, bhante, manosamācāraṁ sevato akusalā dhammā parihāyanti, kusalā dhammā abhivaḍḍhanti?",
  "mn114:7.13_0": "Idha, bhante,",
  "mn114:7.13_1": "ekacco anabhijjhālu hoti,",
  "mn114:7.13_2": "yaṁ taṁ parassa paravittūpakaraṇaṁ taṁ nābhijjhātā hoti:",
  "mn114:7.13_3": "‘aho vata yaṁ parassa taṁ mamassā’ti;",
  "mn114:7.14_0": "abyāpannacitto kho pana hoti appaduṭṭhamanasaṅkappo:",
  "mn114:7.14_1": "‘ime sattā averā abyābajjhā anīghā sukhī attānaṁ pariharantū’ti—",
  "mn114:7.15_0": "evarūpaṁ, bhante, manosamācāraṁ sevato akusalā dhammā parihāyanti, kusalā dhammā abhivaḍḍhanti.",
  "mn114:7.16_0": "‘Manosamācārampāhaṁ, bhikkhave, duvidhena vadāmi—",
  "mn114:7.17_0": "sevitabbampi, asevitabbampi;",
  "mn114:7.18_0": "tañca aññamaññaṁ manosamācāran’ti—",
  "mn114:7.19_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:8.1_0": "‘Cittuppādampāhaṁ, bhikkhave, duvidhena vadāmi—",
  "mn114:8.2_0": "sevitabbampi, asevitabbampi;",
  "mn114:8.3_0": "tañca aññamaññaṁ cittuppādan’ti—",
  "mn114:8.4_0": "iti kho panetaṁ vuttaṁ bhagavatā.",
  "mn114:8.5_0": "Kiñcetaṁ paṭicca vuttaṁ?",
  "mn114:8.6_0": "Yathārūpaṁ, bhante,",
  "mn114:8.6_1": "cittuppādaṁ sevato akusalā dhammā abhivaḍḍhanti,",
  "mn114:8.6_2": "kusalā dhammā parihāyanti evarūpo cittuppādo na sevitabbo;",
  "mn114:8.7_0": "yathārūpañca kho, bhante,",
  "mn114:8.7_1": "cittuppādaṁ sevato akusalā dhammā parihāyanti,",
  "mn114:8.7_2": "kusalā dhammā abhivaḍḍhanti evarūpo cittuppādo sevitabbo.",
  "mn114:8.8_0": "Kathaṁrūpaṁ, bhante, cittuppādaṁ sevato akusalā dhammā abhivaḍḍhanti, kusalā dhammā parihāyanti?",
  "mn114:8.9_0": "Idha, bhante, ekacco abhijjhālu hoti, abhijjhāsahagatena cetasā viharati;",
  "mn114:8.10_0": "byāpādavā hoti, byāpādasahagatena cetasā viharati;",
  "mn114:8.11_0": "vihesavā hoti, vihesāsahagatena cetasā viharati—",
  "mn114:8.12_0": "evarūpaṁ, bhante, cittuppādaṁ sevato akusalā dhammā abhivaḍḍhanti, kusalā dhammā parihāyanti.",
  "mn114:8.13_0": "Kathaṁrūpaṁ, bhante, cittuppādaṁ sevato akusalā dhammā parihāyanti, kusalā dhammā abhivaḍḍhanti?",
  "mn114:8.14_0": "Idha, bhante, ekacco anabhijjhālu hoti, anabhijjhāsahagatena cetasā viharati;",
  "mn114:8.15_0": "abyāpādavā hoti, abyāpādasahagatena cetasā viharati;",
  "mn114:8.16_0": "avihesavā hoti, avihesāsahagatena cetasā viharati—",
  "mn114:8.17_0": "evarūpaṁ, bhante, cittuppādaṁ sevato akusalā dhammā parihāyanti, kusalā dhammā abhivaḍḍhanti.",
  "mn114:8.18_0": "‘Cittuppādampāhaṁ, bhikkhave, duvidhena vadāmi—",
  "mn114:8.19_0": "sevitabbampi, asevitabbampi;",
  "mn114:8.20_0": "tañca aññamaññaṁ cittuppādan’ti—",
  "mn114:8.21_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:9.1_0": "‘Saññāpaṭilābhampāhaṁ, bhikkhave, duvidhena vadāmi—",
  "mn114:9.2_0": "sevitabbampi, asevitabbampi;",
  "mn114:9.3_0": "tañca aññamaññaṁ saññāpaṭilābhan’ti—",
  "mn114:9.4_0": "iti kho panetaṁ vuttaṁ bhagavatā.",
  "mn114:9.5_0": "Kiñcetaṁ paṭicca vuttaṁ?",
  "mn114:9.6_0": "Yathārūpaṁ, bhante,",
  "mn114:9.6_1": "saññāpaṭilābhaṁ sevato akusalā dhammā abhivaḍḍhanti,",
  "mn114:9.6_2": "kusalā dhammā parihāyanti evarūpo saññāpaṭilābho na sevitabbo;",
  "mn114:9.7_0": "yathārūpañca kho, bhante,",
  "mn114:9.7_1": "saññāpaṭilābhaṁ sevato akusalā dhammā parihāyanti,",
  "mn114:9.7_2": "kusalā dhammā abhivaḍḍhanti evarūpo saññāpaṭilābho sevitabbo.",
  "mn114:9.8_0": "Kathaṁrūpaṁ, bhante, saññāpaṭilābhaṁ sevato akusalā dhammā abhivaḍḍhanti, kusalā dhammā parihāyanti?",
  "mn114:9.9_0": "Idha, bhante, ekacco abhijjhālu hoti, abhijjhāsahagatāya saññāya viharati;",
  "mn114:9.10_0": "byāpādavā hoti, byāpādasahagatāya saññāya viharati;",
  "mn114:9.11_0": "vihesavā hoti, vihesāsahagatāya saññāya viharati—",
  "mn114:9.12_0": "evarūpaṁ, bhante, saññāpaṭilābhaṁ sevato akusalā dhammā abhivaḍḍhanti, kusalā dhammā parihāyanti.",
  "mn114:9.13_0": "Kathaṁrūpaṁ, bhante, saññāpaṭilābhaṁ sevato akusalā dhammā parihāyanti, kusalā dhammā abhivaḍḍhanti?",
  "mn114:9.14_0": "Idha, bhante, ekacco anabhijjhālu hoti, anabhijjhāsahagatāya saññāya viharati;",
  "mn114:9.15_0": "abyāpādavā hoti, abyāpādasahagatāya saññāya viharati;",
  "mn114:9.16_0": "avihesavā hoti, avihesāsahagatāya saññāya viharati—",
  "mn114:9.17_0": "evarūpaṁ, bhante, saññāpaṭilābhaṁ sevato akusalā dhammā parihāyanti, kusalā dhammā abhivaḍḍhanti.",
  "mn114:9.18_0": "‘Saññāpaṭilābhampāhaṁ, bhikkhave, duvidhena vadāmi—",
  "mn114:9.19_0": "sevitabbampi, asevitabbampi;",
  "mn114:9.20_0": "tañca aññamaññaṁ saññāpaṭilābhan’ti—",
  "mn114:9.21_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:10.1_0": "‘Diṭṭhipaṭilābhampāhaṁ, bhikkhave, duvidhena vadāmi—",
  "mn114:10.2_0": "sevitabbampi, asevitabbampi;",
  "mn114:10.3_0": "tañca aññamaññaṁ diṭṭhipaṭilābhan’ti—",
  "mn114:10.4_0": "iti kho panetaṁ vuttaṁ bhagavatā.",
  "mn114:10.5_0": "Kiñcetaṁ paṭicca vuttaṁ?",
  "mn114:10.6_0": "Yathārūpaṁ, bhante,",
  "mn114:10.6_1": "diṭṭhipaṭilābhaṁ sevato akusalā dhammā abhivaḍḍhanti,",
  "mn114:10.6_2": "kusalā dhammā parihāyanti evarūpo diṭṭhipaṭilābho na sevitabbo;",
  "mn114:10.7_0": "yathārūpañca kho, bhante,",
  "mn114:10.7_1": "diṭṭhipaṭilābhaṁ sevato akusalā dhammā parihāyanti,",
  "mn114:10.7_2": "kusalā dhammā abhivaḍḍhanti—evarūpo diṭṭhipaṭilābho sevitabbo.",
  "mn114:10.8_0": "Kathaṁrūpaṁ, bhante,",
  "mn114:10.8_1": "diṭṭhipaṭilābhaṁ sevato akusalā dhammā abhivaḍḍhanti,",
  "mn114:10.8_2": "kusalā dhammā parihāyanti?",
  "mn114:10.9_0": "Idha, bhante, ekacco evaṁdiṭṭhiko hoti:",
  "mn114:10.10_0": "‘natthi dinnaṁ,",
  "mn114:10.10_1": "natthi yiṭṭhaṁ,",
  "mn114:10.10_2": "natthi hutaṁ,",
  "mn114:10.10_3": "natthi sukatadukkaṭānaṁ kammānaṁ phalaṁ vipāko,",
  "mn114:10.10_4": "natthi ayaṁ loko,",
  "mn114:10.10_5": "natthi paro loko,",
  "mn114:10.10_6": "natthi mātā,",
  "mn114:10.10_7": "natthi pitā,",
  "mn114:10.10_8": "natthi sattā opapātikā,",
  "mn114:10.10_9": "natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti—",
  "mn114:10.11_0": "evarūpaṁ, bhante, diṭṭhipaṭilābhaṁ sevato akusalā dhammā abhivaḍḍhanti, kusalā dhammā parihāyanti.",
  "mn114:10.12_0": "Kathaṁrūpaṁ, bhante,",
  "mn114:10.12_1": "diṭṭhipaṭilābhaṁ sevato akusalā dhammā parihāyanti,",
  "mn114:10.12_2": "kusalā dhammā abhivaḍḍhanti?",
  "mn114:10.13_0": "Idha, bhante, ekacco evaṁdiṭṭhiko hoti:",
  "mn114:10.14_0": "‘atthi dinnaṁ,",
  "mn114:10.14_1": "atthi yiṭṭhaṁ,",
  "mn114:10.14_2": "atthi hutaṁ,",
  "mn114:10.14_3": "atthi sukatadukkaṭānaṁ kammānaṁ phalaṁ vipāko,",
  "mn114:10.14_4": "atthi ayaṁ loko,",
  "mn114:10.14_5": "atthi paro loko,",
  "mn114:10.14_6": "atthi mātā,",
  "mn114:10.14_7": "atthi pitā,",
  "mn114:10.14_8": "atthi sattā opapātikā,",
  "mn114:10.14_9": "atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti—",
  "mn114:10.15_0": "evarūpaṁ, bhante, diṭṭhipaṭilābhaṁ sevato akusalā dhammā parihāyanti, kusalā dhammā abhivaḍḍhanti.",
  "mn114:10.16_0": "‘Diṭṭhipaṭilābhampāhaṁ, bhikkhave, duvidhena vadāmi—",
  "mn114:10.17_0": "sevitabbampi, asevitabbampi;",
  "mn114:10.18_0": "tañca aññamaññaṁ diṭṭhipaṭilābhan’ti—",
  "mn114:10.19_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:11.1_0": "‘Attabhāvapaṭilābhampāhaṁ, bhikkhave, duvidhena vadāmi—",
  "mn114:11.2_0": "sevitabbampi, asevitabbampi;",
  "mn114:11.3_0": "tañca aññamaññaṁ attabhāvapaṭilābhan’ti—",
  "mn114:11.4_0": "iti kho panetaṁ vuttaṁ bhagavatā.",
  "mn114:11.5_0": "Kiñcetaṁ paṭicca vuttaṁ?",
  "mn114:11.6_0": "Yathārūpaṁ, bhante,",
  "mn114:11.6_1": "attabhāvapaṭilābhaṁ sevato akusalā dhammā abhivaḍḍhanti,",
  "mn114:11.6_2": "kusalā dhammā parihāyanti—",
  "mn114:11.7_0": "evarūpo attabhāvapaṭilābho na sevitabbo;",
  "mn114:11.8_0": "yathārūpañca kho, bhante,",
  "mn114:11.8_1": "attabhāvapaṭilābhaṁ sevato akusalā dhammā parihāyanti,",
  "mn114:11.8_2": "kusalā dhammā abhivaḍḍhanti—",
  "mn114:11.9_0": "evarūpo attabhāvapaṭilābho sevitabbo.",
  "mn114:11.10_0": "Kathaṁrūpaṁ, bhante,",
  "mn114:11.10_1": "attabhāvapaṭilābhaṁ sevato akusalā dhammā abhivaḍḍhanti,",
  "mn114:11.10_2": "kusalā dhammā parihāyanti?",
  "mn114:11.11_0": "Sabyābajjhaṁ, bhante,",
  "mn114:11.11_1": "attabhāvapaṭilābhaṁ abhinibbattayato apariniṭṭhitabhāvāya akusalā dhammā abhivaḍḍhanti,",
  "mn114:11.11_2": "kusalā dhammā parihāyanti;",
  "mn114:11.12_0": "abyābajjhaṁ, bhante,",
  "mn114:11.12_1": "attabhāvapaṭilābhaṁ abhinibbattayato pariniṭṭhitabhāvāya akusalā dhammā parihāyanti,",
  "mn114:11.12_2": "kusalā dhammā abhivaḍḍhanti.",
  "mn114:11.13_0": "‘Attabhāvapaṭilābhampāhaṁ, bhikkhave, duvidhena vadāmi—",
  "mn114:11.14_0": "sevitabbampi, asevitabbampi;",
  "mn114:11.15_0": "tañca aññamaññaṁ attabhāvapaṭilābhan’ti—",
  "mn114:11.16_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:12.1_0": "Imassa kho ahaṁ, bhante,",
  "mn114:12.1_1": "bhagavatā saṅkhittena bhāsitassa,",
  "mn114:12.1_2": "vitthārena atthaṁ avibhattassa,",
  "mn114:12.1_3": "evaṁ vitthārena atthaṁ ājānāmī”ti.",
  "mn114:13.1_0": "“Sādhu sādhu, sāriputta.",
  "mn114:13.2_0": "Sādhu kho tvaṁ,",
  "mn114:13.2_1": "sāriputta,",
  "mn114:13.2_2": "imassa mayā saṅkhittena bhāsitassa,",
  "mn114:13.2_3": "vitthārena atthaṁ avibhattassa,",
  "mn114:13.2_4": "evaṁ vitthārena atthaṁ ājānāsi.",
  "mn114:14.1_0": "‘Kāyasamācārampāhaṁ, bhikkhave, duvidhena vadāmi—",
  "mn114:14.2_0": "sevitabbampi, asevitabbampi;",
  "mn114:14.3_0": "tañca aññamaññaṁ kāyasamācāran’ti—",
  "mn114:14.4_0": "iti kho panetaṁ vuttaṁ mayā.",
  "mn114:14.5_0": "Kiñcetaṁ paṭicca vuttaṁ?",
  "mn114:14.6_0": "Yathārūpaṁ,",
  "mn114:14.6_1": "sāriputta,",
  "mn114:14.6_2": "kāyasamācāraṁ sevato akusalā dhammā abhivaḍḍhanti,",
  "mn114:14.6_3": "kusalā dhammā parihāyanti evarūpo kāyasamācāro na sevitabbo;",
  "mn114:14.7_0": "yathārūpañca kho,",
  "mn114:14.7_1": "sāriputta,",
  "mn114:14.7_2": "kāyasamācāraṁ sevato akusalā dhammā parihāyanti,",
  "mn114:14.7_3": "kusalā dhammā abhivaḍḍhanti—",
  "mn114:14.8_0": "evarūpo kāyasamācāro sevitabbo.",
  "mn114:15.1_0": "Kathaṁrūpaṁ,",
  "mn114:15.1_1": "sāriputta,",
  "mn114:15.1_2": "kāyasamācāraṁ sevato akusalā dhammā abhivaḍḍhanti,",
  "mn114:15.1_3": "kusalā dhammā parihāyanti?",
  "mn114:15.2_0": "Idha,",
  "mn114:15.2_1": "sāriputta,",
  "mn114:15.2_2": "ekacco pāṇātipātī hoti luddo lohitapāṇi hatappahate niviṭṭho adayāpanno pāṇabhūtesu;",
  "mn114:15.3_0": "adinnādāyī kho pana hoti,",
  "mn114:15.3_1": "yaṁ taṁ parassa paravittūpakaraṇaṁ gāmagataṁ vā araññagataṁ vā taṁ adinnaṁ theyyasaṅkhātaṁ ādātā hoti;",
  "mn114:15.4_0": "kāmesumicchācārī kho pana hoti,",
  "mn114:15.4_1": "yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā",
  "mn114:15.4_2": "dhammarakkhitā sassāmikā saparidaṇḍā antamaso mālāguḷaparikkhittāpi tathārūpāsu cārittaṁ āpajjitā hoti—",
  "mn114:15.5_0": "evarūpaṁ, sāriputta, kāyasamācāraṁ sevato akusalā dhammā abhivaḍḍhanti, kusalā dhammā parihāyanti.",
  "mn114:16.1_0": "Kathaṁrūpaṁ,",
  "mn114:16.1_1": "sāriputta,",
  "mn114:16.1_2": "kāyasamācāraṁ sevato akusalā dhammā parihāyanti,",
  "mn114:16.1_3": "kusalā dhammā abhivaḍḍhanti?",
  "mn114:16.2_0": "Idha,",
  "mn114:16.2_1": "sāriputta,",
  "mn114:16.2_2": "ekacco pāṇātipātaṁ pahāya pāṇātipātā paṭivirato hoti nihitadaṇḍo nihitasattho,",
  "mn114:16.2_3": "lajjī dayāpanno sabbapāṇabhūtahitānukampī viharati;",
  "mn114:16.3_0": "adinnādānaṁ pahāya adinnādānā paṭivirato hoti,",
  "mn114:16.3_1": "yaṁ taṁ parassa paravittūpakaraṇaṁ gāmagataṁ vā araññagataṁ vā taṁ nādinnaṁ theyyasaṅkhātaṁ ādātā hoti;",
  "mn114:16.4_0": "kāmesumicchācāraṁ pahāya kāmesumicchācārā paṭivirato hoti,",
  "mn114:16.4_1": "yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā",
  "mn114:16.4_2": "dhammarakkhitā sassāmikā saparidaṇḍā antamaso mālāguḷaparikkhittāpi tathārūpāsu na cārittaṁ āpajjitā hoti—",
  "mn114:16.5_0": "evarūpaṁ, sāriputta, kāyasamācāraṁ sevato akusalā dhammā parihāyanti, kusalā dhammā abhivaḍḍhanti.",
  "mn114:16.6_0": "‘Kāyasamācārampāhaṁ, bhikkhave, duvidhena vadāmi—",
  "mn114:16.7_0": "sevitabbampi, asevitabbampi;",
  "mn114:16.8_0": "tañca aññamaññaṁ kāyasamācāran’ti—",
  "mn114:16.9_0": "iti yaṁ taṁ vuttaṁ mayā idametaṁ paṭicca vuttaṁ.",
  "mn114:17-19.1_0": "Vacīsamācārampāhaṁ, bhikkhave, duvidhena vadāmi …pe…",
  "mn114:17-19.2_0": "manosamācārampāhaṁ, bhikkhave, duvidhena vadāmi …pe…",
  "mn114:17-19.3_0": "cittuppādampāhaṁ, bhikkhave, duvidhena vadāmi …pe…",
  "mn114:17-19.4_0": "saññāpaṭilābhampāhaṁ, bhikkhave, duvidhena vadāmi …pe…",
  "mn114:17-19.5_0": "diṭṭhipaṭilābhampāhaṁ, bhikkhave, duvidhena vadāmi …pe….",
  "mn114:20.1_0": "‘Attabhāvapaṭilābhampāhaṁ, bhikkhave, duvidhena vadāmi—",
  "mn114:20.2_0": "sevitabbampi, asevitabbampi;",
  "mn114:20.3_0": "tañca aññamaññaṁ attabhāvapaṭilābhan’ti—",
  "mn114:20.4_0": "iti kho panetaṁ vuttaṁ mayā.",
  "mn114:20.5_0": "Kiñcetaṁ paṭicca vuttaṁ?",
  "mn114:20.6_0": "Yathārūpaṁ,",
  "mn114:20.6_1": "sāriputta,",
  "mn114:20.6_2": "attabhāvapaṭilābhaṁ sevato akusalā dhammā abhivaḍḍhanti,",
  "mn114:20.6_3": "kusalā dhammā parihāyanti evarūpo attabhāvapaṭilābho na sevitabbo;",
  "mn114:20.7_0": "yathārūpañca kho,",
  "mn114:20.7_1": "sāriputta,",
  "mn114:20.7_2": "attabhāvapaṭilābhaṁ sevato akusalā dhammā parihāyanti,",
  "mn114:20.7_3": "kusalā dhammā abhivaḍḍhanti—",
  "mn114:20.8_0": "evarūpo attabhāvapaṭilābho sevitabbo.",
  "mn114:21.1_0": "Kathaṁrūpaṁ,",
  "mn114:21.1_1": "sāriputta,",
  "mn114:21.1_2": "attabhāvapaṭilābhaṁ sevato akusalā dhammā abhivaḍḍhanti,",
  "mn114:21.1_3": "kusalā dhammā parihāyanti?",
  "mn114:21.2_0": "Sabyābajjhaṁ,",
  "mn114:21.2_1": "sāriputta,",
  "mn114:21.2_2": "attabhāvapaṭilābhaṁ abhinibbattayato apariniṭṭhitabhāvāya akusalā dhammā abhivaḍḍhanti,",
  "mn114:21.2_3": "kusalā dhammā parihāyanti;",
  "mn114:21.3_0": "abyābajjhaṁ,",
  "mn114:21.3_1": "sāriputta,",
  "mn114:21.3_2": "attabhāvapaṭilābhaṁ abhinibbattayato pariniṭṭhitabhāvāya akusalā dhammā parihāyanti,",
  "mn114:21.3_3": "kusalā dhammā abhivaḍḍhanti.",
  "mn114:21.4_0": "‘Attabhāvapaṭilābhampāhaṁ, bhikkhave, duvidhena vadāmi—",
  "mn114:21.5_0": "sevitabbampi, asevitabbampi;",
  "mn114:21.6_0": "tañca aññamaññaṁ attabhāvapaṭilābhan’ti—",
  "mn114:21.7_0": "iti yaṁ taṁ vuttaṁ mayā idametaṁ paṭicca vuttaṁ.",
  "mn114:21.8_0": "Imassa kho, sāriputta, mayā saṅkhittena bhāsitassa evaṁ vitthārena attho daṭṭhabbo.",
  "mn114:22.1_0": "Cakkhuviññeyyaṁ rūpampāhaṁ, sāriputta, duvidhena vadāmi—",
  "mn114:22.2_0": "sevitabbampi, asevitabbampi;",
  "mn114:22.3_0": "sotaviññeyyaṁ saddampāhaṁ, sāriputta, duvidhena vadāmi—",
  "mn114:22.4_0": "sevitabbampi asevitabbampi;",
  "mn114:22.5_0": "ghānaviññeyyaṁ gandhampāhaṁ, sāriputta, duvidhena vadāmi—",
  "mn114:22.6_0": "sevitabbampi, asevitabbampi;",
  "mn114:22.7_0": "jivhāviññeyyaṁ rasampāhaṁ, sāriputta, duvidhena vadāmi—",
  "mn114:22.8_0": "sevitabbampi, asevitabbampi;",
  "mn114:22.9_0": "kāyaviññeyyaṁ phoṭṭhabbampāhaṁ, sāriputta, duvidhena vadāmi—",
  "mn114:22.10_0": "sevitabbampi, asevitabbampi;",
  "mn114:22.11_0": "manoviññeyyaṁ dhammampāhaṁ, sāriputta, duvidhena vadāmi—",
  "mn114:22.12_0": "sevitabbampi, asevitabbampī”ti.",
  "mn114:23.1_0": "Evaṁ vutte, āyasmā sāriputto bhagavantaṁ etadavoca:",
  "mn114:23.2_0": "“imassa kho ahaṁ, bhante,",
  "mn114:23.2_1": "bhagavatā saṅkhittena bhāsitassa,",
  "mn114:23.2_2": "vitthārena atthaṁ avibhattassa,",
  "mn114:23.2_3": "evaṁ vitthārena atthaṁ ājānāmi.",
  "mn114:24.1_0": "‘Cakkhuviññeyyaṁ rūpampāhaṁ, sāriputta, duvidhena vadāmi—",
  "mn114:24.2_0": "sevitabbampi, asevitabbampī’ti—",
  "mn114:24.3_0": "iti kho panetaṁ vuttaṁ bhagavatā.",
  "mn114:24.4_0": "Kiñcetaṁ paṭicca vuttaṁ?",
  "mn114:24.5_0": "Yathārūpaṁ, bhante,",
  "mn114:24.5_1": "cakkhuviññeyyaṁ rūpaṁ sevato akusalā dhammā abhivaḍḍhanti,",
  "mn114:24.5_2": "kusalā dhammā parihāyanti evarūpaṁ cakkhuviññeyyaṁ rūpaṁ na sevitabbaṁ;",
  "mn114:24.6_0": "yathārūpañca kho, bhante,",
  "mn114:24.6_1": "cakkhuviññeyyaṁ rūpaṁ sevato akusalā dhammā parihāyanti,",
  "mn114:24.6_2": "kusalā dhammā abhivaḍḍhanti evarūpaṁ cakkhuviññeyyaṁ rūpaṁ sevitabbaṁ.",
  "mn114:24.7_0": "‘Cakkhuviññeyyaṁ rūpampāhaṁ, sāriputta, duvidhena vadāmi—",
  "mn114:24.8_0": "sevitabbampi, asevitabbampī’ti—",
  "mn114:24.9_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:25.1_0": "Sotaviññeyyaṁ saddampāhaṁ, sāriputta …pe…",
  "mn114:25.2_0": "evarūpo sotaviññeyyo saddo na sevitabbo …",
  "mn114:25.3_0": "evarūpo sotaviññeyyo saddo sevitabbo …",
  "mn114:26.1_0": "evarūpo ghānaviññeyyo gandho na sevitabbo …",
  "mn114:26.2_0": "evarūpo ghānaviññeyyo gandho sevitabbo …",
  "mn114:27.1_0": "evarūpo jivhāviññeyyo raso na sevitabbo …",
  "mn114:27.2_0": "evarūpo jivhāviññeyyo raso sevitabbo …",
  "mn114:27.3_0": "kāyaviññeyyaṁ phoṭṭhabbampāhaṁ, sāriputta …",
  "mn114:28.1_0": "evarūpo kāyaviññeyyo phoṭṭhabbo na sevitabbo …",
  "mn114:28.2_0": "evarūpo kāyaviññeyyo phoṭṭhabbo sevitabbo.",
  "mn114:29.1_0": "‘Manoviññeyyaṁ dhammampāhaṁ, sāriputta, duvidhena vadāmi—",
  "mn114:29.2_0": "sevitabbampi, asevitabbampī’ti—",
  "mn114:29.3_0": "iti kho panetaṁ vuttaṁ bhagavatā.",
  "mn114:29.4_0": "Kiñcetaṁ paṭicca vuttaṁ?",
  "mn114:30.1_0": "Yathārūpaṁ, bhante,",
  "mn114:30.1_1": "manoviññeyyaṁ dhammaṁ sevato akusalā dhammā abhivaḍḍhanti,",
  "mn114:30.1_2": "kusalā dhammā parihāyanti evarūpo manoviññeyyo dhammo na sevitabbo;",
  "mn114:30.2_0": "yathārūpañca kho, bhante,",
  "mn114:30.2_1": "manoviññeyyaṁ dhammaṁ sevato akusalā dhammā parihāyanti,",
  "mn114:30.2_2": "kusalā dhammā abhivaḍḍhanti evarūpo manoviññeyyo dhammo sevitabbo.",
  "mn114:30.3_0": "‘Manoviññeyyaṁ dhammampāhaṁ, sāriputta, duvidhena vadāmi—",
  "mn114:30.4_0": "sevitabbampi, asevitabbampī’ti—",
  "mn114:30.5_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:30.6_0": "Imassa kho ahaṁ, bhante,",
  "mn114:30.6_1": "bhagavatā saṅkhittena bhāsitassa,",
  "mn114:30.6_2": "vitthārena atthaṁ avibhattassa,",
  "mn114:30.6_3": "evaṁ vitthārena atthaṁ ājānāmī”ti.",
  "mn114:31.1_0": "“Sādhu sādhu, sāriputta.",
  "mn114:31.2_0": "Sādhu kho tvaṁ,",
  "mn114:31.2_1": "sāriputta,",
  "mn114:31.2_2": "imassa mayā saṅkhittena bhāsitassa,",
  "mn114:31.2_3": "vitthārena atthaṁ avibhattassa,",
  "mn114:31.2_4": "evaṁ vitthārena atthaṁ ājānāsi.",
  "mn114:32-36.1_0": "‘Cakkhuviññeyyaṁ rūpampāhaṁ, sāriputta, duvidhena vadāmi—",
  "mn114:32-36.2_0": "sevitabbampi, asevitabbampī’ti—",
  "mn114:32-36.3_0": "iti kho panetaṁ vuttaṁ mayā.",
  "mn114:32-36.4_0": "Kiñcetaṁ paṭicca vuttaṁ?",
  "mn114:32-36.5_0": "Yathārūpaṁ,",
  "mn114:32-36.5_1": "sāriputta,",
  "mn114:32-36.5_2": "cakkhuviññeyyaṁ rūpaṁ sevato akusalā dhammā abhivaḍḍhanti,",
  "mn114:32-36.5_3": "kusalā dhammā parihāyanti evarūpaṁ cakkhuviññeyyaṁ rūpaṁ na sevitabbaṁ;",
  "mn114:32-36.6_0": "yathārūpañca kho,",
  "mn114:32-36.6_1": "sāriputta,",
  "mn114:32-36.6_2": "cakkhuviññeyyaṁ rūpaṁ sevato akusalā dhammā parihāyanti,",
  "mn114:32-36.6_3": "kusalā dhammā abhivaḍḍhanti evarūpaṁ cakkhuviññeyyaṁ rūpaṁ sevitabbaṁ.",
  "mn114:32-36.7_0": "‘Cakkhuviññeyyaṁ rūpampāhaṁ, sāriputta, duvidhena vadāmi—",
  "mn114:32-36.8_0": "sevitabbampi, asevitabbampī’ti—",
  "mn114:32-36.9_0": "iti yaṁ taṁ vuttaṁ mayā idametaṁ paṭicca vuttaṁ.",
  "mn114:37.1_0": "Sotaviññeyyaṁ saddampāhaṁ, sāriputta …pe…",
  "mn114:37.2_0": "evarūpo sotaviññeyyo saddo na sevitabbo …",
  "mn114:37.3_0": "evarūpo sotaviññeyyo saddo sevitabbo …",
  "mn114:37.4_0": "evarūpo ghānaviññeyyo gandho na sevitabbo …",
  "mn114:37.5_0": "evarūpo ghānaviññeyyo gandho sevitabbo …",
  "mn114:37.6_0": "evarūpo jivhāviññeyyo raso na sevitabbo …",
  "mn114:37.7_0": "evarūpo jivhāviññeyyo raso sevitabbo …",
  "mn114:37.8_0": "evarūpo kāyaviññeyyo phoṭṭhabbo na sevitabbo …",
  "mn114:37.9_0": "evarūpo kāyaviññeyyo phoṭṭhabbo sevitabbo.",
  "mn114:38.1_0": "Manoviññeyyaṁ dhammampāhaṁ, sāriputta …pe…",
  "mn114:38.2_0": "evarūpo manoviññeyyo dhammo na sevitabbo …",
  "mn114:38.3_0": "evarūpo manoviññeyyo dhammo sevitabbo.",
  "mn114:38.4_0": "‘Manoviññeyyaṁ dhammampāhaṁ, sāriputta, duvidhena vadāmi—",
  "mn114:38.5_0": "sevitabbampi, asevitabbampī’ti—",
  "mn114:38.6_0": "iti yaṁ taṁ vuttaṁ mayā idametaṁ paṭicca vuttaṁ.",
  "mn114:38.7_0": "Imassa kho, sāriputta, mayā saṅkhittena bhāsitassa evaṁ vitthārena attho daṭṭhabbo.",
  "mn114:39.1_0": "Cīvaraṁpāhaṁ, sāriputta, duvidhena vadāmi—",
  "mn114:39.2_0": "sevitabbampi, asevitabbampi …pe…",
  "mn114:39.3_0": "piṇḍapātaṁpāhaṁ, sāriputta …",
  "mn114:39.4_0": "senāsanaṁpāhaṁ, sāriputta …",
  "mn114:39.5_0": "gāmampāhaṁ, sāriputta …",
  "mn114:39.6_0": "nigamampāhaṁ, sāriputta …",
  "mn114:39.7_0": "nagarampāhaṁ, sāriputta …",
  "mn114:39.8_0": "janapadampāhaṁ, sāriputta …",
  "mn114:39.9_0": "puggalaṁpāhaṁ, sāriputta, duvidhena vadāmi—",
  "mn114:39.10_0": "sevitabbampi, asevitabbampī”ti.",
  "mn114:40.1_0": "Evaṁ vutte, āyasmā sāriputto bhagavantaṁ etadavoca:",
  "mn114:40.2_0": "“imassa kho ahaṁ, bhante,",
  "mn114:40.2_1": "bhagavatā saṅkhittena bhāsitassa,",
  "mn114:40.2_2": "vitthārena atthaṁ avibhattassa,",
  "mn114:40.2_3": "evaṁ vitthārena atthaṁ ājānāmi.",
  "mn114:41.1_0": "‘Cīvaraṁpāhaṁ, sāriputta, duvidhena vadāmi—",
  "mn114:41.2_0": "sevitabbampi, asevitabbampī’ti—",
  "mn114:41.3_0": "iti kho panetaṁ vuttaṁ bhagavatā.",
  "mn114:41.4_0": "Kiñcetaṁ paṭicca vuttaṁ?",
  "mn114:41.5_0": "Yathārūpaṁ, bhante,",
  "mn114:41.5_1": "cīvaraṁ sevato akusalā dhammā abhivaḍḍhanti,",
  "mn114:41.5_2": "kusalā dhammā parihāyanti evarūpaṁ cīvaraṁ na sevitabbaṁ;",
  "mn114:41.6_0": "yathārūpañca kho, bhante,",
  "mn114:41.6_1": "cīvaraṁ sevato akusalā dhammā parihāyanti,",
  "mn114:41.6_2": "kusalā dhammā abhivaḍḍhanti evarūpaṁ cīvaraṁ sevitabbaṁ.",
  "mn114:41.7_0": "‘Cīvaraṁpāhaṁ, sāriputta, duvidhena vadāmi—",
  "mn114:41.8_0": "sevitabbampi, asevitabbampī’ti—",
  "mn114:41.9_0": "iti yaṁ taṁ vuttaṁ bhagavatā idametaṁ paṭicca vuttaṁ.",
  "mn114:42.1_0": "Piṇḍapātaṁpāhaṁ, sāriputta …pe…",
  "mn114:42.2_0": "evarūpo piṇḍapāto na sevitabbo …",
  "mn114:42.3_0": "evarūpo piṇḍapāto sevitabbo …",
  "mn114:43.1_0": "senāsanaṁpāhaṁ, sāriputta …pe…",
  "mn114:43.2_0": "evarūpaṁ senāsanaṁ na sevitabbaṁ …",
  "mn114:43.3_0": "evarūpaṁ senāsanaṁ sevitabbaṁ …",
  "mn114:44.1_0": "gāmampāhaṁ, sāriputta …pe…",
  "mn114:45.1_0": "evarūpo gāmo na sevitabbo …",
  "mn114:45.2_0": "evarūpo gāmo sevitabbo …",
  "mn114:45.3_0": "evarūpo nigamo na sevitabbo …",
  "mn114:45.4_0": "evarūpo nigamo sevitabbo …",
  "mn114:46.1_0": "evarūpaṁ nagaraṁ na sevitabbaṁ …",
  "mn114:46.2_0": "evarūpaṁ nagaraṁ sevitabbaṁ …",
  "mn114:47.1_0": "evarūpo janapado na sevitabbo …",
  "mn114:47.2_0": "evarūpo janapado sevitabbo.",
  "mn114:48.1_0": "‘Puggalaṁpāhaṁ, sāriputta, duvidhena vadāmi—",
  "mn114:48.2_0": "sevitabbampi, asevitabbampī’ti—",
  "mn114:48.3_0": "iti kho panetaṁ vuttaṁ bhagavatā.",
  "mn114:48.4_0": "Kiñcetaṁ paṭicca vuttaṁ?",
  "mn114:48.5_0": "Yathārūpaṁ, bhante,",
  "mn114:48.5_1": "puggalaṁ sevato akusalā dhammā abhivaḍḍhanti,",
  "mn114:48.5_2": "kusalā dhammā parihāyanti evarūpo puggalo na sevitabbo;",
  "mn114:48.6_0": "yathārūpañca kho, bhante,",
  "mn114:48.6_1": "puggalaṁ sevato akusalā dhammā parihāyanti,",
  "mn114:48.6_2": "kusalā dhammā abhivaḍḍhanti evarūpo puggalo sevitabbo.",
  "mn114:48.7_0": "‘Puggalaṁpāhaṁ, sāriputta, duvidhena vadāmi—",
  "mn114:48.8_0": "sevitabbampi, asevitabbampī’ti—",
  "mn114:48.9_0": "iti yaṁ taṁ vuttaṁ bhagavatā idametaṁ paṭicca vuttanti.",
  "mn114:49.1_0": "Imassa kho ahaṁ, bhante,",
  "mn114:49.1_1": "bhagavatā saṅkhittena bhāsitassa,",
  "mn114:49.1_2": "vitthārena atthaṁ avibhattassa evaṁ vitthārena atthaṁ ājānāmī”ti.",
  "mn114:50.1_0": "“Sādhu sādhu, sāriputta.",
  "mn114:50.2_0": "Sādhu kho tvaṁ,",
  "mn114:50.2_1": "sāriputta,",
  "mn114:50.2_2": "imassa mayā saṅkhittena bhāsitassa,",
  "mn114:50.2_3": "vitthārena atthaṁ avibhattassa evaṁ vitthārena atthaṁ ājānāsi.",
  "mn114:51-58.1_0": "‘Cīvaraṁpāhaṁ, sāriputta, duvidhena vadāmi—",
  "mn114:51-58.2_0": "sevitabbampi, asevitabbampī’ti—",
  "mn114:51-58.3_0": "iti kho panetaṁ vuttaṁ mayā.",
  "mn114:51-58.4_0": "Kiñcetaṁ paṭicca vuttaṁ?",
  "mn114:51-58.5_0": "Yathārūpaṁ,",
  "mn114:51-58.5_1": "sāriputta,",
  "mn114:51-58.5_2": "cīvaraṁ sevato akusalā dhammā abhivaḍḍhanti,",
  "mn114:51-58.5_3": "kusalā dhammā parihāyanti evarūpaṁ cīvaraṁ na sevitabbaṁ;",
  "mn114:51-58.6_0": "yathārūpañca kho,",
  "mn114:51-58.6_1": "sāriputta,",
  "mn114:51-58.6_2": "cīvaraṁ sevato akusalā dhammā parihāyanti,",
  "mn114:51-58.6_3": "kusalā dhammā abhivaḍḍhanti evarūpaṁ cīvaraṁ sevitabbaṁ.",
  "mn114:51-58.7_0": "‘Cīvaraṁpāhaṁ, sāriputta, duvidhena vadāmi—",
  "mn114:51-58.8_0": "sevitabbampi, asevitabbampī’ti—",
  "mn114:51-58.9_0": "iti yaṁ taṁ vuttaṁ mayā idametaṁ paṭicca vuttaṁ.",
  "mn114:51-58.10_0": "(Yathā paṭhamaṁ tathā vitthāretabbaṁ)",
  "mn114:51-58.11_0": "Evarūpo piṇḍapāto …",
  "mn114:51-58.12_0": "evarūpaṁ senāsanaṁ …",
  "mn114:51-58.13_0": "evarūpo gāmo …",
  "mn114:51-58.14_0": "evarūpo nigamo …",
  "mn114:51-58.15_0": "evarūpaṁ nagaraṁ …",
  "mn114:51-58.16_0": "evarūpo janapado.",
  "mn114:59.1_0": "‘Puggalaṁpāhaṁ, sāriputta, duvidhena vadāmi—",
  "mn114:59.2_0": "sevitabbampi, asevitabbampī’ti—",
  "mn114:59.3_0": "iti kho panetaṁ vuttaṁ mayā.",
  "mn114:59.4_0": "Kiñcetaṁ paṭicca vuttaṁ?",
  "mn114:59.5_0": "Yathārūpaṁ,",
  "mn114:59.5_1": "sāriputta,",
  "mn114:59.5_2": "puggalaṁ sevato akusalā dhammā abhivaḍḍhanti,",
  "mn114:59.5_3": "kusalā dhammā parihāyanti evarūpo puggalo na sevitabbo;",
  "mn114:59.6_0": "yathārūpañca kho,",
  "mn114:59.6_1": "sāriputta,",
  "mn114:59.6_2": "puggalaṁ sevato akusalā dhammā parihāyanti,",
  "mn114:59.6_3": "kusalā dhammā abhivaḍḍhanti evarūpo puggalo sevitabbo.",
  "mn114:59.7_0": "‘Puggalaṁpāhaṁ, sāriputta, duvidhena vadāmi—",
  "mn114:59.8_0": "sevitabbampi, asevitabbampī’ti—",
  "mn114:59.9_0": "iti yaṁ taṁ vuttaṁ mayā idametaṁ paṭicca vuttaṁ.",
  "mn114:59.10_0": "Imassa kho, sāriputta, mayā saṅkhittena bhāsitassa evaṁ vitthārena attho daṭṭhabbo.",
  "mn114:60.1_0": "Sabbepi ce,",
  "mn114:60.1_1": "sāriputta,",
  "mn114:60.1_2": "khattiyā imassa mayā saṅkhittena bhāsitassa evaṁ vitthārena atthaṁ ājāneyyuṁ,",
  "mn114:60.1_3": "sabbesānampissa khattiyānaṁ dīgharattaṁ hitāya sukhāya.",
  "mn114:60.2_0": "Sabbepi ce, sāriputta, brāhmaṇā …pe…",
  "mn114:60.3_0": "sabbepi ce, sāriputta, vessā …",
  "mn114:60.4_0": "sabbepi ce,",
  "mn114:60.4_1": "sāriputta,",
  "mn114:60.4_2": "suddā imassa mayā saṅkhittena bhāsitassa evaṁ vitthārena atthaṁ ājāneyyuṁ,",
  "mn114:60.4_3": "sabbesānampissa suddānaṁ dīgharattaṁ hitāya sukhāya.",
  "mn114:60.5_0": "Sadevakopi ce,",
  "mn114:60.5_1": "sāriputta,",
  "mn114:60.5_2": "loko samārako sabrahmako sassamaṇabrāhmaṇī pajā sadevamanussā imassa mayā saṅkhittena bhāsitassa evaṁ vitthārena atthaṁ ājāneyya,",
  "mn114:60.5_3": "sadevakassapissa lokassa samārakassa sabrahmakassa sassamaṇabrāhmaṇiyā pajāya sadevamanussāya dīgharattaṁ hitāya sukhāyā”ti.",
  "mn114:61.1_0": "Idamavoca bhagavā.",
  "mn114:61.2_0": "Attamano āyasmā sāriputto bhagavato bhāsitaṁ abhinandīti.",
  "mn114:61.3_0": "Sevitabbāsevitabbasuttaṁ niṭṭhitaṁ catutthaṁ."
}