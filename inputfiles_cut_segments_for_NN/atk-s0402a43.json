{
  "atk-s0402a43:0_0": "(8) 3. Apaṇṇakavaggo",
  "atk-s0402a43:1_0": "1. Padhānasuttavaṇṇanā",
  "atk-s0402a43:2_0": "71.",
  "atk-s0402a43:2_1": "Tatiyavaggassa paṭhame apaṇṇakappaṭipadanti aviraddhappaṭipadaṁ.",
  "atk-s0402a43:2_2": "Yoni cassa āraddhā hotīti kāraṇañcassa paripuṇṇaṁ hoti.",
  "atk-s0402a43:2_3": "Āsavānaṁ khayāyāti arahattatthāya.",
  "atk-s0402a43:2_4": "Dutiyaṁ uttānameva.",
  "atk-s0402a43:3_0": "3. Sappurisasuttavaṇṇanā",
  "atk-s0402a43:4_0": "73.",
  "atk-s0402a43:4_1": "Tatiye avaṇṇoti aguṇo.",
  "atk-s0402a43:4_2": "Pātukarotīti katheti,",
  "atk-s0402a43:4_3": "pākaṭaṁ karoti.",
  "atk-s0402a43:4_4": "Pañhābhinītoti pañhatthāya abhinīto.",
  "atk-s0402a43:4_5": "Ahāpetvā alambitvāti aparihīnaṁ alambitaṁ katvā.",
  "atk-s0402a43:4_6": "Ettha ca asappuriso pāpicchatāya attano avaṇṇaṁ chādeti,",
  "atk-s0402a43:4_7": "sappuriso lajjitāya attano vaṇṇaṁ.",
  "atk-s0402a43:4_8": "Idāni yasmā asappuriso hirottapparahito saṁvāsena avajānāti,",
  "atk-s0402a43:4_9": "sappuriso pana hirottappasamannāgato saṁvāsenāpi nāvajānāti.",
  "atk-s0402a43:4_10": "Tasmā asappurisabhāvasādhakaṁ adhunāgatavadhukopammaṁ dassetuṁ seyyathāpi,",
  "atk-s0402a43:4_11": "bhikkhave,",
  "atk-s0402a43:4_12": "vadhukātiādimāha.",
  "atk-s0402a43:4_13": "Tattha vadhukāti suṇisā.",
  "atk-s0402a43:4_14": "Tibbanti bahalaṁ.",
  "atk-s0402a43:4_15": "Sesamettha uttānatthamevāti.",
  "atk-s0402a43:5_0": "4-5. Aggasuttadvayavaṇṇanā",
  "atk-s0402a43:6_0": "74-75.",
  "atk-s0402a43:6_1": "Catutthe sīlagganti aggappattaṁ uttamasīlaṁ.",
  "atk-s0402a43:6_2": "Eseva nayo sabbattha.",
  "atk-s0402a43:6_3": "Pañcame rūpagganti yaṁ rūpaṁ sammasitvā arahattaṁ pāpuṇāti,",
  "atk-s0402a43:6_4": "idaṁ rūpaggaṁ nāma.",
  "atk-s0402a43:6_5": "Sesesupi eseva nayo.",
  "atk-s0402a43:6_6": "Bhavagganti ettha pana yasmiṁ attabhāve ṭhito arahattaṁ pāpuṇāti,",
  "atk-s0402a43:6_7": "etaṁ bhavaggaṁ nāmāti.",
  "atk-s0402a43:7_0": "6. Kusinārasuttavaṇṇanā",
  "atk-s0402a43:8_0": "76.",
  "atk-s0402a43:8_1": "Chaṭṭhe upavattaneti pācīnagatāya sālapantiyā uttarena nivattitvā ṭhitāya vemajjhaṭṭhāne.",
  "atk-s0402a43:8_2": "Antarena yamakasālānanti dvinnaṁ sālarukkhānaṁ antare.",
  "atk-s0402a43:8_3": "Kaṅkhāti dveḷhakaṁ.",
  "atk-s0402a43:8_4": "Vimatīti vinicchituṁ asamatthatā.",
  "atk-s0402a43:8_5": "‘‘Buddho nu kho na buddho nu kho,",
  "atk-s0402a43:8_6": "dhammo nu kho na dhammo nu kho,",
  "atk-s0402a43:8_7": "saṅgho nu kho na saṅgho nu kho,",
  "atk-s0402a43:8_8": "maggo nu kho na maggo nu kho,",
  "atk-s0402a43:8_9": "paṭipadā nu kho na paṭipadā nu kho’’ti yassa saṁsayo uppajjeyya,",
  "atk-s0402a43:8_10": "taṁ vo vadāmi pucchatha,",
  "atk-s0402a43:8_11": "bhikkhaveti ayamettha saṅkhepattho.",
  "atk-s0402a43:8_12": "Satthugāravenapi na puccheyyāthāti ‘‘mayaṁ satthu santike pabbajimha,",
  "atk-s0402a43:8_13": "cattāro paccayāpi no satthu santakāva.",
  "atk-s0402a43:8_14": "Te mayaṁ ettakaṁ kālaṁ kaṅkhaṁ akatvā na arahāma ajja pacchime kāle kaṅkhaṁ kātu’’nti sace evaṁ satthari gāravena na pucchatha.",
  "atk-s0402a43:8_15": "Sahāyakopi,",
  "atk-s0402a43:8_16": "bhikkhave,",
  "atk-s0402a43:8_17": "sahāyakassa ārocetūti tumhākaṁ yo yassa bhikkhussa sandiṭṭho sambhatto,",
  "atk-s0402a43:8_18": "so tassa ārocetu,",
  "atk-s0402a43:8_19": "ahaṁ ekassa bhikkhussa kathessāmi,",
  "atk-s0402a43:8_20": "tassa kathaṁ sutvā sabbe nikkaṅkhā bhavathāti dasseti.",
  "atk-s0402a43:8_21": "Evaṁ pasannoti evaṁ saddahāmi ahanti attho.",
  "atk-s0402a43:8_22": "Ñāṇamevāti nikkaṅkhabhāvapaccakkhakaraṇañāṇaṁyeva ettha tathāgatassa,",
  "atk-s0402a43:8_23": "na saddhāmattanti attho. Imesañhi,",
  "atk-s0402a43:8_24": "ānandāti imesaṁ antosāṇiyaṁ nisinnānaṁ pañcannaṁ bhikkhusatānaṁ.",
  "atk-s0402a43:8_25": "Yo pacchimakoti yo guṇavasena pacchimako,",
  "atk-s0402a43:8_26": "ānandattheraṁyeva sandhāyāha.",
  "atk-s0402a43:9_0": "7. Acinteyyasuttavaṇṇanā",
  "atk-s0402a43:10_0": "77.",
  "atk-s0402a43:10_1": "Sattame acinteyyānīti cintetuṁ ayuttāni.",
  "atk-s0402a43:10_2": "Na cintetabbānīti acinteyyattāyeva na cintetabbāni.",
  "atk-s0402a43:10_3": "Yāni cintentoti yāni kāraṇāni cintento.",
  "atk-s0402a43:10_4": "Ummādassāti ummattakabhāvassa.",
  "atk-s0402a43:10_5": "Vighātassāti dukkhassa.",
  "atk-s0402a43:10_6": "Buddhavisayoti buddhānaṁ visayo,",
  "atk-s0402a43:10_7": "sabbaññutaññāṇādīnaṁ buddhaguṇānaṁ pavatti ca ānubhāvo ca.",
  "atk-s0402a43:10_8": "Jhānavisayoti abhiññājhānavisayo.",
  "atk-s0402a43:10_9": "Kammavipākoti diṭṭhadhammavedanīyādīnaṁ kammānaṁ vipāko.",
  "atk-s0402a43:10_10": "Lokacintāti ‘‘kena nu kho candimasūriyā katā,",
  "atk-s0402a43:10_11": "kena mahāpathavī,",
  "atk-s0402a43:10_12": "kena mahāsamuddo,",
  "atk-s0402a43:10_13": "kena sattā uppāditā,",
  "atk-s0402a43:10_14": "kena pabbatā,",
  "atk-s0402a43:10_15": "kena ambatālanāḷikerādayo’’ti evarūpā lokacintā.",
  "atk-s0402a43:11_0": "8. Dakkhiṇasuttavaṇṇanā",
  "atk-s0402a43:12_0": "78.",
  "atk-s0402a43:12_1": "Aṭṭhame dakkhiṇāvisuddhiyoti dānasaṅkhātāya dakkhiṇāya visujjhanakāraṇāni.",
  "atk-s0402a43:12_2": "Dāyakato visujjhatīti mahapphalabhāvena visujjhati,",
  "atk-s0402a43:12_3": "mahapphalā hotīti attho.",
  "atk-s0402a43:12_4": "Kalyāṇadhammoti sucidhammo.",
  "atk-s0402a43:12_5": "Pāpadhammoti lāmakadhammo.",
  "atk-s0402a43:12_6": "Dāyakato visujjhatīti ettha vessantaramahārājā kathetabbo.",
  "atk-s0402a43:12_7": "So hi jūjakabrāhmaṇassa dārake datvā mahāpathaviṁ kampesi.",
  "atk-s0402a43:12_8": "Paṭiggāhakato visujjhatīti ettha kalyāṇīnadīmukhadvāravāsī kevaṭṭo kathetabbo.",
  "atk-s0402a43:12_9": "So kira dīghasumattherassa tikkhattuṁ piṇḍapātaṁ datvā maraṇamañce nipanno ‘‘ayyassa maṁ dīghasumattherassa dinnapiṇḍapāto uddharatī’’ti āha.",
  "atk-s0402a43:12_10": "Neva dāyakatoti ettha vaḍḍhamānavāsī luddako kathetabbo.",
  "atk-s0402a43:12_11": "So kira petadakkhiṇaṁ dento ekassa dussīlasseva tayo vāre adāsi.",
  "atk-s0402a43:12_12": "Tatiyavāre ‘‘amanusso dussīlo maṁ vilumpatī’’ti viravi.",
  "atk-s0402a43:12_13": "Ekassa sīlavato bhikkhuno datvā pāpitakāleyevassa pāpuṇi.",
  "atk-s0402a43:12_14": "Dāyakato ceva visujjhati paṭiggāhakato cāti ettha asadisadānaṁ kathetabbanti.",
  "atk-s0402a43:13_0": "9. Vaṇijjasuttavaṇṇanā",
  "atk-s0402a43:14_0": "79.",
  "atk-s0402a43:14_1": "Navame tādisā vāti taṁsadisāva taṁsarikkhakāva.",
  "atk-s0402a43:14_2": "Chedagāminī hotīti chedaṁ gacchati.",
  "atk-s0402a43:14_3": "Yaṁ patthitaṁ,",
  "atk-s0402a43:14_4": "taṁ sabbaṁ nassatīti attho.",
  "atk-s0402a43:14_5": "Na yathādhippāyā hotīti yathājjhāsayā na hoti.",
  "atk-s0402a43:14_6": "Parādhippāyā hotīti parajjhāsayā ajjhāsayato adhikataraphalā hoti.",
  "atk-s0402a43:14_7": "Samaṇaṁ vā brāhmaṇaṁ vāti ettha samitapāpabāhitapāpatāhi samaṇabrāhmaṇatā veditabbā. Vadatu, bhante,",
  "atk-s0402a43:14_8": "paccayenāti, bhante,",
  "atk-s0402a43:14_9": "catubbidhena cīvarādinā paccayena vadeyyāsīti evaṁ pavāreti nimanteti.",
  "atk-s0402a43:14_10": "Yena pavāretīti paricchinditvā yattakena pavāreti.",
  "atk-s0402a43:14_11": "Taṁ na detīti taṁ sabbasova na deti.",
  "atk-s0402a43:14_12": "Na yathādhippāyaṁ detīti yathā tassa ajjhāsayo,",
  "atk-s0402a43:14_13": "evaṁ dātuṁ na sakkoti,",
  "atk-s0402a43:14_14": "hāpetvā appakaṁ deti.",
  "atk-s0402a43:14_15": "Yathādhippāyaṁ detīti yattakaṁ so icchati,",
  "atk-s0402a43:14_16": "tattakameva deti.",
  "atk-s0402a43:14_17": "Parādhippāyaṁ detīti appakaṁ pavāretvā avattharitvā bahuṁ deti.",
  "atk-s0402a43:15_0": "10. Kambojasuttavaṇṇanā",
  "atk-s0402a43:16_0": "80.",
  "atk-s0402a43:16_1": "Dasame neva sabhāyaṁ nisīdatīti vinicchayakaraṇatthaṁ vinicchayasabhāyaṁ neva nisīdati .",
  "atk-s0402a43:16_2": "Na kammantaṁ payojetīti kasivaṇijjādimahākammantaṁ nappayojeti.",
  "atk-s0402a43:16_3": "Na kambojaṁ gacchatīti bhoge sambharaṇatthāya kambojaraṭṭhaṁ na gacchati.",
  "atk-s0402a43:16_4": "Desanāmattameva cetaṁ,",
  "atk-s0402a43:16_5": "yaṁ kiñci tiroraṭṭhaṁ na gacchatīti attho.",
  "atk-s0402a43:16_6": "Kodhanotiādīsu kodhanatāya kodhapariyuṭṭhito atthānatthaṁ na jānāti,",
  "atk-s0402a43:16_7": "issukitāya parasampattiṁ na sahati,",
  "atk-s0402a43:16_8": "maccharitāya dhanaṁ datvā kiccaṁ kātuṁ na sakkoti,",
  "atk-s0402a43:16_9": "nippaññatāya kiccaṁ saṁvidhātuṁ na sakkoti.",
  "atk-s0402a43:16_10": "Tasmā etāni sabhānisīdanādīni na karotīti.",
  "atk-s0402a43:17_0": "Apaṇṇakavaggo tatiyo."
}