{
  "atk-s0402a48:0_0": "(13) 3. Bhayavaggo",
  "atk-s0402a48:1_0": "1. Attānuvādasuttavaṇṇanā",
  "atk-s0402a48:2_0": "121.",
  "atk-s0402a48:2_1": "Tatiyassa paṭhame attānuvādabhayanti attānaṁ anuvadantassa uppajjanakabhayaṁ.",
  "atk-s0402a48:2_2": "Parānuvādabhayanti parassa anuvādato uppajjanakabhayaṁ.",
  "atk-s0402a48:2_3": "Daṇḍabhayanti dvattiṁsa kammakāraṇā paṭicca uppajjanakabhayaṁ.",
  "atk-s0402a48:2_4": "Duggatibhayanti cattāro apāye paṭicca uppajjanakabhayaṁ.",
  "atk-s0402a48:2_5": "Idaṁ vuccati,",
  "atk-s0402a48:2_6": "bhikkhave,",
  "atk-s0402a48:2_7": "attānuvādabhayantiādīsu attānuvādabhayaṁ tāva paccavekkhantassa ajjhattaṁ hirī samuṭṭhāti,",
  "atk-s0402a48:2_8": "sāssa tīsu dvāresu saṁvaraṁ janeti,",
  "atk-s0402a48:2_9": "tīsu dvāresu saṁvaro catupārisuddhisīlaṁ hoti.",
  "atk-s0402a48:2_10": "So tasmiṁ sīle patiṭṭhāya vipassanaṁ vaḍḍhetvā aggaphale patiṭṭhāti.",
  "atk-s0402a48:2_11": "Parānuvādabhayaṁ pana paccavekkhantassa bahiddhā ottappaṁ samuṭṭhāti,",
  "atk-s0402a48:2_12": "tadassa tīsu dvāresu saṁvaraṁ janeti,",
  "atk-s0402a48:2_13": "tīsu dvāresu saṁvaro catupārisuddhisīlaṁ hoti.",
  "atk-s0402a48:2_14": "So tasmiṁ sīle patiṭṭhāya vipassanaṁ vaḍḍhetvā aggaphale patiṭṭhāti.",
  "atk-s0402a48:2_15": "Duggatibhayaṁ paccavekkhantassa ajjhattaṁ hirī samuṭṭhāti,",
  "atk-s0402a48:2_16": "sāssa tīsu dvāresu saṁvaraṁ janeti,",
  "atk-s0402a48:2_17": "tīsu dvāresu saṁvaro catupārisuddhisīlaṁ hoti.",
  "atk-s0402a48:2_18": "So tasmiṁ sīle patiṭṭhāya vipassanaṁ vaḍḍhetvā aggaphale patiṭṭhāti.",
  "atk-s0402a48:3_0": "2. Ūmibhayasuttavaṇṇanā",
  "atk-s0402a48:4_0": "122.",
  "atk-s0402a48:4_1": "Dutiye udakorohantassāti udakaṁ otarantassa.",
  "atk-s0402a48:4_2": "Pāṭikaṅkhitabbānīti icchitabbāni.",
  "atk-s0402a48:4_3": "Susukābhayanti caṇḍamacchabhayaṁ.",
  "atk-s0402a48:4_4": "Mukhāvaraṇaṁ maññe karontīti mukhapidahanaṁ viya karonti.",
  "atk-s0402a48:4_5": "Odarikattassāti mahodaratāya mahagghasabhāvassa.",
  "atk-s0402a48:4_6": "Arakkhiteneva kāyenātiādīsu kāyadvāre tividhassa saṁvarassa abhāvato arakkhitena kāyena.",
  "atk-s0402a48:4_7": "Vacīdvāre catubbidhassa saṁvarassa abhāvato arakkhitāya vācāya.",
  "atk-s0402a48:5_0": "3. Paṭhamanānākaraṇasuttavaṇṇanā",
  "atk-s0402a48:6_0": "123.",
  "atk-s0402a48:6_1": "Tatiye tadassādetīti taṁ jhānaṁ sukhassādena assādeti.",
  "atk-s0402a48:6_2": "Nikāmetīti pattheti.",
  "atk-s0402a48:6_3": "Vittiṁāpajjatīti tuṭṭhiṁ āpajjati.",
  "atk-s0402a48:6_4": "Tadadhimuttoti tasmiṁ adhimutto,",
  "atk-s0402a48:6_5": "taṁ vā adhimutto.",
  "atk-s0402a48:6_6": "Tabbahulavihārīti tena jhānena bahulaṁ viharanto.",
  "atk-s0402a48:6_7": "Sahabyataṁ upapajjatīti sahabhāvaṁ gacchati,",
  "atk-s0402a48:6_8": "tattha nibbattatīti attho.",
  "atk-s0402a48:6_9": "Kappo āyuppamāṇanti ettha paṭhamajjhānaṁ atthi hīnaṁ,",
  "atk-s0402a48:6_10": "atthi majjhimaṁ,",
  "atk-s0402a48:6_11": "atthi paṇītaṁ.",
  "atk-s0402a48:6_12": "Tattha hīnena uppannānaṁ kappassa tatiyo koṭṭhāso āyuppamāṇaṁ,",
  "atk-s0402a48:6_13": "majjhimena upaḍḍhakappo,",
  "atk-s0402a48:6_14": "paṇītena kappo.",
  "atk-s0402a48:6_15": "Taṁ sandhāyetaṁ vuttaṁ.",
  "atk-s0402a48:6_16": "Nirayampi gacchatīti nirayagamanīyassa kammassa appahīnattā aparāparaṁ gacchati,",
  "atk-s0402a48:6_17": "na anantarameva.",
  "atk-s0402a48:6_18": "Tasmiṁyeva bhave parinibbāyatīti tasmiṁyeva rūpabhave ṭhatvā parinibbāyati,",
  "atk-s0402a48:6_19": "na heṭṭhā otarati.",
  "atk-s0402a48:6_20": "Yadidaṁ gatiyā upapattiyā satīti yaṁ idaṁ gatiyā ca upapattiyā ca sati sekhassa ariyasāvakassa paṭisandhivasena",
  "atk-s0402a48:6_21": "heṭṭhā anotaritvā tasmiṁyeva rūpabhave upari dutiyatatiyādīsu aññatarasmiṁ brahmaloke parinibbānaṁ,",
  "atk-s0402a48:6_22": "puthujjanassa pana nirayādigamanaṁ,",
  "atk-s0402a48:6_23": "idaṁ nānākaraṇanti attho.",
  "atk-s0402a48:7_0": "Dve kappāti etthāpi dutiyajjhānaṁ vuttanayeneva tividhaṁ hoti.",
  "atk-s0402a48:7_1": "Tattha paṇītabhāvanena nibbattānaṁ aṭṭhakappā āyuppamāṇaṁ,",
  "atk-s0402a48:7_2": "majjhimena cattāro,",
  "atk-s0402a48:7_3": "hīnena dve.",
  "atk-s0402a48:7_4": "Taṁ sandhāyetaṁ vuttaṁ.",
  "atk-s0402a48:7_5": "Cattārokappāti ettha yaṁ heṭṭhā vuttaṁ “kappo,",
  "atk-s0402a48:7_6": "dve kappā”ti,",
  "atk-s0402a48:7_7": "tampi āharitvā attho veditabbo.",
  "atk-s0402a48:7_8": "Kappoti ca guṇassapi nāmaṁ,",
  "atk-s0402a48:7_9": "tasmā kappo dve kappā cattāro kappāti ayamettha attho daṭṭhabbo.",
  "atk-s0402a48:7_10": "Idaṁ vuttaṁ hoti –",
  "atk-s0402a48:7_11": "yo paṭhamaṁ vutto kappo,",
  "atk-s0402a48:7_12": "so dve vāre gaṇetvā ekena guṇena dve kappā honti,",
  "atk-s0402a48:7_13": "dutiyena cattāro,",
  "atk-s0402a48:7_14": "puna te cattāro kappāti imehi catūhi guṇehi guṇitā ekena guṇena aṭṭha honti,",
  "atk-s0402a48:7_15": "dutiyena soḷasa,",
  "atk-s0402a48:7_16": "tatiyena dvattiṁsa,",
  "atk-s0402a48:7_17": "catutthena catusaṭṭhīti.",
  "atk-s0402a48:7_18": "Evamidha paṇītajjhānavasena catusaṭṭhi kappā gahitāti veditabbā.",
  "atk-s0402a48:7_19": "Pañca kappasatānīti idaṁ paṇītasseva upapattijjhānassa vasena vuttaṁ.",
  "atk-s0402a48:7_20": "Vehapphalesu vā paṭhamajjhānabhūmiādīsu viya tiṇṇaṁ brahmalokānaṁ abhāvato ettakameva āyuppamāṇaṁ.",
  "atk-s0402a48:7_21": "Tasmā evaṁ vuttaṁ.",
  "atk-s0402a48:8_0": "4. Dutiyanānākaraṇasuttavaṇṇanā",
  "atk-s0402a48:9_0": "124.",
  "atk-s0402a48:9_1": "Catutthe rūpameva rūpagataṁ.",
  "atk-s0402a48:9_2": "Sesapadesupi eseva nayo.",
  "atk-s0402a48:9_3": "Aniccatotiādīsu hutvā abhāvaṭṭhena aniccato,",
  "atk-s0402a48:9_4": "ābādhaṭṭhena rogato,",
  "atk-s0402a48:9_5": "anto padussanaṭṭhena gaṇḍato,",
  "atk-s0402a48:9_6": "anupaviṭṭhaṭṭhena sallato,",
  "atk-s0402a48:9_7": "sadukkhaṭṭhena aghato,",
  "atk-s0402a48:9_8": "sampīḷanaṭṭhena ābādhato,",
  "atk-s0402a48:9_9": "avidheyyaṭṭhena parato,",
  "atk-s0402a48:9_10": "palujjanaṭṭhena palokato,",
  "atk-s0402a48:9_11": "nissattaṭṭhena suññato,",
  "atk-s0402a48:9_12": "avasavattanaṭṭhena anattato.",
  "atk-s0402a48:9_13": "Ettha ca “aniccato palokato”ti dvīhi padehi aniccalakkhaṇaṁ kathitaṁ,",
  "atk-s0402a48:9_14": "“suññato anattato”ti dvīhi anattalakkhaṇaṁ,",
  "atk-s0402a48:9_15": "sesehi dukkhalakkhaṇaṁ kathitanti veditabbaṁ.",
  "atk-s0402a48:9_16": "Samanupassatīti ñāṇena passati.",
  "atk-s0402a48:9_17": "Evaṁ pañcakkhandhe tilakkhaṇaṁ āropetvā passanto tayo magge tīṇi phalāni sacchikaroti.",
  "atk-s0402a48:9_18": "Suddhāvāsānaṁdevānaṁ sahabyataṁ upapajjatīti tattha ṭhito catutthajjhānaṁ bhāvetvā upapajjati.",
  "atk-s0402a48:10_0": "5-6. Mettāsuttadvayavaṇṇanā",
  "atk-s0402a48:11_0": "125-126.",
  "atk-s0402a48:11_1": "Pañcame paṭhamajjhānavasena mettā,",
  "atk-s0402a48:11_2": "dutiyādivasena karuṇādayo dassitā.",
  "atk-s0402a48:11_3": "Chaṭṭhaṁ catutthe vuttanayeneva veditabbaṁ.",
  "atk-s0402a48:12_0": "7. Paṭhamatathāgataacchariyasuttavaṇṇanā",
  "atk-s0402a48:13_0": "127.",
  "atk-s0402a48:13_1": "Sattame pātubhāvāti pātubhāvena.",
  "atk-s0402a48:13_2": "Kucchiṁ okkamatīti ettha kucchiṁ okkanto hotīti attho.",
  "atk-s0402a48:13_3": "Okkante hi tasmiṁ evaṁ hoti,",
  "atk-s0402a48:13_4": "na okkamamāne.",
  "atk-s0402a48:13_5": "Appamāṇoti vuḍḍhippamāṇo,",
  "atk-s0402a48:13_6": "vipuloti attho.",
  "atk-s0402a48:13_7": "Uḷāroti tasseva vevacanaṁ.",
  "atk-s0402a48:13_8": "Devānaṁ devānubhāvanti ettha devānaṁ ayamānubhāvo –",
  "atk-s0402a48:13_9": "nivatthavatthassa pabhā dvādasa yojanāni pharati,",
  "atk-s0402a48:13_10": "tathā sarīrassa,",
  "atk-s0402a48:13_11": "tathā vimānassa,",
  "atk-s0402a48:13_12": "taṁ atikkamitvāti attho.",
  "atk-s0402a48:13_13": "Lokantarikāti tiṇṇaṁ tiṇṇaṁ cakkavāḷānaṁ antarā ekeko lokantariko hoti,",
  "atk-s0402a48:13_14": "tiṇṇaṁ sakaṭacakkānaṁ pattānaṁ vā aññamaññaṁ āhacca ṭhapitānaṁ majjhe okāso viya.",
  "atk-s0402a48:13_15": "So pana lokantarikanirayo parimāṇato aṭṭhayojanasahassappamāṇo hoti.",
  "atk-s0402a48:13_16": "Aghāti niccavivaṭā.",
  "atk-s0402a48:13_17": "Asaṁvutāti heṭṭhāpi appatiṭṭhā.",
  "atk-s0402a48:13_18": "Andhakārāti tamabhūtā.",
  "atk-s0402a48:13_19": "Andhakāratimisāti cakkhuviññāṇuppattinivāraṇato andhabhāvakaraṇatimisāya samannāgatā.",
  "atk-s0402a48:13_20": "Tattha kira cakkhuviññāṇaṁ na jāyati.",
  "atk-s0402a48:13_21": "Evaṁmahiddhikānanti candimasūriyā kira ekappahāreneva tīsu dīpesu paññāyanti,",
  "atk-s0402a48:13_22": "evaṁmahiddhikā.",
  "atk-s0402a48:13_23": "Ekekāya disāya nava nava yojanasatasahassāni andhakāraṁ vidhamitvā ālokaṁ dassenti,",
  "atk-s0402a48:13_24": "evaṁmahānubhāvā.",
  "atk-s0402a48:13_25": "Ābhā nānubhontīti pabhā nappahonti.",
  "atk-s0402a48:13_26": "Te kira cakkavāḷapabbatassa vemajjhena caranti cakkavāḷapabbatañca atikkamitvā lokantaranirayā.",
  "atk-s0402a48:13_27": "Tasmā tesaṁ tattha ābhā nappahonti.",
  "atk-s0402a48:14_0": "Yepi tattha sattāti yepi tasmiṁ lokantaramahāniraye sattā upapannā.",
  "atk-s0402a48:14_1": "Kiṁ pana kammaṁ katvā tattha uppajjantīti?",
  "atk-s0402a48:14_2": "Bhāriyaṁ dāruṇaṁ mātāpitūnaṁ dhammikasamaṇabrāhmaṇānañca upari aparādhaṁ,",
  "atk-s0402a48:14_3": "aññañca divase divase pāṇavadhādisāhasikakammaṁ katvā uppajjanti tambapaṇṇidīpe abhayacoranāgacorādayo viya.",
  "atk-s0402a48:14_4": "Tesaṁ attabhāvo tigāvutiko hoti,",
  "atk-s0402a48:14_5": "vaggulīnaṁ viya dīghanakhā honti.",
  "atk-s0402a48:14_6": "Te rukkhe vagguliyo viya nakhehi cakkavāḷapabbatapāde lagganti.",
  "atk-s0402a48:14_7": "Yadā saṁsappantā aññamaññassa hatthapāsagatā honti,",
  "atk-s0402a48:14_8": "atha “bhakkho no laddho”ti maññamānā tattha byāvaṭā viparivattitvā lokasandhārakaudake patanti,",
  "atk-s0402a48:14_9": "vāte paharantepi madhukaphalāni viya chijjitvā udake patanti,",
  "atk-s0402a48:14_10": "patitamattāva accantakhāre udake piṭṭhapiṇḍi viya vilīyanti.",
  "atk-s0402a48:14_11": "Aññepi kira bho santi sattāti bho yathā mayaṁ mahādukkhaṁ anubhavāma,",
  "atk-s0402a48:14_12": "evaṁ aññepi kira sattā idaṁ dukkhaṁ anubhavanatthāya idhūpapannāti taṁdivasaṁ passanti.",
  "atk-s0402a48:14_13": "Ayaṁ pana obhāso ekayāgupānamattampi na tiṭṭhati.",
  "atk-s0402a48:14_14": "Yāvatā niddāyitvā pabuddho ārammaṇaṁ vibhāveti,",
  "atk-s0402a48:14_15": "tattakaṁ kālaṁ hoti.",
  "atk-s0402a48:14_16": "Dīghabhāṇakā pana “accharāsaṅghātamattameva vijjuobhāso viya niccharitvā kiṁ idanti bhaṇantānaṁyeva antaradhāyatī”ti vadanti.",
  "atk-s0402a48:15_0": "8. Dutiyatathāgataacchariyasuttavaṇṇanā",
  "atk-s0402a48:16_0": "128.",
  "atk-s0402a48:16_1": "Aṭṭhame taṇhādiṭṭhīhi allīyitabbaṭṭhena ālayoti pañca kāmaguṇā,",
  "atk-s0402a48:16_2": "sakalameva vā vaṭṭaṁ.",
  "atk-s0402a48:16_3": "Āramanti etthāti ārāmo,",
  "atk-s0402a48:16_4": "ālayo ārāmo etissāti ālayārāmā.",
  "atk-s0402a48:16_5": "Ālaye ratāti ālayaratā.",
  "atk-s0402a48:16_6": "Ālaye sammuditāti ālayasammuditā.",
  "atk-s0402a48:16_7": "Anālaye dhammeti ālayapaṭipakkhe vivaṭṭūpanissite ariyadhamme.",
  "atk-s0402a48:16_8": "Sussūsatīti sotukāmo hoti.",
  "atk-s0402a48:16_9": "Sotaṁ odahatīti sotaṁ ṭhapeti.",
  "atk-s0402a48:16_10": "Aññā cittaṁ upaṭṭhapetīti ājānanatthāya cittaṁ paccupaṭṭhapeti.",
  "atk-s0402a48:16_11": "Mānoti maññanā,",
  "atk-s0402a48:16_12": "maññitabbaṭṭhena vā sakalaṁ vaṭṭameva.",
  "atk-s0402a48:16_13": "Mānavinaye dhammeti mānavinayadhamme.",
  "atk-s0402a48:16_14": "Upasamapaṭipakkho anupasamo,",
  "atk-s0402a48:16_15": "anupasantaṭṭhena vā vaṭṭameva anupasamo nāma.",
  "atk-s0402a48:16_16": "Opasamiketi upasamakare vivaṭṭūpanissite.",
  "atk-s0402a48:16_17": "Avijjāya gatā samannāgatāti avijjāgatā.",
  "atk-s0402a48:16_18": "Avijjaṇḍakosena pariyonaddhattā aṇḍaṁ viya bhūtāti aṇḍabhūtā.",
  "atk-s0402a48:16_19": "Samantato onaddhāti pariyonaddhā.",
  "atk-s0402a48:16_20": "Avijjāvinayeti avijjāvinayo vuccati arahattaṁ,",
  "atk-s0402a48:16_21": "taṁnissite dhamme desiyamāneti attho.",
  "atk-s0402a48:16_22": "Iti imasmiṁ sutte catūsu ṭhānesu vaṭṭaṁ,",
  "atk-s0402a48:16_23": "catūsu vivaṭṭaṁ kathitaṁ.",
  "atk-s0402a48:17_0": "9. Ānandaacchariyasuttavaṇṇanā",
  "atk-s0402a48:18_0": "129.",
  "atk-s0402a48:18_1": "Navame bhikkhuparisā ānandaṁ dassanāyāti ye bhagavantaṁ passitukāmā theraṁ upasaṅkamanti,",
  "atk-s0402a48:18_2": "ye vā “āyasmā kirānando samantapāsādiko abhirūpo dassanīyo bahussuto saṅghasobhano”ti therassa guṇe sutvā āgacchanti,",
  "atk-s0402a48:18_3": "te sandhāya “bhikkhuparisā ānandaṁ dassanāya upasaṅkamatī”ti vuttaṁ.",
  "atk-s0402a48:18_4": "Esa nayo sabbattha.",
  "atk-s0402a48:18_5": "Attamanāti “savanena no dassanaṁ sametī”ti sakamanā tuṭṭhacittā.",
  "atk-s0402a48:18_6": "Dhammanti “kacci, āvuso,",
  "atk-s0402a48:18_7": "khamanīyaṁ,",
  "atk-s0402a48:18_8": "kacci yāpanīyaṁ,",
  "atk-s0402a48:18_9": "kacci yonisomanasikārakammaṁ karotha,",
  "atk-s0402a48:18_10": "ācariyupajjhāyavattaṁ pūrethā”ti evarūpaṁ paṭisanthāradhammaṁ.",
  "atk-s0402a48:18_11": "Tattha bhikkhunīsu “kacci,",
  "atk-s0402a48:18_12": "bhaginiyo,",
  "atk-s0402a48:18_13": "aṭṭha garudhamme samādāya vattathā”ti idampi nānākaraṇaṁ hoti.",
  "atk-s0402a48:18_14": "Upāsakesu “svāgataṁ, upāsaka,",
  "atk-s0402a48:18_15": "na te kiñci sīsaṁ vā aṅgaṁ vā rujjati,",
  "atk-s0402a48:18_16": "arogā te puttabhātaro”ti na evaṁ paṭisanthāraṁ karoti,",
  "atk-s0402a48:18_17": "evaṁ pana karoti – “kathaṁ, upāsakā,",
  "atk-s0402a48:18_18": "tīṇi saraṇāni pañca sīlāni rakkhatha,",
  "atk-s0402a48:18_19": "māsassa aṭṭha uposathe karotha,",
  "atk-s0402a48:18_20": "mātāpitūnaṁ upaṭṭhānavattaṁ pūretha,",
  "atk-s0402a48:18_21": "dhammikasamaṇabrāhmaṇe paṭijaggathā”ti.",
  "atk-s0402a48:18_22": "Upāsikāsupi eseva nayo.",
  "atk-s0402a48:19_0": "10. Cakkavattiacchariyasuttavaṇṇanā",
  "atk-s0402a48:20_0": "130.",
  "atk-s0402a48:20_1": "Dasame khattiyaparisāti abhisittā anabhisittā ca khattiyā.",
  "atk-s0402a48:20_2": "Te hi kira “rājā cakkavattī nāma abhirūpo pāsādiko hoti,",
  "atk-s0402a48:20_3": "ākāsena vicaranto rajjaṁ anusāsati,",
  "atk-s0402a48:20_4": "dhammiko dhammarājā”ti tassa guṇakathaṁ sutvā savanena dassanamhi samente attamanā honti.",
  "atk-s0402a48:20_5": "Bhāsatīti “kathaṁ, tātā,",
  "atk-s0402a48:20_6": "rājadhammaṁ pūretha,",
  "atk-s0402a48:20_7": "paveṇiṁ rakkhathā”ti paṭisanthāraṁ karoti.",
  "atk-s0402a48:20_8": "Brāhmaṇesu pana “kathañca, ācariyā,",
  "atk-s0402a48:20_9": "mante vācetha,",
  "atk-s0402a48:20_10": "antevāsikā mante gaṇhanti,",
  "atk-s0402a48:20_11": "dakkhiṇaṁ vā vatthāni vā sīlaṁ vā labhathā”ti evaṁ paṭisanthāraṁ karoti.",
  "atk-s0402a48:20_12": "Gahapatīsu “kathaṁ, tātā,",
  "atk-s0402a48:20_13": "na vo rājakulato daṇḍena vā bandhanena vā pīḷā atthi,",
  "atk-s0402a48:20_14": "sammā devo dhāraṁ anuppavecchati,",
  "atk-s0402a48:20_15": "sassāni sampajjantī”ti evaṁ paṭisanthāraṁ karoti.",
  "atk-s0402a48:20_16": "Samaṇesu “kathaṁ, bhante,",
  "atk-s0402a48:20_17": "kacci pabbajitaparikkhārā sulabhā,",
  "atk-s0402a48:20_18": "samaṇadhamme nappamajjathā”ti evaṁ paṭisanthāraṁ karotīti.",
  "atk-s0402a48:21_0": "Bhayavaggo tatiyo."
}