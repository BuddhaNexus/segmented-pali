{
  "atk-vin02a24:0_0": "5. Cammakkhandhakaṁ",
  "atk-vin02a24:1_0": "Soṇakoḷivisavatthukathā",
  "atk-vin02a24:2_0": "242.",
  "atk-vin02a24:2_1": "Cammakkhandhake –",
  "atk-vin02a24:2_2": "issariyādhipaccanti issarabhāvena ca adhipatibhāvena ca samannāgataṁ.",
  "atk-vin02a24:2_3": "Rajjanti rājabhāvaṁ,",
  "atk-vin02a24:2_4": "raññā kattabbakiccaṁ vā.",
  "atk-vin02a24:2_5": "Soṇo nāma koḷivisoti ettha soṇoti tassa nāmaṁ;",
  "atk-vin02a24:2_6": "koḷivisoti gottaṁ.",
  "atk-vin02a24:2_7": "Pādatalesu lomānīti rattesu pādatalesu sukhumāni añjanavaṇṇāni kammacittīkatāni lomāni jātāni honti.",
  "atk-vin02a24:2_8": "So kira pubbe asītisahassānaṁ purisānaṁ jeṭṭhapuriso hutvā tehi saddhiṁ paccekabuddhassa vasanaṭṭhāne",
  "atk-vin02a24:2_9": "paṇṇasālaṁ katvā attano sassirikaṁ uṇṇapāvārakaṁ paccekabuddhassa pādehi akkamanaṭṭhāne pādapuñchanikaṁ",
  "atk-vin02a24:2_10": "katvā ṭhapesi.",
  "atk-vin02a24:2_11": "Temāsaṁ pana sabbeva paccekabuddhaṁ upaṭṭhahiṁsu.",
  "atk-vin02a24:2_12": "Ayaṁ tassa ca tesañca asītiyā gāmikasahassānaṁ pubbayogo.",
  "atk-vin02a24:3_0": "Asītigāmikasahassānīti tesu gāmesu vasantānaṁ kulaputtānaṁ asītisahassāni.",
  "atk-vin02a24:3_1": "Kenacideva karaṇīyenāti kenaci karaṇīyena viya;",
  "atk-vin02a24:3_2": "na panassa kiñci karaṇīyaṁ atthi aññatra tassa dassanā.",
  "atk-vin02a24:3_3": "Rājā kira tānipi asītikulaputtasahassāni sannipātāpento ‘‘evaṁ aparisaṅkanto soṇo āgamissatī’’ti sannipātāpesi.",
  "atk-vin02a24:3_4": "Diṭṭhadhammike attheti ‘‘kasivaṇijjādīni dhammena kattabbāni,",
  "atk-vin02a24:3_5": "mātāpitaro dhammena positabbā’’ti evamādinā nayena idhalokahite atthe anusāsitvā.",
  "atk-vin02a24:3_6": "So no bhagavāti so amhākaṁ bhagavā tumhe samparāyike atthe anusāsissatīti attho.",
  "atk-vin02a24:4_0": "Bhagavantaṁ paṭivedemīti bhagavantaṁ jānāpemi.",
  "atk-vin02a24:4_1": "Pāṭikāya nimujjitvāti sopānassa heṭṭhā aḍḍhacandapāsāṇe nimujjitvā.",
  "atk-vin02a24:4_2": "Yassa dāni bhante bhagavā kālaṁ maññatīti yassa tesaṁ hitakiriyatthassa bhagavā kālaṁ jānāti.",
  "atk-vin02a24:4_3": "Vihārapacchāyāyanti vihārapaccante chāyāyaṁ.",
  "atk-vin02a24:4_4": "Samannāharantīti pasādavasena punappunaṁ manasi karonti.",
  "atk-vin02a24:4_5": "Bhiyyosomattāyāti bhiyyosomattāya puna visiṭṭhataraṁ dassehīti attho.",
  "atk-vin02a24:4_6": "Antaradhāyatīti adassanaṁ hoti.",
  "atk-vin02a24:5_0": "Soṇassa pabbajjākathā",
  "atk-vin02a24:6_0": "243.Lohitenaphuṭo hotīti lohitena makkhito hoti.",
  "atk-vin02a24:6_1": "Gavāghātananti yattha gāvo haññanti,",
  "atk-vin02a24:6_2": "tādisoti attho.",
  "atk-vin02a24:6_3": "Kusalo nāma vīṇāya vādanakusalo.",
  "atk-vin02a24:6_4": "Vīṇāya tantissareti vīṇāya tantiyā sare.",
  "atk-vin02a24:6_5": "Accāyatāti atiāyatā kharamucchitā.",
  "atk-vin02a24:6_6": "Saravatīti sarasampannā.",
  "atk-vin02a24:6_7": "Kammaññāti kammakkhamā.",
  "atk-vin02a24:6_8": "Atisithilāti mandamucchanā.",
  "atk-vin02a24:6_9": "Same guṇe patiṭṭhitāti majjhime sare ṭhapetvā mucchitā.",
  "atk-vin02a24:6_10": "Vīriyasamataṁ adhiṭṭhahāti vīriyasampayuttasamataṁ adhiṭṭhāhi,",
  "atk-vin02a24:6_11": "vīriyaṁ samathena yojehīti attho.",
  "atk-vin02a24:6_12": "Indriyānañca samataṁ paṭivijjhāti saddhādīnaṁ indriyānaṁ samataṁ samabhāvaṁ.",
  "atk-vin02a24:6_13": "Tattha saddhaṁ paññāya,",
  "atk-vin02a24:6_14": "paññañca saddhāya,",
  "atk-vin02a24:6_15": "vīriyaṁ samādhinā,",
  "atk-vin02a24:6_16": "samādhiñca vīriyena yojayamāno indriyānaṁ samataṁ paṭivijjha.",
  "atk-vin02a24:6_17": "Tattha ca nimittaṁ gaṇhāhīti tasmiṁ samathe sati,",
  "atk-vin02a24:6_18": "yena ādāse mukhabimbeneva nimittena uppajjitabbaṁ ,",
  "atk-vin02a24:6_19": "taṁ samathanimittaṁ vipassanānimittaṁ magganimittaṁ phalanimittañca gaṇhāhi,",
  "atk-vin02a24:6_20": "nibbattehīti attho.",
  "atk-vin02a24:7_0": "244.Aññaṁ byākareyyanti arahā ahanti jānāpeyyaṁ.",
  "atk-vin02a24:7_1": "Cha ṭhānānīti cha kāraṇāni.",
  "atk-vin02a24:7_2": "Adhimutto hotīti paṭivijjhitvā paccakkhaṁ katvā ṭhito hoti.",
  "atk-vin02a24:7_3": "Nekkhammādhimuttotiādi sabbaṁ arahattavasena vuttaṁ.",
  "atk-vin02a24:7_4": "Arahattañhi sabbakilesehi nikkhantattā nekkhammaṁ,",
  "atk-vin02a24:7_5": "teheva pavivittattā paviveko,",
  "atk-vin02a24:7_6": "byāpajjābhāvato abyāpajjaṁ,",
  "atk-vin02a24:7_7": "upādānassa khayante uppannattā upādānakkhayo,",
  "atk-vin02a24:7_8": "taṇhākkhayante uppannattā taṇhakkhayo,",
  "atk-vin02a24:7_9": "sammohābhāvato asammohoti ca vuccati.",
  "atk-vin02a24:8_0": "Kevalaṁ saddhāmattakanti paṭivedharahitaṁ kevalaṁ paṭivedhapaññāya asammissaṁ saddhāmattakaṁ.",
  "atk-vin02a24:8_1": "Paṭicayanti punappunaṁ karaṇena vuḍḍhiṁ.",
  "atk-vin02a24:8_2": "Vītarāgattāti maggappaṭivedhena rāgassa vigatattāyeva nekkhammasaṅkhātaṁ arahattaṁ paṭivijjhitvā ṭhito hoti.",
  "atk-vin02a24:8_3": "Phalasamāpattivihāreneva viharati,",
  "atk-vin02a24:8_4": "tanninnamānasoyeva hotīti attho.",
  "atk-vin02a24:8_5": "Sesapadesupi eseva nayo.",
  "atk-vin02a24:9_0": "Lābhasakkārasilokanti catupaccayalābhañca tesaṁyeva sukatabhāvañca vaṇṇabhaṇanañca.",
  "atk-vin02a24:9_1": "Nikāmayamānoti icchamāno patthayamāno.",
  "atk-vin02a24:9_2": "Pavivekādhimuttoti viveke adhimutto ahanti evaṁ arahattaṁ byākarotīti attho.",
  "atk-vin02a24:10_0": "Sīlabbataparāmāsanti sīlañca vatañca parāmasitvā gahitagahaṇamattaṁ.",
  "atk-vin02a24:10_1": "Sārato paccāgacchantoti sārabhāvena jānanto.",
  "atk-vin02a24:10_2": "Abyāpajjādhimuttoti abyāpajjaṁ arahattaṁ byākarotīti attho.",
  "atk-vin02a24:10_3": "Imināva nayena sabbavāresu attho veditabbo.",
  "atk-vin02a24:11_0": "Bhusāti balavanto.",
  "atk-vin02a24:11_1": "Nevassa cittaṁ pariyādiyantīti etassa khīṇāsavassa cittaṁ gahetvā ṭhātuṁ na sakkonti.",
  "atk-vin02a24:11_2": "Amissīkatanti amissakataṁ.",
  "atk-vin02a24:11_3": "Kilesāhi ārammaṇena saddhiṁ cittaṁ missaṁ karonti,",
  "atk-vin02a24:11_4": "tesaṁ abhāvā amissīkataṁ.",
  "atk-vin02a24:11_5": "Ṭhitanti patiṭṭhitaṁ.",
  "atk-vin02a24:11_6": "Āneñjappattanti acalanappattaṁ.",
  "atk-vin02a24:11_7": "Vayañcassānupassatīti tassa cittassa uppādampi vayampi passati.",
  "atk-vin02a24:12_0": "Nekkhammaṁ adhimuttassāti arahattaṁ paṭivijjhitvā ṭhitassa.",
  "atk-vin02a24:12_1": "Sesapadehipi arahattameva kathitaṁ.",
  "atk-vin02a24:12_2": "Upādānakkhayassāti upayogatthe sāmivacanaṁ.",
  "atk-vin02a24:12_3": "Asammohañca cetasoti cittassa ca asammohaṁ adhimuttassa.",
  "atk-vin02a24:12_4": "Disvā āyatanuppādanti āyatanānaṁ uppādañca vayañca disvā.",
  "atk-vin02a24:12_5": "Sammā cittaṁ vimuccatīti sammā hetunā nayena imāya vipassanāya paṭipattiyā phalasamāpattivasena cittaṁ vimuccati,",
  "atk-vin02a24:12_6": "nibbānārammaṇe adhimuccati.",
  "atk-vin02a24:12_7": "Santacittassāti nibbutacittassa.",
  "atk-vin02a24:12_8": "Tādinoti iṭṭhāniṭṭhe anunayapaṭighehi akampiyattā tādī,",
  "atk-vin02a24:12_9": "tassa tādino.",
  "atk-vin02a24:13_0": "Diguṇādiupāhanapaṭikkhepakathā",
  "atk-vin02a24:14_0": "245.Aññaṁ byākarontīti arahattaṁ byākaronti.",
  "atk-vin02a24:14_1": "Attho ca vuttoti yena arahāti ñāyati,",
  "atk-vin02a24:14_2": "so attho vutto.",
  "atk-vin02a24:14_3": "Suttattho pana suttavaṇṇanatoyeva gahetabbo.",
  "atk-vin02a24:14_4": "Attā ca anupanītoti ahaṁ arahāti evaṁ byañjanavasena attā na upanīto.",
  "atk-vin02a24:14_5": "Atha ca panidhekacce moghapurisāti aññe pana tucchapurisā hasamānā viya asantameva aññaṁ vacanamattena santaṁ katvā byākaronti.",
  "atk-vin02a24:14_6": "Ekapalāsikanti ekapaṭalaṁ .",
  "atk-vin02a24:14_7": "Asītisakaṭavāheti ettha dve sakaṭabhārā eko vāhoti veditabbo.",
  "atk-vin02a24:14_8": "Sattahatthikañca anīkanti ettha cha hatthiniyo eko ca hatthīti idamekaṁ anīkaṁ.",
  "atk-vin02a24:14_9": "Īdisāni satta anīkāni sattahatthikaṁ anīkaṁ nāma.",
  "atk-vin02a24:14_10": "Diguṇāti dvipaṭalā.",
  "atk-vin02a24:14_11": "Tiguṇāti tipaṭalā.",
  "atk-vin02a24:14_12": "Gaṇaṅguṇūpāhanāti catupaṭalato paṭṭhāya vuccati.",
  "atk-vin02a24:15_0": "Sabbanīlikādipaṭikkhepakathā",
  "atk-vin02a24:16_0": "246.Sabbanīlikāti sabbāva nīlikā.",
  "atk-vin02a24:16_1": "Esa nayo sabbapītikādīsupi.",
  "atk-vin02a24:16_2": "Tattha ca nīlikā umāpupphavaṇṇā hoti,",
  "atk-vin02a24:16_3": "pītikā kaṇikārapupphavaṇṇā,",
  "atk-vin02a24:16_4": "lohitikā jayasumanapupphavaṇṇā ,",
  "atk-vin02a24:16_5": "mañjiṭṭhikā mañjiṭṭhavaṇṇā eva,",
  "atk-vin02a24:16_6": "kaṇhā addāriṭṭhakavaṇṇā,",
  "atk-vin02a24:16_7": "mahāraṅgarattā satapadipiṭṭhivaṇṇā,",
  "atk-vin02a24:16_8": "mahānāmarattā sambhinnavaṇṇā hoti paṇḍupalāsavaṇṇā.",
  "atk-vin02a24:16_9": "Kurundiyaṁ pana ‘‘padumapupphavaṇṇā’’ti vuttā.",
  "atk-vin02a24:16_10": "Etāsu yaṁkiñci labhitvā rajanaṁ coḷakena puñchitvā vaṇṇaṁ bhinditvā dhāretuṁ vaṭṭati.",
  "atk-vin02a24:16_11": "Appamattakepi bhinne vaṭṭatiyeva.",
  "atk-vin02a24:17_0": "Nīlakavaddhikāti yāsaṁ vaddhāyeva nīlā.",
  "atk-vin02a24:17_1": "Eseva nayo sabbattha.",
  "atk-vin02a24:17_2": "Etāpi vaṇṇabhedaṁ katvā dhāretabbā.",
  "atk-vin02a24:17_3": "Khallakabaddhāti paṇhipidhānatthaṁ tale khallakaṁ bandhitvā katā.",
  "atk-vin02a24:17_4": "Puṭabaddhāti yonakaupāhanā vuccati,",
  "atk-vin02a24:17_5": "yā yāvajaṅghato sabbapādaṁ paṭicchādeti.",
  "atk-vin02a24:17_6": "Pāliguṇṭhimāti paliguṇṭhitvā katā;",
  "atk-vin02a24:17_7": "yā upari pādamattameva paṭicchādeti,",
  "atk-vin02a24:17_8": "na jaṅghaṁ.",
  "atk-vin02a24:17_9": "Tūlapuṇṇikāti tūlapicunā pūretvā katā.",
  "atk-vin02a24:17_10": "Tittirapattikāti tittirapattasadisā vicittabaddhā.",
  "atk-vin02a24:17_11": "Meṇḍavisāṇavaddhikāti kaṇṇikaṭṭhāne meṇḍakasiṅgasaṇṭhāne vaddhe yojetvā katā.",
  "atk-vin02a24:17_12": "Ajavisāṇavaddhikādīsupi eseva nayo.",
  "atk-vin02a24:17_13": "Vicchikāḷikāpi tattheva vicchikanaṅguṭṭhasaṇṭhāne vaddhe yojetvā katā.",
  "atk-vin02a24:17_14": "Morapiñchaparisibbitāti talesu vā vaddhesu vā morapiñchehi suttakasadisehi parisibbitā.",
  "atk-vin02a24:17_15": "Citrāti vicitrā;",
  "atk-vin02a24:17_16": "etāsu yaṁkiñci labhitvā,",
  "atk-vin02a24:17_17": "sace tāni khallakādīni apanetvā sakkā honti vaḷañjituṁ,",
  "atk-vin02a24:17_18": "vaḷañjetabbā.",
  "atk-vin02a24:17_19": "Tesu pana sati vaḷañjantassa dukkaṭaṁ.",
  "atk-vin02a24:17_20": "Sīhacammaparikkhaṭā nāma pariyantesu cīvare anuvātaṁ viya sīhacammaṁ yojetvā katā.",
  "atk-vin02a24:17_21": "Lūvakacammaparikkhaṭāti pakkhibiḷālacammaparikkhaṭā .",
  "atk-vin02a24:17_22": "Etāsupi yā kāci labhitvā taṁ cammaṁ apanetvā dhāretabbā.",
  "atk-vin02a24:18_0": "247.Omukkanti paṭimuñcitvā apanītaṁ. Navāti aparibhuttā.",
  "atk-vin02a24:19_0": "Ajjhārāmeupāhanapaṭikkhepakathā",
  "atk-vin02a24:20_0": "248.Abhijīvanikassāti yena sippena abhijīvanti,",
  "atk-vin02a24:20_1": "jīvikaṁ kappenti,",
  "atk-vin02a24:20_2": "tassa kāraṇāti attho.",
  "atk-vin02a24:20_3": "Idha kho taṁ bhikkhaveti ettha tanti nipātamattaṁ,",
  "atk-vin02a24:20_4": "idha kho bhikkhave sobheyyāthāti attho.",
  "atk-vin02a24:20_5": "Yaṁ tumheti ye tumhe.",
  "atk-vin02a24:20_6": "Atha vā yadi tumheti vuttaṁ hoti.",
  "atk-vin02a24:20_7": "Yadisaddassa hi atthe ayaṁ nipāto.",
  "atk-vin02a24:20_8": "Ācariyesūtiādimhi pabbajjācariyo,",
  "atk-vin02a24:20_9": "upasampadācariyo,",
  "atk-vin02a24:20_10": "nissayācāriyo,",
  "atk-vin02a24:20_11": "uddesācariyoti ime cattāropi idha ācariyā eva.",
  "atk-vin02a24:20_12": "Avassikassa chabbasso ācariyamatto.",
  "atk-vin02a24:20_13": "So hi catuvassakāle taṁ nissāya vacchati;",
  "atk-vin02a24:20_14": "evaṁ ekavassassa sattavasso,",
  "atk-vin02a24:20_15": "duvassassa aṭṭhavasso,",
  "atk-vin02a24:20_16": "tivassassa navavasso,",
  "atk-vin02a24:20_17": "catuvassassa dasavasso.",
  "atk-vin02a24:20_18": "Imepi ācariyamattā eva .",
  "atk-vin02a24:20_19": "Upajjhāyassa sandiṭṭhasambhattā pana sahāyabhikkhū,",
  "atk-vin02a24:20_20": "ye vā pana keci dasahi vassehi mahantatarā te sabbepi upajjhāyamattā nāma.",
  "atk-vin02a24:20_21": "Ettakesu bhikkhūsu anupāhanesu caṅkamantesu saupāhanassa caṅkamato āpatti.",
  "atk-vin02a24:21_0": "249.Pādakhīlābādho nāma pādato khīlasadisaṁ maṁsaṁ nikkhantaṁ hoti.",
  "atk-vin02a24:22_0": "251.Tiṇapādukāti yena kenaci tiṇena katapādukā.",
  "atk-vin02a24:22_1": "Hintālapādukāti khajjūrīpattehi katapādukā;",
  "atk-vin02a24:22_2": "hintālapattehipi na vaṭṭatiyeva.",
  "atk-vin02a24:22_3": "Kamalapādukāti kamalatiṇaṁ nāma atthi,",
  "atk-vin02a24:22_4": "tena katapādukā;",
  "atk-vin02a24:22_5": "usīrapādukātipi vadanti.",
  "atk-vin02a24:22_6": "Kambalapādukāti uṇṇāhi katapādukā.",
  "atk-vin02a24:22_7": "Asaṅkamanīyāti bhūmiyaṁ suppatiṭṭhitā niccalā asaṁhāriyā.",
  "atk-vin02a24:23_0": "252.Aṅgajātaṁ chupantīti aṅgajāteneva aṅgajātaṁ chupanti.",
  "atk-vin02a24:23_1": "Ogāhetvā mārentīti anto udake daḷhaṁ gahetvā mārenti.",
  "atk-vin02a24:24_0": "Yānādipaṭikkhepakathā",
  "atk-vin02a24:25_0": "253.Itthiyuttenāti dhenuyuttena.",
  "atk-vin02a24:25_1": "Purisantarenāti purisasārathinā.",
  "atk-vin02a24:25_2": "Purisayuttenāti goṇayuttena.",
  "atk-vin02a24:25_3": "Itthantarenāti itthisārathinā.",
  "atk-vin02a24:25_4": "Gaṅgāmahiyāyāti gaṅgāmahakīḷikāya.",
  "atk-vin02a24:25_5": "Purisayuttaṁ hatthavaṭṭakanti ettha purisayuttaṁ itthisārathi vā hotu,",
  "atk-vin02a24:25_6": "purisasārathi vā vaṭṭati.",
  "atk-vin02a24:25_7": "Hatthavaṭṭakaṁ pana itthiyo vā vaṭṭentu purisā vā,",
  "atk-vin02a24:25_8": "vaṭṭatiyeva.",
  "atk-vin02a24:25_9": "Yānugghātenāti yānaṁ abhiruhantassa sabbo kāyo calati tappaccayā.",
  "atk-vin02a24:25_10": "Sivikanti pīṭhakasivikaṁ.",
  "atk-vin02a24:25_11": "Pāṭaṅkinti vaṁse laggetvā kataṁ paṭapotalikaṁ.",
  "atk-vin02a24:26_0": "254.Uccāsayanamahāsayananānīti ettha uccāsayananti pamāṇātikkantaṁ mañcaṁ.",
  "atk-vin02a24:26_1": "Mahāsayananti akappiyattharaṇaṁ,",
  "atk-vin02a24:26_2": "āsandīādīsu āsandīti pamāṇātikkantāsanaṁ.",
  "atk-vin02a24:26_3": "Pallaṅkoti pādesu vāḷarūpāni ṭhapetvā kato.",
  "atk-vin02a24:26_4": "Gonakoti dīghalomako mahākojavo;",
  "atk-vin02a24:26_5": "caturaṅgulādhikāni kira tassa lomāni.",
  "atk-vin02a24:26_6": "Cittakāti vānacitro uṇṇāmayattharaṇo.",
  "atk-vin02a24:26_7": "Paṭikāti uṇṇāmayo setattharaṇo.",
  "atk-vin02a24:26_8": "Paṭalikāti ghanapupphako uṇṇāmayalohitattharaṇo;",
  "atk-vin02a24:26_9": "yo āmalakapaṭṭotipi vuccati.",
  "atk-vin02a24:26_10": "Tūlikāti pakatitūlikāyeva.",
  "atk-vin02a24:26_11": "Vikatikāti sīhabyagghādirūpavicitro uṇṇāmayattharaṇo.",
  "atk-vin02a24:26_12": "Uddalomīti ekato uggatalomaṁ uṇṇāmayattharaṇaṁ;",
  "atk-vin02a24:26_13": "‘‘uddhalomī’’tipi pāṭho.",
  "atk-vin02a24:26_14": "Ekantalomīti ubhato uggatalomaṁ uṇṇāmayattharaṇaṁ.",
  "atk-vin02a24:26_15": "Kaṭṭissanti ratanaparisibbitaṁ koseyyakaṭṭissamayaṁ paccattharaṇaṁ .",
  "atk-vin02a24:26_16": "Koseyyanti ratanaparisibbitaṁ kosiyasuttamayaṁ paccattharaṇaṁ;",
  "atk-vin02a24:26_17": "suddhakoseyyaṁ pana vaṭṭati.",
  "atk-vin02a24:27_0": "Kuttakanti soḷasannaṁ nāṭakitthīnaṁ ṭhatvā naccanayoggaṁ uṇṇāmayaattharaṇaṁ.",
  "atk-vin02a24:27_1": "Hatthattharaassattharāti hatthiassapiṭṭhīsu attharaṇakaattharaṇā eva.",
  "atk-vin02a24:27_2": "Rathattharepi eseva nayo.",
  "atk-vin02a24:27_3": "Ajinappaveṇīti ajinacammehi mañcappamāṇena sibbitvā katā paveṇī.",
  "atk-vin02a24:27_4": "Kadalīmigapavarapaccattharaṇanti kadalīmigacammaṁ nāma atthi,",
  "atk-vin02a24:27_5": "tena kataṁ pavarapaccattharaṇaṁ,",
  "atk-vin02a24:27_6": "uttamapaccattharaṇanti attho.",
  "atk-vin02a24:27_7": "Taṁ kira setavatthassa upari kadalīmigacammaṁ pattharitvā sibbitvā karonti.",
  "atk-vin02a24:27_8": "Sauttaracchadanti saha uttaracchadanena;",
  "atk-vin02a24:27_9": "uparibaddhena rattavitānena saddhinti attho .",
  "atk-vin02a24:27_10": "Setavitānampi heṭṭhā akappiyapaccattharaṇe sati na vaṭṭati,",
  "atk-vin02a24:27_11": "asati pana vaṭṭati.",
  "atk-vin02a24:27_12": "Ubhatolohitakūpadhānanti sīsūpadhānañca pādūpadhānañcāti mañcassa ubhatolohitakūpadhānaṁ,",
  "atk-vin02a24:27_13": "etaṁ na kappati.",
  "atk-vin02a24:27_14": "Yaṁ pana ekameva upadhānaṁ ubhosu passesu rattaṁ vā hoti,",
  "atk-vin02a24:27_15": "padumavaṇṇaṁ vā citraṁ vā,",
  "atk-vin02a24:27_16": "sace pamāṇayuttaṁ, vaṭṭati.",
  "atk-vin02a24:27_17": "Mahāupadhānaṁ pana paṭikkhittaṁ.",
  "atk-vin02a24:28_0": "Sabbacammapaṭikkhepādikathā",
  "atk-vin02a24:29_0": "255.Dīpicchāpoti dīpipotako. Ogumphiyantīti bhittidaṇḍakādīsu veṭhetvā bandhanti.",
  "atk-vin02a24:30_0": "256.Abhinisīditunti abhinissāya nisīdituṁ;",
  "atk-vin02a24:30_1": "apassayaṁ katvā nisīditunti attho.",
  "atk-vin02a24:30_2": "Gilānena bhikkhunā saupāhanenāti ettha gilāno nāma yo na sakkoti anupāhano gāmaṁ pavisituṁ.",
  "atk-vin02a24:31_0": "257.Kuraraghareti evaṁnāmake nagare;",
  "atk-vin02a24:31_1": "etenassa gocaragāmo vutto.",
  "atk-vin02a24:31_2": "Papatake pabbateti papatanāmake pabbate;",
  "atk-vin02a24:31_3": "etenassa nivāsanaṭṭhānaṁ vuttaṁ.",
  "atk-vin02a24:31_4": "Soṇoti tassa nāmaṁ.",
  "atk-vin02a24:31_5": "Koṭiagghanakaṁ pana kaṇṇapiḷandhanakaṁ dhāreti,",
  "atk-vin02a24:31_6": "tasmā ‘‘kuṭikaṇṇo’’ti vuccati;",
  "atk-vin02a24:31_7": "koṭikaṇṇoti attho.",
  "atk-vin02a24:31_8": "Pāsādikanti pasādajanakaṁ.",
  "atk-vin02a24:31_9": "Pasādanīyanti idaṁ tasseva atthavevacanaṁ.",
  "atk-vin02a24:31_10": "Uttamadamathasamathanti uttamaṁ damathañca samathañca paññañca samādhiñca kāyūpasamañca cittūpasamañcātipi attho.",
  "atk-vin02a24:31_11": "Dantanti sabbesaṁ visūkāyikavipphanditānaṁ upacchinnattā dantaṁ;",
  "atk-vin02a24:31_12": "khīṇakilesanti attho.",
  "atk-vin02a24:31_13": "Guttanti saṁvaraguttiyā guttaṁ.",
  "atk-vin02a24:31_14": "Santindriyanti yatindriyaṁ.",
  "atk-vin02a24:31_15": "Nāganti āguvirahitaṁ.",
  "atk-vin02a24:31_16": "Tiṇṇaṁ me vassānaṁ accayenāti mama pabbajjādivasato paṭṭhāya tiṇṇaṁ vassānaṁ accayena.",
  "atk-vin02a24:31_17": "Upasampadaṁ alatthanti ahaṁ upasampadaṁ alabhiṁ .",
  "atk-vin02a24:31_18": "Kaṇhuttarāti kaṇhamattikuttarā;",
  "atk-vin02a24:31_19": "upari vaḍḍhitakaṇhamattikāti attho.",
  "atk-vin02a24:31_20": "Gokaṇṭakahatāti gunnaṁ khurehi akkantabhūmito samuṭṭhitehi gokaṇṭakehi upahatā.",
  "atk-vin02a24:31_21": "Te kira gokaṇṭake ekapaṭalikā upāhanā rakkhituṁ na sakkonti;",
  "atk-vin02a24:31_22": "evaṁ kharā honti. Eragū, moragū, majjārū,",
  "atk-vin02a24:31_23": "jantūti imā catassopi tiṇajātiyo;",
  "atk-vin02a24:31_24": "etehi kaṭasārake ca taṭṭikāyo ca karonti.",
  "atk-vin02a24:31_25": "Ettha eragūti erakatiṇaṁ;",
  "atk-vin02a24:31_26": "taṁ oḷārikaṁ.",
  "atk-vin02a24:31_27": "Moragūtiṇaṁ tambasīsaṁ mudukaṁ sukhasamphassaṁ,",
  "atk-vin02a24:31_28": "tena katataṭṭikā nipajjitvā vuṭṭhitamatte puna uddhumātā hutvā tiṭṭhati.",
  "atk-vin02a24:31_29": "Majjārunā sāṭakepi karonti.",
  "atk-vin02a24:31_30": "Jantussa maṇisadiso vaṇṇo hoti.",
  "atk-vin02a24:31_31": "Senāsanaṁ paññapesīti bhisiṁ vā kaṭasārakaṁ vā paññapesi;",
  "atk-vin02a24:31_32": "paññapetvā ca pana soṇassa āroceti –",
  "atk-vin02a24:31_33": "‘‘āvuso satthā tayā saddhiṁ ekāvāse vasitukāmo,",
  "atk-vin02a24:31_34": "gandhakuṭiyaṁyeva te senāsanaṁ paññatta’’nti.",
  "atk-vin02a24:32_0": "258.Ayaṁ khvassa kāloti ayaṁ kho kālo bhaveyya.",
  "atk-vin02a24:32_1": "Paridassīti paridassesi.",
  "atk-vin02a24:32_2": "‘‘Idañcidañca vadeyyāsīti yaṁ me upajjhāyo jānāpesi,",
  "atk-vin02a24:32_3": "tassa ayaṁ kālo bhaveyya,",
  "atk-vin02a24:32_4": "handa dāni ārocemi taṁ sāsana’’nti ayamettha adhippāyo.",
  "atk-vin02a24:33_0": "259.Vinayadharapañcamenāti anussāvanācariyapañcamena.",
  "atk-vin02a24:33_1": "Anujānāmi bhikkhave sabbapaccantimesu janapadesu guṇaṅguṇūpāhananti ettha manussacammaṁ ṭhapetvā yena kenaci cammena upāhanā vaṭṭati.",
  "atk-vin02a24:33_2": "Upāhanakosakasatthakosakakuñcikakosakesupi eseva nayo.",
  "atk-vin02a24:33_3": "Cammāni attharaṇānīti ettha pana yaṁkiñci eḷakacammaṁ ajacammañca attharitvā nipajjituṁ vā nisīdituṁ vā vaṭṭati.",
  "atk-vin02a24:33_4": "Migacamme eṇīmigo vātamigo pasadamigo kuraṅgamigo migamātuko rohitamigoti etesaṁyeva cammāni vaṭṭanti.",
  "atk-vin02a24:33_5": "Aññesaṁ pana –",
  "atk-vin02a24:34_0": "Makkaṭo kāḷasīho ca, sarabho kadalīmigo;",
  "atk-vin02a24:35_0": "Ye ca vāḷamigā keci, tesaṁ cammaṁ na vaṭṭati.",
  "atk-vin02a24:36_0": "Tattha vāḷamigāti sīhabyagghaacchataracchā;",
  "atk-vin02a24:36_1": "na kevalañca etesaṁyeva,",
  "atk-vin02a24:36_2": "yesaṁ pana cammaṁ vaṭṭatīti vuttaṁ,",
  "atk-vin02a24:36_3": "te ṭhapetvā avasesā antamaso gomahiṁsasasabiḷārādayopi sabbe imasmiṁ atthe vāḷamigātveva veditabbā.",
  "atk-vin02a24:36_4": "Etesañhi sabbesaṁ cammaṁ na vaṭṭati.",
  "atk-vin02a24:36_5": "Na tāva taṁ gaṇanūpagaṁ yāva na hatthaṁ gacchatīti yāva āharitvā vā na dinnaṁ,",
  "atk-vin02a24:36_6": "tumhākaṁ bhante cīvaraṁ uppannanti pahiṇitvā vā nārocitaṁ,",
  "atk-vin02a24:36_7": "tāva gaṇanaṁ na upeti.",
  "atk-vin02a24:36_8": "Sace anadhiṭṭhitaṁ, vaṭṭati;",
  "atk-vin02a24:36_9": "adhiṭṭhitañca gaṇanaṁ na upetīti attho.",
  "atk-vin02a24:36_10": "Yadā pana ānetvā vā dinnaṁ hoti,",
  "atk-vin02a24:36_11": "uppannanti vā sutaṁ,",
  "atk-vin02a24:36_12": "tato paṭṭhāya dasāhameva parihāraṁ labhatīti.",
  "atk-vin02a24:37_0": "Cammakkhandhakavaṇṇanā niṭṭhitā."
}