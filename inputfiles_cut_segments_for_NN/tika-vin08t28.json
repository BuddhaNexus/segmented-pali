{
  "tika-vin08t28:0_0": "28. Catupaccayabhājanīyavinicchayakathā",
  "tika-vin08t28:1_0": "Cīvarabhājanakathāvaṇṇanā",
  "tika-vin08t28:2_0": "194.",
  "tika-vin08t28:2_1": "Evaṁ upajjhāyādivattasaṅkhātāni cuddasa khandhakavattāni kathetvā idāni catunnaṁ paccayānaṁ bhājanaṁ kathento ‘‘catupaccayabhājana’’ntiādimāha.",
  "tika-vin08t28:2_2": "Tattha catūti saṅkhyāsabbanāmapadaṁ.",
  "tika-vin08t28:2_3": "Paṭicca eti sītapaṭighātādikaṁ phalaṁ etasmāti paccayo, cīvarādi,",
  "tika-vin08t28:2_4": "paccayo ca paccayo ca paccayā,",
  "tika-vin08t28:2_5": "cattāro paccayā catupaccayaṁ,",
  "tika-vin08t28:2_6": "bhājīyate vibhājīyate bhājanaṁ.",
  "tika-vin08t28:2_7": "Catupaccayassa bhājanaṁ catupaccayabhājanaṁ.",
  "tika-vin08t28:2_8": "Tenāha ‘‘cīvarādīnaṁ catunnaṁ paccayānaṁ bhājana’’nti.",
  "tika-vin08t28:2_9": "Tattha tasmiṁ catupaccayabhājane samabhiniviṭṭhe cīvarabhājane tāva paṭhamaṁ cīvarapaṭiggāhako…pe… veditabbo. Kasmā?",
  "tika-vin08t28:2_10": "Saṅghikacīvarassa dukkarabhājanattāti sambandho.",
  "tika-vin08t28:2_11": "Tattha āgatāgataṁ cīvaraṁ paṭiggaṇhāti,",
  "tika-vin08t28:2_12": "paṭiggahaṇamattamevassa bhāroti cīvarapaṭiggāhako.",
  "tika-vin08t28:2_13": "Cīvarapaṭiggāhakena paṭiggahitaṁ cīvaraṁ nidahati,",
  "tika-vin08t28:2_14": "nidahanamattamevassa bhāroti cīvaranidahako.",
  "tika-vin08t28:2_15": "Bhaṇḍāgāre niyutto bhaṇḍāgāriko.",
  "tika-vin08t28:2_16": "Cīvarādikassa bhaṇḍassa ṭhapanaṭṭhānabhūtaṁ agāraṁ bhaṇḍāgāraṁ.",
  "tika-vin08t28:2_17": "Cīvaraṁ bhājeti bhāgaṁ karotīti cīvarabhājako.",
  "tika-vin08t28:2_18": "Cīvarassa bhājanaṁ vibhāgakaraṇaṁ cīvarabhājanaṁ, vibhajanakiriyā.",
  "tika-vin08t28:3_0": "Tattha ‘‘cīvarapaṭiggāhako veditabbo’’ti vutto,",
  "tika-vin08t28:3_1": "so kuto labbhateti āha ‘‘pañcahaṅgehi…pe… sammannitabbo’’ti.",
  "tika-vin08t28:3_2": "Kathaṁ viññāyatīti āha ‘‘anujānāmi…pe… vacanato’’ti. Chandanaṁ chando, icchanaṁ pihananti attho. Gamanaṁ karaṇaṁ gati, kiriyā. Gāreyhā gati agati, chandena agati chandāgati. Sesesupi eseva nayo.",
  "tika-vin08t28:3_3": "Kathaṁ chandāgatiṁ gacchatīti āha ‘‘tattha pacchā āgatānampī’’tiādi. Evamitaresupi.",
  "tika-vin08t28:3_4": "Pañcamaṅgaṁ pana satisampajaññayuttābhāvaṁ dasseti.",
  "tika-vin08t28:3_5": "Sukkapakkhepi ito paṭipakkhavasena veditabbo. Tenāha ‘‘tasmā’’tiādi.",
  "tika-vin08t28:4_0": "Imāya kammavācāya vā apalokanena vāti idaṁ imassa sammutikammassa lahukakammattā vuttaṁ.",
  "tika-vin08t28:4_1": "Tathā hi vuttaṁ parivāraṭṭhakathāyaṁ (pari. aṭṭha.",
  "tika-vin08t28:4_2": "482) ‘‘avasesā terasa sammutiyo senāsanaggāhamatakacīvaradānādisammutiyo cāti etāni lahukakammāni apaloketvāpi kātuṁ vaṭṭantī’’ti.",
  "tika-vin08t28:4_3": "Antovihāre sabbasaṅghamajjhepi khaṇḍasīmāyampi sammannituṁ vaṭṭatīti ettha antovihāreti baddhasīmavihāraṁ sandhāya vuttaṁ.",
  "tika-vin08t28:4_4": "Na hi abaddhasīmavihāre apalokanādicatubbidhakammaṁ kātuṁ vaṭṭati dubbisodhanattā.",
  "tika-vin08t28:4_5": "Dhuravihāraṭṭhāneti vihāradvārassa sammukhaṭṭhāne.",
  "tika-vin08t28:5_0": "197.",
  "tika-vin08t28:5_1": "Bhaṇḍāgārasammutiyaṁ vihāramajjheyevāti avippavāsasīmāsaṅkhātamahāsīmā vihārassa majjheyeva sammannitabbā.",
  "tika-vin08t28:5_2": "Imasmiṁ pana ṭhāne imaṁ pana bhaṇḍāgāraṁ khaṇḍasīmaṁ gantvā khaṇḍasīmāyaṁ nisinnehi sammannituṁ na vaṭṭati,",
  "tika-vin08t28:5_3": "vihāramajjheyeva ‘‘suṇātu me, bhante, saṅgho, yadi saṅghassa pattakallaṁ,",
  "tika-vin08t28:5_4": "saṅgho itthannāmaṁ vihāraṁ bhaṇḍāgāraṁ sammanneyyā’’tiādinā nayena ‘‘kammavācāya vā apalokanena vā sammannitabba’’nti vacanaṁ nissāya ñattidutiyakammaṁ upacārasīmāyaṁ kātuṁ vaṭṭatīti gahetvā kathinadānakammampi abaddhasīmābhūte vihāre upacārasīmāyaṁ karonti,",
  "tika-vin08t28:5_5": "ekacce ñattikammampi tatheva gahetvā abaddhasīmavihāre upacārasīmāmatteyeva uposathapavāraṇaṁ karonti, tadayuttaṁ,",
  "tika-vin08t28:5_6": "kāraṇaṁ panettha kathinavinicchayakathāyaṁ (vi. saṅga. aṭṭha. 226) āvi bhavissati.",
  "tika-vin08t28:6_0": "198.Tulābhūtoti tulāsadiso.",
  "tika-vin08t28:6_1": "Idanti sāmaṇerānaṁ upaḍḍhapaṭivīsadānaṁ.",
  "tika-vin08t28:6_2": "Imaṁ kira pāṭhaṁ amanasikarontā idāni kālacīvarampi sāmaṇerānaṁ upaḍḍhapaṭivīsaṁ denti.",
  "tika-vin08t28:6_3": "Phātikammanti pahonakakammaṁ,",
  "tika-vin08t28:6_4": "yattakena vinayāgatena sammuñjanībandhanādihatthakammena vihārassa ūnatā na hoti, tattakaṁ katvāti attho.",
  "tika-vin08t28:6_5": "Sabbesanti tatruppādavassāvāsikaṁ gaṇhantānaṁ sabbesaṁ bhikkhūnaṁ sāmaṇerānañca.",
  "tika-vin08t28:6_6": "Bhaṇḍāgāracīvarepīti akālacīvaraṁ sandhāya vuttaṁ.",
  "tika-vin08t28:6_7": "Ukkuṭṭhiṁ karontīti mahāsaddaṁ karonti.",
  "tika-vin08t28:6_8": "Etanti ukkuṭṭhiyā katāya samabhāgadānaṁ.",
  "tika-vin08t28:6_9": "Virajjhitvā karontīti kattabbakālesu akatvā yathārucitakkhaṇe karonti.",
  "tika-vin08t28:6_10": "Samapaṭivīso dātabboti karissāmāti yācantānaṁ paṭiññāmattenapi samako koṭṭhāso dātabbo.",
  "tika-vin08t28:7_0": "Atirekabhāgenāti dasa bhikkhū honti, sāṭakāpi daseva, tesu eko dvādasa agghati, sesā dasagghanakā.",
  "tika-vin08t28:7_1": "Sabbesu dasagghanakavasena kuse pātite yassa bhikkhuno dvādasagghanako kuso pātito,",
  "tika-vin08t28:7_2": "so ‘‘ettakena mama cīvaraṁ pahotī’’ti tena atirekabhāgena gantukāmo hoti.",
  "tika-vin08t28:7_3": "Ettha ca ettakena mama cīvaraṁ pahotīti dvādasagghanakena mama cīvaraṁ paripuṇṇaṁ hoti,",
  "tika-vin08t28:7_4": "na tato ūnenāti sabbaṁ gahetukāmoti attho.",
  "tika-vin08t28:7_5": "Bhikkhū ‘‘atirekaṁ āvuso saṅghassa santaka’’nti vadanti,",
  "tika-vin08t28:7_6": "taṁ sutvā bhagavā ‘‘saṅghike ca gaṇasantake ca appakaṁ nāma natthi, sabbattha saṁyamo kātabbo,",
  "tika-vin08t28:7_7": "gaṇhantenapi kukkuccāyitabba’’nti dassetuṁ ‘‘anujānāmi, bhikkhave, anukkhepe dinne’’ti āha.",
  "tika-vin08t28:7_8": "Tattha anukkhepo nāma yaṁ kiñci anukkhipitabbaṁ anuppadātabbaṁ kappiyabhaṇḍaṁ,",
  "tika-vin08t28:7_9": "yattakaṁ tassa paṭivīse adhikaṁ,",
  "tika-vin08t28:7_10": "tattake agghanake yasmiṁ kismiñci kappiyabhaṇḍe dinneti atthoti imamatthaṁ saṅkhepena dassetuṁ ‘‘sace dasa bhikkhū honti’’tyādi vuttaṁ.",
  "tika-vin08t28:8_0": "Vikalake tosetvāti ettha cīvaravikalakaṁ puggalavikalakanti dve vikalakā.",
  "tika-vin08t28:8_1": "Tattha cīvaravikalakaṁ nāma sabbesaṁ pañca pañca vatthāni pattāni, sesānipi atthi, ekekaṁ pana na pāpuṇāti, chinditvā dātabbāni.",
  "tika-vin08t28:8_2": "Chindantehi ca aḍḍhamaṇḍalādīnaṁ vā upāhanathavikādīnaṁ vā pahonakāni khaṇḍāni katvā dātabbāni,",
  "tika-vin08t28:8_3": "heṭṭhimaparicchedena caturaṅgulavitthārampi anuvātappahonakāyāmaṁ khaṇḍaṁ katvā dātuṁ vaṭṭati.",
  "tika-vin08t28:8_4": "Aparibhogaṁ pana na kātabbanti evamettha cīvarassa appahonakabhāvo cīvaravikalakaṁ.",
  "tika-vin08t28:8_5": "Chinditvā dinne panetaṁ tositaṁ hoti. Atha kusapāto kātabbo,",
  "tika-vin08t28:8_6": "sacepi ekassa bhikkhuno koṭṭhāse ekaṁ vā dve vā vatthāni nappahonti,",
  "tika-vin08t28:8_7": "tattha aññaṁ sāmaṇakaṁ parikkhāraṁ ṭhapetvā yo tena tussati,",
  "tika-vin08t28:8_8": "tassa taṁ bhāgaṁ datvā pacchā kusapāto kātabbo.",
  "tika-vin08t28:8_9": "Idampi cīvaravikalakanti andhaṭṭhakathāyaṁ vuttaṁ.",
  "tika-vin08t28:9_0": "Puggalavikalakaṁ nāma dasa dasa bhikkhū gaṇetvā vaggaṁ karontānaṁ eko vaggo na pūrati, aṭṭha vā nava vā honti,",
  "tika-vin08t28:9_1": "tesaṁ aṭṭha vā nava vā koṭṭhāsā ‘‘tumhe ime gahetvā visuṁ bhājethā’’ti dātabbā.",
  "tika-vin08t28:9_2": "Evamayaṁ puggalānaṁ appahonakabhāvo puggalavikalakaṁ nāma.",
  "tika-vin08t28:9_3": "Visuṁ dinne pana taṁ tositaṁ hoti,",
  "tika-vin08t28:9_4": "evaṁ tosetvā kusapāto kātabboti.",
  "tika-vin08t28:9_5": "Atha vā vikalake tosetvāti yo cīvaravibhāgo ūnako,",
  "tika-vin08t28:9_6": "taṁ aññena parikkhārena samaṁ katvā kusapāto kātabboti imamatthaṁ dasseti ‘‘sace sabbesaṁ pañca pañca vatthānī’’tiādinā.",
  "tika-vin08t28:10_0": "199.",
  "tika-vin08t28:10_1": "Ito paraṁ tesu tesu vatthūsu āgatavasena aṭṭhakathāyaṁ vuttesu vinicchayesu santesupi tesaṁ vinicchayānaṁ aṭṭhamātikāvinicchayato avimuttattā aṭṭhamātikāvinicchayesveva pakkhipitvā dassetuṁ ‘‘idāni aṭṭhimā, bhikkhave’’tiādimāha.",
  "tika-vin08t28:10_2": "Yā tā aṭṭha mātikā bhagavatā vuttā,",
  "tika-vin08t28:10_3": "tāsaṁ aṭṭhannaṁ mātikānaṁ vasena vinicchayo idāni veditabboti yojanā.",
  "tika-vin08t28:10_4": "Parikkhepārahaṭṭhānena paricchinnāti iminā aparikkhittassa vihārassa dhuvasannipātaṭṭhānādito paṭhamaleḍḍupātassa anto upacārasīmāti dasseti.",
  "tika-vin08t28:10_5": "Idāni dutiyaleḍḍupātassa antopi upacārasīmāyevāti dassetuṁ ‘‘apicā’’tiādi āraddhaṁ.",
  "tika-vin08t28:10_6": "Dhuvasannipātaṭṭhānampi pariyantagatameva gahetabbaṁ.",
  "tika-vin08t28:10_7": "‘‘Evaṁ sante tiyojane ṭhitā lābhaṁ gaṇhissantī’’tiādinā ime lābhaggahaṇādayo upacārasīmāvaseneva hoti,",
  "tika-vin08t28:10_8": "na avippavāsasīmāvasenāti dasseti,",
  "tika-vin08t28:10_9": "tena ca imāni lābhaggahaṇādīniyeva upacārasīmāyaṁ kattabbāni,",
  "tika-vin08t28:10_10": "na apalokanakammādīni cattāri kammāni,",
  "tika-vin08t28:10_11": "tāni pana avippavāsasīmādīsuyeva kattabbānīti pakāseti.",
  "tika-vin08t28:10_12": "Tathā hi vuttaṁ sāratthadīpaniyaṁ (sārattha. ṭī.",
  "tika-vin08t28:10_13": "mahāvagga 3.379) ‘‘bhikkhunīnaṁ ārāmappavesanasenāsanapucchanādi parivāsamānattārocanavassacchedanissayasenāsanaggāhādi vidhānanti idaṁ sabbaṁ imissāyeva upacārasīmāya vasena veditabba’’nti.",
  "tika-vin08t28:11_0": "Lābhatthāya ṭhapitā sīmā lābhasīmā.",
  "tika-vin08t28:11_1": "Loke gāmasīmādayo viya lābhasīmā nāma visuṁ pasiddhā natthi,",
  "tika-vin08t28:11_2": "kenāyaṁ anuññātāti āha ‘‘neva sammāsambuddhenā’’tiādi.",
  "tika-vin08t28:11_3": "Etena nāyaṁ sāsanavohārasiddhā,",
  "tika-vin08t28:11_4": "lokavohārasiddhā evāti dasseti.",
  "tika-vin08t28:11_5": "Janapadaparicchedoti idaṁ lokapasiddhasīmāsaddatthavasena vuttaṁ,",
  "tika-vin08t28:11_6": "paricchedabbhantarampi sabbaṁ janapadasīmāti gahetabbaṁ. Janapado eva janapadasīmā, evaṁ raṭṭhasīmādīsupi.",
  "tika-vin08t28:11_7": "Tenāha ‘‘āṇāpavattiṭṭhāna’’ntiādi.",
  "tika-vin08t28:11_8": "Pathavīvemajjhagatassāti yāva udakapariyantā khaṇḍasīmattā vuttaṁ.",
  "tika-vin08t28:11_9": "Upacārasīmādīsu pana abaddhasīmāsu heṭṭhāpathaviyaṁ sabbattha ṭhitānaṁ na pāpuṇāti,",
  "tika-vin08t28:11_10": "kūpādipavesārahaṭṭhāne ṭhitānaññeva pāpuṇātīti heṭṭhā sīmakathāyaṁ vuttanayeneva taṁtaṁsīmaṭṭhabhāvo veditabbo.",
  "tika-vin08t28:11_11": "Cakkavāḷasīmāya dinnaṁ pathavīsandhārakaudakaṭṭhānepi ṭhitānaṁ pāpuṇāti sabbattha cakkavāḷavohārattāti.",
  "tika-vin08t28:11_12": "Samānasaṁvāsaavippavāsasīmāsu dinnassa idaṁ nānattaṁ – ‘‘avippavāsasīmāya dammī’’ti dinnaṁ gāmaṭṭhānaṁ na pāpuṇāti. Kasmā?",
  "tika-vin08t28:11_13": "‘‘Ṭhapetvā gāmañca gāmūpacārañcā’’ti (mahāva. 144) vuttattā.",
  "tika-vin08t28:11_14": "‘‘Samānasaṁvāsakasīmāyadammī’’ti dinnaṁ pana gāme ṭhitānampi pāpuṇātīti.",
  "tika-vin08t28:12_0": "200-1.Buddhādhivutthoti buddhena bhagavatā adhivuttho. Ekasminti ekasmiṁ vihāre. Pākavattanti nibaddhadānaṁ. Vattatīti pavattati.",
  "tika-vin08t28:12_1": "Tehi vattabbanti yesaṁ sammukhe esa deti, tehi bhikkhūhi vattabbaṁ.",
  "tika-vin08t28:13_0": "202.Dutiyabhāge pana therāsanaṁ āruḷheti yāva saṅghanavakaṁ ekavāraṁ sabbesaṁ bhāgaṁ datvā cīvare aparikkhīṇe puna sabbesaṁ dātuṁ dutiyabhāge therassa dinneti attho.",
  "tika-vin08t28:13_1": "Pubbe vuttanayenāti ‘‘tuyheva bhikkhu tāni cīvarānī’’ti (mahāva. 363) bhagavatā vuttanayena.",
  "tika-vin08t28:13_2": "Paṁsukūlikānampi vaṭṭatīti ‘‘tuyhaṁ demā’’ti avatvā, ‘bhikkhūnaṁ dema,",
  "tika-vin08t28:13_3": "therānaṁ demā’’ti vuttattā ‘‘paṁsukūlikānampi vaṭṭatī’’ti sāratthadīpaniyaṁ (sārattha. ṭī. mahāvagga 3.379) vuttaṁ. Vimativinodaniyaṁ (vi. vi. ṭī.",
  "tika-vin08t28:13_4": "mahāvagga 2.379) pana paṁsukūlikānampi vaṭṭatīti ettha ‘‘tuyhaṁ demā’’ti avuttattāti kāraṇaṁ vadanti.",
  "tika-vin08t28:13_5": "Yadi evaṁ ‘‘saṅghassa demā’’ti vuttepi vaṭṭeyya, ‘‘bhikkhūnaṁ dema, therānaṁ dema,",
  "tika-vin08t28:13_6": "saṅghassa demā’’ti vacanato bhedo na dissati, vīmaṁsitabbamettha kāraṇanti.",
  "tika-vin08t28:13_7": "Pārupituṁ vaṭṭatīti paṁsukūlikānaṁ vaṭṭati.",
  "tika-vin08t28:13_8": "Sāmikehi vicāritamevāti upāhanatthavikādīnamatthāya vicāritameva.",
  "tika-vin08t28:14_0": "203.Upaḍḍhaṁ dātabbanti yaṁ ubhatosaṅghassa dinnaṁ,",
  "tika-vin08t28:14_1": "tato upaḍḍhaṁ bhikkhūnaṁ upaḍḍhaṁ bhikkhunīnaṁ dātabbaṁ. Sacepi eko bhikkhu hoti, ekā vā bhikkhunī,",
  "tika-vin08t28:14_2": "antamaso anupasampannassapi upaḍḍhameva dātabbaṁ.",
  "tika-vin08t28:14_3": "‘‘Bhikkhusaṅghassa ca bhikkhunīnañca dammī’’ti vutte pana na majjhe bhinditvā dātabbanti ettha yasmā bhikkhunipakkhe saṅghassa paccekaṁ aparāmaṭṭhattā bhikkhunīnaṁ gaṇanāya bhāgo dātabboti dāyakassa adhippāyoti sijjhati,",
  "tika-vin08t28:14_4": "tathā dānañca bhikkhūpi gaṇetvā dinne eva yujjati.",
  "tika-vin08t28:14_5": "Itarathā hi ‘‘kittakaṁ bhikkhūnaṁ dātabbaṁ,",
  "tika-vin08t28:14_6": "kittakaṁ bhikkhunīna’’nti na viññāyati,",
  "tika-vin08t28:14_7": "tasmā ‘‘bhikkhusaṅghassā’’ti vuttavacanampi ‘‘bhikkhūna’’nti vuttavacanasadisamevāti āha ‘‘bhikkhū ca bhikkhuniyo ca gaṇetvā dātabba’’nti.",
  "tika-vin08t28:14_8": "Tenāha ‘‘puggalo…pe… bhikkhusaṅghaggahaṇena gahitattā’’ti.",
  "tika-vin08t28:14_9": "‘‘Bhikkhusaṅghassa ca bhikkhunīnañca tuyhañcā’’ti vutte pana puggalo visuṁ na labhatīti idaṁ aṭṭhakathāpamāṇeneva gahetabbaṁ,",
  "tika-vin08t28:14_10": "na hettha visesakāraṇaṁ upalabbhati.",
  "tika-vin08t28:14_11": "Tathā hi ‘‘ubhatosaṅghassa ca tuyhañca dammī’’ti vutte sāmaññavisesavacanehi saṅgahitattā yathā puggalo visuṁ labhati,",
  "tika-vin08t28:14_12": "evamidhāpi ‘‘bhikkhusaṅghassa ca tuyhañcā’’ti sāmaññavisesavacanasabbhāvato bhavitabbameva visuṁ puggalapaṭivīsenāti viññāyati,",
  "tika-vin08t28:14_13": "tasmā aṭṭhakathāvacanamevettha pamāṇaṁ.",
  "tika-vin08t28:14_14": "Pāpuṇanaṭṭhānato ekameva labhatīti attano vassaggena pattaṭṭhānato ekameva koṭṭhāsaṁ labhati. Tattha kāraṇamāha ‘‘kasmā?",
  "tika-vin08t28:14_15": "Bhikkhusaṅghaggahaṇena gahitattā’’ti,",
  "tika-vin08t28:14_16": "bhikkhusaṅghaggahaṇeneva puggalassapi gahitattāti adhippāyoti sāratthadīpaniyaṁ (sārattha. ṭī. mahāvagga 3.379) vuttaṁ.",
  "tika-vin08t28:15_0": "Vimativinodaniyaṁ (vi. vi. ṭī.",
  "tika-vin08t28:15_1": "mahāvagga 2.379) pana bhikkhusaṅghasaddena bhikkhūnaññeva gahitattā,",
  "tika-vin08t28:15_2": "puggalassa pana ‘‘tuyhañcā’’ti visuṁ gahitattā ca tatthassa aggahitattā daṭṭhabbā,",
  "tika-vin08t28:15_3": "‘‘bhikkhūnañca bhikkhunīnañca tuyhañcā’’ti vuttaṭṭhānasadisattāti adhippāyo.",
  "tika-vin08t28:15_4": "Puggalappadhāno hettha saṅgha-saddo daṭṭhabbo.",
  "tika-vin08t28:15_5": "Keci pana ‘‘bhikkhusaṅghaggahaṇena gahitattā’’ti pāṭhaṁ likhanti,",
  "tika-vin08t28:15_6": "taṁ na sundaraṁ tassa visuṁ lābhaggahaṇe kāraṇavacanattā.",
  "tika-vin08t28:15_7": "Tathā hi ‘‘visuṁ saṅghaggahaṇena gahitattā’’ti visuṁ puggalassapi bhāgaggahaṇe kāraṇaṁ vuttaṁ.",
  "tika-vin08t28:15_8": "Yathā cettha puggalassa aggahaṇaṁ,",
  "tika-vin08t28:15_9": "evaṁ upari ‘‘bhikkhusaṅghassa ca tuyhañcā’’tiādīsupi visuṁ saṅghādisaddehi puggalassa aggahaṇaṁ daṭṭhabbaṁ. Yadi hi gahaṇaṁ siyā,",
  "tika-vin08t28:15_10": "saṅghatopi visumpīti bhāgadvayaṁ labheyya ubhayattha gahitattāti vuttaṁ.",
  "tika-vin08t28:15_11": "Pūjetabbantiādi gihikammaṁ na hotīti dassanatthaṁ vuttaṁ.",
  "tika-vin08t28:15_12": "Bhikkhusaṅghassa harāti idaṁ piṇḍapātaharaṇaṁ sandhāya vuttaṁ.",
  "tika-vin08t28:15_13": "Tenāha ‘‘bhuñjituṁ vaṭṭatī’’ti.",
  "tika-vin08t28:15_14": "‘‘Bhikkhusaṅghassa harā’’ti vuttepi haritabbanti īdisaṁ gihiveyyāvaccaṁ na hotīti katvā vuttaṁ.",
  "tika-vin08t28:16_0": "204.Antohemanteti iminā anatthate kathine vassānaṁ pacchime māse dinnaṁ purimavassaṁvutthānaññeva pāpuṇāti,",
  "tika-vin08t28:16_1": "tato paraṁ hemante dinnaṁ pacchimavassaṁvutthānampi vutthavassattā pāpuṇāti,",
  "tika-vin08t28:16_2": "hemantato pana paraṁ piṭṭhisamaye ‘‘vassaṁvutthasaṅghassā’’ti evaṁ paricchinditvā dinnaṁ anantare vasse vā tato paresu vā yattha katthaci tasmiṁ bhikkhubhāve vutthavassānaṁ sabbesaṁ pāpuṇāti.",
  "tika-vin08t28:16_3": "Ye pana sabbathā avutthavassā, tesaṁ na pāpuṇātīti dasseti.",
  "tika-vin08t28:16_4": "Lakkhaṇaññū vadantīti vinayalakkhaṇaññuno ācariyā vadanti.",
  "tika-vin08t28:16_5": "Lakkhaṇaññū vadantīti idaṁ sanniṭṭhānavacanaṁ,",
  "tika-vin08t28:16_6": "aṭṭhakathāsu anāgatattā pana evaṁ vuttaṁ.",
  "tika-vin08t28:16_7": "Bahiupacārasīmāyaṁ…pe… sabbesaṁ pāpuṇātīti yattha katthaci vutthavassānaṁ sabbesaṁ pāpuṇātīti adhippāyo.",
  "tika-vin08t28:16_8": "Teneva mātikāṭṭhakathāyampi (kaṅkha. aṭṭha.",
  "tika-vin08t28:16_9": "akālacīvarasikkhāpadavaṇṇanā) ‘‘sace pana bahiupacārasīmāyaṁ ṭhito ‘vassaṁvutthasaṅghassa dammī’ti vadati,",
  "tika-vin08t28:16_10": "yattha katthaci vutthavassānaṁ sabbesaṁ sampattānaṁ pāpuṇātī’’ti vuttaṁ.",
  "tika-vin08t28:16_11": "Gaṇṭhipadesu pana ‘‘vassāvāsassa ananurūpe padese ṭhatvā vuttattā vassaṁvutthānañca avutthānañca sabbesaṁ pāpuṇātī’’ti vuttaṁ, taṁ na gahetabbaṁ.",
  "tika-vin08t28:16_12": "Na hi ‘‘vassaṁvutthasaṅghassa dammī’’ti vutte avutthavassānaṁ pāpuṇāti.",
  "tika-vin08t28:16_13": "Sabbesampīti tasmiṁ bhikkhubhāve vutthavassānaṁ sabbesampīti attho daṭṭhabbo ‘‘vassaṁvutthasaṅghassā’’ti vuttattā.",
  "tika-vin08t28:16_14": "Sammukhībhūtānaṁ sabbesampīti etthāpi eseva nayo.",
  "tika-vin08t28:16_15": "Evaṁ vadatīti vassaṁvutthasaṅghassa dammīti vadati.",
  "tika-vin08t28:16_16": "Atītavassanti anantarātītavassaṁ.",
  "tika-vin08t28:17_0": "205.",
  "tika-vin08t28:17_1": "Idāni ‘‘ādissa detī’’ti padaṁ vibhajanto ‘‘ādissa detīti etthā’’tiādimāha.",
  "tika-vin08t28:17_2": "Tattha yāguyā vā…pe… bhesajje vā ādisitvā paricchinditvā dento dāyako ādissa deti nāmāti yojanā. Sesaṁ pākaṭameva.",
  "tika-vin08t28:18_0": "206.",
  "tika-vin08t28:18_1": "Idāni ‘‘puggalassa detī’’ti padaṁ vibhajanto āha ‘‘puggalassa deti etthā’’tiādi.",
  "tika-vin08t28:18_2": "Saṅghato ca gaṇato ca vinimuttassa attano kulūpakādipuggalassa dento dāyako puggalassa deti nāma.",
  "tika-vin08t28:18_3": "Taṁ pana puggalikadānaṁ parammukhā vā hoti sammukhā vā.",
  "tika-vin08t28:18_4": "Tattha parammukhā dento ‘‘idaṁ cīvaraṁ itthannāmassa dammī’’ti nāmaṁ uddharitvā deti,",
  "tika-vin08t28:18_5": "sammukhā dento ca bhikkhuno pādamūle cīvaraṁ ṭhapetvā ‘‘idaṁ, bhante,",
  "tika-vin08t28:18_6": "tumhākaṁ dammī’’ti vatvā deti,",
  "tika-vin08t28:18_7": "tadubhayathāpi dento puggalassa deti nāmāti attho.",
  "tika-vin08t28:18_8": "Na kevalaṁ ekasseva dento puggalassa deti nāma,",
  "tika-vin08t28:18_9": "atha kho antevāsikādīhi saddhiṁ dentopi puggalassa deti nāmāti dassetuṁ ‘‘sace panā’’tiādimāha.",
  "tika-vin08t28:18_10": "Tattha uddesaṁ gahetuṁ āgatoti tassa santike uddesaṁ aggahitapubbassapi uddesaṁ gaṇhissāmīti āgatakālato paṭṭhāya antevāsikabhāvūpagamanato vuttaṁ.",
  "tika-vin08t28:18_11": "Gahetvā gacchantoti pariniṭṭhitauddeso hutvā gacchanto.",
  "tika-vin08t28:18_12": "Vattaṁ katvā uddesaparipucchādīni gahetvā vicarantānanti idaṁ ‘‘uddesantevāsikāna’’nti imasseva visesanaṁ.",
  "tika-vin08t28:18_13": "Tena uddesakāle āgantvā uddesaṁ gahetvā gantvā aññattha nivasante anibaddhacārike nivatteti.",
  "tika-vin08t28:19_0": "Evaṁ cīvarakkhandhake (mahāva.",
  "tika-vin08t28:19_1": "379) āgataaṭṭhamātikāvasena cīvaravibhajanaṁ dassetvā idāni tasmiṁyeva cīvarakkhandhake majjhe āgatesu vatthūsu āgatanayaṁ nivattetvā dassento ‘‘sace koci bhikkhū’’tiādimāha.",
  "tika-vin08t28:19_2": "Tattha kiṁ kātabbanti pucchāya tasseva tāni cīvarānīti vissajjanā,",
  "tika-vin08t28:19_3": "sesāni ñāpakādivasena vuttāni.",
  "tika-vin08t28:19_4": "Pañca māseti accantasaṁyoge upayogavacanaṁ.",
  "tika-vin08t28:19_5": "Vaḍḍhiṁ payojetvā ṭhapitaupanikkhepatoti vassāvāsikatthāya veyyāvaccakarehi vaḍḍhiṁ payojetvā ṭhapitaupanikkhepato.",
  "tika-vin08t28:19_6": "Tatruppādatoti nāḷikerārāmāditatruppādato.",
  "tika-vin08t28:19_7": "Aṭṭhakathāyaṁ pana ‘‘idaṁ idha vassaṁvutthasaṅghassa demāti vā vassāvāsikaṁ demāti vā vatvā dinnaṁ taṁ anatthatakathinassapi pañca māse pāpuṇātī’’ti vuttaṁ,",
  "tika-vin08t28:19_8": "taṁ vassāvāsikalābhavasena uppanne labbhamānavisesaṁ dassetuṁ vuttaṁ.",
  "tika-vin08t28:19_9": "Tattha idhāti abhilāpamattamevetaṁ,",
  "tika-vin08t28:19_10": "idha-saddaṁ vinā ‘‘vassaṁvutthasaṅghassa demā’’ti vuttepi so eva nayo.",
  "tika-vin08t28:19_11": "Anatthatakathinassapi pañca māse pāpuṇātīti vassāvāsikalābhavasena uppannattā anatthatakathinassapi vutthavassassa pañca māse pāpuṇāti,",
  "tika-vin08t28:19_12": "tato paraṁ pana uppannavassāvāsikaṁ pucchitabbaṁ ‘‘kiṁ atītavasse idaṁ vassāvāsikaṁ, udāhu anāgatavasse’’ti.",
  "tika-vin08t28:19_13": "Tattha tato paranti pañcamāsato paraṁ,",
  "tika-vin08t28:19_14": "gimhānassa paṭhamadivasato paṭṭhāyāti attho.",
  "tika-vin08t28:20_0": "Ṭhitikā pana na tiṭṭhatīti ettha aṭṭhitāya ṭhitikāya puna aññasmiṁ cīvare uppanne sace eko bhikkhu āgacchati,",
  "tika-vin08t28:20_1": "majjhe chinditvā dvīhipi gahetabbaṁ.",
  "tika-vin08t28:20_2": "Ṭhitāya pana ṭhitikāya puna aññasmiṁ cīvare uppanne sace navakataro āgacchati, ṭhitikā heṭṭhā gacchati. Sace vuḍḍhataro āgacchati, ṭhitikā uddhaṁ ārohati. Atha añño natthi,",
  "tika-vin08t28:20_3": "puna attano pāpetvā gahetabbaṁ. Duggahitānīti aggahitāni, saṅghikāneva hontīti attho.",
  "tika-vin08t28:20_4": "‘‘Pātite kuse’’ti ekakoṭṭhāse kusadaṇḍake pātitamatte sacepi bhikkhusahassaṁ hoti, gahitameva nāma cīvaraṁ.",
  "tika-vin08t28:20_5": "‘‘Nākāmā bhāgo dātabbo’’ti aṭṭhakathāvacanaṁ (mahāva. aṭṭha. 363),",
  "tika-vin08t28:20_6": "tattha gahitameva nāmāti ‘‘imassa idaṁ patta’’nti kiñcāpi na viditaṁ,",
  "tika-vin08t28:20_7": "te pana bhāgā atthato tesaṁ pattāyevāti adhippāyo.",
  "tika-vin08t28:21_0": "Sattāhavārena aruṇameva uṭṭhāpetīti idaṁ nānāsīmavihāresu kattabbanayena ekasmimpi vihāre dvīsu senāsanesu nivutthabhāvadassanatthaṁ vuttaṁ,",
  "tika-vin08t28:21_1": "aruṇuṭṭhāpaneneva tattha vuttho hoti,",
  "tika-vin08t28:21_2": "na pana vassacchedaparihārāya.",
  "tika-vin08t28:21_3": "Antoupacārasīmāya hi yattha katthaci aruṇaṁ uṭṭhāpento attanā gahitasenāsanaṁ appaviṭṭhopi vutthavasso eva hoti.",
  "tika-vin08t28:21_4": "Gahitasenāsane pana nivuttho nāma na hoti,",
  "tika-vin08t28:21_5": "tattha aruṇuṭṭhāpane sati hoti.",
  "tika-vin08t28:21_6": "Tenāha ‘‘purimasmiṁ bahutaraṁ nivasati nāmā’’ti.",
  "tika-vin08t28:21_7": "Etena ca itarasmiṁ sattāhavārenapi aruṇuṭṭhāpane sati eva appataraṁ nivasati nāma hoti, nāsatīti dīpitaṁ hoti. Idanti ekādhippāyadānaṁ.",
  "tika-vin08t28:21_8": "Nānālābhehītiādīsu nānā visuṁ visuṁ lābho etesūti nānālābhā, dve vihārā, tehi nānālābhehi.",
  "tika-vin08t28:21_9": "Nānā visuṁ visuṁ pākārādīhi paricchinno upacāro etesanti nānūpacārā, tehi nānūpacārehi.",
  "tika-vin08t28:21_10": "Ekasīmavihārehīti ekasīmāyaṁ dvīhi vihārehīti sāratthadīpaniyaṁ (sārattha. ṭī. mahāvagga 3.364) vuttaṁ.",
  "tika-vin08t28:21_11": "Nānālābhehīti visuṁ visuṁ nibaddhavassāvāsikalābhehi.",
  "tika-vin08t28:21_12": "Nānūpacārehīti nānāparikkhepanānādvārehi.",
  "tika-vin08t28:21_13": "Ekasīmavihārehīti dvinnaṁ vihārānaṁ ekena pākārena parikkhittattā ekāya upacārasīmāya antogatehi dvīhi vihārehīti vimativinodaniyaṁ (vi. vi. ṭī. mahāvagga 2.364).",
  "tika-vin08t28:21_14": "Senāsanaggāho paṭippassambhatīti paṭhamaṁ gahito paṭippassambhati.",
  "tika-vin08t28:21_15": "Tatthāti yattha senāsanaggāho paṭippassambhati, tattha.",
  "tika-vin08t28:22_0": "207.Bhikkhussakālakateti ettha kālakata-saddo bhāvasādhanoti āha ‘‘kālakiriyāyā’’ti.",
  "tika-vin08t28:22_1": "Pāḷiyaṁ gilānupaṭṭhākānaṁ cīvaradāne sāmaṇerānaṁ ticīvarādhiṭṭhānābhāvā ‘‘cīvarañca pattañcā’’tiādi sabbattha vuttaṁ.",
  "tika-vin08t28:23_0": "208. Sacepi sahassaṁ agghati,",
  "tika-vin08t28:23_1": "gilānupaṭṭhākānaññeva dātabbanti sambandho.",
  "tika-vin08t28:23_2": "Aññanti ticīvarapattato aññaṁ.",
  "tika-vin08t28:23_3": "Appagghanti atijiṇṇādibhāvena nihīnaṁ. Tatoti avasesaparikkhārato. Sabbanti pattaṁ cīvarañca.",
  "tika-vin08t28:23_4": "Tattha tattha saṅghassevāti tasmiṁ tasmiṁ vihāre saṅghasseva.",
  "tika-vin08t28:23_5": "Bhikkhuno kālakataṭṭhānaṁ sandhāya ‘‘idhā’’ti vattabbe ‘‘tatthā’’ti vuttattā vicchāvacanattā ca parikkhārassa ṭhapitaṭṭhānaṁ vuttanti viññāyati.",
  "tika-vin08t28:23_6": "Pāḷiyaṁ avissajjikaṁ avebhaṅgikanti āgatānāgatassa cātuddisassa saṅghasseva santakaṁ hutvā kassaci avissajjikaṁ avebhaṅgikañca bhavituṁ anujānāmīti attho.",
  "tika-vin08t28:23_7": "‘‘Sante patirūpe gāhake’’ti vuttattā gāhake asati adatvā bhājitepi subhājitamevāti daṭṭhabbaṁ.",
  "tika-vin08t28:23_8": "Dakkhiṇodakaṁ pamāṇanti ettha sāratthadīpaniyaṁ (sārattha. ṭī.",
  "tika-vin08t28:23_9": "mahāvagga 3.376) tāva ‘‘yattha pana dakkhiṇodakaṁ pamāṇanti bhikkhū yasmiṁ raṭṭhe dakkhiṇodakapaṭiggahaṇamattenapi deyyadhammassa sāmino hontīti adhippāyo’’ti vuttaṁ. Vimativinodaniyaṁ (vi. vi. ṭī.",
  "tika-vin08t28:23_10": "mahāvagga 2.376) pana ‘‘dakkhiṇodakaṁ pamāṇanti ettakāni cīvarāni dassāmīti paṭhamaṁ udakaṁ pātetvā pacchā denti, taṁ yehi gahitaṁ,",
  "tika-vin08t28:23_11": "te bhāginova hontīti adhippāyo’’ti vuttaṁ. Parasamuddeti jambudīpe.",
  "tika-vin08t28:23_12": "Tambapaṇṇidīpañhi upādāyesa evaṁ vutto.",
  "tika-vin08t28:24_0": "‘‘Matakacīvaraṁ adhiṭṭhātī’’ti ettha maggaṁ gacchanto tassa kālakiriyaṁ sutvā avihāraṭṭhāne ce dvādasahatthabbhantare aññesaṁ bhikkhūnaṁ abhāvaṁ ñatvā ‘‘idaṁ cīvaraṁ mayhaṁ pāpuṇātī’’ti adhiṭṭhāti, svādhiṭṭhitaṁ.",
  "tika-vin08t28:24_1": "Tena kho pana samayena aññataro bhikkhu bahubhaṇḍo bahuparikkhāro kālakato hoti.",
  "tika-vin08t28:24_2": "Bhagavato etamatthaṁ ārocesuṁ, ‘‘bhikkhussa, bhikkhave,",
  "tika-vin08t28:24_3": "kālakate saṅgho sāmī pattacīvare.",
  "tika-vin08t28:24_4": "Apica gilānupaṭṭhākā bahupakārā, anujānāmi, bhikkhave,",
  "tika-vin08t28:24_5": "ticīvarañca pattañca gilānupaṭṭhākānaṁ dātuṁ.",
  "tika-vin08t28:24_6": "Yaṁ tattha lahubhaṇḍaṁ lahuparikkhāraṁ,",
  "tika-vin08t28:24_7": "taṁ sammukhībhūtena saṅghena bhājetuṁ.",
  "tika-vin08t28:24_8": "Yaṁ tattha garubhaṇḍaṁ garuparikkhāraṁ,",
  "tika-vin08t28:24_9": "taṁ āgatānāgatassa cātuddisassa saṅghassa avissajjikaṁ avebhaṅgika’’nti (mahāva.",
  "tika-vin08t28:24_10": "369) iminā pāṭhena bhagavā sabbaññū bhikkhūnaṁ āmisadāyajjaṁ vicāresi.",
  "tika-vin08t28:25_0": "Tattha ticīvarapattaavasesalahubhaṇḍagarubhaṇḍavasena āmisadāyajjaṁ tividhaṁ hoti.",
  "tika-vin08t28:25_1": "Tesu ticīvarapattaṁ gilānupaṭṭhākassa bhāgo hoti,",
  "tika-vin08t28:25_2": "avasesalahubhaṇḍaṁ sammukhībhūtasaṅghassa,",
  "tika-vin08t28:25_3": "pañcavīsatividha garubhaṇḍaṁ cātuddisasaṅghassa.",
  "tika-vin08t28:25_4": "Iminā ito tividhabhaṇḍato aññaṁ bhikkhubhaṇḍaṁ nāma natthi,",
  "tika-vin08t28:25_5": "imehi tividhehi puggalehi añño dāyādo nāma natthīti dasseti.",
  "tika-vin08t28:25_6": "Idāni pana vinayadharā ‘‘bhikkhūnaṁ akappiyabhaṇḍaṁ gihibhūtā ñātakā labhantī’’ti vadanti, taṁ kasmāti ce?",
  "tika-vin08t28:25_7": "‘‘Ye tassa dhane issarā gahaṭṭhā vā pabbajitā vā,",
  "tika-vin08t28:25_8": "tesaṁ dātabba’’nti aṭṭhakathāyaṁ āgatattāti. Saccaṁ āgato,",
  "tika-vin08t28:25_9": "so pana pāṭho vissāsaggāhavisaye āgato, na dāyajjagahaṇaṭṭhāne.",
  "tika-vin08t28:25_10": "‘‘Gahaṭṭhā vā pabbajitā vā’’icceva āgato, na ‘‘ñātakā aññātakā vā’’ti,",
  "tika-vin08t28:25_11": "tasmā ñātakā vā hontu aññātakā vā, ye taṁ gilānaṁ upaṭṭhahanti,",
  "tika-vin08t28:25_12": "te gilānupaṭṭhākabhāgabhūtassa dhanassa issarā gahaṭṭhapabbajitā, antamaso mātugāmāpi.",
  "tika-vin08t28:25_13": "Te sandhāya ‘‘tesaṁ dātabba’’nti vuttaṁ,",
  "tika-vin08t28:25_14": "na pana ye gilānaṁ nupaṭṭhahanti, te sandhāya.",
  "tika-vin08t28:25_15": "Vuttañhi aṭṭhakathāyaṁ (mahāva. aṭṭha.",
  "tika-vin08t28:25_16": "369) ‘‘gilānupaṭṭhāko nāma gihī vā hotu pabbajito vā, antamaso mātugāmopi, sabbe bhāgaṁ labhantī’’ti.",
  "tika-vin08t28:26_0": "Atha vā yo bhikkhu attano jīvamānakāleyeva sabbaṁ attano parikkhāraṁ nissajjitvā kassaci ñātakassa vā aññātakassa vā gahaṭṭhassa vā pabbajitassa vā adāsi,",
  "tika-vin08t28:26_1": "koci ca ñātako vā aññātako vā gahaṭṭho vā pabbajito vā vissāsaṁ aggahesi,",
  "tika-vin08t28:26_2": "tādise sandhāya ‘‘ye tassa dhanassa issarā gahaṭṭhā vā pabbajitā vā, tesaṁ dātabba’’nti vuttaṁ, na pana atādise ñātake.",
  "tika-vin08t28:26_3": "Vuttañhi aṭṭhakathāyaṁ (mahāva. aṭṭha.",
  "tika-vin08t28:26_4": "369) ‘‘sace pana so jīvamānoyeva sabbaṁ attano parikkhāraṁ nissajjitvā kassaci adāsi, koci vā vissāsaṁ aggahesi, yassa dinnaṁ, yena ca gahitaṁ, tasseva hoti,",
  "tika-vin08t28:26_5": "tassa ruciyā eva gilānupaṭṭhākā labhantī’’ti. Evaṁ hotu, kappiyabhaṇḍe pana kathanti?",
  "tika-vin08t28:26_6": "Tampi ‘‘gihiñātakānaṁ dātabba’’nti pāḷiyaṁ vā aṭṭhakathāyaṁ vā ṭīkāsu vā natthi, tasmā vicāretabbametaṁ.",
  "tika-vin08t28:27_0": "Cīvarabhājanakathāvaṇṇanā niṭṭhitā.",
  "tika-vin08t28:28_0": "Piṇḍapātabhājanakathāvaṇṇanā",
  "tika-vin08t28:29_0": "209.",
  "tika-vin08t28:29_1": "Idāni piṇḍapātabhājanavinicchayaṁ kathetuṁ ‘‘piṇḍapātabhājane panā’’tiādimāha.",
  "tika-vin08t28:29_2": "Tattha senāsanakkhandhake senāsanabhājaneyeva paṭhamaṁ āgatepi catupaccayabhājanavinicchayattā paccayānukkamena piṇḍapātabhājanaṁ paṭhamaṁ dasseti.",
  "tika-vin08t28:29_3": "Piṇḍapātabhājane pana saṅghabhattādīsu ayaṁ vinicchayoti sambandho.",
  "tika-vin08t28:29_4": "Kathaṁ etāni saṅghabhattādīni bhagavatā anuññātānīti āha ‘‘anujānāmi…pe… anuññātesū’’ti.",
  "tika-vin08t28:29_5": "Saṅghassa atthāya ābhataṁ bhattaṁ saṅghabhattaṁ yathā ‘‘āgantukassa ābhataṁ bhattaṁ āgantukabhatta’’nti.",
  "tika-vin08t28:29_6": "Saṅghato uddissa uddisitvā dātabbaṁ bhattaṁ uddesabhattaṁ.",
  "tika-vin08t28:29_7": "Nimantetvā dātabbaṁ bhattaṁ nimantanabhattaṁ.",
  "tika-vin08t28:29_8": "Salākaṁ pātetvā gāhetabbaṁ bhattaṁ salākabhattaṁ.",
  "tika-vin08t28:29_9": "Pakkhe pakkhadivase dātabbaṁ bhattaṁ pakkhabhattaṁ.",
  "tika-vin08t28:29_10": "Uposathe uposathadivase dātabbaṁ bhattaṁ uposathabhattaṁ.",
  "tika-vin08t28:29_11": "Pāṭipade uposathadivasato dutiyadivase dātabbaṁ bhattaṁ pāṭipadabhattanti viggaho.",
  "tika-vin08t28:29_12": "Ṭhitikā nāma natthīti saṅghattherato paṭṭhāya vassaggena gāhaṇaṁ ṭhitikā nāma.",
  "tika-vin08t28:30_0": "Attanovihāradvāreti vihārassa dvārakoṭṭhakasamīpaṁ sandhāya vuttaṁ.",
  "tika-vin08t28:30_1": "Bhojanasālāyāti bhattuddesaṭṭhānabhūtāya bhojanasālāyaṁ. Vassaggenāti vassakoṭṭhāsena.",
  "tika-vin08t28:30_2": "Dinnaṁ panāti vatvā yathā so dāyako vadati,",
  "tika-vin08t28:30_3": "taṁ vidhiṁ dassetuṁ ‘‘saṅghato bhante’’tiādimāha. Antaraghareti antogehe.",
  "tika-vin08t28:30_4": "Antoupacāragatānanti ettha gāmadvāravīthicatukkesu dvādasahatthabbhantaraṁ upacāro nāma.",
  "tika-vin08t28:31_0": "Antaragharassa upacāre pana labbhamānavisesaṁ dassetuṁ ‘‘gharūpacāro cetthā’’tiādimāha.",
  "tika-vin08t28:31_1": "Ekavaḷañjanti ekena dvārena vaḷañjitabbaṁ.",
  "tika-vin08t28:31_2": "Nānānivesanesūti nānākulassa nānūpacāresu nivesanesu.",
  "tika-vin08t28:31_3": "Lajjī pesalo agatigamanaṁ vajjetvā medhāvī ca upaparikkhitvā uddisatīti āha ‘‘pesalo lajjī medhāvī icchitabbo’’ti.",
  "tika-vin08t28:31_4": "Nisinnassapi niddāyantassapīti anādare sāmivacanaṁ,",
  "tika-vin08t28:31_5": "vuḍḍhatare niddāyante navakassa gāhitaṁ suggāhitanti attho.",
  "tika-vin08t28:31_6": "Ticīvaraparivāraṁ vāti ettha ‘‘udakamattalābhī viya aññopi uddesabhattaṁ alabhitvā vatthādianekappakārakaṁ labhati ce,",
  "tika-vin08t28:31_7": "tasseva ta’’nti gaṇṭhipadesu vuttaṁ.",
  "tika-vin08t28:31_8": "Attano rucivasena yaṁ kiñci vatvā āharituṁ vissajjitattā vissaṭṭhadūto nāma.",
  "tika-vin08t28:31_9": "Yaṁ icchatīti ‘‘uddesabhattaṁ dethā’’tiādīni vadanto yaṁ icchati.",
  "tika-vin08t28:31_10": "Pucchāsabhāgenāti pucchāsadisena.",
  "tika-vin08t28:32_0": "‘‘Ekākūṭaṭṭhitikā nāma hotī’’ti vatvā tameva ṭhitikaṁ vibhāvento ‘‘rañño vā hī’’tiādimāha.",
  "tika-vin08t28:32_1": "Aññehi uddesabhattādīhi amissetvā visuṁyeva ṭhitikāya gahetabbattā ‘‘ekacārikabhattānī’’ti vuttaṁ.",
  "tika-vin08t28:32_2": "Theyyāya harantīti pattahārakā haranti.",
  "tika-vin08t28:32_3": "Gīvā hotīti āṇāpakassa gīvā hoti.",
  "tika-vin08t28:32_4": "Sabbaṁ pattassāmikassa hotīti cīvarādikampi sabbaṁ pattassāmikasseva hoti,",
  "tika-vin08t28:32_5": "‘‘mayā bhattameva sandhāya vuttaṁ,",
  "tika-vin08t28:32_6": "na cīvarādi’’nti vatvā gahetuṁ vaṭṭatīti attho.",
  "tika-vin08t28:32_7": "Manussānaṁ vacanaṁ kātuṁ vaṭṭatīti vuttā gacchantīti manussānaṁ vacanaṁ kātuṁ vaṭṭatīti tena bhikkhunā vuttā gacchanti.",
  "tika-vin08t28:32_8": "Akatabhāgo nāmāti āgantukabhāgo nāma, adinnapubbabhāgoti attho.",
  "tika-vin08t28:32_9": "Sabbo saṅgho paribhūñjatūti vutteti ettha ‘‘paṭhamameva ‘sabbasaṅghikabhattaṁ dethā’ti vatvā pacchā ‘sabbo saṅgho paribhuñjatū’ti avuttepi bhājetvā paribhuñjitabba’’nti gaṇṭhipadesu vuttaṁ.",
  "tika-vin08t28:32_10": "Kiṁ āharīyatīti avatvāti ‘‘katarabhattaṁ tayā āharīyatī’’ti dāyakaṁ apucchitvā.",
  "tika-vin08t28:32_11": "Pakatiṭhitikāyāti uddesabhattaṭhitikāya.",
  "tika-vin08t28:33_0": "Piṇḍapātabhājanakathāvaṇṇanā niṭṭhitā.",
  "tika-vin08t28:34_0": "Nimantanabhattakathāvaṇṇanā",
  "tika-vin08t28:35_0": "210.",
  "tika-vin08t28:35_1": "‘‘Ettake bhikkhū saṅghato uddisitvā dethā’’tiādīni avatvā ‘‘ettakānaṁ bhikkhūnaṁ bhattaṁ dethā’’ti vatvā dinnaṁ saṅghikaṁ nimantanaṁ nāma.",
  "tika-vin08t28:35_2": "Piṇḍapātikānampi vaṭṭatīti bhikkhāpariyāyena vuttattā vaṭṭati.",
  "tika-vin08t28:35_3": "Paṭipāṭiyāti laddhapaṭipāṭiyā.",
  "tika-vin08t28:35_4": "Vicchinditvāti ‘‘bhattaṁ gaṇhathā’’ti padaṁ avatvā.",
  "tika-vin08t28:35_5": "Tenevāha ‘‘bhattanti avadantenā’’ti.",
  "tika-vin08t28:35_6": "Ālopasaṅkhepenāti ekekapiṇḍavasena. Ayañca nayo nimantaneyeva, na uddesabhatte.",
  "tika-vin08t28:35_7": "Tassa hi ekassa pahonakappamāṇaṁyeva bhājetabbaṁ,",
  "tika-vin08t28:35_8": "tasmā uddesabhatte ālopaṭṭhitikā nāma natthi.",
  "tika-vin08t28:36_0": "Āruḷhāyeva mātikaṁ.",
  "tika-vin08t28:36_1": "Saṅghato aṭṭha bhikkhūti ettha ye mātikaṁ āruḷhā,",
  "tika-vin08t28:36_2": "te aṭṭha bhikkhūti yojetabbaṁ.",
  "tika-vin08t28:36_3": "Uddesabhattanimantanabhattādisaṅghikabhattamātikāsu nimantanabhattamātikāya ṭhitikāvasena āruḷhe bhattuddesakena vā sayaṁ vā saṅghato uddisāpetvā gahetvā gantabbaṁ,",
  "tika-vin08t28:36_4": "na attanā rucite gahetvāti adhippāyo.",
  "tika-vin08t28:36_5": "Mātikaṁ āropetvāti ‘‘saṅghato gaṇhāmī’’tiādinā vuttamātikābhedaṁ dāyakassa viññāpetvāti attho.",
  "tika-vin08t28:36_6": "‘‘Ekavāranti yāva tasmiṁ āvāse vasanti bhikkhū ,",
  "tika-vin08t28:36_7": "sabbe labhantī’’ti gaṇṭhipadesu vuttaṁ.",
  "tika-vin08t28:36_8": "Ayaṁ panettha adhippāyo – ekavāranti na ekadivasaṁ sandhāya vuttaṁ,",
  "tika-vin08t28:36_9": "yattakā pana bhikkhū tasmiṁ āvāse vasanti, te sabbe.",
  "tika-vin08t28:36_10": "Ekasmiṁ divase gahitabhikkhū aññadā aggahetvā yāva ekavāraṁ sabbe bhikkhū bhojitā hontīti jānāti ce, ye jānanti, te gahetvā gantabbanti.",
  "tika-vin08t28:36_11": "Paṭibaddhakālato paṭṭhāyāti tattheva vāsassa nibaddhakālato paṭṭhāya.",
  "tika-vin08t28:37_0": "Nimantanabhattakathāvaṇṇanā niṭṭhitā.",
  "tika-vin08t28:38_0": "Salākabhattakathāvaṇṇanā",
  "tika-vin08t28:39_0": "211.Upanibandhitvāti likhitvā.",
  "tika-vin08t28:39_1": "Gāmavasenapīti yebhuyyena samalābhagāmavasenapi.",
  "tika-vin08t28:39_2": "Bahūni salākabhattānīti tiṁsaṁ vā cattārīsaṁ vā bhattāni.",
  "tika-vin08t28:39_3": "Sace hontīti ajjhāharitvā yojetabbaṁ.",
  "tika-vin08t28:39_4": "Sallakkhetvāti tāni bhattāni pamāṇavasena sallakkhetvā.",
  "tika-vin08t28:39_5": "Niggahena datvāti dūraṁ gantuṁ anicchantassa niggahena sampaṭicchāpetvā.",
  "tika-vin08t28:39_6": "Puna vihāraṁ āgantvāti ettha vihāraṁ anāgantvā bhattaṁ gahetvā pacchā vihāre attano pāpetvā bhuñjitumpi vaṭṭati.",
  "tika-vin08t28:39_7": "Ekagehavasenāti vīthiyampi ekapasse gharapāḷiyā vasena.",
  "tika-vin08t28:39_8": "Uddisitvāpīti ‘‘asukakule salākabhattāni tuyhaṁ pāpuṇantī’’ti vatvā.",
  "tika-vin08t28:40_0": "212.Vāragāmeti atidūrattā vārena gantabbagāme.",
  "tika-vin08t28:40_1": "Saṭṭhito vā paṇṇāsato vāti daṇḍakammatthāya udakaghaṭaṁ sandhāya vuttaṁ.",
  "tika-vin08t28:40_2": "Vihāravāroti sabbabhikkhūsu bhikkhāya gatesu vihārarakkhaṇavāro. Nesanti vihāravārikānaṁ.",
  "tika-vin08t28:40_3": "Phātikammamevāti vihārarakkhaṇakiccassa pahonakapaṭipādanameva.",
  "tika-vin08t28:40_4": "Dūrattā niggahetvāpi vārena gahetabbo gāmo vāragāmo.",
  "tika-vin08t28:40_5": "Vihāravāre niyuttā vihāravārikā, vārena vihārarakkhaṇakā.",
  "tika-vin08t28:40_6": "Aññathattanti pasādaññathattaṁ.",
  "tika-vin08t28:40_7": "Phātikammameva bhavantīti vihārarakkhaṇatthāya saṅghena dātabbā atirekalābhā honti.",
  "tika-vin08t28:40_8": "Ekasseva pāpuṇantīti divase divase ekekasseva pāpitānīti attho.",
  "tika-vin08t28:40_9": "Saṅghanavakena laddhakāleti divase divase ekekassa pāpitāni dve tīṇi ekacārikabhattāni teneva niyāmena attano pāpuṇanaṭṭhāne saṅghanavakena laddhakāle.",
  "tika-vin08t28:41_0": "Yassakassaci sammukhībhūtassa pāpetvāti ettha ‘‘yebhuyyena ce bhikkhū bahisīmagatā honti,",
  "tika-vin08t28:41_1": "sammukhībhūtassa yassa kassaci pāpetabbaṁ sabhāgattā ekena laddhaṁ sabbesaṁ hoti,",
  "tika-vin08t28:41_2": "tasmimpi asati attano pāpetvā dātabba’’nti gaṇṭhipadesu vuttaṁ.",
  "tika-vin08t28:41_3": "Rasasalākanti ucchurasasalākaṁ.",
  "tika-vin08t28:41_4": "Salākavasena pana gāhitattā na sāditabbāti idaṁ asāruppavasena vuttaṁ, na dhutaṅgabhedavasena.",
  "tika-vin08t28:41_5": "‘‘Saṅghato nirāmisasalākā…pe… vaṭṭatiyevā’’ti hi visuddhimagge (visuddhi. 1.26) vuttaṁ.",
  "tika-vin08t28:41_6": "Sāratthadīpaniyampi (sārattha. ṭī.",
  "tika-vin08t28:41_7": "cūḷavagga 3.325) – saṅghato nirāmisasalākāpi vihāre pakkabhattampi vaṭṭatiyevāti sādhāraṇaṁ katvā visuddhimagge (visuddhi. 1.26) vuttattā, ‘‘evaṁ gāhite sāditabbaṁ,",
  "tika-vin08t28:41_8": "evaṁ na sāditabba’’nti visesetvā avuttattā ca ‘‘bhesajjādisalākāyo cettha kiñcāpi piṇḍapātikānampi vaṭṭanti,",
  "tika-vin08t28:41_9": "salākavasena pana gāhitattā na sāditabbā’’ti ettha adhippāyo vīmaṁsitabbo.",
  "tika-vin08t28:41_10": "Yadi hi bhesajjādisalākā salākavasena gāhitā na sāditabbā siyā,",
  "tika-vin08t28:41_11": "‘‘saṅghato nirāmisasalākā vaṭṭatiyevā’’ti na vadeyya,",
  "tika-vin08t28:41_12": "‘‘atirekalābho saṅghabhattaṁ uddesabhatta’’ntiādivacanato (mahāva.",
  "tika-vin08t28:41_13": "128) ca ‘‘atirekalābhaṁ paṭikkhipāmī’’ti salākavasena gāhetabbaṁ bhattameva paṭikkhittaṁ, na bhesajjaṁ.",
  "tika-vin08t28:41_14": "Saṅghabhattādīni hi cuddasa bhattāniyeva tena na sāditabbānīti vuttāni.",
  "tika-vin08t28:41_15": "Khandhakabhāṇakānaṁ vā matena idha evaṁ vuttanti gahetabbanti vuttaṁ.",
  "tika-vin08t28:41_16": "Aggato dātabbā bhikkhā aggabhikkhā.",
  "tika-vin08t28:41_17": "Aggabhikkhāmattanti ekakaṭacchubhikkhāmattaṁ.",
  "tika-vin08t28:41_18": "Laddhā vā aladdhā vā svepi gaṇheyyāsīti laddhepi appamattatāya vuttaṁ.",
  "tika-vin08t28:41_19": "Tenāha ‘‘yāvadatthaṁ labhati…pe… alabhitvā sve gaṇheyyāsīti vattabbo’’ti.",
  "tika-vin08t28:41_20": "Aggabhikkhamattanti hi ettha matta-saddo bahubhāvaṁ nivatteti.",
  "tika-vin08t28:42_0": "Salākabhattaṁ nāma vihāreyeva uddisīyati vihārameva sandhāya dīyamānattāti āha ‘‘vihāre apāpitaṁ panā’’tiādi.",
  "tika-vin08t28:42_1": "Tatra āsanasālāyāti tasmiṁ gāme āsanasālāya.",
  "tika-vin08t28:42_2": "Vihāraṁ ānetvā gāhetabbanti tathā vatvā tasmiṁ divase dinnabhattaṁ vihārameva ānetvā ṭhitikāya gāhetabbaṁ. Tatthāti tasmiṁ disābhāge.",
  "tika-vin08t28:42_3": "Taṁ gahetvāti taṁ vāragāmasalākaṁ attanā gahetvā.",
  "tika-vin08t28:42_4": "Tenāti yo attano pattavāragāme salākaṁ disāgamikassa adāsi, tena.",
  "tika-vin08t28:42_5": "Anatikkamanteyeva tasmiṁ tassa salākā gāhetabbāti yasmā upacārasīmaṭṭhasseva salākā pāpuṇāti,",
  "tika-vin08t28:42_6": "tasmā tasmiṁ disaṁgamike upacārasīmaṁ anatikkanteyeva tassa disaṁgamikassa pattasalākā attano pāpetvā gāhetabbā.",
  "tika-vin08t28:43_0": "Devasikaṁpāpetabbāti upacārasīmāyaṁ ṭhitassa yassa kassaci vassaggena pāpetabbā.",
  "tika-vin08t28:43_1": "Evaṁ etesu anāgatesu āsannavihāre bhikkhūnaṁ bhuñjituṁ vaṭṭati, itarathā saṅghikaṁ hoti.",
  "tika-vin08t28:43_2": "Anāgatadivaseti ettha kathaṁ tesaṁ bhikkhūnaṁ āgatānāgatabhāvo viññāyatīti ce?",
  "tika-vin08t28:43_3": "Yasmā tato tato āgatā bhikkhū tasmiṁ gāme āsanasālāya sannipatanti,",
  "tika-vin08t28:43_4": "tasmā tesaṁ āgatānāgatabhāvo sakkā viññātuṁ.",
  "tika-vin08t28:43_5": "Amhākaṁ gocaragāmeti salākabhattadāyakānaṁ gāme.",
  "tika-vin08t28:43_6": "Bhuñjituṁ āgacchantīti ‘‘mahāthero ekakova vihāre ohīno avassaṁ sabbasalākā attano pāpetvā ṭhito’’ti maññamānā āgacchanti.",
  "tika-vin08t28:44_0": "Salākabhattakathāvaṇṇanā niṭṭhitā.",
  "tika-vin08t28:45_0": "Pakkhikabhattādikathāvaṇṇanā",
  "tika-vin08t28:46_0": "213.",
  "tika-vin08t28:46_1": "Abhilakkhitesu catūsu pakkhadivasesu dātabbaṁ bhattaṁ pakkhikaṁ.",
  "tika-vin08t28:46_2": "Abhilakkhitesūti ettha abhīti upasāramattaṁ, lakkhaṇiyesuiccevattho,",
  "tika-vin08t28:46_3": "uposathasamādānadhammassavanapūjāsakkārādikaraṇatthaṁ lakkhitabbesu sallakkhetabbesu upalakkhetabbesūti vuttaṁ hoti.",
  "tika-vin08t28:46_4": "Sve pakkhoti ajjapakkhikaṁ na gāhetabbanti aṭṭhamiyā bhuñjitabbaṁ,",
  "tika-vin08t28:46_5": "sattamiyā bhuñjanatthāya na gāhetabbaṁ,",
  "tika-vin08t28:46_6": "dāyakehi niyamitadivaseneva gāhetabbanti attho. Tenāha ‘‘sace panā’’tiādi.",
  "tika-vin08t28:46_7": "Sve lūkhanti ajja āvāhamaṅgalādikaraṇato atipaṇītaṁ bhojanaṁ karīyati, sve tathā na bhavissati,",
  "tika-vin08t28:46_8": "ajjeva bhikkhū bhojessāmāti adhippāyo. Sāratthadīpaniyaṁ (sārattha. ṭī.",
  "tika-vin08t28:46_9": "cūḷavagga 3.325) pana aññathā vuttaṁ.",
  "tika-vin08t28:46_10": "Pakkhikabhattato uposathikabhattassa bhedaṁ dassento āha ‘‘uposathaṅgāni samādiyitvā’’tiādi.",
  "tika-vin08t28:46_11": "Uposathe dātabbaṁ bhattaṁ uposathikaṁ.",
  "tika-vin08t28:47_0": "Pakkhikabhattādikathāvaṇṇanā niṭṭhitā.",
  "tika-vin08t28:48_0": "Āgantukabhattādikathāvaṇṇanā",
  "tika-vin08t28:49_0": "214.Nibandhāpitanti ‘‘asukavihāre āgantukā bhuñjantū’’ti niyamitaṁ.",
  "tika-vin08t28:49_1": "Gamiko āgantukabhattampīti gāmantarato āgantvā avūpasantena gamikacittena vasitvā puna aññattha gacchantaṁ sandhāya vuttaṁ,",
  "tika-vin08t28:49_2": "āvāsikassa pana gantukāmassa gamikabhattameva labbhati.",
  "tika-vin08t28:49_3": "‘‘Lesaṁ oḍḍetvā’’ti vuttattā lesābhāvena yāva gamanaparibandho vigacchati,",
  "tika-vin08t28:49_4": "tāva bhuñjituṁ vaṭṭatīti ñāpitanti daṭṭhabbaṁ.",
  "tika-vin08t28:50_0": "Dhurabhattādikathāvaṇṇanā",
  "tika-vin08t28:51_0": "215.Taṇḍulādīni pesenti…pe… vaṭṭatīti abhihaṭabhikkhattā vaṭṭati.",
  "tika-vin08t28:52_0": "216.Tathā paṭiggahitattāti bhikkhānāmena paṭiggahitattā.",
  "tika-vin08t28:52_1": "Pattaṁ pūretvā thaketvā dinnanti ‘‘guḷakabhattaṁ demā’’ti dinnaṁ. Sesaṁ suviññeyyameva.",
  "tika-vin08t28:53_0": "Piṇḍapātabhājanakathāvaṇṇanā niṭṭhitā.",
  "tika-vin08t28:54_0": "Gilānapaccayabhājanakathāvaṇṇanā",
  "tika-vin08t28:55_0": "217.",
  "tika-vin08t28:55_1": "Ito paraṁ paccayānukkamena senāsanabhājanakathāya vattabbāyapi tassā mahāvisayattā,",
  "tika-vin08t28:55_2": "gilānapaccayabhājanīyakathāya pana appavisayattā,",
  "tika-vin08t28:55_3": "piṇḍapātabhājanīyakathāya anulomattā ca tadanantaraṁ taṁ dassetumāha ‘‘gilānapaccayabhājanīyaṁ panā’’tiādi.",
  "tika-vin08t28:55_4": "Tattha rājarājamahāmattāti upalakkhaṇamattamevetaṁ.",
  "tika-vin08t28:55_5": "Brāhmaṇamahāsālagahapatimahāsālādayopi evaṁ karontiyeva.",
  "tika-vin08t28:55_6": "Ghaṇṭiṁ paharitvātiādi heṭṭhā vuttanayattā ca pākaṭattā ca suviññeyyameva.",
  "tika-vin08t28:55_7": "Upacārasīmaṁ…pe… bhājetabbanti idaṁ saṅghaṁ uddissa dinnattā vuttaṁ.",
  "tika-vin08t28:55_8": "Kumbhaṁ pana āvajjetvāti kumbhaṁ disāmukhaṁ katvā.",
  "tika-vin08t28:55_9": "Sace thinaṁ sappi hotīti kakkhaḷaṁ sappi hoti.",
  "tika-vin08t28:55_10": "Thokaṁ thokampi pāpetuṁ vaṭṭatīti evaṁ kate ṭhitikāpi tiṭṭhati.",
  "tika-vin08t28:55_11": "Siṅgiveramaricādibhesajjampi avasesapattathālakādisamaṇaparikkhāropīti iminā na kevalaṁ bhesajjameva gilānapaccayo hoti,",
  "tika-vin08t28:55_12": "atha kho avasesaparikkhāropi gilānapaccaye antogadhoyevāti dasseti.",
  "tika-vin08t28:56_0": "Gilānapaccayabhājanakathāvaṇṇanā niṭṭhitā.",
  "tika-vin08t28:57_0": "Senāsanaggāhakathāvaṇṇanā",
  "tika-vin08t28:58_0": "218.",
  "tika-vin08t28:58_1": "Senāsanabhājanakathāyaṁ senāsanaggāhe vinicchayoti senāsanabhājanamevāha.",
  "tika-vin08t28:58_2": "Tattha utukāle senāsanaggāho ca vassāvāse senāsanaggāho cāti kālavasena senāsanaggāho nāma duvidho hotīti yojanā.",
  "tika-vin08t28:58_3": "Tattha utukāleti hemantagimhānautukāle. Vassāvāseti vassānakāle.",
  "tika-vin08t28:58_4": "Bhikkhuṁ uṭṭhāpetvā senāsanaṁ dātabbaṁ,",
  "tika-vin08t28:58_5": "akālo nāma natthi dāyakehi ‘‘āgatānāgatassa cātuddisassa saṅghassa dammī’’ti dinnasaṅghikasenāsanattā.",
  "tika-vin08t28:58_6": "Ekekaṁ pariveṇanti ekekassa bhikkhussa ekekaṁ pariveṇaṁ.",
  "tika-vin08t28:58_7": "Tatthāti tasmiṁ laddhapariveṇe. Dīghasālāti caṅkamanasālā. Maṇḍalamāḷoti upaṭṭhānasālā. Anudahatīti pīḷeti.",
  "tika-vin08t28:58_8": "Adātuṁ na labhatīti iminā sañcicca adentassa paṭibāhane pavisanato dukkaṭanti dīpeti.",
  "tika-vin08t28:58_9": "Jambudīpe panāti ariyadese bhikkhū sandhāya vuttaṁ. Te kira tathā paññāpenti.",
  "tika-vin08t28:59_0": "219.Nagocaragāmo ghaṭṭetabboti vuttamevatthaṁ vibhāveti ‘‘na tattha manussā vattabbā’’tiādinā.",
  "tika-vin08t28:59_1": "Vitakkaṁ chinditvāti ‘‘iminā nīhārena gacchantaṁ disvā nivāretvā paccaye dassantī’’ti evarūpaṁ vitakkaṁ anuppādetvā.",
  "tika-vin08t28:59_2": "Tesu ce ekoti tesu manussesu eko paṇḍitapuriso.",
  "tika-vin08t28:59_3": "Bhaṇḍapaṭicchādananti paṭicchādanabhaṇḍaṁ,",
  "tika-vin08t28:59_4": "sarīrapaṭicchādanaṁ cīvaranti attho.",
  "tika-vin08t28:59_5": "Suddhacittattāva anavajjanti idaṁ pucchitakkhaṇe kāraṇācikkhaṇaṁ sandhāya vuttaṁ na hoti asuddhacittassapi pucchitapañhavissajjane dosābhāvā.",
  "tika-vin08t28:59_6": "Evaṁ pana gate maṁ pucchissantīti saññāya agamanaṁ sandhāya vuttanti daṭṭhabbaṁ.",
  "tika-vin08t28:60_0": "Paṭijaggitabbānīti khaṇḍaphullābhisaṅkharaṇasammajjanādīhi paṭijaggitabbāni.",
  "tika-vin08t28:60_1": "Muṇḍavedikāyāti cetiyassa hammiyavedikāya ghaṭākārassa upari caturassavedikāya.",
  "tika-vin08t28:60_2": "Kattha pucchitabbanti pucchāya yato pakatiyā labbhati,",
  "tika-vin08t28:60_3": "tattha pucchitabbanti vissajjanā.",
  "tika-vin08t28:60_4": "Kasmā pucchitabbantiādi yato pakatiyā labbhati,",
  "tika-vin08t28:60_5": "tatthāpi pucchanassa kāraṇasandassanatthaṁ vuttaṁ.",
  "tika-vin08t28:60_6": "Paṭikkammāti vihārato apasakkitvā.",
  "tika-vin08t28:60_7": "Tamatthaṁ dassento ‘‘yojanadviyojanantare hotī’’ti āha.",
  "tika-vin08t28:60_8": "Upanikkhepanti khettaṁ vā nāḷikerādiārāmaṁ vā kahāpaṇādīni vā ārāmikānaṁ niyyātetvā ‘‘ito uppannā vaḍḍhi vassāvāsikatthāya hotū’’ti dinnaṁ.",
  "tika-vin08t28:60_9": "Vattaṁ katvāti tasmiṁ senāsane kattabbavattaṁ katvā.",
  "tika-vin08t28:60_10": "Iti saddhādeyyeti evaṁ heṭṭhā vuttanayena saddhāya dātabbe vassāvāsikalābhavisayeti attho.",
  "tika-vin08t28:61_0": "Vatthu panāti tatruppāde uppannarūpiyaṁ,",
  "tika-vin08t28:61_1": "tañca ‘‘tato catupaccayaṁ paribhuñjathā’’ti dinnakhettādito uppannattā kappiyakārakānaṁ hatthe ‘‘kappiyabhaṇḍaṁ paribhuñjathā’’ti dāyakehi dinnavatthusadisaṁ hotīti āha ‘‘kappiyakārakānañhī’’tiādi.",
  "tika-vin08t28:61_2": "Saṅghasuṭṭhutāyāti saṅghassa hitāya .",
  "tika-vin08t28:61_3": "Puggalavaseneva kātabbanti parato vakkhamānanayena bhikkhū cīvarena kilamanti,",
  "tika-vin08t28:61_4": "ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatītiādinā puggalaparāmāsavaseneva kātabbaṁ,",
  "tika-vin08t28:61_5": "‘‘saṅgho cīvarena kilamatī’’tiādinā pana saṅghaparāmāsavasena na kātabbaṁ.",
  "tika-vin08t28:61_6": "Kappiyabhaṇḍavasenāti sāmaññato vuttamevatthaṁ vibhāvetuṁ ‘‘cīvarataṇḍulādivaseneva cā’’ti vuttaṁ.",
  "tika-vin08t28:61_7": "Ca-kāro cettha panasaddatthe vattati,",
  "tika-vin08t28:61_8": "na samuccayattheti daṭṭhabbaṁ.",
  "tika-vin08t28:61_9": "Puggalavaseneva kappiyabhaṇḍavasena ca apalokanappakāraṁ dassetuṁ ‘‘taṁ pana evaṁ kattabba’’ntiādi vuttaṁ.",
  "tika-vin08t28:62_0": "Cīvarapaccayaṁ sallakkhetvāti saddhādeyyatatruppādavasena tasmiṁ vassāvāse labbhamānacīvarasaṅkhātaṁ paccayaṁ ‘‘ettaka’’nti paricchinditvā.",
  "tika-vin08t28:62_1": "Senāsanassāti senāsanaggāhāpaṇassa.",
  "tika-vin08t28:62_2": "Vuttanti mahāaṭṭhakathāyaṁ vuttaṁ.",
  "tika-vin08t28:62_3": "Kasmā evaṁ vuttanti āha ‘‘evañhī’’tiādi,",
  "tika-vin08t28:62_4": "senāsanaggāhāpakassa attanāva attano gahaṇaṁ asāruppaṁ,",
  "tika-vin08t28:62_5": "tasmā ubho aññamaññaṁ gāhessantīti adhippāyo.",
  "tika-vin08t28:62_6": "Sammatasenāsanaggāhāpakassa āṇattiyā aññena gahitopi gāho ruhatiyevāti veditabbaṁ.",
  "tika-vin08t28:62_7": "Aṭṭhapi soḷasapi jane sammannituṁ vaṭṭatīti visuṁ visuṁ sammannituṁ vaṭṭati, udāhu ekatoti? Ekatopi vaṭṭati.",
  "tika-vin08t28:62_8": "Ekakammavācāya sabbepi ekato sammannituṁ vaṭṭati.",
  "tika-vin08t28:62_9": "Niggahakammameva hi saṅgho saṅghassa na karoti.",
  "tika-vin08t28:62_10": "Sammutidānaṁ pana bahūnampi ekato kātuṁ vaṭṭati.",
  "tika-vin08t28:62_11": "Teneva sattasatikakkhandhake ubbāhikasammutiyaṁ aṭṭhapi janā ekato sammatāti. Āsanagharanti paṭimāgharaṁ.",
  "tika-vin08t28:62_12": "Maggoti upacārasīmabbhantaragate gāmābhimukhamagge katasālā vuccati,",
  "tika-vin08t28:62_13": "evaṁ pokkharaṇirukkhamūlādīsupi.",
  "tika-vin08t28:62_14": "Rukkhamūlādayo channā kavāṭabaddhāva senāsanaṁ. Ito parāni suviññeyyāni.",
  "tika-vin08t28:63_0": "220.",
  "tika-vin08t28:63_1": "Mahālābhapariveṇakathāyaṁ labhantīti tatra vāsino bhikkhū labhanti.",
  "tika-vin08t28:63_2": "Vijaṭetvāti ekekassa pahonakappamāṇena viyojetvā. Āvāsesūti senāsanesu.",
  "tika-vin08t28:63_3": "Pakkhipitvāti ettha pakkhipanaṁ nāma tesu vasantānaṁ ito uppannavassāvāsikadānaṁ.",
  "tika-vin08t28:63_4": "Pavisitabbanti aññehi bhikkhūhi tasmiṁ mahālābhe pariveṇe vasitvā cetiye vattaṁ katvāva lābho gahetabboti adhippāyo.",
  "tika-vin08t28:64_0": "221.Paccayaṁ vissajjetīti cīvarapaccayaṁ nādhivāseti.",
  "tika-vin08t28:64_1": "Ayampīti tena vissajjitapaccayopi.",
  "tika-vin08t28:64_2": "Pādamūle ṭhapetvā sāṭakaṁ dentīti paccayadāyakā denti.",
  "tika-vin08t28:64_3": "Etena gahaṭṭhehi pādamūle ṭhapetvā dinnampi paṁsukūlikānampi vaṭṭatīti dasseti.",
  "tika-vin08t28:64_4": "Atha vassāvāsikaṁ demāti vadantīti ettha ‘‘paṁsukūlikānaṁ na vaṭṭatī’’ti ajjhāharitvā yojetabbaṁ.",
  "tika-vin08t28:64_5": "Vassaṁ vutthabhikkhūnanti paṁsukūlikato aññesaṁ bhikkhūnaṁ.",
  "tika-vin08t28:64_6": "Upanibandhitvā gāhetabbanti ‘‘imasmiṁ rukkhe vā maṇḍape vā vasitvā cetiye vattaṁ katvā gaṇhathā’’ti evaṁ upanibandhitvā gāhetabbaṁ.",
  "tika-vin08t28:65_0": "Pāṭipadaaruṇatotiādi vassūpanāyikadivasaṁ sandhāya vuttaṁ.",
  "tika-vin08t28:65_1": "Antarāmuttakaṁ pana pāṭipadaṁ atikkamitvāpi gāhetuṁ vaṭṭati. ‘‘Kattha nu kho vasissāmi,",
  "tika-vin08t28:65_2": "kattha vasantassa phāsu bhavissati,",
  "tika-vin08t28:65_3": "kattha vā paccaye labhissāmī’’ti evaṁ uppannena vitakkena caratīti vitakkacāriko.",
  "tika-vin08t28:65_4": "Idāni yaṁ dāyakā pacchimavassaṁvutthānaṁ vassāvāsikaṁ deti,",
  "tika-vin08t28:65_5": "tattha paṭipajjanavidhiṁ dassetuṁ ‘‘pacchimavassūpanāyikadivase panā’’tiādi āraddhaṁ.",
  "tika-vin08t28:65_6": "Āgantuko ce bhikkhūti cīvare gāhite pacchā āgato āgantuko bhikkhu.",
  "tika-vin08t28:65_7": "Pattaṭṭhāneti vassaggena āgantukabhikkhuno pattaṭṭhāne.",
  "tika-vin08t28:65_8": "Paṭhamavassūpagatāti āgantukassa āgamanato puretarameva pacchimikāya vassūpanāyikāya vassūpagatā.",
  "tika-vin08t28:65_9": "Laddhaṁ laddhanti punappunaṁ dāyakānaṁ santikā āgatāgatasāṭakaṁ.",
  "tika-vin08t28:66_0": "Sādiyantāpi hi teneva vassāvāsikassa sāminoti chinnavassattā vuttaṁ.",
  "tika-vin08t28:66_1": "Paṭhamameva katikāya katattā ‘‘neva adātuṁ labhantī’’ti vuttaṁ,",
  "tika-vin08t28:66_2": "dātabbaṁ vārentānaṁ gīvā hotīti adhippāyo.",
  "tika-vin08t28:66_3": "Tesameva dātabbanti vassūpagatesu aladdhavassāvāsikānaṁ ekaccānameva dātabbaṁ.",
  "tika-vin08t28:66_4": "Bhatiniviṭṭhanti bhatiṁ katvā viya niviṭṭhaṁ pariyiṭṭhaṁ.",
  "tika-vin08t28:66_5": "Bhatiniviṭṭhanti vā pānīyupaṭṭhānādibhatiṁ katvā laddhaṁ.",
  "tika-vin08t28:66_6": "Saṅghikaṁ panātiādi kesañci vādadassanaṁ.",
  "tika-vin08t28:66_7": "Tattha saṅghikaṁ pana apalokanakammaṁ katvā gāhitanti tatruppādaṁ sandhāya vuttaṁ.",
  "tika-vin08t28:66_8": "Tattha apalokanakammaṁ katvā gāhitanti ‘‘chinnavassāvāsikañca idāni uppajjanakavassāvāsikañca imesaṁ dātuṁ ruccatī’’ti anantare vuttanayena apalokanaṁ katvā gāhitaṁ saṅghena dinnattā vibbhantopi labhateva, pageva chinnavasso.",
  "tika-vin08t28:66_9": "Paccayavasena gāhitaṁ pana temāsaṁ vasitvā gahetuṁ attanā dāyakehi ca anumatattā bhatiniviṭṭhampi chinnavassopi vibbhantopi na labhatīti keci ācariyā vadanti.",
  "tika-vin08t28:66_10": "Idañca pacchā vuttattā pamāṇaṁ,",
  "tika-vin08t28:66_11": "teneva vassūpanāyikadivase evaṁ dāyakehi dinnaṁ vassāvāsikaṁ gahitabhikkhuno vassacchedaṁ akatvā vāsova heṭṭhā vihito,",
  "tika-vin08t28:66_12": "na pānīyupaṭṭhānādibhatikaraṇamattaṁ.",
  "tika-vin08t28:66_13": "Yadi hi taṁ bhatiniviṭṭhameva siyā, bhatikaraṇameva vidhātabbaṁ,",
  "tika-vin08t28:66_14": "tasmā vassaggena gāhitaṁ chinnavassādayo na labhantīti veditabbaṁ.",
  "tika-vin08t28:67_0": "‘‘Idha, bhikkhave,",
  "tika-vin08t28:67_1": "vassaṁvuttho bhikkhu vibbhamati, saṅghasseva ta’’nti (mahāva.",
  "tika-vin08t28:67_2": "374-375) vacanato ‘‘vataṭṭhāne…pe… saṅghikaṁ hotī’’ti vuttaṁ .",
  "tika-vin08t28:67_3": "Saṅghikaṁ hotīti etena vutthavassānampi vassāvāsikabhāgo saṅghikato amocito tesaṁ vibbhamena saṅghiko hotīti dasseti. Manusseti dāyakamanusse.",
  "tika-vin08t28:67_4": "Labhatīti ‘‘mama pattabhāvaṁ etassa dethā’’ti dāyake sampaṭicchāpenteneva saṅghikato viyojitaṁ hotīti vuttaṁ.",
  "tika-vin08t28:67_5": "Varabhāgaṁ sāmaṇerassāti tassa paṭhamagāhattā,",
  "tika-vin08t28:67_6": "therena pubbe paṭhamabhāgassa gahitattā,",
  "tika-vin08t28:67_7": "idāni gayhamānassa dutiyabhāgattā ca vuttaṁ.",
  "tika-vin08t28:68_0": "222.",
  "tika-vin08t28:68_1": "Idāni antarāmuttasenāsanaggāhaṁ dassetuṁ ‘‘ayamaparopī’’tyādimāha.",
  "tika-vin08t28:68_2": "Tattha aparopīti pubbe vuttasenāsanaggāhadvayato aññopīti attho.",
  "tika-vin08t28:68_3": "Nanu ca ‘‘ayaṁ senāsanaggāho nāma duvidho hoti utukāle ca vassāvāse cā’’ti vutto,",
  "tika-vin08t28:68_4": "atha kasmā ‘‘ayamaparopī’’tyādi vuttoti codanaṁ sandhāyāha ‘‘divasavasena hī’’tiādi.",
  "tika-vin08t28:68_5": "Aparajjugatāya āsāḷhiyāti paṭhamavassūpanāyikadivasabhūtaṁ āsāḷhipuṇṇamiyā pāṭipadaṁ sandhāya vuttaṁ,",
  "tika-vin08t28:68_6": "māsagatāya āsāḷhiyāti dutiyavassūpanāyikadivasabhūtasāvaṇapuṇṇamiyā pāṭipadaṁ.",
  "tika-vin08t28:68_7": "Aparajjugatāya pavāraṇāti assayujapuṇṇamiyā pāṭipadaṁ.",
  "tika-vin08t28:69_0": "223.Utukāle paṭibāhituṁ na labhatīti hemantagimhesu aññe sampattabhikkhū paṭibāhituṁ na labhati.",
  "tika-vin08t28:69_1": "Navakammanti navakammasammuti. Akatanti aparisaṅkhataṁ. Vippakatanti aniṭṭhitaṁ.",
  "tika-vin08t28:69_2": "Ekaṁ mañcaṭṭhānaṁ datvāti ekaṁ mañcaṭṭhānaṁ puggalikaṁ datvā. Tibhāganti tatiyabhāgaṁ.",
  "tika-vin08t28:69_3": "Evaṁ vissajjanampi thāvarena thāvaraṁ parivattanaṭṭhāneyeva pavisati,",
  "tika-vin08t28:69_4": "na itarathā sabbasenāsanavissajjanato .",
  "tika-vin08t28:69_5": "Sace saddhivihārikādīnaṁ dātukāmo hotīti sace so saṅghassa bhaṇḍaṭhapanaṭṭhānaṁ vā aññesaṁ bhikkhūnaṁ vasanaṭṭhānaṁ vā dātuṁ na icchati,",
  "tika-vin08t28:69_6": "attano saddhivihārikādīnaññeva dātukāmo hoti,",
  "tika-vin08t28:69_7": "tādisassa ‘‘tuyhaṁ puggalikameva katvā jaggāhī’’ti na sabbaṁ dātabbanti adhippāyo.",
  "tika-vin08t28:69_8": "Tatthassa kattabbavidhiṁ dassento āha ‘‘kamma’’ntiādi.",
  "tika-vin08t28:69_9": "Evañhītiādimhi cayānurūpaṁ tatiyabhāge vā upaḍḍhabhāge vā gahite taṁ bhāgaṁ dātuṁ labhatīti attho.",
  "tika-vin08t28:69_10": "Yenāti tesu dvīsu tīsu bhikkhūsu yena.",
  "tika-vin08t28:69_11": "So sāmīti tassā bhūmiyā vihārakaraṇe sova sāmī,",
  "tika-vin08t28:69_12": "taṁ paṭibāhitvā itarena na kātabbanti adhippāyo.",
  "tika-vin08t28:70_0": "224.Akataṭṭhāneti senāsanato bahi cayādīnaṁ akataṭṭhāne.",
  "tika-vin08t28:70_1": "Cayaṁ vā pamukhaṁ vāti saṅghikasenāsanaṁ nissāya tato bahi bandhitvā ekaṁ senāsanaṁ vā. Bahikuṭṭeti kuṭṭato bahi, attano kataṭṭhāneti attho. Sesaṁ suviññeyyameva.",
  "tika-vin08t28:71_0": "Senāsanaggāhakathāvaṇṇanā niṭṭhitā.",
  "tika-vin08t28:72_0": "Catupaccayasādhāraṇakathāvaṇṇanā",
  "tika-vin08t28:73_0": "225.",
  "tika-vin08t28:73_1": "Catupaccayasādhāraṇakathāyaṁ sammatena appamattakavissajjakenāti ñattidutiyakammavācāya vā apalokanakammena vā sammatena appamattakavissajjakasammutiladdhena.",
  "tika-vin08t28:73_2": "Avibhattaṁ saṅghikabhaṇḍanti pucchitabbakiccaṁ natthīti ettha avibhattaṁ saṅghikabhaṇḍanti kukkuccuppattiākāradassanaṁ,",
  "tika-vin08t28:73_3": "evaṁ kukkuccaṁ katvā pucchitabbakiccaṁ natthi,",
  "tika-vin08t28:73_4": "apucchitvāva dātabbanti adhippāyo. Kasmāti ce?",
  "tika-vin08t28:73_5": "Ettakassa saṅghikabhaṇḍassa vissajjanatthāyeva samaggassa saṅghassa anumatiyā katasammutikammattā.",
  "tika-vin08t28:73_6": "Guḷapiṇḍe…pe… dātabboti ettha guḷapiṇḍaṁ tālapakkappamāṇanti veditabbaṁ.",
  "tika-vin08t28:73_7": "Piṇḍāya paviṭṭhassapīti idaṁ upalakkhaṇamattaṁ.",
  "tika-vin08t28:73_8": "Aññena kāraṇena bahisīmagatassapi eseva nayo.",
  "tika-vin08t28:73_9": "Odanapaṭivīsoti saṅghabhattādisaṅghikaodanapaṭivīso.",
  "tika-vin08t28:73_10": "Antoupacārasīmāyaṁ ṭhitassāti anādare sāmivacanaṁ,",
  "tika-vin08t28:73_11": "antoupacārasīmāyaṁ ṭhitasseva gāhetuṁ vaṭṭati,",
  "tika-vin08t28:73_12": "na bahiupacārasīmaṁ pattassāti attho.",
  "tika-vin08t28:73_13": "Vuttañhetaṁ aṭṭhakathāyaṁ (cūḷava. aṭṭha.",
  "tika-vin08t28:73_14": "325) ‘‘bahiupacārasīmāya ṭhitānaṁ gāhethāti vadanti, na gāhetabba’’nti.",
  "tika-vin08t28:73_15": "Antogāmaṭṭhānampīti ettha pi-saddo avuttasampiṇḍanattho,",
  "tika-vin08t28:73_16": "antogāmaṭṭhānampi bahigāmaṭṭhānampi gāhetuṁ vaṭṭatīti attho. Sambhāvanattho vā,",
  "tika-vin08t28:73_17": "tena antogāmaṭṭhānampi gāhetuṁ vaṭṭati, pageva bahigāmaṭṭhānanti.",
  "tika-vin08t28:74_0": "Catupaccayasādhāraṇakathāvaṇṇanā niṭṭhitā.",
  "tika-vin08t28:75_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t28:76_0": "Catupaccayabhājanīyavinicchayakathālaṅkāro nāma",
  "tika-vin08t28:77_0": "Aṭṭhavīsatimo paricchedo.",
  "tika-vin08t28:78_0": "Vihāravinicchayakathāvaṇṇanā",
  "tika-vin08t28:79_0": "Idāni catupaccayantogadhattā vihārassa catupaccayabhājanakathānantaraṁ vihāravinicchayakathā ārabhīyate. Tatridaṁ vuccati –",
  "tika-vin08t28:80_0": "‘‘Ko vihāro kenaṭṭhena;",
  "tika-vin08t28:81_0": "Vihāro so katividho;",
  "tika-vin08t28:82_0": "Kena so kassa dātabbo;",
  "tika-vin08t28:83_0": "Kathaṁ ko tassa issaro.",
  "tika-vin08t28:84_0": "‘‘Kena so gāhito kassa;",
  "tika-vin08t28:85_0": "Anuṭṭhāpaniyā kati;",
  "tika-vin08t28:86_0": "Katihaṅgehi yuttassa;",
  "tika-vin08t28:87_0": "Dhuvavāsāya dīyate’’ti.",
  "tika-vin08t28:88_0": "Tattha ko vihāroti catūsu paccayesu senāsanasaṅkhāto catūsu senāsanesu vihārasenāsanasaṅkhāto bhikkhūnaṁ nivāsabhūto patissayaviseso.",
  "tika-vin08t28:88_1": "Kenaṭṭhena vihāroti viharanti etthāti vihāro,",
  "tika-vin08t28:88_2": "iriyāpathadibbabrahmaariyasaṅkhātehi catūhi vihārehi ariyā ettha viharantītyattho.",
  "tika-vin08t28:88_3": "So katividhoti saṅghikavihāragaṇasantakavihārapuggalikavihāravasena tibbidho.",
  "tika-vin08t28:88_4": "Vuttañhetaṁ samantapāsādikāyaṁ ‘‘cātuddisaṁ saṅghaṁ uddissa bhikkhūnaṁ dinnaṁ vihāraṁ vā pariveṇaṁ vā āvāsaṁ vā mahantampi khuddakampi abhiyuñjato abhiyogo na ruhati,",
  "tika-vin08t28:88_5": "acchinditvā gaṇhitumpi na sakkoti. Kasmā?",
  "tika-vin08t28:88_6": "Sabbesaṁ dhuranikkhepābhāvato.",
  "tika-vin08t28:88_7": "Na hettha sabbe cātuddisā bhikkhū dhuranikkhepaṁ karontīti.",
  "tika-vin08t28:88_8": "Dīghabhāṇakādibhedassa pana gaṇassa,",
  "tika-vin08t28:88_9": "ekapuggalassa vā santakaṁ abhiyuñjitvā gaṇhanto sakkoti te dhuraṁ nikkhipāpetuṁ,",
  "tika-vin08t28:88_10": "tasmā tattha ārāme vuttanayeneva vinicchayo veditabbo’’ti.",
  "tika-vin08t28:88_11": "Iminā dāyakasantako vihāro nāma natthīti dīpeti.",
  "tika-vin08t28:89_0": "Kena so dātabboti khattiyena vā brāhmaṇena vā yena kenaci so vihāro dātabbo.",
  "tika-vin08t28:89_1": "Kassa dātabboti saṅghassa vā gaṇassa vā puggalassa vā dātabbo.",
  "tika-vin08t28:89_2": "Kathaṁ dātabboti yadi saṅghassa deti,",
  "tika-vin08t28:89_3": "‘‘imaṁ vihāraṁ āgatānāgatassa cātuddisassa saṅghassa dammī’’ti, yadi gaṇassa,",
  "tika-vin08t28:89_4": "‘‘imaṁ vihāraṁ āyasmantānaṁ dammī’’ti, yadi puggalassa,",
  "tika-vin08t28:89_5": "‘‘imaṁ vihāraṁ āyasmato dammī’’ti dātabbo.",
  "tika-vin08t28:89_6": "Ko tassa issaroti yadi saṅghassa deti,",
  "tika-vin08t28:89_7": "saṅgho tassa vihārassa issaro. Yadi gaṇassa deti, gaṇo tassa issaro. Yadi puggalassa deti, puggalo tassa issaroti.",
  "tika-vin08t28:89_8": "Tathā hi vuttaṁ aṭṭhakathāyaṁ ‘‘dīghabhāṇakādikassa pana gaṇassa ekapuggalassa vā santaka’’nti.",
  "tika-vin08t28:90_0": "Kena so gāhitoti senāsanaggāhāpakena so vihāro gāhito.",
  "tika-vin08t28:90_1": "Vuttañhetaṁ bhagavatā ‘‘anujānāmi, bhikkhave,",
  "tika-vin08t28:90_2": "pañcahaṅgehi samannāgataṁ senāsanaggāhāpakaṁ sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, evañca, bhikkhave, sammannitabbo, paṭhamaṁ bhikkhu yācitabbo,",
  "tika-vin08t28:90_3": "yācitvā byattena bhikkhunā paṭibalena saṅgho ñāpetabbo –",
  "tika-vin08t28:91_0": "‘‘Suṇātu me, bhante, saṅgho, yadi saṅghassa pattakallaṁ,",
  "tika-vin08t28:91_1": "saṅgho itthannāmaṁ bhikkhuṁ senāsanaggāhāpakaṁ sammanneyya, esā ñatti.",
  "tika-vin08t28:92_0": "‘‘Suṇātu me, bhante, saṅgho,",
  "tika-vin08t28:92_1": "saṅgho itthannāmaṁ bhikkhuṁ senāsanaggāhāpakaṁ sammannati.",
  "tika-vin08t28:92_2": "Yassāyasmato khamati itthannāmassa bhikkhuno senāsanaggāhāpakassa sammuti, so tuṇhassa. Yassa nakkhamati, so bhāseyya.",
  "tika-vin08t28:93_0": "‘‘Sammato saṅghena itthannāmo bhikkhu senāsanaggāhāpako, khamati saṅghassa, tasmā tuṇhī,",
  "tika-vin08t28:93_1": "evametaṁ dhārayāmī’’ti (cūḷava. 317).",
  "tika-vin08t28:94_0": "Kassa so gāhitoti bhikkhūnaṁ so vihāro gāhito.",
  "tika-vin08t28:94_1": "Vuttañhetaṁ bhagavatā ‘‘anujānāmi, bhikkhave, paṭhamaṁ bhikkhū gaṇetuṁ,",
  "tika-vin08t28:94_2": "bhikkhū gaṇetvā seyyā gaṇetuṁ,",
  "tika-vin08t28:94_3": "seyyā gaṇetvā seyyaggena gāhetu’’nti (cūḷava. 318).",
  "tika-vin08t28:94_4": "Anuṭṭhāpaniyā katīti cattāro anuṭṭhāpanīyā vuḍḍhataro gilāno bhaṇḍāgāriko saṅghato laddhasenāsanoti.",
  "tika-vin08t28:94_5": "Vuttañhetaṁ kaṅkhāvitaraṇiyaṁ (kaṅakhā. aṭṭha.",
  "tika-vin08t28:94_6": "anupakhajjasikkhāpadavaṇṇanā) ‘‘vuḍḍho hi attano vuḍḍhatāya anuṭṭhāpanīyo , gilāno gilānatāya,",
  "tika-vin08t28:94_7": "saṅgho pana bhaṇḍāgārikassa vā dhammakathikavinayadharagaṇavācakācariyānaṁ vā bahūpakārataṁ guṇavisiṭṭhatañca sallakkhetvā dhuvavāsatthāya vihāraṁ sallakkhetvā sammannitvā deti, tasmā yassa saṅghena dinno, sopi anuṭṭhāpanīyo’’ti.",
  "tika-vin08t28:95_0": "Katihaṅgehi yuttassa dhuvavāsāya dīyateti ukkaṭṭhaparicchedena dvīhi aṅgehi yuttassa dhuvavāsatthāya vihāro dīyate. Katamehi dvīhi?",
  "tika-vin08t28:95_1": "Bahūpakāratāya guṇavisiṭṭhatāya ceti. Kathaṁ viññāyatīti ce?",
  "tika-vin08t28:95_2": "‘‘Bahūpakāratanti bhaṇḍāgārikatādibahuupakārabhāvaṁ,",
  "tika-vin08t28:95_3": "na kevalaṁ idamevāti āha ‘guṇavisiṭṭhatañcā’ti.",
  "tika-vin08t28:95_4": "Tena bahūpakārattepi guṇavisiṭṭhattābhāve guṇavisiṭṭhattepi bahūpakārattābhāve dātuṁ vaṭṭatīti dassetī’’ti vinayatthamañjūsāyaṁ (kaṅakhā. abhi. ṭī.",
  "tika-vin08t28:95_5": "anupakhajjasikkhāpadavaṇṇanā) vacanato.",
  "tika-vin08t28:95_6": "Omakaparicchedena ekena aṅgena yuttassapi. Katamena ekena aṅgena?",
  "tika-vin08t28:95_7": "Bahūpakāratāya vā guṇavisiṭṭhatāya vā. Kathaṁ viññāyatīti ce?",
  "tika-vin08t28:95_8": "‘‘Bahūpakārataṁ guṇavisiṭṭhatañca sallakkhentoti bhaṇḍāgārikassa bahūpakārataṁ,",
  "tika-vin08t28:95_9": "dhammakathikādīnaṁ guṇavisiṭṭhatañca sallakkhento’’ti sāratthadīpaniyaṁ (sārattha. ṭī.",
  "tika-vin08t28:95_10": "pācittiya 3.119-121) vacanato.",
  "tika-vin08t28:96_0": "Senāsanaggāho pana duvidho utukāle ca vassāvāse cāti kālavasena.",
  "tika-vin08t28:96_1": "Atha vā tayo senāsanaggāhā purimako pacchimako antarāmuttakoti. Tesaṁ viseso heṭṭhā vuttova.",
  "tika-vin08t28:96_2": "‘‘Utukāle senāsanaggāho antarāmuttako ca taṅkhaṇapaṭisallāno cāti dubbidho.",
  "tika-vin08t28:96_3": "Vassāvāse senāsanaggāho purimako ca pacchimako cāti dubbidhoti cattāro senāsanaggāhā’’ti ācariyā vadanti,",
  "tika-vin08t28:96_4": "taṁ vacanaṁ pāḷiyampi aṭṭhakathāyampi na āgataṁ . Pāḷiyaṁ (cūḷava. 318) pana ‘‘tayome, bhikkhave,",
  "tika-vin08t28:96_5": "senāsanaggāhā purimako pacchimako antarāmuttako’’icceva āgato, aṭṭhakathāyampi (cūḷava. aṭṭha.",
  "tika-vin08t28:96_6": "318) ‘‘tīsu senāsanaggāhesu purimako ca pacchimako cāti ime dve gāhā thāvarā,",
  "tika-vin08t28:96_7": "antarāmuttake ayaṁ vinicchayo’’ti āgato.",
  "tika-vin08t28:97_0": "Idāni pana ekacce ācariyā ‘‘imasmiṁ kāle sabbe vihārā saṅghikāva, puggalikavihāro nāma natthi. Kasmā?",
  "tika-vin08t28:97_1": "Vihāradāyakānaṁ vihāradānakāle kulūpakā ‘imaṁ vihāraṁ āgatānāgatassa cātuddisassa saṅghassa demā’ti vacībhedaṁ kārāpenti,",
  "tika-vin08t28:97_2": "tasmā navavihārāpi saṅghikā eva.",
  "tika-vin08t28:97_3": "Ekaccesu vihāresu evaṁ avatvā dentesupi ‘tasmiṁ jīvante puggaliko hoti,",
  "tika-vin08t28:97_4": "mate saṅghikoyevā’ti vuttattā porāṇakavihārāpi saṅghikāva hontī’’ti vadanti.",
  "tika-vin08t28:97_5": "Tatrevaṁ vicāretabbo – vacībhedaṁ kārāpetvā dinnavihāresupi dāyakā saṅghaṁ uddissa karontā nāma appakā,",
  "tika-vin08t28:97_6": "‘‘imaṁ nāma bhikkhuṁ imaṁ nāma theraṁ vasāpessāmī’’ti cintetvā puttadāramittāmaccādīhi sammantetvā patiṭṭhāpenti,",
  "tika-vin08t28:97_7": "patiṭṭhānakāle avadantāpi dānakāle yebhuyyena vadanti.",
  "tika-vin08t28:97_8": "Atha pana kulūpakā dānakāle sikkhāpetvā vadāpenti,",
  "tika-vin08t28:97_9": "evaṁ vadantāpi dāyakā appakā saṅghaṁ uddissa denti,",
  "tika-vin08t28:97_10": "bahutarā attano kulūpakameva uddissa denti.",
  "tika-vin08t28:97_11": "Evaṁ sante kulūpakānaṁ vacanaṁ navasu adhammikadānesu ‘‘puggalassa pariṇataṁ saṅghassa pariṇāmetī’’ti (pārā. 660; pāci.",
  "tika-vin08t28:97_12": "492) vuttaṁ ekaṁ adhammikadānaṁ āpajjati. ‘‘Tasmiṁ jīvante puggaliko,",
  "tika-vin08t28:97_13": "mate saṅghiko’’ti ayaṁ pāṭho mūlapuggalikavisaye na āgato,",
  "tika-vin08t28:97_14": "mūlasaṅghikavihāraṁ jaggāpetuṁ puggalikakārāpanaṭṭhāne āgato,",
  "tika-vin08t28:97_15": "tasmā navavihārāpi puggalaṁ uddissa dinnā santiyeva.",
  "tika-vin08t28:97_16": "Porāṇakavihārāpi mūle puggalikavasena dinnā saddhivihārikādīnaṁ puggalikavaseneva dīyamānāpi tasmiṁ jīvanteyeva vissāsavasena gayhamānāpi puggalikā hontiyeva,",
  "tika-vin08t28:97_17": "tasmā sabbaso puggalikavihārassa abhāvavādo vicāretabbova.",
  "tika-vin08t28:98_0": "Aññe pana ācariyā ‘‘imasmiṁ kāle saṅghikavihārā nāma na santi, sabbe puggalikāva. Kasmā?",
  "tika-vin08t28:98_1": "Navavihārāpi patiṭṭhāpanakāle dānakāle ca kulūpakabhikkhuṁyeva uddissa katattā puggalikāva,",
  "tika-vin08t28:98_2": "porāṇakavihārāpi sissānusissehi vā aññehi vā puggalehi eva pariggahitattā,",
  "tika-vin08t28:98_3": "na kadāci saṅghena pariggahitattā puggalikāva honti, na saṅghikā’’ti vadanti.",
  "tika-vin08t28:98_4": "Tatrāpyevaṁ vicāretabbaṁ – navavihārepi patiṭṭhānakālepi dānakālepi ekacce saṅghaṁ uddissa karonti, ekacce puggalaṁ.",
  "tika-vin08t28:98_5": "Pubbeva puggalaṁ uddissa katepi atthakāmānaṁ paṇḍitānaṁ vacanaṁ sutvā puggalikadānato saṅghikadānameva mahapphalataranti saddahitvā saṅghike karontāpi dāyakā santi,",
  "tika-vin08t28:98_6": "puggalikavasena paṭiggahite porāṇakavihārepi keci bhikkhū maraṇakāle saṅghassa niyyātenti. Keci kassaci adatvā maranti, tadā so vihāro saṅghiko hoti.",
  "tika-vin08t28:98_7": "Savatthukamahāvihāre pana karontā rājarājamahāmattādayo ‘‘pañcavassasahassaparimāṇaṁ sāsanaṁ yāva tiṭṭhati,",
  "tika-vin08t28:98_8": "tāva mama vihāre vasitvā saṅgho cattāro paccaye paribhuñjatū’’ti paṇidhāya cirakālaṁ saṅghassa paccayuppādakaraṁ gāmakhettādikaṁ ‘‘amhākaṁ vihārassa demā’’ti denti,",
  "tika-vin08t28:98_9": "vihārassāti ca vihāre vasanakasaṅghassa uddissa denti,",
  "tika-vin08t28:98_10": "na kulūpakabhūtassa ekapuggalassa eva,",
  "tika-vin08t28:98_11": "tasmā yebhuyyena saṅghikā dissanti,",
  "tika-vin08t28:98_12": "pāsāṇesu akkharaṁ likhitvāpi ṭhapenti,",
  "tika-vin08t28:98_13": "tasmā sabbaso saṅghikavihārābhāvavādopi vicāretabbova.",
  "tika-vin08t28:99_0": "Apare pana ācariyā ‘‘imasmiṁ kāle vihāradāyakasantakāva,",
  "tika-vin08t28:99_1": "tasmā dāyakāyeva vicāretuṁ issarā, na saṅgho, na puggalo.",
  "tika-vin08t28:99_2": "Vihāradāyake asantepi tassa puttadhītunattapanattādayo yāva kulaparamparā tassa vihārassa issarāva honti. Kasmāti ce? ‘Yena vihāro kārito, so vihārasāmiko’ti (pāci. aṭṭha.",
  "tika-vin08t28:99_3": "116) āgatattā ca ‘tassa vā kule yo koci āpucchitabbo’ti (pāci. aṭṭha.",
  "tika-vin08t28:99_4": "116) ca vacanato vihārassāmibhūto dāyako vā tassa vaṁse uppanno vā vicāretuṁ issaro.",
  "tika-vin08t28:99_5": "‘Pacchinne kulavaṁse yo tassa janapadassa sāmiko,",
  "tika-vin08t28:99_6": "so acchinditvā puna deti cittalapabbate bhikkhunā nīhaṭaṁ udakavāhakaṁ aḷanāgarājamahesī viya,",
  "tika-vin08t28:99_7": "evampi vaṭṭatī’ti aṭṭhakathāyaṁ (pārā. aṭṭha.",
  "tika-vin08t28:99_8": "2.538-539) vacanato vihāradāyakassa kulavaṁse pacchinnepi tassa janapadassa issaro rājā vā rājamahāmatto vā yo koci issaro vā vihāraṁ vicāretuṁ yathājjhāsayaṁ dātuṁ vaṭṭatī’’ti vadanti,",
  "tika-vin08t28:99_9": "tampi aññe paṇḍitā nānujānanti.",
  "tika-vin08t28:100_0": "Kathaṁ? ‘‘Yena vihāro kārito,",
  "tika-vin08t28:100_1": "so vihārasāmiko’’ti vacanaṁ pubbavohāravasena vuttaṁ,",
  "tika-vin08t28:100_2": "na idāni issaravasena yathā jetavanaṁ, pattassāmikotyādi.",
  "tika-vin08t28:100_3": "Yathā hi jetassa rājakumārassa vanaṁ uyyānaṁ jetavananti viggahe kate yadipi anāthapiṇḍikena kiṇitvā vihārapatiṭṭhāpanakālato paṭṭhāya rājakumāro tassa uyyānassa issaro na hoti,",
  "tika-vin08t28:100_4": "tathāpi anāthapiṇḍikena kiṇitakālato pubbe issarabhūtapubbattā pubbavohāravasena sabbadāpi jetavanantveva voharīyati.",
  "tika-vin08t28:100_5": "Yathā ca pattassa sāmiko pattassāmikoti viggahe kate yadipi dāyakehi kiṇitvā bhikkhussa dinnakālato paṭṭhāya kammāro pattassa issaro na hoti,",
  "tika-vin08t28:100_6": "tathāpi dāyakena kiṇitakālato pubbe issarabhūtapubbattā pubbavohāravasena pattassāmikotveva voharīyati,",
  "tika-vin08t28:100_7": "evaṁ yadipi bhikkhussa dinnakālato paṭṭhāya dāyako vihārassa issaro na hoti vatthupariccāgalakkhaṇattā dānassa,",
  "tika-vin08t28:100_8": "tathāpi dānakālato pubbe issarabhūtapubbattā pubbavohāravasena vihārassāmikotveva voharīyati,",
  "tika-vin08t28:100_9": "na mukhyato issarabhāvatoti viññāyati,",
  "tika-vin08t28:100_10": "tasmā saṅghassa vā gaṇassa vā puggalassa vā dinnakālato paṭṭhāya saṅghādayo paṭiggāhakā eva vicāretuṁ issarā, na dāyako.",
  "tika-vin08t28:101_0": "Kathaṁ viññāyatīti ce?",
  "tika-vin08t28:101_1": "Santesupi anāthapiṇḍikādīsu vihāradāyakesu ‘‘anujānāmi, bhikkhave,",
  "tika-vin08t28:101_2": "pañcahaṅgehi samannāgataṁ bhikkhuṁ senāsanaggāhāpakaṁ sammannitu’’ntiādinā (cūḷava.",
  "tika-vin08t28:101_3": "317) saṅghena sammataṁ senāsanaggāhāpakaṁ anujānitvā, ‘‘anujānāmi,",
  "tika-vin08t28:101_4": "bhikkhave…pe… seyyaggena gāhetu’’ntiādinā (cūḷava.",
  "tika-vin08t28:101_5": "318) senāsanaggāhāpakasseva vicāretuṁ issarabhāvassa vacanato ca ‘‘dve bhikkhū saṅghikaṁ bhūmiṁ gahetvā sodhetvā saṅghikaṁ senāsanaṁ karonti,",
  "tika-vin08t28:101_6": "yena sā bhūmi paṭhamaṁ gahitā,",
  "tika-vin08t28:101_7": "so sāmī’’ti ca ‘‘ubhopi puggalikaṁ karonti,",
  "tika-vin08t28:101_8": "soyeva sāmī’’ti ca ‘‘yo pana saṅghikaṁ vallimattampi aggahetvā āharimena upakaraṇena saṅghikāya bhūmiyā puggalikavihāraṁ kāreti,",
  "tika-vin08t28:101_9": "upaḍḍhaṁ saṅghikaṁ upaḍḍhaṁ puggalika’’nti ca saṅghapuggalānaṁyeva sāmibhāvassa aṭṭhakathāyaṁ vuttattā ca viññāyati.",
  "tika-vin08t28:102_0": "‘‘Tassa vā kule yo koci āpucchitabbo’’ti aṭṭhakathāvacanampi tesaṁ vihārassa issarabhāvadīpakaṁ na hoti,",
  "tika-vin08t28:102_1": "atha kho gamiko bhikkhu disaṁ gantukāmo vihāre āpucchitabbabhikkhusāmaṇeraārāmikesu asantesu te āpucchitvā gantabbabhāvameva dīpeti.",
  "tika-vin08t28:102_2": "Vuttañhetaṁ aṭṭhakathāyaṁ ‘‘imaṁ pana dasavidhampi seyyaṁ saṅghike vihāre santharitvā vā santharāpetvā vā pakkamantena āpucchitvā pakkamitabbaṁ,",
  "tika-vin08t28:102_3": "āpucchantena ca bhikkhumhi sati bhikkhu āpucchitabbo…pe… tasmiṁ asati ārāmiko,",
  "tika-vin08t28:102_4": "tasmimpi asati yena vihāro kārito, so vihārassāmiko,",
  "tika-vin08t28:102_5": "tassa vā kule yo koci āpucchitabbo’’ti.",
  "tika-vin08t28:102_6": "Evaṁ ārāmikassapi āpucchitabbato olokanatthāya vattasīseneva āpucchitabbo,",
  "tika-vin08t28:102_7": "na tesaṁ saṅghikasenāsanassa issarabhāvatoti daṭṭhabbaṁ.",
  "tika-vin08t28:103_0": "‘‘Pacchinne kulavaṁse’’tyādivacanañca akappiyavasena katānaṁ akappiyavohārena paṭiggahitānaṁ khettavatthutaḷākādīnaṁ akappiyattā bhikkhūhi pariccattānaṁ kappiyakaraṇatthāya rājādīhi gahetvā puna tesaṁyeva bhikkhūnaṁ dānameva dīpeti,",
  "tika-vin08t28:103_1": "na tesaṁ rājādīnaṁ tehi bhikkhūhi aññesaṁ saṅghagaṇapuggalacetiyānaṁ dānaṁ. Yadi dadeyyuṁ,",
  "tika-vin08t28:103_2": "adhammikadānaadhammikapaaggahaadhammikaparibhogā siyuṁ. Vuttañhetaṁ parivāre (pari. aṭṭha.",
  "tika-vin08t28:103_3": "329) ‘‘nava adhammikāni dānāni saṅghassa pariṇataṁ aññasaṅghassa vā cetiyassa vā puggalassa vā pariṇāmeti,",
  "tika-vin08t28:103_4": "cetiyassa pariṇataṁ aññacetiyassa vā saṅghassa vā puggalassa vā pariṇāmeti,",
  "tika-vin08t28:103_5": "puggalassa pariṇataṁ aññapuggalassa vā saṅghassa vā cetiyassa vā pariṇāmetī’’ti. Aṭṭhakathāyañca (pari. aṭṭha.",
  "tika-vin08t28:103_6": "329) ‘‘nava adhammikāni dānānīti…pe… evaṁ vuttāni.",
  "tika-vin08t28:103_7": "Nava paṭiggahaparibhogāti etesaṁyeva dānānaṁ paṭiggahā ca paribhogā cā’’ti vuttaṁ.",
  "tika-vin08t28:103_8": "Tasmā yadi rājādayo issarāti gahetvā aññassa deyyuṁ,",
  "tika-vin08t28:103_9": "tampi dānaṁ adhammikadānaṁ hoti,",
  "tika-vin08t28:103_10": "taṁ dānaṁ paṭiggahā ca adhammikapaṭiggahā honti,",
  "tika-vin08t28:103_11": "taṁ dānaṁ paribhuñjantā ca adhammikaparibhogā hontīti daṭṭhabbaṁ.",
  "tika-vin08t28:104_0": "Athāpi evaṁ vadeyyuṁ ‘‘vihāradānaṁ saṅghassa,",
  "tika-vin08t28:104_1": "aggaṁ buddhena vaṇṇitantiādīsu (cūḷava. 295,",
  "tika-vin08t28:104_2": "315) ‘saṅghassā’ti ayaṁ saddo ‘dāna’nti ettha sāmisambandho na hoti, atha kho sampadānameva,",
  "tika-vin08t28:104_3": "‘dāyakassā’ti pana sāmisambandho ajjhāharitabbo,",
  "tika-vin08t28:104_4": "tasmā sāmibhūto dāyakova issaro, na sampadānabhūto saṅgho’’ti.",
  "tika-vin08t28:104_5": "Te evaṁ vattabbā – ‘‘vihāradānaṁ saṅghassā’’ti idaṁ dānasamaye pavattavasena vuttaṁ, na dinnasamaye pavattavasena.",
  "tika-vin08t28:104_6": "Dānakāle hi dāyako attano vatthubhūtaṁ vihāraṁ saṅghassa pariccajitvā deti,",
  "tika-vin08t28:104_7": "tasmā tasmiṁ samaye dāyako sāmī hoti, saṅgho sampadānaṁ,",
  "tika-vin08t28:104_8": "dinnakāle pana saṅghova sāmī hoti vihārassa paṭiggahitattā, na dāyako pariccattattā,",
  "tika-vin08t28:104_9": "tasmā saṅgho vicāretuṁ issaro.",
  "tika-vin08t28:104_10": "Tenāha bhagavā ‘‘pariccattaṁ taṁ, bhikkhave, dāyakehī’’ti (cūḷava. 273).",
  "tika-vin08t28:104_11": "Idaṁ pana saddalakkhaṇagarukā saddahissantīti vuttaṁ,",
  "tika-vin08t28:104_12": "atthato pana cīvarādīnaṁ catunnaṁ paccayānaṁ dānakāleyeva dāyakasantakabhāvo dinnakālato paṭṭhāya paṭiggāhakasantakabhāvo sabbesaṁ pākaṭo,",
  "tika-vin08t28:104_13": "tasmā idampi vacanaṁ dāyakasantakabhāvasādhakaṁ na hotīti daṭṭhabbaṁ.",
  "tika-vin08t28:105_0": "Evaṁ hotu,",
  "tika-vin08t28:105_1": "tathāpi ‘‘sace bhikkhūhi pariccattabhāvaṁ ñatvā sāmiko vā tassa puttadhītaro vā añño vā koci vaṁse uppanno puna kappiyavohārena deti,",
  "tika-vin08t28:105_2": "vaṭṭatī’’ti aṭṭhakathāyaṁ (pārā. aṭṭha.",
  "tika-vin08t28:105_3": "2.538-539) vuttattā vihārassāmikabhūtadāyakassa vā tassa puttadhītādīnaṁ vaṁse uppannānaṁ vā dātuṁ issarabhāvo siddhoyevāti. Na siddho. Kasmāti ce?",
  "tika-vin08t28:105_4": "Nanu vuttaṁ ‘‘bhikkhūhi pariccattabhāvaṁ ñatvā’’ti,",
  "tika-vin08t28:105_5": "tasmā akappiyattā bhikkhūhi pariccattameva kappiyakaraṇatthāya dāyakādīhi puna kappiyavohārena deti, vaṭṭati.",
  "tika-vin08t28:105_6": "Yathā appaṭiggahitattā bhikkhūhi aparibhuttameva khādanīyabhojanīyaṁ bhikkhusantakaṁyeva āpattimocanatthaṁ dāyakādayo paṭiggahāpeti, na paribhuttaṁ,",
  "tika-vin08t28:105_7": "yathā ca bījagāmapariyāpannaṁyeva bhikkhusantakaṁ bījagāmabhūtagāmabhāvato parimocanatthaṁ kappiyakārakādayo kappiyaṁ karonti, na apariyāpannaṁ,",
  "tika-vin08t28:105_8": "evaṁ akappiyaṁ bhikkhūhi pariccattaṁyeva taḷākādikaṁ kappiyakaraṇatthaṁ dāyakādayo puna denti, na apariccattaṁ,",
  "tika-vin08t28:105_9": "tasmā idampi vacanaṁ kappiyakaraṇattaṁyeva sādheti, na issarattanti viññāyati.",
  "tika-vin08t28:106_0": "Tathāpi evaṁ vadeyyuṁ ‘‘jātibhūmiyaṁ jātibhūmikā upāsakā āyasmantaṁ dhammikattheraṁ sattahi jātibhūmikavihārehi pabbājayiṁsūti vacanato dāyako vihārassa issaroti viññāyati.",
  "tika-vin08t28:106_1": "Issarattāyeva hi te theraṁ pabbājetuṁ sakkā, no anissarā’’ti, na kho panevaṁ daṭṭhabbaṁ. Kasmā?",
  "tika-vin08t28:106_2": "‘‘Jātibhūmikā upāsakā’’icceva hi vuttaṁ, na ‘‘vihāradāyakā’’ti,",
  "tika-vin08t28:106_3": "tasmā tasmiṁ dese vasantā bahavo upāsakā āyasmantaṁ dhammikattheraṁ ayuttacārittā sakalasattavihārato pabbājayiṁsu,",
  "tika-vin08t28:106_4": "na attano vihāradāyakabhāvena issarattā,",
  "tika-vin08t28:106_5": "tasmā idampi udāharaṇaṁ na issarabhāvadīpakaṁ,",
  "tika-vin08t28:106_6": "atha kho aparādhānurūpakaraṇabhāvadīpakanti daṭṭhabbaṁ.",
  "tika-vin08t28:106_7": "Evaṁ yadā dāyako vihāraṁ patiṭṭhāpetvā deti,",
  "tika-vin08t28:106_8": "tassa muñcacetanaṁ patvā dinnakālato paṭṭhāya so vā tassa vaṁse uppanno vā janapadassāmikarājādayo vā issarā bhavituṁ vā vicāretuṁ vā na labhanti,",
  "tika-vin08t28:106_9": "paṭiggāhakabhūto saṅgho vā gaṇo vā puggalo vā soyeva issaro bhavituṁ vā vicāretuṁ vā labhatīti daṭṭhabbaṁ.",
  "tika-vin08t28:107_0": "Tattha dāyakādīnaṁ issaro bhavituṁ alabhanabhāvo kathaṁ viññāyatīti ce?",
  "tika-vin08t28:107_1": "‘‘Vatthupariccāgalakkhaṇattā dānassa,",
  "tika-vin08t28:107_2": "pathavādivatthupariccāgena ca puna gahaṇassa ayuttattā’’ti vimativinodaniyaṁ vacanato ‘‘anujānāmi, bhikkhave, yaṁ dīyamānaṁ patati,",
  "tika-vin08t28:107_3": "taṁ sāmaṁ gahetvā paribhuñjituṁ, pariccattaṁ taṁ, bhikkhave, dāyakehī’’ti (cūḷava.",
  "tika-vin08t28:107_4": "273) bhagavatā vuttattā ca ‘‘pariccattaṁ taṁ, bhikkhave,",
  "tika-vin08t28:107_5": "dāyakehīti vacanena panettha parasantakābhāvo dīpito’’ti aṭṭhakathāyaṁ vuttattā ca viññāyati.",
  "tika-vin08t28:107_6": "Saṅghādīnaṁ issaro bhavituṁ labhanabhāvo kathaṁ ñātabboti ce?",
  "tika-vin08t28:107_7": "Saṅghiko nāma vihāro saṅghassa dinno hoti pariccatto,",
  "tika-vin08t28:107_8": "‘‘puggalike puggalikasaññī aññassa puggalike āpatti dukkaṭassa,",
  "tika-vin08t28:107_9": "attano puggalike anāpattī’’ti pācittiyapāḷiyaṁ (pāci. 117,",
  "tika-vin08t28:107_10": "127) āgamanato ca ‘‘antamaso caturaṅgulapādakaṁ gāmadārakehi paṁsvāgārakesu kīḷantehi katampi saṅghassa dinnato paṭṭhāya garubhaṇḍaṁ hotī’’ti (cūḷava. aṭṭha.",
  "tika-vin08t28:107_11": "321) samantapāsādikāyaṁ vacanato ca ‘‘abhiyogepi cettha cātuddisaṁ saṅghaṁ uddissa bhikkhūnaṁ dinnaṁ vihāraṁ vā pariveṇaṁ vā āvāsaṁ vā mahantampi khuddakampi abhiyuñjato abhiyogo na ruhati,",
  "tika-vin08t28:107_12": "acchinditvā gaṇhitumpi na sakkoti. Kasmā?",
  "tika-vin08t28:107_13": "Sabbesaṁ dhuranikkhepābhāvato.",
  "tika-vin08t28:107_14": "Na hettha sabbe cātuddisā bhikkhū dhuranikkhepaṁ karontīti.",
  "tika-vin08t28:107_15": "Dīghabhāṇakādibhedassa pana gaṇassa ekapuggalassa vā santakaṁ abhiyuñjitvā gaṇhanto sakkoti te dhuraṁ nikkhipāpetu’’nti dutiyapārājikavaṇṇanāyaṁ (pārā. aṭṭha. 1.102) vacanato ca viññāyati.",
  "tika-vin08t28:108_0": "Kathaṁ dāyakādīnaṁ vicāretuṁ alabhanabhāvo viññāyatīti ce?",
  "tika-vin08t28:108_1": "Santesupi veḷuvanavihārādidāyakesu tesaṁ vicāraṇaṁ ananujānitvā ‘‘anujānāmi, bhikkhave,",
  "tika-vin08t28:108_2": "pañcahaṅgehi samannāgataṁ bhikkhuṁ senāsanaggāhāpakaṁ sammannitu’’nti bhikkhusseva senāsanaggāhāpakasammutianujānato ca bhaṇḍanakārakesu kosambakabhikkhūsu sāvatthiṁ āgatesu anāthapiṇḍikena ca visākhāya mahāupāsikāya ca ‘‘kathāhaṁ, bhante,",
  "tika-vin08t28:108_3": "tesu bhikkhūsu paṭipajjāmī’’ti (mahāva.",
  "tika-vin08t28:108_4": "468) evaṁ jetavanavihāradāyakapubbārāmavihāradāyakabhūtesu ārocitesupi tesaṁ senāsanavicāraṇaṁ avatvā āyasmatā sāriputtattherena ‘‘kathaṁ nu kho, bhante,",
  "tika-vin08t28:108_5": "tesu bhikkhūsu senāsane paṭipajjitabba’’nti ārocite ‘‘tena hi, sāriputta,",
  "tika-vin08t28:108_6": "vivittaṁ senāsanaṁ dātabba’’nti vatvā ‘‘sace pana, bhante, vivittaṁ na hoti,",
  "tika-vin08t28:108_7": "kathaṁ paṭipajjitabba’’nti vutte ‘‘tena hi vivittaṁ katvāpi dātabbaṁ, na tvevāhaṁ, sāriputta,",
  "tika-vin08t28:108_8": "kenaci pariyāyena vuḍḍhatarassa bhikkhuno senāsanaṁ paṭibāhitabbanti vadāmi, yo paṭibāheyya,",
  "tika-vin08t28:108_9": "āpatti dukkaṭassā’’ti (mahāva.",
  "tika-vin08t28:108_10": "473) therasseva senāsanassa vicāraṇassa anuññātattā ca viññāyati.",
  "tika-vin08t28:109_0": "Kathaṁ pana saṅghādīnaṁ senāsanaṁ vicāretuṁ labhanabhāvo viññāyatīti? ‘‘Evañca, bhikkhave,",
  "tika-vin08t28:109_1": "sammannitabbo – paṭhamaṁ bhikkhu yācitabbo,",
  "tika-vin08t28:109_2": "yācitvā byattena bhikkhunā paṭibalena saṅgho ñāpetabbo –",
  "tika-vin08t28:110_0": "Suṇātu me, bhante,",
  "tika-vin08t28:110_1": "saṅgho…pe… sammato saṅghena itthannāmo bhikkhu senāsanaggāhāpako, khamati saṅghassa, tasmā tuṇhī, evametaṁ dhārayāmīti (cūḷava. 317).",
  "tika-vin08t28:111_0": "Evaṁ saṅghena senāsanaggāhāpakaṁ sammannāpetvā puna tena saṅghasammatena senāsanaggāhāpakena senāsanaggāhakavidhānaṁ anujānituṁ anujānāmi, bhikkhave, paṭhamaṁ bhikkhū gaṇetuṁ,",
  "tika-vin08t28:111_1": "bhikkhū gaṇetvā seyyā gaṇetuṁ,",
  "tika-vin08t28:111_2": "seyyā gaṇetvā seyyaggena gāhetu’’nti vacanato saṅghikasenāsanassa saṅghena vicāretuṁ labhanabhāvo viññāyati.",
  "tika-vin08t28:112_0": "‘‘Dīghabhāṇakādibhedassa pana gaṇassa ekapuggalassa vā dinnavihārādiṁ acchinditvā gaṇhante dhuranikkhepasambhavā pārājika’’nti aṭṭhakathāyaṁ (pārā. aṭṭha.",
  "tika-vin08t28:112_1": "1.102) āgamanato ca ‘‘attano puggalike anāpattī’’ti pāḷiyaṁ (pāci.",
  "tika-vin08t28:112_2": "117) āgamanato ca ‘‘yasmiṁ pana vissāso ruhati,",
  "tika-vin08t28:112_3": "tassa santakaṁ attano puggalikamiva hotīti mahāpaccariādīsu vutta’’nti aṭṭhakathāyaṁ (pāci. aṭṭha.",
  "tika-vin08t28:112_4": "112) vacanato ca gaṇassa dinno gaṇasantakavihāro gaṇeneva vicārīyate, no dāyakādīhi.",
  "tika-vin08t28:112_5": "Puggalassa dinno puggalikavihāropi paṭiggāhakapuggaleneva vicārīyate, no dāyakādīhīti viññāyati.",
  "tika-vin08t28:112_6": "Evaṁ vinayapāḷiyaṁ aṭṭhakathāṭīkāsu ca vihārassa saṅghikagaṇasantakapuggalikavasena tividhasseva vacanato ca tesaṁyeva saṅghagaṇapuggalānaṁ vihāravicāraṇassa anuññātattā ca dāyakasantakassa vihārassa visuṁ avuttattā ca dāyakānaṁ vihāravicāraṇassa ananuññātattā ca saṅghādayo eva vihārassa issarā honti,",
  "tika-vin08t28:112_7": "teyeva ca vicāretuṁ labhantīti daṭṭhabbaṁ.",
  "tika-vin08t28:113_0": "Evaṁ hotu,",
  "tika-vin08t28:113_1": "tesu paṭiggāhakabhūtesu saṅghagaṇapuggalesu so vihāro kassa santako hoti, kena ca vicāretabboti?",
  "tika-vin08t28:113_2": "Vuccate – saṅghikavihāre tāva ‘‘āgatānāgatassa cātuddisassa saṅghassa dammī’’ti dinnattā paṭiggāhakesu kālakatesupi tadañño cātuddisasaṅgho ca anāgatasaṅgho ca issaro, tassa santako, tena vicāretabbo.",
  "tika-vin08t28:113_3": "Gaṇasantake pana tasmiṁ gaṇe yāva ekopi atthi, tāva gaṇasantakova,",
  "tika-vin08t28:113_4": "tena avasiṭṭhena bhikkhunā vicāretabbo.",
  "tika-vin08t28:113_5": "Sabbesu kālakatesu yadi sakalagaṇo vā taṁgaṇapariyāpannaavasiṭṭhapuggalo vā jīvamānakāleyeva yassa kassaci dinno,",
  "tika-vin08t28:113_6": "yena ca vissāsaggāhavasena gahito, so issaro.",
  "tika-vin08t28:113_7": "Sacepi sakalagaṇo jīvamānakāleyeva aññagaṇassa vā saṅghassa vā puggalassa vā deti,",
  "tika-vin08t28:113_8": "te aññagaṇasaṅghapuggalā issarā honti.",
  "tika-vin08t28:113_9": "Puggalikavihāre pana so vihārassāmiko attano jīvamānakāleyeva saṅghassa vā gaṇassa vā puggalassa vā deti, te issarā honti.",
  "tika-vin08t28:113_10": "Yo vā pana tassa jīvamānasseva vissāsaggāhavasena gaṇhāti, sova issaro hotīti daṭṭhabbo.",
  "tika-vin08t28:114_0": "Kathaṁ viññāyatīti ce?",
  "tika-vin08t28:114_1": "Saṅghike vihārassa garubhaṇḍattā avissajjiyaṁ avebhaṅgikaṁ hoti, na kassaci dātabbaṁ.",
  "tika-vin08t28:114_2": "Gaṇasantakapuggalikesu pana tesaṁ sāmikattā dānavissāsaggāhā ruhanti,",
  "tika-vin08t28:114_3": "‘‘tasmā so jīvamānoyeva sabbaṁ attano parikkhāraṁ nissajjitvā kassaci adāsi, koci vā vissāsaṁ aggahesi. Yassa dinnaṁ, yena ca gahitaṁ,",
  "tika-vin08t28:114_4": "tasseva hotī’’ti ca ‘‘dvinnaṁ santakaṁ hoti avibhattaṁ, ekasmiṁ kālakate itaro sāmī,",
  "tika-vin08t28:114_5": "bahūnampi santake eseva nayo’’ti (mahāva. aṭṭha.",
  "tika-vin08t28:114_6": "369) ca aṭṭhakathāyaṁ vuttattā viññāyati.",
  "tika-vin08t28:115_0": "Evaṁ pana vissajjetvā adinnaṁ ‘‘mamaccayena asukassa hotū’’ti dānaṁ accayadānattā na ruhati.",
  "tika-vin08t28:115_1": "Vuttañhetaṁ aṭṭhakathāyaṁ (cūḷava. aṭṭha.",
  "tika-vin08t28:115_2": "419) ‘‘sace hi pañcasu sahadhammikesu yo koci kālaṁ karonto ‘mamaccayena mayhaṁ parikkhāro upajjhāyassa hotu, ācariyassa hotu, saddhivihārikassa hotu, antevāsikassa hotu, mātu hotu, pitu hotu,",
  "tika-vin08t28:115_3": "aññassa vā kassaci hotū’ti vadati, tesaṁ na hoti, saṅghasseva hoti.",
  "tika-vin08t28:115_4": "Na hi pañcannaṁ sahadhammikānaṁ accayadānaṁ ruhati, gihīnaṁ pana ruhatī’’ti.",
  "tika-vin08t28:115_5": "Ettha ca ekacce pana vinayadharā ‘‘gihīnanti padaṁ sampadānanti gahetvā bhikkhūnaṁ santakaṁ accayadānavasena gihīnaṁ dadante ruhati,",
  "tika-vin08t28:115_6": "pañcannaṁ pana sahadhammikānaṁ dento na ruhatī’’ti vadanti.",
  "tika-vin08t28:115_7": "Evaṁ sante mātāpitūnaṁ dadantopi ruheyya tesaṁ gihibhūtattā. ‘‘Atha ca pana ‘mātu hotu, pitu hotu,",
  "tika-vin08t28:115_8": "aññassa vā kassaci hotū’ti vadati,",
  "tika-vin08t28:115_9": "tesaṁ na hotī’’ti vacanato na ruhatīti viññāyati,",
  "tika-vin08t28:115_10": "tasmā ‘‘gihīnaṁ panā’’ti idaṁ na sampadānavacanaṁ,",
  "tika-vin08t28:115_11": "atha kho sāmivacanamevāti daṭṭhabbaṁ.",
  "tika-vin08t28:115_12": "Tena gihīnaṁ pana santakaṁ accayadānaṁ ruhatīti sambandho kātabbo.",
  "tika-vin08t28:116_0": "Kiñca bhiyyo – ‘‘sace hi pañcasu sahadhammikesu yo koci kālaṁ karonto mamaccayena mayhaṁ parikkhāro’’ti ārabhitvā ‘‘na hi pañcannaṁ sahadhammikānaṁ accayadānaṁ ruhati,",
  "tika-vin08t28:116_1": "gihīnaṁ pana ruhatī’’ti vuttattā sāmyatthe chaṭṭhībahuvacanaṁ samatthitaṁ bhavati.",
  "tika-vin08t28:116_2": "Yadi evaṁ ‘‘gihīna’’nti padassa asampadānatte sati katamaṁ sampadānaṁ hotīti? ‘‘Yassa kassacī’’ti padaṁ.",
  "tika-vin08t28:116_3": "Vuttañhi aṭṭhakathāyaṁ (cūḷava. aṭṭha. 419) ‘‘mātu hotu, pitu hotu, aññassa vā kassaci hotū’’ti.",
  "tika-vin08t28:116_4": "Ayamattho ajjukavatthunā (pārā. 158) dīpetabbo.",
  "tika-vin08t28:116_5": "Evaṁ jīvamānakāleyeva datvā matesu vinicchayo amhehi ñāto,",
  "tika-vin08t28:116_6": "kassaci adatvā matesu vinicchayo kathaṁ ñātabboti?",
  "tika-vin08t28:116_7": "Tatthāpi saṅghike tāva heṭṭhā vuttanayena saṅghova issaro,",
  "tika-vin08t28:116_8": "gaṇasantake pana ekaccesu avasesā issarā,",
  "tika-vin08t28:116_9": "sabbesu matesu saṅghova issaro.",
  "tika-vin08t28:116_10": "Vuttañhi aṭṭhakathāyaṁ (mahāva. aṭṭha.",
  "tika-vin08t28:116_11": "369) ‘‘sabbesu matesu saṅghikaṁ hotī’’ti.",
  "tika-vin08t28:116_12": "Puggalike pana vihārassa garubhaṇḍattā avissajjiyaṁ avebhaṅgikaṁ saṅghikameva hoti.",
  "tika-vin08t28:117_0": "Kathaṁ viññāyatīti ce? ‘‘Bhikkhussa, bhikkhave,",
  "tika-vin08t28:117_1": "kālakate saṅgho sāmī pattacīvare,",
  "tika-vin08t28:117_2": "apica gilānupaṭṭhākā bahūpakārā, anujānāmi , bhikkhave,",
  "tika-vin08t28:117_3": "saṅghena ticīvarañca pattañca gilānupaṭṭhākānaṁ dātuṁ.",
  "tika-vin08t28:117_4": "Yaṁ tattha lahubhaṇḍaṁ lahuparikkhāraṁ,",
  "tika-vin08t28:117_5": "taṁ sammukhībhūtena saṅghena bhājetuṁ.",
  "tika-vin08t28:117_6": "Yaṁ tattha garubhaṇḍaṁ garuparikkhāraṁ,",
  "tika-vin08t28:117_7": "taṁ āgatānāgatassa cātuddisassa saṅghassa avissajjiyaṁ avebhaṅgika’’nti (mahāva.",
  "tika-vin08t28:117_8": "369) tena bhagavatā jānatā passatā arahatā sammāsambuddhena vuttattā viññāyati.",
  "tika-vin08t28:117_9": "Evampi ‘‘garubhaṇḍaṁ garuparikkhāraṁ’’icceva bhagavatā vuttaṁ, na ‘‘vihāra’’nti,",
  "tika-vin08t28:117_10": "tasmā kathaṁ vihārassa garubhaṇḍabhāvoti viññāyatīti? ‘‘Vihāro vihāravatthu,",
  "tika-vin08t28:117_11": "idaṁ dutiyaṁ avebhaṅgika’’nti pāḷiyaṁ,",
  "tika-vin08t28:118_0": "‘‘Dvisaṅgahāni dve honti, tatiyaṁ catusaṅgahaṁ;",
  "tika-vin08t28:119_0": "Catutthaṁ navakoṭṭhāsaṁ, pañcamaṁ aṭṭhabhedanaṁ.",
  "tika-vin08t28:120_0": "‘‘Iti pañcahi rāsīhi, pañcanimmalalocano;",
  "tika-vin08t28:121_0": "Pañcavīsavidhaṁ nātho, garubhaṇḍaṁ pakāsayī’’ti. (cūḷava. aṭṭha. 321) –",
  "tika-vin08t28:122_0": "Aṭṭhakathāyañca vuttattā viññāyati.",
  "tika-vin08t28:123_0": "Iti dāyako vihāraṁ katvā kulūpakabhikkhussa deti,",
  "tika-vin08t28:123_1": "tassa muñcacetanuppattito pubbakāle dāyako vihārassāmiko hoti,",
  "tika-vin08t28:123_2": "dātuṁ vā vicāretuṁ vā issaro,",
  "tika-vin08t28:123_3": "muñcacetanuppattito paṭṭhāya paṭiggāhakabhikkhu sāmiko hoti,",
  "tika-vin08t28:123_4": "paribhuñjituṁ vā aññesaṁ dātuṁ vā issaro.",
  "tika-vin08t28:123_5": "So puggalo attano jīvamānakkhaṇeyeva saddhivihārikādīnaṁ nissajjitvā deti,",
  "tika-vin08t28:123_6": "tadā te saddhivihārikādayo sāmikā honti,",
  "tika-vin08t28:123_7": "paribhuñjituṁ vā aññassa vā dātuṁ issarā.",
  "tika-vin08t28:123_8": "Yadi pana kassaci adatvāva kālaṁ karoti,",
  "tika-vin08t28:123_9": "tadā saṅghova tassa vihārassa sāmiko hoti, na dāyako vā puggalo vā,",
  "tika-vin08t28:123_10": "saṅghānumatiyā eva puggalo paribhuñjituṁ labhati,",
  "tika-vin08t28:123_11": "na attano issaravatāyāti daṭṭhabbo.",
  "tika-vin08t28:124_0": "Evaṁ mūlatoyeva saṅghassa dinnattā saṅghikabhūtavihāro vā mūle gaṇapuggalānaṁ dinnattā gaṇasantakapuggalikabhūtopi tesaṁ gaṇapuggalānaṁ aññassa nissajjanavasena adatvā kālakatattā pacchā saṅghikabhāvaṁ pattavihāro vā saṅghena vicāretabbo hoti.",
  "tika-vin08t28:124_1": "Saṅghenapi bhagavato anumatiyā senāsanaggāhāpakaṁ sammannitvā gāhāpetabbo.",
  "tika-vin08t28:124_2": "Vuttañhetaṁ senāsanakkhandhake (cūḷava.",
  "tika-vin08t28:124_3": "317) ‘‘atha kho bhikkhūnaṁ etadahosi ‘kena nu kho senāsanaṁ gāhetabba’nti.",
  "tika-vin08t28:124_4": "Bhagavato etamatthaṁ ārocesuṁ – ‘anujānāmi, bhikkhave,",
  "tika-vin08t28:124_5": "pañcahaṅgehi samannāgataṁ bhikkhuṁ senāsanaggāhāpakaṁ sammannitu’nti’’ādi.",
  "tika-vin08t28:125_0": "Imasmiṁ ṭhāne ‘‘senāsanaggāho nāma vassakālavasena senāsanaggāho, utukālavasena senāsanaggāho,",
  "tika-vin08t28:125_1": "dhuvavāsavasena senāsanaggāhoti tividho hoti.",
  "tika-vin08t28:125_2": "Tesu vassakālavasena senāsanaggāho purimavassavasena senāsanaggāho,",
  "tika-vin08t28:125_3": "pacchimavassavasena senāsanaggāhoti duvidho.",
  "tika-vin08t28:125_4": "Utukālavasena senāsanaggāhopi antarāmuttakavasena senāsanaggāho,",
  "tika-vin08t28:125_5": "taṅkhaṇapaṭisallānavasena senāsanaggāhoti duvidho’’ti ācariyā vadanti,",
  "tika-vin08t28:125_6": "etaṁ pāḷiyā ca aṭṭhakathāya ca asamentaṁ viya dissati. Pāḷiyañhi (cūḷava.",
  "tika-vin08t28:125_7": "318) ‘‘atha kho bhikkhūnaṁ etadahosi ‘kati nu kho senāsanaggāho’ti.",
  "tika-vin08t28:125_8": "Bhagavato etamatthaṁ ārocesuṁ – tayome, bhikkhave,",
  "tika-vin08t28:125_9": "senāsanaggāhā purimako pacchimako antarāmuttako.",
  "tika-vin08t28:125_10": "Aparajjugatāya āsāḷhiyā purimako gāhetabbo,",
  "tika-vin08t28:125_11": "māsagatāya āsāḷhiyā pacchimako gāhetabbo,",
  "tika-vin08t28:125_12": "aparajjugatāya pavāraṇāya āyatiṁ vassāvāsatthāya antarāmuttako gāhetabbo. Ime kho, bhikkhave,",
  "tika-vin08t28:125_13": "tayo senāsanaggāhā’’ti evaṁ āgato, aṭṭhakathāyampi (cūḷava. aṭṭha.",
  "tika-vin08t28:125_14": "318) ‘‘tīsu senāsanaggāhesu purimako ca pacchimako cāti ime dve gāhā thāvarā.",
  "tika-vin08t28:125_15": "Antarāmuttake ayaṁ vinicchayo…pe… ayaṁ tāva antovasse vassūpanāyikādivasena pāḷiyaṁ āgatasenāsanaggāhakathā,",
  "tika-vin08t28:125_16": "ayaṁ pana senāsanaggāho nāma duvidho hoti utukāle ca vassāvāse cā’’ti evaṁ āgato,",
  "tika-vin08t28:125_17": "tasmā saṅghena sammatasenāsanaggāhāpakena vicāretabbā.",
  "tika-vin08t28:126_0": "Senāsanaggāho nāma utukāle senāsanaggāho,",
  "tika-vin08t28:126_1": "vassāvāse senāsanaggāhoti duvidho.",
  "tika-vin08t28:126_2": "Tattha utukālo nāma hemantautugimhautuvasena aṭṭha māsā,",
  "tika-vin08t28:126_3": "tasmiṁ kāle bhikkhū aniyatāvāsā honti, tasmā ye yadā āgacchanti,",
  "tika-vin08t28:126_4": "tesaṁ tadā bhikkhū uṭṭhāpetvā senāsanaṁ dātabbaṁ, akālo nāma natthi.",
  "tika-vin08t28:126_5": "Ayaṁ utukāle senāsanaggāho nāma.",
  "tika-vin08t28:126_6": "Vassāvāse senāsanaggāho pana ‘‘purimako pacchimako antarāmuttako’’ti pāḷiyaṁ āgatanayena tividho hoti.",
  "tika-vin08t28:126_7": "Antarāmuttakopi hi āyatiṁ vassāvāsatthāya gāhitattā vassāvāse senāsanaggāhameva pavisati, na utukāle senāsanaggāho.",
  "tika-vin08t28:126_8": "Vuttañhi bhagavatā ‘‘aparajjugatāya pavāraṇāya āyatiṁ vassāvāsatthāya antarāmuttako gāhetabbo’’ti.",
  "tika-vin08t28:126_9": "Taṅkhaṇapaṭisallānavasena senāsanaggāhoti ca neva pāḷiyaṁ na aṭṭhakathāyaṁ visuṁ āgato,",
  "tika-vin08t28:126_10": "utukāle senāsanaggāhoyeva tadaṅgasenāsanaggāhotipi taṅkhaṇapaṭisallānavasena senāsanaggāhotipi vadanti,",
  "tika-vin08t28:126_11": "tasmā utukālavasena senāsanaggāhopi ‘‘antarāmuttakavasena senāsanaggāho taṅkhaṇapaṭisallānavasena senāsanaggāhoti dubbidho’’ti na vattabbo.",
  "tika-vin08t28:127_0": "Athāpi vadanti ‘‘yathāvuttesu pañcasu senāsanaggāhesu cattāro senāsanaggāhā pañcaṅgasamannāgatena senāsanaggāhāpakasammutiladdhena bhikkhunā antoupacārasīmaṭṭhena hutvā antosīmaṭṭhānaṁ bhikkhūnaṁ yathāvinayaṁ vicāretabbā honti,",
  "tika-vin08t28:127_1": "te pana vicāraṇā yāvajjakālā thāvarā hutvā na tiṭṭhanti,",
  "tika-vin08t28:127_2": "dhuvavāsavasena vicāraṇameva yāvajjakālā thāvaraṁ hutvā tiṭṭhatī’’ti, tampi tathā na sakkā vattuṁ. Kasmā?",
  "tika-vin08t28:127_3": "Senāsanaggāhāpakabhede ‘‘dhuvavāsavasena senāsanaggāho’’ti pāḷiyaṁ aṭṭhakathāyañca natthi.",
  "tika-vin08t28:127_4": "Dhuvavāsavasena vicāraṇañca sammutiladdhena senāsanaggāhāpakena vicāretabbaṁ na hoti,",
  "tika-vin08t28:127_5": "atha kho samaggena saṅghena apalokanakammavasena duvaṅgasamannāgatassa bhikkhussa anuṭṭhāpanīyaṁ katvā dānameva,",
  "tika-vin08t28:127_6": "tasmā samaggo saṅgho bahūpakāratāguṇavisiṭṭhatāsaṅkhātehi dvīhi aṅgehi samannāgataṁ bhikkhuṁ apalokanakammavasena sammannitvā tassa phāsukaṁ āvāsaṁ dhuvavāsavasena anuṭṭhāpanīyaṁ katvā deti,",
  "tika-vin08t28:127_7": "taṁ yāvajjakālā thāvaraṁ hutvā tiṭṭhatīti vattabbaṁ.",
  "tika-vin08t28:128_0": "Samaggo saṅghova dhuvavāsavasena deti,",
  "tika-vin08t28:128_1": "na senāsanaggāhāpakoti ayamattho kathaṁ ñātabboti ce?",
  "tika-vin08t28:128_2": "‘‘Saṅgho pana bhaṇḍāgārikassa vā dhammakathikavinayadharādīnaṁ vā gaṇavācakaācariyassa vā bahūpakārataṁ guṇavisiṭṭhatañca sallakkhento dhuvavāsatthāya vihāraṁ sammannitvā detī’’ti (pāci. aṭṭha. 120; kaṅkhā. aṭṭha.",
  "tika-vin08t28:128_3": "anupakhajjasikkhāpadavaṇṇanā) ‘‘saṅgho pana bahussutassa uddesaparipucchādīhi bahūpakārassa bhāranitthārakassa phāsukaṁ āvāsaṁ anuṭṭhāpanīyaṁ katvā detī’’ti ca ‘‘saṅgho pana bhaṇḍāgārikassa vā dhammakathikavinayadharagaṇavācakācariyānaṁ vā bahūpakārataṁ guṇavisiṭṭhatañca sallakkhetvā dhuvavāsatthāya vihāraṁ sallakkhetvā sammannitvā detī’’ti ca ‘‘bahussutassa saṅghabhāranitthārakassa bhikkhuno anuṭṭhāpanīyasenāsanampī’’ti (pari. aṭṭha.",
  "tika-vin08t28:128_4": "495-496) ca ‘‘apalokanakammaṁ nāma sīmaṭṭhakaṁ saṅghaṁ sodhetvā chandārahānaṁ chandaṁ āharitvā samaggassa saṅghassa anumatiyā tikkhattuṁ sāvetvā kattabbaṁ kamma’’nti ca aṭṭhakathāsu (pari. aṭṭha.",
  "tika-vin08t28:128_5": "482) vacanato sādhukaṁ nissaṁsayena ñātabboti.",
  "tika-vin08t28:129_0": "Kathaṁ pana apalokanakammena dātabbabhāvo viññāyatīti?",
  "tika-vin08t28:129_1": "‘‘Bahussutassa saṅghabhāranitthārakassa bhikkhuno anuṭṭhāpanīyasenāsanampi saṅghakiccaṁ karontānaṁ kappiyakārakādīnaṁ bhattavetanampi apalokanakammena dātuṁ vaṭṭatī’’ti parivāraṭṭhakathāyaṁ (pari. aṭṭha.",
  "tika-vin08t28:129_2": "495-496) kammavagge āgatattā viññāyati.",
  "tika-vin08t28:129_3": "Kathaṁ pana duvaṅgasamannāgatassa bhikkhunoyeva dātabbabhāvo viññāyatīti?",
  "tika-vin08t28:129_4": "‘‘Bahūpakāratanti bhaṇḍāgārikatādibahauupakārabhāvaṁ.",
  "tika-vin08t28:129_5": "Na kevalaṁ idamevāti āha ‘guṇavisiṭṭhatañcā’tiādi.",
  "tika-vin08t28:129_6": "Tena bahūpakārattepi guṇavisiṭṭhattābhāve,",
  "tika-vin08t28:129_7": "guṇavisiṭṭhattepi bahūpakārattābhāve dātuṁ na vaṭṭatīti dassetī’’ti vinayatthamañjūsāyaṁ (kaṅkhā. aṭṭha. ṭī.",
  "tika-vin08t28:129_8": "anupakhajjasikkhāpadavaṇṇanā) vuttattā viññāyati.",
  "tika-vin08t28:130_0": "Kasmā pana senāsanaggāhāpakena vicāretabbo senāsanaggāho yāvajjakālā na tiṭṭhatīti?",
  "tika-vin08t28:130_1": "Pañcaṅgasamannāgatassa senāsanaggāhāpakassa bhikkhuno dullabhattā,",
  "tika-vin08t28:130_2": "nānādesavāsīnaṁ nānācariyakulasambhavānaṁ bhikkhūnaṁ ekasambhogaparibhogassa dukkarattā ca imehi dvīhi kāraṇehi na tiṭṭhati.",
  "tika-vin08t28:130_3": "Vuttañhetaṁ bhagavatā ‘‘anujānāmi, bhikkhave,",
  "tika-vin08t28:130_4": "pañcahaṅgehi samannāgataṁ bhikkhuṁ senāsanaggāhāpakaṁ sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya ,",
  "tika-vin08t28:130_5": "gahitāgahitañca jāneyyā’’ti (cūḷava. 317). Aṭṭhakathāyampi (pāci. aṭṭha.",
  "tika-vin08t28:130_6": "122) ‘‘evarūpena hi sabhāgapuggalena ekavihāre vā ekapariveṇe vā vasantena attho natthī’’ti vuttaṁ.",
  "tika-vin08t28:130_7": "Kasmā pana dhuvavāsatthāya dānavicāro yāvajjakālā tiṭṭhatīti?",
  "tika-vin08t28:130_8": "Pañcaṅgasamannāgatābhāvepi sīmaṭṭhakassa samaggassa saṅghassa anumatiyā kattabbattā.",
  "tika-vin08t28:130_9": "Vuttañhi ‘‘apalokanakammaṁ nāma sīmaṭṭhakaṁ saṅghaṁ sodhetvā chandārahānaṁ chandaṁ āharitvā samaggassa saṅghassa anumatiyā tikkhattuṁ sāvetvā kattabbaṁ kamma’’nti (pari. aṭṭha. 482).",
  "tika-vin08t28:131_0": "Utukāle saṅghikasenāsane vasantena āgato bhikkhu na paṭibāhetabbo aññatra anuṭṭhāpanīyā.",
  "tika-vin08t28:131_1": "Vuttañhi bhagavatā ‘‘anujānāmi, bhikkhave,",
  "tika-vin08t28:131_2": "vassānaṁ temāsaṁ paṭibāhituṁ,",
  "tika-vin08t28:131_3": "utukālaṁ pana na paṭibāhitu’’nti (cūḷava. 318).",
  "tika-vin08t28:131_4": "‘‘Aññatra anuṭṭhāpanīyā’’ti vuttaṁ, katame anuṭṭhāpanīyāti?",
  "tika-vin08t28:131_5": "Cattāro anuṭṭhāpanīyā vuḍḍhataro, bhaṇḍāgāriko, gilāno, saṅghato laddhasenāsano ca.",
  "tika-vin08t28:131_6": "Tattha vuḍḍhataro bhikkhu tasmiṁ vihāre antosīmaṭṭhakabhikkhūsu attanā vuḍḍhatarassa aññassa abhāvā yathāvuḍḍhaṁ kenaci anuṭṭhāpanīyo.",
  "tika-vin08t28:131_7": "Bhaṇḍāgāriko saṅghena sammannitvā bhaṇḍāgārassa dinnatāya saṅghassa bhaṇḍaṁ rakkhanto gopento vasati,",
  "tika-vin08t28:131_8": "tasmā so bhaṇḍāgāriko kenaci anuṭṭhāpanīyo.",
  "tika-vin08t28:131_9": "Gilāno gelaññābhibhūto attano laddhasenāsane vasanto kenaci anuṭṭhāpanīyo.",
  "tika-vin08t28:131_10": "Saṅghato laddhasenāsano samaggena saṅghena dinnasenāsanattā kenaci anuṭṭhāpanīyo.",
  "tika-vin08t28:131_11": "Vuttañhi aṭṭhakathāyaṁ (mahāva. aṭṭha.",
  "tika-vin08t28:131_12": "343) ‘‘cattāro hi na vuṭṭhāpetabbā vuḍḍhataro, bhaṇḍāgāriko, gilāno, saṅghato laddhasenāsanoti.",
  "tika-vin08t28:131_13": "Tattha vuḍḍhataro attano vuḍḍhatāya navakatarena na vuṭṭhāpetabbo,",
  "tika-vin08t28:131_14": "bhaṇḍāgāriko saṅghena sammannitvā bhaṇḍāgārassa dinnatāya, gilāno attano gilānatāya,",
  "tika-vin08t28:131_15": "saṅgho pana bahussutassa uddesaparipucchādīhi bahūpakārassa bhāranitthārakassa phāsukaṁ āvāsaṁ anuṭṭhāpanīyaṁ katvā deti,",
  "tika-vin08t28:131_16": "tasmā so upakārakatāya ca saṅghato laddhatāya ca na vuṭṭhāpetabbo’’ti.",
  "tika-vin08t28:131_17": "Ṭhapetvā ime cattāro avasesā vuṭṭhāpanīyāva honti.",
  "tika-vin08t28:132_0": "Aparasmiṁ bhikkhumhi āgate vuṭṭhāpetvā senāsanaṁ dāpetabbaṁ.",
  "tika-vin08t28:132_1": "Vuttañhi aṭṭhakathāyaṁ (cūḷava. aṭṭha.",
  "tika-vin08t28:132_2": "318) ‘‘utukāle tāva keci āgantukā bhikkhū purebhattaṁ āgacchanti,",
  "tika-vin08t28:132_3": "keci pacchābhattaṁ paṭhamayāmaṁ vā majjhimayāmaṁ vā pacchimayāmaṁ vā, ye yadā āgacchanti,",
  "tika-vin08t28:132_4": "tesaṁ tadāva bhikkhū uṭṭhāpetvā senāsanaṁ dātabbaṁ, akālo nāma natthī’’ti.",
  "tika-vin08t28:132_5": "Etarahi pana saddhā pasannā manussā vihāraṁ katvā appekacce paṇḍitānaṁ vacanaṁ sutvā ‘‘saṅghe dinnaṁ mahapphala’’nti ñatvā cātuddisaṁ saṅghaṁ ārabbha ‘‘imaṁ vihāraṁ āgatānāgatassa cātuddisassa saṅghassa demā’’ti vatvā denti,",
  "tika-vin08t28:132_6": "appekacce attanā pasannaṁ bhikkhuṁ ārabbha vihāraṁ katvāpi dānakāle tena uyyojitā hutvā cātuddisaṁ saṅghaṁ ārabbha vuttanayena denti,",
  "tika-vin08t28:132_7": "appekacce karaṇakālepi dānakālepi attano kulūpakabhikkhumeva ārabbha pariccajanti,",
  "tika-vin08t28:132_8": "tathāpi dakkhiṇodakapātanakāle tena sikkhāpitā yathāvuttapāṭhaṁ vacībhedaṁ karonti,",
  "tika-vin08t28:132_9": "cittena pana kulūpakasseva denti,",
  "tika-vin08t28:132_10": "na sabbasaṅghasādhāraṇatthaṁ icchanti.",
  "tika-vin08t28:133_0": "Imesu tīsu dānesu paṭhamaṁ pubbakālepi dānakālepi saṅghaṁ uddissa pavattattā sabbasaṅghikaṁ hoti.",
  "tika-vin08t28:133_1": "Dutiyaṁ pubbakāle puggalaṁ uddissa pavattamānampi dānakāle saṅghaṁ uddissa pavattattā saṅghikameva.",
  "tika-vin08t28:133_2": "Tatiyaṁ pana pubbakālepi dānakālepi kulūpakapuggalameva uddissa pavattati, na saṅghaṁ,",
  "tika-vin08t28:133_3": "kevalaṁ bhikkhunā vuttānusāreneva vacībhedaṁ karonti.",
  "tika-vin08t28:133_4": "Evaṁ sante ‘‘kiṁ ayaṁ vihāro cittavasena puggaliko hoti,",
  "tika-vin08t28:133_5": "vacībhedavasena saṅghiko’’ti cintāyaṁ ekacce evaṁ vadeyyuṁ –",
  "tika-vin08t28:134_0": "‘‘Manopubbaṅgamā dhammā, manoseṭṭhā manomayā;",
  "tika-vin08t28:135_0": "Manasā ce pasannena, bhāsati vā karoti vā;",
  "tika-vin08t28:136_0": "Tato naṁ sukhamanveti, chāyāva anapāyinīti. (dha. pa. 2) –",
  "tika-vin08t28:137_0": "Vacanato cittavasena puggaliko hotī’’ti. Aññe ‘‘yathā dāyakā vadanti,",
  "tika-vin08t28:137_1": "tathā paṭipajjitabbanti (cūḷava. aṭṭha.",
  "tika-vin08t28:137_2": "325) vacanato vacībhedavasena saṅghiko hotī’’ti.",
  "tika-vin08t28:138_0": "Tatrāyaṁ vicāraṇā – idaṁ dānaṁ pubbe puggalassa pariṇataṁ pacchā saṅghassa pariṇāmitaṁ,",
  "tika-vin08t28:138_1": "tasmā ‘‘saṅghiko’’ti vutte navasu adhammikadānesu ‘‘puggalassa pariṇataṁ saṅghassa pariṇāmetī’’ti (pārā.",
  "tika-vin08t28:138_2": "660) vuttaṁ aṭṭhamaṁ adhammikadānaṁ hoti,",
  "tika-vin08t28:138_3": "tassa dānassa paṭiggahāpi paribhogāpi adhammikapaṭiggahā adhammikaparibhogā honti.",
  "tika-vin08t28:138_4": "‘‘Puggaliko’’ti vutte tīsu dhammikadānesu ‘‘puggalassa dinnaṁ puggalasseva detī’’ti vuttaṁ tatiyadhammikadānaṁ hoti,",
  "tika-vin08t28:138_5": "tassa paṭiggahāpi paribhogāpi dhammikapaṭiggahā dhammikaparibhogā honti,",
  "tika-vin08t28:138_6": "tasmā puggalikapakkhaṁ bhajati.",
  "tika-vin08t28:138_7": "Appekacce suttantikādigaṇe pasīditvā vihāraṁ kāretvā gaṇassa denti ‘‘imaṁ vihāraṁ āyasmantānaṁ dammī’’ti.",
  "tika-vin08t28:138_8": "Appekacce puggale pasīditvā vihāraṁ katvā puggalassa denti ‘‘imaṁ vihāraṁ āyasmato dammī’’ti.",
  "tika-vin08t28:138_9": "Ete pana gaṇasantakapuggalikā vihārā dānakālato paṭṭhāya paṭiggāhakasantakāva honti, na dāyakasantakā.",
  "tika-vin08t28:138_10": "Tesu gaṇasantako tāva ekaccesu matesu avasesānaṁ santako,",
  "tika-vin08t28:138_11": "tesu dharamānesuyeva kassaci denti, tassa santako.",
  "tika-vin08t28:138_12": "Kassaci adatvā sabbesu matesu saṅghiko hoti.",
  "tika-vin08t28:138_13": "Vuttañhi aṭṭhakathāyaṁ (mahāva. aṭṭha.",
  "tika-vin08t28:138_14": "369) ‘‘dvinnaṁ santakaṁ hoti avibhattaṁ, ekasmiṁ kālakate itaro sāmī, bahūnaṁ santakepi eseva nayo.",
  "tika-vin08t28:138_15": "Sabbesu matesu saṅghikaṁva hotī’’ti.",
  "tika-vin08t28:139_0": "Puggalikavihāropi yadi so paṭiggāhakapuggalo attano jīvamānakāleyeva saddhivihārikādīnaṁ deti,",
  "tika-vin08t28:139_1": "koci vā tassa vissāsena taṁ vihāraṁ aggahesi, tassa santako hoti.",
  "tika-vin08t28:139_2": "Kassaci adatvā kālakate saṅghiko hoti.",
  "tika-vin08t28:139_3": "Vuttañhi aṭṭhakathāyaṁ ‘‘so jīvamānoyeva sabbaṁ attano parikkhāraṁ nissajjitvā kassaci adāsi, koci vā vissāsaṁ aggahesi. Yassa dinno, yena ca gahito, tasseva hotī’’ti. Pāḷiyañca (mahāva. 369) ‘‘bhikkhussa, bhikkhave,",
  "tika-vin08t28:139_4": "kālakate saṅgho sāmī pattacīvare,",
  "tika-vin08t28:139_5": "apica gilānupaṭṭhākā bahūpakārā. Anujānāmi, bhikkhave,",
  "tika-vin08t28:139_6": "saṅghena ticīvarañca pattañca gilānupaṭṭhākānaṁ dātuṁ,",
  "tika-vin08t28:139_7": "yaṁ tattha lahubhaṇḍaṁ lahuparikkhāraṁ,",
  "tika-vin08t28:139_8": "taṁ sammukhībhūtena saṅghena bhājetuṁ,",
  "tika-vin08t28:139_9": "yaṁ tattha garubhaṇḍaṁ garuparikkhāraṁ,",
  "tika-vin08t28:139_10": "taṁ āgatānāgatassa cātuddisassa saṅghassa avissajjiyaṁ avebhaṅgika’’nti (mahāva. 369) vuttaṁ,",
  "tika-vin08t28:139_11": "tasmā iminā nayena vinicchayo kātabbo.",
  "tika-vin08t28:140_0": "Saṅghike pana pāḷiyaṁ āgatānaṁ ‘‘purimako pacchimako antarāmuttako cā’’ti (cūḷava.",
  "tika-vin08t28:140_1": "318) vuttānaṁ tiṇṇaṁ senāsanaggāhānañca aṭṭhakathāyaṁ (cūḷava. aṭṭha.",
  "tika-vin08t28:140_2": "318) āgatānaṁ ‘‘utukāle ca vassāvāse cā’’ti vuttānaṁ dvinnaṁ senāsanaggāhānañca etarahi asampajjanato anuṭṭhāpanīyapāḷiyaṁ āgatassa attano sabhāvena anuṭṭhāpanīyassa dhuvavāsatthāya saṅghena dinnatāya anuṭṭhāpanīyassa vaseneva vinicchayo hoti.",
  "tika-vin08t28:140_3": "Vuḍḍhataragilānā hi attano sabhāvena anuṭṭhāpanīyā honti.",
  "tika-vin08t28:140_4": "Vuttañhetaṁ aṭṭhakathāyaṁ (mahāva. aṭṭha.",
  "tika-vin08t28:140_5": "343) ‘‘vuḍḍhataro attano vuḍḍhatāya navakatarena na vuṭṭhāpetabbo, gilāno attano gilānatāyā’’ti.",
  "tika-vin08t28:140_6": "Bhaṇḍāgārikadhammakathikādayo dhuvavāsatthāya saṅghena dinnatāya anuṭṭhāpanīyā honti.",
  "tika-vin08t28:140_7": "Vuttañhi ‘‘saṅgho pana bhaṇḍāgārikassa vā dhammakathikavinayadharādīnaṁ vā…pe… dhuvavāsatthāya vihāraṁ sammannitvā deti, tasmā yassa saṅghena dinno, sopi anuṭṭhāpanīyo’’ti (pāci. aṭṭha. 120; kaṅkhā. aṭṭha.",
  "tika-vin08t28:140_8": "anupakhajjasikkhāpadavaṇṇanā).",
  "tika-vin08t28:140_9": "So evaṁ veditabbo – etarahi saṅghikavihāresu saṅghattheresu yathākammaṅgatesu tasmiṁ vihāre yo bhikkhu vuḍḍhataro,",
  "tika-vin08t28:140_10": "sopi ‘‘ayaṁ vihāro mayā vasitabbo’’ti vadati. Yo tattha byatto paṭibalo, sopi tatheva vadati. Yena so vihāro kārito,",
  "tika-vin08t28:140_11": "sopi ‘‘mayā pasīditapuggalo āropetabbo’’ti vadati. Saṅghopi ‘‘mayameva issarā,",
  "tika-vin08t28:140_12": "tasmā amhehi icchitapuggalo āropetabbo’’ti vadati.",
  "tika-vin08t28:140_13": "Evaṁdvidhā vā tidhā vā catudhā vā bhinnesu mahantaṁ adhikaraṇaṁ hoti.",
  "tika-vin08t28:141_0": "Tesu vuḍḍhataro ‘‘na tvevāhaṁ, bhikkhave,",
  "tika-vin08t28:141_1": "kenaci pariyāyena vuḍḍhatarassa āsanaṁ paṭibāhitabbanti vadāmi, yo paṭibāheyya,",
  "tika-vin08t28:141_2": "āpatti dukkaṭassā’’ti pāḷipāṭhañca (mahāva. 473; cūḷava. 316),",
  "tika-vin08t28:141_3": "‘‘vuḍḍhataro attano vuḍḍhatāya navakatarena na vuṭṭhāpetabbo’’ti aṭṭhakathāvacanañca (pāci. aṭṭha. 119 ādayo; kaṅkhā. aṭṭha.",
  "tika-vin08t28:141_4": "anupakhajjasikkhāpadavaṇṇanā) gahetvā ‘‘ahameva ettha vuḍḍhataro, mayā vuḍḍhataro añño natthi,",
  "tika-vin08t28:141_5": "tasmā ahameva imasmiṁ vihāre vasitumanucchaviko’’ti saññī hoti.",
  "tika-vin08t28:141_6": "Byattopi ‘‘bahussutassa saṅghabhāranitthārakassa bhikkhuno anuṭṭhāpanīyasenāsanampī’’ti parivāraṭṭhakathāvacanañca (pari. aṭṭha. 495-496), ‘‘anujānāmi, bhikkhave,",
  "tika-vin08t28:141_7": "byattena bhikkhunā paṭibalena dasavassena vā atirekadasavassena vā upasampādetuṁ,",
  "tika-vin08t28:141_8": "nissayaṁ dātu’’ntiādipāḷivacanañca (mahāva. 76,",
  "tika-vin08t28:141_9": "82) gahetvā ‘‘ahameva ettha byatto paṭibalo,",
  "tika-vin08t28:141_10": "na mayā añño byattataro atthi,",
  "tika-vin08t28:141_11": "tasmā ahameva imassa vihārassa anucchaviko’’ti saññī.",
  "tika-vin08t28:141_12": "Vihārakārakopi ‘‘yena vihāro kārito,",
  "tika-vin08t28:141_13": "so vihārasāmikoti vinayapāṭho (pāci. aṭṭha. 116) atthi,",
  "tika-vin08t28:141_14": "mayā ca bahuṁ dhanaṁ cajitvā ayaṁ vihāro kārito,",
  "tika-vin08t28:141_15": "tasmā mayā pasannapuggalo āropetabbo, na añño’’ti saññī.",
  "tika-vin08t28:141_16": "Saṅghopi ‘‘saṅghiko nāma vihāro saṅghassa dinno hoti pariccatto’’tiādipāḷivacanañca (pāci. 116, 121, 126, 131),",
  "tika-vin08t28:141_17": "antamaso caturaṅgulapādakaṁ gāmadārakehi paṁsvāgārakesu kīḷantehi katampi saṅghassa dinnakālato paṭṭhāya garubhaṇḍaṁ hotī’’tiādiaṭṭhakathāvacanañca (cūḷava. aṭṭha.",
  "tika-vin08t28:141_18": "321) gahetvā ‘‘ayaṁ vihāro saṅghiko saṅghasantako,",
  "tika-vin08t28:141_19": "tasmā amhehi abhirucitapuggalova āropetabbo, na añño’’ti saññī.",
  "tika-vin08t28:142_0": "Tattha vuḍḍhatarassa vacanepi ‘‘na tvevāhaṁ,",
  "tika-vin08t28:142_1": "bhikkhave’’tyādivacanaṁ (cūḷava.",
  "tika-vin08t28:142_2": "316) tesu tesu āsanasālādīsu aggāsanassa vuḍḍhatarārahattā bhattaṁ bhuñjitvā nisinnopi bhikkhu vuḍḍhatare āgate vuṭṭhāya āsanaṁ dātabbaṁ sandhāya bhagavatā vuttaṁ, na dhuvavāsaṁ sandhāya.",
  "tika-vin08t28:142_3": "‘‘Vuḍḍhataro attano vuḍḍhatāya’’tyādivacanañca (pāci. aṭṭha. 120; kaṅkhā. aṭṭha.",
  "tika-vin08t28:142_4": "anupakhajjasikkhāpadavaṇṇanā) yathāvuḍḍhaṁ senāsane dīyamāne vuḍḍhatare āgate navakataro vuṭṭhāpetabbo,",
  "tika-vin08t28:142_5": "vuṭṭhāpetvā vuḍḍhatarassa senāsanaṁ dātabbaṁ,",
  "tika-vin08t28:142_6": "vuḍḍhataro pana navakatarena na vuṭṭhāpetabbo. Kasmā?",
  "tika-vin08t28:142_7": "‘‘Attano vuḍḍhataratāyā’’ti utukāle yathāvuḍḍhaṁ senāsanadānaṁ sandhāya vuttaṁ,",
  "tika-vin08t28:142_8": "na dhuvavāsatthāya dānaṁ sandhāya ,",
  "tika-vin08t28:142_9": "tasmā idampi vacanaṁ upaparikkhitabbaṁ, na sīghaṁ anujānitabbaṁ.",
  "tika-vin08t28:143_0": "Byattavacanepi ‘‘bahussutassa saṅghabhāranitthārakassa’’tyādivacanañca (pari. aṭṭha.",
  "tika-vin08t28:143_1": "445-496) na bahussutamattena saṅghikavihārassa issarabhāvaṁ sandhāya vuttaṁ,",
  "tika-vin08t28:143_2": "atha kho tassa bhikkhussa bahūpakārataṁ guṇavisiṭṭhatañca sallakkhetvā saṅghena phāsukaṁ āvāsaṁ anuṭṭhāpanīyaṁ katvā dinne so bhikkhu kenaci tamhā vihārā anuṭṭhāpanīyo hoti, imamatthaṁ sandhāya vuttaṁ. ‘‘Anujānāmi,",
  "tika-vin08t28:143_3": "bhikkhave’’tyādivacanañca (mahāva.",
  "tika-vin08t28:143_4": "82) nissayācariyānaṁ lakkhaṇaṁ pakāsetuṁ bhagavatā vuttaṁ,",
  "tika-vin08t28:143_5": "na saṅghikavihārassa issarattaṁ,",
  "tika-vin08t28:143_6": "tasmā idampi vacanaṁ upaparikkhitabbaṁ, na sīghaṁ anujānitabbaṁ.",
  "tika-vin08t28:144_0": "Dāyakavacanaṁ pana nānujānitabbaṁ paṭibāhitabbaṁ. Kasmā?",
  "tika-vin08t28:144_1": "‘‘Yena vihāro kārito’’tyādipāṭhassa amukhyavohārattā.",
  "tika-vin08t28:144_2": "Yathā hi puthujjanakāle rūpādīsu sañjanassa bhūtapubbattā bhūtapubbagatiyā arahāpi ‘‘satto’’ti,",
  "tika-vin08t28:144_3": "evaṁ dānakālato pubbe tassa vihārassa sāmibhūtapubbattā dāyako ‘‘vihārasāmiko’’ti vuccati, na issarattā.",
  "tika-vin08t28:144_4": "Na hi sakale vinayapiṭake aṭṭhakathāṭīkāsu ca ‘‘vissajjetvā dinnassa vihārassa dāyako issaro’’ti vā ‘‘dāyakena vicāretabbo’’ti vā ‘‘dāyakasantakavihāro’’ti vā pāṭho atthi, ‘‘saṅghiko, gaṇasantako, puggaliko’’icceva atthi,",
  "tika-vin08t28:144_5": "tasmā tassa vacanaṁ nānujānitabbaṁ.",
  "tika-vin08t28:145_0": "Saṅghassa vacanepi ‘‘saṅghiko nāma vihāro’’tyādivacanaṁ (pāci. 116, 121, 126,",
  "tika-vin08t28:145_1": "131) saṅghasantakabhāvaṁ saṅghena vicāretabbabhāvaṁ dīpeti,",
  "tika-vin08t28:145_2": "saṅgho pana vicārento pañcaṅgasamannāgataṁ bhikkhuṁ senāsanaggāhāpakaṁ sammannitvā tena yathāvuḍḍhaṁ vicāretabbo vā hoti,",
  "tika-vin08t28:145_3": "samaggena saṅghena duvaṅgasamannāgatassa bhikkhuno apalokanakammena dhuvavāsatthāya dātabbo vā.",
  "tika-vin08t28:145_4": "Tesu pañcaṅgasamannāgatassa bhikkhuno dullabhattā senāsanaggāhāpakasammutiyā abhāve sati duvaṅgasamannāgato bhikkhu pariyesitabbo.",
  "tika-vin08t28:145_5": "Evaṁ pana apariyesitvā bhaṇḍāgārikatādibahaūpakāratāyuttassa bahussutatādiguṇavisiṭṭhatāvirahassa bhikkhuno āmisagarukatādivasena saṅghena vihāro dātabbo na hoti,",
  "tika-vin08t28:145_6": "tasmā saṅghavacanampi upaparikkhitabbaṁ, na tāva anujānitabbaṁ.",
  "tika-vin08t28:146_0": "Atha tīṇipi vacanāni saṁsandetabbāni.",
  "tika-vin08t28:146_1": "Tattha saṅghassa issarattā saṅgho pucchitabbo ‘‘ko puggalo tumhehi abhirucito’’ti,",
  "tika-vin08t28:146_2": "pucchitvā ‘‘eso’’ti vutte ‘‘kasmā abhirucito’’ti pucchitvā ‘‘eso puggalo amhe cīvarādipaccayehi anuggahetā, amhākaṁ ñātisālohito, upajjhāyo, ācariyo, saddhivihāriko, antevāsiko, samānupajjhāyako, samānācariyako, piyasahāyo, lābhī, yasassī,",
  "tika-vin08t28:146_3": "tasmā amhehi abhirucito’’ti vutte ‘‘na ettāvatā dhuvavāsatthāya vihāro dātabbo’’ti paṭikkhipitabbo.",
  "tika-vin08t28:146_4": "Atha ‘‘eso puggalo sabbehi amhehi vuḍḍhataro aggāsanaṁ aggodakaṁ aggapiṇḍaṁ arahati,",
  "tika-vin08t28:146_5": "dhuvavāsatthāya vihāro pana tassa dātabboti aṭṭhakathācariyehi na vutto’’ti vatvā paṭikkhipitabbo. Atha ‘‘dhammakathiko, vinayadharo,",
  "tika-vin08t28:146_6": "gaṇavācakaācariyo’’ti vutte ‘‘eso dhuvavāsatthāya dinnavihārassa anucchaviko,",
  "tika-vin08t28:146_7": "etassa dātabbo’’ti anumoditabbo. Kathaṁ viññāyatīti ce?",
  "tika-vin08t28:146_8": "‘‘Saṅgho pana bhaṇḍāgārikassa vā dhammakathikavinayadharādīnaṁ vā gaṇavācakaācariyassa vā bahūpakārataṁ guṇavisiṭṭhatañca sallakkhento dhuvavāsatthāya vihāraṁ sammannitvā detī’’ti vacanato viññāyati (pāci. aṭṭha. 129; kaṅkhā. aṭṭha.",
  "tika-vin08t28:146_9": "anupakhajjasikkhāpadavaṇṇanā).",
  "tika-vin08t28:147_0": "Idha pana sādhakapāṭhe ‘‘bhaṇḍāgārikassa vā’’ti vijjamāne kasmā sādhyavacane bhaṇḍāgāriko na vuttoti? Etarahi bhaṇḍāgārassa abhāvā.",
  "tika-vin08t28:147_1": "Yadi kesuci vihāresu bhaṇḍāgāraṁ sammanneyya,",
  "tika-vin08t28:147_2": "so bhaṇḍāgāravihāre nisinno saṅghassa pattacīvararakkhaṇādikaṁ upakāraṁ kareyya,",
  "tika-vin08t28:147_3": "tassa bahūpakārataṁ sallakkhento saṅgho bhaṇḍāgārikassa phāsukaṁ āvāsaṁ etarahipi dhuvavāsatthāya dadeyya,",
  "tika-vin08t28:147_4": "so tassa visuṁ dhuvavāsavihāroti.",
  "tika-vin08t28:147_5": "Ettha sādhakapāṭhe ‘‘dhammakathikavinayadharādīnaṁ vā’’tiādisaddena bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmoti vuttaguṇavante saṅgaṇhāti.",
  "tika-vin08t28:147_6": "Athāpi ‘‘eso puggalo bahussuto uddesaparipucchādīhi bhikkhūnaṁ bahūpakāro saṅghabhāranitthārako’’ti vadati,",
  "tika-vin08t28:147_7": "‘‘sādhu esopi phāsukāvāsassa araho,",
  "tika-vin08t28:147_8": "anuṭṭhāpanīyaṁ katvā dhuvavāsatthāya vihāro etassapi dātabbo’’ti vatvā anumoditabbo. Kathaṁ viññāyatīti ce?",
  "tika-vin08t28:147_9": "‘‘Saṅgho pana bahussutassa uddesaparipucchādīhi bahūpakārassa bhāranitthārakassa phāsukaṁ āvāsaṁ anuṭṭhāpanīyaṁ katvā detī’’ti (mahāva. aṭṭha. 343) vacanato viññāyati.",
  "tika-vin08t28:148_0": "Athāpi ‘‘ayaṁ puggalo dhammakathiko vinayadharo gaṇavācakācariyo saṅghassa bahūpakāro visiṭṭhaguṇayutto’’ti vadati,",
  "tika-vin08t28:148_1": "‘‘sādhu etassapi puggalassa dhuvavāsatthāya vihāraṁ sallakkhetvā sammannitvāva dātabbo’’ti vatvā anumoditabbo. Kathaṁ viññāyatīti ce?",
  "tika-vin08t28:148_2": "‘‘Saṅgho pana bhaṇḍāgārikassa vā dhammakathikavinayadharādīnaṁ vā gaṇavācakācariyassa vā bahūpakārataṁ guṇavisiṭṭhatañca sallakkhetvā dhuvavāsatthāya vihāraṁ sammannitvā detī’’ti (pāci. aṭṭha. 120; kaṅkhā. aṭṭha.",
  "tika-vin08t28:148_3": "anupakhajjasikkhāpadavaṇṇanā) vacanato viññāyati.",
  "tika-vin08t28:149_0": "Athāpi ‘‘eso puggalo bahussuto saṅghabhāranitthārako’’ti vadati,",
  "tika-vin08t28:149_1": "‘‘sādhu etassapi anuṭṭhāpanīyaṁ katvā dātabbo’’ti vatvā anumoditabbo. Kathaṁ viññāyatīti ce?",
  "tika-vin08t28:149_2": "‘‘Bahussutassa saṅghabhāranitthārakassa bhikkhuno anuṭṭhāpanīyasenāsanampī’’ti parivāraṭṭhakathāyaṁ (pari. aṭṭha. 495-496) vuttattā viññāyati.",
  "tika-vin08t28:149_3": "Tato ‘‘evaṁ duvaṅgasampanno puggalo antosīmaṭṭho vā bahisīmaṭṭho vā’’ti pucchitvā ‘‘antosīmaṭṭho’’ti vutte ‘‘sādhu suṭṭhu tassa dātabbo’’ti sampaṭicchitabbaṁ.",
  "tika-vin08t28:149_4": "‘‘Bahisīmaṭṭho’’ti vutte ‘‘na dātabbo’’ti paṭikkhipitabbaṁ. Kasmāti ce? ‘‘Na, bhikkhave,",
  "tika-vin08t28:149_5": "nissīme ṭhitassa senāsanaṁ gāhetabbaṁ, yo gāheyya,",
  "tika-vin08t28:149_6": "āpatti dukkaṭassā’’ti (cūḷava. 318) vacanatoti.",
  "tika-vin08t28:150_0": "Atha ‘‘duvaṅgasamannāgate antosīmaṭṭhe asati ekaṅgasamannāgato antosīmaṭṭho atthī’’ti pucchitvā ‘‘atthī’’ti vutte ‘‘sādhu suṭṭhu etassa dātabbo’’ti sampaṭicchitabbaṁ. Kathaṁ viññāyatīti ce?",
  "tika-vin08t28:150_1": "‘‘Bahūpakārataṁ guṇavisiṭṭhatañca sallakkhentoti bhaṇḍāgārikassa bahūpakārataṁ dhammakathikādīnaṁ guṇavisiṭṭhatañca sallakkhento’’ti sāratthadīpaniyaṁ (sārattha. ṭī.",
  "tika-vin08t28:150_2": "pācittiya 3.119-121) ekekaṅgavasena āgatattā viññāyati.",
  "tika-vin08t28:150_3": "‘‘Antosīmaṭṭho ekaṅgasamannāgatopi natthi,",
  "tika-vin08t28:150_4": "bahisīmaṭṭhova atthī’’ti vutte ‘‘āgantvā antosīme ṭhitassa dātabbo’’ti vattabbo. Kasmāti ce?",
  "tika-vin08t28:150_5": "‘‘Asampattānampi upacārasīmaṁ paviṭṭhānaṁ antevāsikādīsu gaṇhantesu dātabbamevā’’ti aṭṭhakathāyaṁ (mahāva. aṭṭha. 379) vacanato viññāyati.",
  "tika-vin08t28:151_0": "Sace pana ekaṅgayuttabhāvena vā duvaṅgayuttabhāvena vā samānā dve tayo bhikkhū antosīmāyaṁ vijjamānā bhaveyyuṁ, kassa dātabboti? Vaḍḍhatarassāti. Kathaṁ viññāyatīti ce? ‘‘Na ca, bhikkhave,",
  "tika-vin08t28:151_1": "saṅghikaṁ yathāvuḍḍhaṁ paṭibāhitabbaṁ, yo paṭibāheyya,",
  "tika-vin08t28:151_2": "āpatti dukkaṭassā’’ti (cūḷava. 311) vacanatoti.",
  "tika-vin08t28:151_3": "Sace pana antosīmāyaṁ ekaṅgayutto vā duvaṅgayutto vā bhikkhu natthi,",
  "tika-vin08t28:151_4": "sabbeva āvāsikā bālā abyattā, evaṁ sati kassa dātabboti?",
  "tika-vin08t28:151_5": "Yo taṁ vihāraṁ āgacchati āgantuko bhikkhu,",
  "tika-vin08t28:151_6": "so ce lajjī hoti pesalo bahussuto sikkhākāmo,",
  "tika-vin08t28:151_7": "so tehi āvāsikehi bhikkhūhi aññattha agamanatthaṁ saṅgahaṁ katvā so āvāso dātabbo.",
  "tika-vin08t28:152_0": "Ayamattho kathaṁ jānitabboti ce? ‘‘Idha pana, bhikkhave,",
  "tika-vin08t28:152_1": "aññatarasmiṁ āvāse sambahulā bhikkhū viharanti bālā abyattā,",
  "tika-vin08t28:152_2": "te na jānanti uposathaṁ vā uposathakammaṁ vā pātimokkhaṁ vā pātimokkhuddesaṁ vā.",
  "tika-vin08t28:152_3": "Tattha añño bhikkhu āgacchati bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo, tehi, bhikkhave,",
  "tika-vin08t28:152_4": "bhikkhūhi so bhikkhu saṅgahetabbo anuggahetabbo upalāpetabbo upaṭṭhāpetabbo cuṇṇena mattikāya dantakaṭṭhena mukhodakena.",
  "tika-vin08t28:152_5": "No ce saṅgaṇheyyuṁ anuggaṇheyyuṁ upalāpeyyuṁ upaṭṭhāpeyyuṁ cuṇṇena mattikāya dantakaṭṭhena mukhodakena,",
  "tika-vin08t28:152_6": "āpatti dukkaṭassā’’ti (mahāva.",
  "tika-vin08t28:152_7": "163) sammāsambuddhena paññattattā, aṭṭhakathāyañca (mahāva. aṭṭha.",
  "tika-vin08t28:152_8": "163) ‘‘saṅgahetabboti ‘sādhu, bhante, āgatattha,",
  "tika-vin08t28:152_9": "idha bhikkhā sulabhā sūpabyañjanaṁ atthi,",
  "tika-vin08t28:152_10": "vasatha anukkaṇṭhamānā’ti evaṁ piyavacanena saṅgahetabbo,",
  "tika-vin08t28:152_11": "punappunaṁ tathākaraṇavasena anuggahetabbo,",
  "tika-vin08t28:152_12": "‘āma vasissāmī’ti paṭivacanadāpanena upalāpetabbo.",
  "tika-vin08t28:152_13": "Atha vā catūhi paccayehi saṅgahetabbo ceva anuggahetabbo ca, piyavacanena upalāpetabbo,",
  "tika-vin08t28:152_14": "kaṇṇasukhaṁ ālapitabboti attho, cuṇṇādīhi upaṭṭhāpetabbo.",
  "tika-vin08t28:152_15": "Āpatti dukkaṭassāti sace sakalopi saṅgho na karoti, sabbesaṁ dukkaṭaṁ. Idha neva therā, na daharā muccanti, sabbehi vārena upaṭṭhātabbo,",
  "tika-vin08t28:152_16": "attano vāre anupaṭṭhahantassa āpatti.",
  "tika-vin08t28:152_17": "Tena pana mahātherānaṁ pariveṇasammajjanadantakaṭṭhadānādīni na sāditabbāni.",
  "tika-vin08t28:152_18": "Evampi sati mahātherehi sāyaṁpātaṁ upaṭṭhānaṁ āgantabbaṁ.",
  "tika-vin08t28:152_19": "Tena pana tesaṁ āgamanaṁ ñatvā paṭhamataraṁ mahātherānaṁ upaṭṭhānaṁ gantabbaṁ.",
  "tika-vin08t28:152_20": "Sacassa saddhiṁcarā bhikkhū upaṭṭhākā atthi, ‘mayhaṁ upaṭṭhākā atthi,",
  "tika-vin08t28:152_21": "tumhe appossukkā viharathā’ti vattabbaṁ.",
  "tika-vin08t28:152_22": "Athāpissa saddhiṁ carā natthi,",
  "tika-vin08t28:152_23": "tasmiṁyeva pana vihāre eko vā dve vā vattasampannā vadanti ‘mayhaṁ therassa kattabbaṁ karissāma, avasesā phāsu viharantū’ti,",
  "tika-vin08t28:152_24": "sabbesaṁ anāpattī’’ti vuttattā.",
  "tika-vin08t28:152_25": "Evaṁ tādisaṁ bahisīmato antosīmamāgataṁ lajjīpesalabahussutasikkhākāmabhūtaṁ bhikkhuṁ antosīmāya dhuvanivāsatthāya phāsukaṁ āvāsaṁ anuṭṭhāpanīyaṁ katvā dātabboti viññāyati.",
  "tika-vin08t28:153_0": "Nanu ca ‘‘na, bhikkhave,",
  "tika-vin08t28:153_1": "nissīme ṭhitassa senāsanaṁ gāhetabbaṁ, yo gāheyya,",
  "tika-vin08t28:153_2": "āpatti dukkaṭassā’’ti (cūḷava. 318) bhagavatā vuttaṁ,",
  "tika-vin08t28:153_3": "atha kasmā nissīmato āgatassa dhuvavāsatthāya vihāro dātabboti?",
  "tika-vin08t28:153_4": "Vuccate – ‘‘nissīme ṭhitassā’’ti idaṁ anādare sāmivacanaṁ,",
  "tika-vin08t28:153_5": "tasmā nissīme ṭhitaṁyeva senāsanaṁ na gāhetabbanti attho daṭṭhabbo,",
  "tika-vin08t28:153_6": "na nissīme ṭhitassa tassa bhikkhussa antosīmaṁ paviṭṭhassapi senāsanaṁ na gāhetabbanti attho,",
  "tika-vin08t28:153_7": "tasmā pubbe bahisīmāyaṁ ṭhitepi idāni antosīmaṁ paviṭṭhakālato paṭṭhāya catupaccayabhāgo labbhati.",
  "tika-vin08t28:153_8": "Vuttañhi aṭṭhakathāyaṁ (mahāva. aṭṭha.",
  "tika-vin08t28:153_9": "379) ‘‘asukavihāre kira bahuṁ cīvaraṁ uppannanti sutvā yojanantarikavihāratopi bhikkhū āgacchanti,",
  "tika-vin08t28:153_10": "sampattasampattānaṁ ṭhitaṭṭhānato paṭṭhāya dātabba’’nti.",
  "tika-vin08t28:153_11": "Antosīmaṭṭhesu pātimokkhaṁ uddisituṁ asakkontesu yattha pātimokkhuddesako atthi, so āvāso gantabbo hoti.",
  "tika-vin08t28:153_12": "Antovassepi pātimokkhuddesakena vinā vassaṁ vasituṁ na labhati.",
  "tika-vin08t28:153_13": "Yattha pātimokkhuddesako atthi,",
  "tika-vin08t28:153_14": "tattha gantvā vassaṁ vasitabbaṁ,",
  "tika-vin08t28:153_15": "tasmā bahisīmato āgatopi lajjīpesalabahussutasikkhākāmabhikkhu saṅgahetabbo hoti. Vuttañhetaṁ bhagavatā –",
  "tika-vin08t28:154_0": "‘‘Idha pana, bhikkhave,",
  "tika-vin08t28:154_1": "aññatarasmiṁ āvāse tadahuposathe sambahulā bhikkhū viharanti bālā abyattā,",
  "tika-vin08t28:154_2": "te na jānanti uposathaṁ vā uposathakammaṁ vā pātimokkhaṁ vā pātimokkhuddesaṁ vā. Tehi, bhikkhave,",
  "tika-vin08t28:154_3": "bhikkhūhi eko bhikkhu sāmantā āvāsā sajjukaṁ pāhetabbo ‘gacchāvuso saṁkhittena vā vitthārena vā pātimokkhaṁ pariyāpuṇitvā āgacchā’ti. Evañcetaṁ labhetha, iccetaṁ kusalaṁ. No ce labhetha, tehi, bhikkhave,",
  "tika-vin08t28:154_4": "bhikkhūhi sabbeheva yattha jānanti uposathaṁ vā uposathakammaṁ vā pātimokkhaṁ vā pātimokkhuddesaṁ vā, so āvāso gantabbo. No ce gaccheyyuṁ, āpatti dukkaṭassa. Idha pana, bhikkhave,",
  "tika-vin08t28:154_5": "aññatarasmiṁ āvāse sambahulā bhikkhū vassaṁ vasanti bālā abyattā,",
  "tika-vin08t28:154_6": "te na jānanti uposathaṁ vā uposathakammaṁ vā pātimokkhaṁ vā pātimokkhuddesaṁ vā. Tehi, bhikkhave,",
  "tika-vin08t28:154_7": "bhikkhūhi eko bhikkhu sāmantā āvāsā sajjukaṁ pāhetabbo ‘gacchāvuso saṁkhittena vā vitthārena vā pātimokkhaṁ pariyāpuṇitvā āgacchā’ti. Evañcetaṁ labhetha, iccetaṁ kusalaṁ. No ce labhetha,",
  "tika-vin08t28:154_8": "eko bhikkhu sattāhakālikaṁ pāhetabbo ‘gacchāvuso saṁkhittena vā vitthārena vā pātimokkhaṁ pariyāpuṇitvā āgacchā’ti. Evañcetaṁ labhetha, iccetaṁ kusalaṁ. No ce labhetha, na, bhikkhave,",
  "tika-vin08t28:154_9": "tehi bhikkhūhi tasmiṁ āvāse vassaṁ vasitabbaṁ, vaseyyuṁ ce,",
  "tika-vin08t28:154_10": "āpatti dukkaṭassāti’’ (mahāva. 163).",
  "tika-vin08t28:155_0": "Evaṁ bahisīmato āgatassapi saṅghassa upakāraṁ kātuṁ sakkontassa visiṭṭhaguṇayuttassa dātabbabhāvo viññāyati,",
  "tika-vin08t28:155_1": "tasmā ‘‘amhākaṁ gaṇo na hoti,",
  "tika-vin08t28:155_2": "amhākaṁ vaṁso paveṇī na hoti,",
  "tika-vin08t28:155_3": "amhākaṁ sandiṭṭhasambhatto na hotī’’tiādīni vatvā na paṭikkhipitabbo. Gaṇādibhāvo hi appamāṇaṁ,",
  "tika-vin08t28:155_4": "yathāvuttabahūpakāratādibhāvoyeva pamāṇaṁ.",
  "tika-vin08t28:155_5": "Sāmaggikaraṇato paṭṭhāya hi samānagaṇo hoti.",
  "tika-vin08t28:155_6": "Tathā hi ukkhittānuvattakānaṁ laddhinānāsaṁvāsakānampi laddhivissajjanena tividhaukkhepanīyakammakatānaṁ kammanānāsaṁvāsakānampi osāraṇaṁ katvā sāmaggikaraṇena saṁvāso bhagavatā anuññāto.",
  "tika-vin08t28:155_7": "Alajjiṁ pana bahussutampi saṅgahaṁ kātuṁ na vaṭṭati.",
  "tika-vin08t28:155_8": "So hi alajjīparisaṁ vaḍḍhāpeti, lajjīparisaṁ hāpeti.",
  "tika-vin08t28:155_9": "Bhaṇḍanakārakaṁ pana vihāratopi nikkaḍḍhitabbaṁ.",
  "tika-vin08t28:155_10": "Tathā hi ‘‘bhaṇḍanakārakakalahakārakameva sakalasaṅghārāmato nikkaḍḍhituṁ labhati.",
  "tika-vin08t28:155_11": "So hi pakkhaṁ labhitvā saṅghampi bhindeyya.",
  "tika-vin08t28:155_12": "Alajjīādayo pana attano vasanaṭṭhānatoyeva nikkaḍḍhitabbā,",
  "tika-vin08t28:155_13": "sakalasaṅghārāmato nikkaḍḍhituṁ na vaṭṭatī’’ti aṭṭhakathāyaṁ (pāci. aṭṭha. 128) vuttaṁ.",
  "tika-vin08t28:156_0": "Vuḍḍhāpacāyanādisāmaggirasarahitaṁ visabhāgapuggalampi saṅgahaṁ kātuṁ na labhati.",
  "tika-vin08t28:156_1": "Vuttañhi ‘‘evarūpena hi visabhāgapuggalena ekavihāre vā ekapariveṇe vā vasantena attho natthi,",
  "tika-vin08t28:156_2": "tasmā sabbatthevassa nivāso vārito’’ti (pāci. aṭṭha. 122),",
  "tika-vin08t28:156_3": "tasmā āvāsiko vā hotu āgantuko vā, sagaṇo vā hotu aññagaṇo vā,",
  "tika-vin08t28:156_4": "bahussutasīlavantabhūto bhikkhu saṅgahetabbo. Vuttañhi bhagavatā –",
  "tika-vin08t28:157_0": "‘‘Bahussutaṁ dhammadharaṁ, sappaññaṁ buddhasāvakaṁ;",
  "tika-vin08t28:158_0": "Nekkhaṁ jambonadasseva, ko taṁ nanditumarahati;",
  "tika-vin08t28:159_0": "Devāpi naṁ pasaṁsanti, brahmunāpi pasaṁsito’’ti. (a. ni. 4.6) –",
  "tika-vin08t28:160_0": "Ayaṁ antosīmaṭṭhena saṅghena bahūpakāratāguṇavisiṭṭhatāsaṅkhātehi guṇehi yuttassa saṅghabhāranitthārakassa bhikkhuno phāsukaṁ āvāsaṁ anuṭṭhāpanīyaṁ katvā dāne vinicchayo.",
  "tika-vin08t28:161_0": "Yadā pana saṅghatthero jarādubbalatāya vā rogapīḷitatāya vā vivekajjhāsayatāya vā gaṇaṁ apariharitukāmo aññassa dātukāmo,",
  "tika-vin08t28:161_1": "attano accayena vā kalahavivādābhāvamicchanto saddhivihārikādīnaṁ niyyātetukāmo hoti,",
  "tika-vin08t28:161_2": "tadā na attano issaravatāya dātabbaṁ, ayaṁ vihāro saṅghiko,",
  "tika-vin08t28:161_3": "tasmā saṅghaṁ sannipātāpetvā taṁ kāraṇaṁ ācikkhitvā bahūpakāratāguṇavisiṭṭhatāyuttapuggalo vicināpetabbo.",
  "tika-vin08t28:161_4": "Tato saṅgho cattāri agatigamanāni anupagantvā bhagavato ajjhāsayānurūpaṁ lajjīpesalabahussutasikkhākāmabhūtaṁ puggalaṁ vicinitvā ‘‘ayaṁ bhikkhu imassa vihārassa anucchaviko’’ti āroceti.",
  "tika-vin08t28:161_5": "Mahātherassapi tameva ruccati, iccetaṁ kusalaṁ. No ce ruccati,",
  "tika-vin08t28:161_6": "attano bhārabhūtaṁ vuttappakāraaṅgaviyuttaṁ puggalaṁ dātukāmo hoti.",
  "tika-vin08t28:161_7": "Evaṁ sante saṅgho chandādiagatiṁ na gacchati, puggalova gacchati,",
  "tika-vin08t28:161_8": "tasmā saṅghasseva anumatiyā vihāro dātabbo.",
  "tika-vin08t28:162_0": "Sace pana saṅgho yaṁ kañci āmisaṁ labhitvā yathāvuttaguṇaviyuttassa bhikkhuno dātukāmo hoti,",
  "tika-vin08t28:162_1": "puggalo pana bhagavato ajjhāsayānurūpaṁ vuttappakāraaṅgayuttabhūtasseva bhikkhussa dātukāmo,",
  "tika-vin08t28:162_2": "tadā puggalopi saṅghapariyāpannoyevāti katvā dhammakammakārakassa puggalasseva anumatiyā vihāro dātabbo, na saṅghānumatiyā.",
  "tika-vin08t28:162_3": "Vuttañhetaṁ aṭṭhakathāyaṁ (pārā. aṭṭha.",
  "tika-vin08t28:162_4": "2.538-539) ‘‘sace saṅgho kiñci labhitvā āmisagarukatāya na nivāreti, eko bhikkhu nivāreti, sova bhikkhu issaro.",
  "tika-vin08t28:162_5": "Saṅghikesu hi kammesu yo dhammakammaṁ karoti, sova issaro’’ti. Vuttañhi –",
  "tika-vin08t28:163_0": "‘‘Chandā dosā bhayā mohā;",
  "tika-vin08t28:164_0": "Yo dhammaṁ ativattati;",
  "tika-vin08t28:165_0": "Nihīyati tassa yaso;",
  "tika-vin08t28:166_0": "Kāḷapakkheva candimā.",
  "tika-vin08t28:167_0": "‘‘Chandā dosā bhayā mohā;",
  "tika-vin08t28:168_0": "Yo dhammaṁ nātivattati;",
  "tika-vin08t28:169_0": "Āpūrati tassa yaso;",
  "tika-vin08t28:170_0": "Sukkapakkheva candimā’’ti. (dī. ni. 3.246; a. ni. 4.17-18; pāri. 382, 386);",
  "tika-vin08t28:171_0": "Yadā pana theropi kiñci avatvā yathākammaṅgato,",
  "tika-vin08t28:171_1": "saṅghopi na kassaci vicāreti,",
  "tika-vin08t28:171_2": "evaṁ saṅghikavihāre abhikkhuke suññe vattamāne tasmiṁ dese yena kenaci sāsanassa vuddhimicchantena ācariyena antosīmaṭṭhakā bhikkhū evaṁ samussāhetabbā ‘‘mā tumhe āyasmanto evaṁ akattha,",
  "tika-vin08t28:171_3": "antosīmaṭṭhakesu bhikkhūsu bahūpakāratādiyuttaṁ puggalaṁ vicinatha,",
  "tika-vin08t28:171_4": "vicinitvā labhantā tassa puggalassa samaggena saṅghena dhuvavāsatthāya vihāraṁ anuṭṭhāpanīyaṁ katvā detha,",
  "tika-vin08t28:171_5": "no ce antosīmaṭṭhakesu bhikkhūsu alattha,",
  "tika-vin08t28:171_6": "atha bahisīmaṭṭhakesu bhikkhūsu vicinatha.",
  "tika-vin08t28:171_7": "Bahisīmaṭṭhakesu bhikkhūsu vicinitvā yathāvuttaaṅgayuttapuggale labbhamāne taṁ puggalaṁ antosīmaṁ pavesetvā antosīmaṭṭhakassa saṅghassa anumatiyā dhuvavāsatthāya vihāraṁ sammannitvā anuṭṭhāpanīyaṁ katvā detha.",
  "tika-vin08t28:171_8": "Evaṁ karontā hi tumhe āyasmanto appicchakathā-santosakathā-sallekhakathā-pavivittakathāvīriyārambhakathā-sīlakathā-samādhikathā-paññākathā-vimuttikathā-vimuttiñāṇadassanakathāsaṅkhātadasakathāvatthusampannaṁ puggalaṁ upanissāya assutapubbaṁ dhammaṁ suṇissatha,",
  "tika-vin08t28:171_9": "sutapubbaṁ dhammaṁ pariyodāpissatha, kaṅkhaṁ vinodissatha, diṭṭhiṁ ujuṁ karissatha, cittaṁ pasādessatha.",
  "tika-vin08t28:171_10": "Yassa lajjino pesalassa bahussutassa sikkhākāmassa bhikkhuno bhikkhaṁ anusikkhamānā saddhāya vaḍḍhissanti, sīlena vaḍḍhissanti, sutena vaḍḍhissanti, cāgena vaḍḍhissanti, paññāya vaḍḍhissantī’’ti.",
  "tika-vin08t28:171_11": "Vuttañhetaṁ visuddhimagge (visuddhi.",
  "tika-vin08t28:171_12": "1.14) ‘‘katamo upanissayagocaro dasakathāvatthuguṇasamannāgato kalyāṇamitto, yaṁ nissāya assutaṁ suṇāti, sutaṁ pariyodapeti, kaṅkhaṁ vitarati, diṭṭhiṁ ujuṁ karoti, cittaṁ pasādeti.",
  "tika-vin08t28:171_13": "Yassa vā anusikkhamāno saddhāya vaḍḍhati, sīlena vaḍḍhati, sutena vaḍḍhati , cāgena vaḍḍhati, paññāya vaḍḍhati,",
  "tika-vin08t28:171_14": "ayaṁ vuccati upanissayagocaro’’ti.",
  "tika-vin08t28:171_15": "Evaṁ samussāhetvā dhammakathaṁ katvā antosīmaṭṭhakasaṅgheneva dhuvavāsavihāro dāpetabboti.",
  "tika-vin08t28:172_0": "Evaṁ jinasāsanassa, vaḍḍhikāmo supesalo;",
  "tika-vin08t28:173_0": "Akāsi paññavā bhikkhu, suṭṭhu āvāsanicchayanti.",
  "tika-vin08t28:174_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t28:175_0": "Vihāravinicchayakathālaṅkāro."
}