{
  "cnd7:0.1_0": "Cūḷaniddesa",
  "cnd7:0.2_0": "Pārāyanavagganiddesa",
  "cnd7:0.3_0": "Pucchāniddesa",
  "cnd7:0.4_0": "3. Puṇṇakamāṇavapucchāniddesa",
  "cnd7:1.1_0": "**Anejaṁ mūladassāviṁ,**",
  "cnd7:1.2_0": "(iccāyasmā puṇṇako)",
  "cnd7:1.3_0": "**Atthi pañhena āgamaṁ;**",
  "cnd7:1.4_0": "**Kiṁnissitā isayo manujā,**",
  "cnd7:1.5_0": "**Khattiyā brāhmaṇā devatānaṁ;**",
  "cnd7:1.6_0": "**Yaññamakappayiṁsu puthūdha loke,**",
  "cnd7:1.7_0": "**Pucchāmi taṁ bhagavā brūhi metaṁ. **",
  "cnd7:2.1_0": "**Anejaṁ mūladassāvin**ti ejā vuccati taṇhā.",
  "cnd7:2.2_0": "Yo rāgo sārāgo …pe…",
  "cnd7:2.2_1": "abhijjhā lobho akusalamūlaṁ sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd7:2.3_0": "Tasmā buddho anejo.",
  "cnd7:2.4_0": "Ejāya pahīnattā anejo.",
  "cnd7:2.5_0": "Bhagavā lābhepi na iñjati,",
  "cnd7:2.5_1": "alābhepi na iñjati,",
  "cnd7:2.5_2": "yasepi na iñjati,",
  "cnd7:2.5_3": "ayasepi na iñjati,",
  "cnd7:2.5_4": "pasaṁsāyapi na iñjati,",
  "cnd7:2.5_5": "nindāyapi na iñjati,",
  "cnd7:2.5_6": "sukhepi na iñjati,",
  "cnd7:2.5_7": "dukkhepi na iñjati na calati na vedhati nappavedhatīti—",
  "cnd7:2.6_0": "anejaṁ.",
  "cnd7:2.7_0": "**Mūladassāvin**ti bhagavā mūladassāvī hetudassāvī nidānadassāvī sambhavadassāvī pabhavadassāvī samuṭṭhānadassāvī",
  "cnd7:2.7_1": "āhāradassāvī ārammaṇadassāvī paccayadassāvī samudayadassāvī.",
  "cnd7:3.1_0": "Tīṇi akusalamūlāni—",
  "cnd7:3.2_0": "lobho akusalamūlaṁ, doso akusalamūlaṁ, moho akusalamūlaṁ.",
  "cnd7:4.1_0": "Vuttañhetaṁ bhagavatā—",
  "cnd7:4.2_0": "“tīṇimāni, bhikkhave, nidānāni kammānaṁ samudayāya.",
  "cnd7:4.3_0": "Katamāni tīṇi?",
  "cnd7:4.4_0": "Lobho nidānaṁ kammānaṁ samudayāya,",
  "cnd7:4.4_1": "doso nidānaṁ kammānaṁ samudayāya,",
  "cnd7:4.4_2": "moho nidānaṁ kammānaṁ samudayāya.",
  "cnd7:4.5_0": "Na,",
  "cnd7:4.5_1": "bhikkhave,",
  "cnd7:4.5_2": "lobhajena kammena dosajena kammena mohajena kammena devā paññāyanti,",
  "cnd7:4.5_3": "manussā paññāyanti,",
  "cnd7:4.5_4": "yā vā panaññāpi kāci sugatiyo.",
  "cnd7:4.6_0": "Atha kho,",
  "cnd7:4.6_1": "bhikkhave,",
  "cnd7:4.6_2": "lobhajena kammena dosajena kammena mohajena kammena nirayo paññāyati,",
  "cnd7:4.6_3": "tiracchānayoni paññāyati,",
  "cnd7:4.6_4": "pettivisayo paññāyati,",
  "cnd7:4.6_5": "yā vā panaññāpi kāci duggatiyo niraye tiracchānayoniyā pettivisaye attabhāvābhinibbattiyā”.",
  "cnd7:4.7_0": "Imāni tīṇi akusalamūlānīti bhagavā jānāti passati.",
  "cnd7:4.8_0": "Evampi bhagavā mūladassāvī …pe…",
  "cnd7:4.9_0": "samudayadassāvī.",
  "cnd7:4.10_0": "Tīṇi kusalamūlāni—",
  "cnd7:4.11_0": "alobho kusalamūlaṁ, adoso kusalamūlaṁ, amoho kusalamūlaṁ.",
  "cnd7:5.1_0": "Vuttañhetaṁ bhagavatā—",
  "cnd7:5.2_0": "“tīṇimāni …pe…",
  "cnd7:5.3_0": "na,",
  "cnd7:5.3_1": "bhikkhave,",
  "cnd7:5.3_2": "alobhajena kammena adosajena kammena amohajena kammena nirayo paññāyati,",
  "cnd7:5.3_3": "tiracchānayoni paññāyati,",
  "cnd7:5.3_4": "pettivisayo paññāyati,",
  "cnd7:5.3_5": "yā vā panaññāpi kāci duggatiyo.",
  "cnd7:5.4_0": "Atha kho,",
  "cnd7:5.4_1": "bhikkhave,",
  "cnd7:5.4_2": "alobhajena kammena adosajena kammena amohajena kammena devā paññāyanti,",
  "cnd7:5.4_3": "manussā paññāyanti,",
  "cnd7:5.4_4": "yā vā panaññāpi kāci sugatiyo deve ca manusse ca attabhāvābhinibbattiyā”.",
  "cnd7:5.5_0": "Imāni tīṇi kusalamūlānīti bhagavā jānāti passati.",
  "cnd7:5.6_0": "Evampi bhagavā mūladassāvī …pe…",
  "cnd7:5.7_0": "samudayadassāvī.",
  "cnd7:6.1_0": "Vuttañhetaṁ bhagavatā—",
  "cnd7:6.2_0": "“ye keci,",
  "cnd7:6.2_1": "bhikkhave,",
  "cnd7:6.2_2": "dhammā akusalā akusalabhāgiyā akusalapakkhikā sabbe te avijjāmūlakā avijjāsamosaraṇā avijjāsamugghātā”.",
  "cnd7:6.3_0": "Sabbe te samugghātaṁ gacchantīti bhagavā jānāti passati.",
  "cnd7:6.4_0": "Evampi bhagavā mūladassāvī …pe…",
  "cnd7:6.5_0": "samudayadassāvī.",
  "cnd7:7.1_0": "Vuttañhetaṁ bhagavatā—",
  "cnd7:7.2_0": "“ye keci,",
  "cnd7:7.2_1": "bhikkhave,",
  "cnd7:7.2_2": "dhammā kusalā kusalabhāgiyā kusalapakkhikā,",
  "cnd7:7.2_3": "sabbe te appamādamūlakā appamādasamosaraṇā.",
  "cnd7:7.3_0": "Appamādo tesaṁ dhammānaṁ aggamakkhāyatī”ti bhagavā jānāti passati.",
  "cnd7:7.4_0": "Evampi bhagavā mūladassāvī …pe…",
  "cnd7:7.5_0": "samudayadassāvī.",
  "cnd7:8.1_0": "Atha vā bhagavā jānāti passati.",
  "cnd7:8.2_0": "“Avijjā mūlaṁ saṅkhārānaṁ,",
  "cnd7:8.2_1": "saṅkhārā mūlaṁ viññāṇassa,",
  "cnd7:8.2_2": "viññāṇaṁ mūlaṁ nāmarūpassa,",
  "cnd7:8.2_3": "nāmarūpaṁ mūlaṁ saḷāyatanassa,",
  "cnd7:8.2_4": "saḷāyatanaṁ mūlaṁ phassassa,",
  "cnd7:8.2_5": "phasso mūlaṁ vedanāya,",
  "cnd7:8.2_6": "vedanā mūlaṁ taṇhāya,",
  "cnd7:8.2_7": "taṇhā mūlaṁ upādānassa,",
  "cnd7:8.2_8": "upādānaṁ mūlaṁ bhavassa,",
  "cnd7:8.2_9": "bhavo mūlaṁ jātiyā,",
  "cnd7:8.2_10": "jāti mūlaṁ jarāmaraṇassā”ti—",
  "cnd7:8.3_0": "bhagavā jānāti passati.",
  "cnd7:8.4_0": "Evampi bhagavā mūladassāvī …pe…",
  "cnd7:8.5_0": "samudayadassāvī.",
  "cnd7:9.1_0": "Atha vā bhagavā jānāti passati.",
  "cnd7:9.2_0": "“Cakkhu mūlaṁ cakkhurogānaṁ,",
  "cnd7:9.2_1": "sotaṁ mūlaṁ sotarogānaṁ,",
  "cnd7:9.2_2": "ghānaṁ mūlaṁ ghānarogānaṁ,",
  "cnd7:9.2_3": "jivhā mūlaṁ jivhārogānaṁ,",
  "cnd7:9.2_4": "kāyo mūlaṁ kāyarogānaṁ,",
  "cnd7:9.2_5": "mano mūlaṁ cetasikānaṁ dukkhānan”ti—",
  "cnd7:9.3_0": "bhagavā jānāti passati.",
  "cnd7:9.4_0": "Evampi bhagavā mūladassāvī hetudassāvī nidānadassāvī sambhavadassāvī pabhavadassāvī samuṭṭhānadassāvī",
  "cnd7:9.4_1": "āhāradassāvī ārammaṇadassāvī paccayadassāvī samudayadassāvīti—",
  "cnd7:9.5_0": "anejaṁ mūladassāvī.",
  "cnd7:10.1_0": "**Iccāyasmā puṇṇako**ti **iccā**ti padasandhi …pe…",
  "cnd7:10.2_0": "āyasmā puṇṇako.",
  "cnd7:11.1_0": "**Atthi pañhena āgaman**ti pañhena atthiko āgatomhi,",
  "cnd7:11.1_1": "pañhaṁ pucchitukāmo āgatomhi,",
  "cnd7:11.1_2": "pañhaṁ sotukāmo āgatomhīti—",
  "cnd7:11.2_0": "evampi atthi pañhena āgamaṁ.",
  "cnd7:11.3_0": "Atha vā pañhatthikānaṁ pañhaṁ pucchitukāmānaṁ pañhaṁ sotukāmānaṁ āgamanaṁ abhikkamanaṁ upasaṅkamanaṁ payirupāsanaṁ atthīti—",
  "cnd7:11.4_0": "evampi atthi pañhena āgamaṁ.",
  "cnd7:11.5_0": "Atha vā pañhāgamo tuyhaṁ atthi, tvampi pahu tvamasi alamatto.",
  "cnd7:11.6_0": "Mayā pucchitaṁ kathetuṁ visajjetuṁ vahassetaṁ bhāranti—",
  "cnd7:11.7_0": "evampi atthi pañhena āgamaṁ.",
  "cnd7:12.1_0": "**Kiṁ nissitā isayo manujā**ti kiṁ nissitā āsitā allīnā upagatā ajjhositā adhimuttā.",
  "cnd7:12.2_0": "**Isayo**ti isināmakā ye keci isipabbajjaṁ pabbajitā ājīvakā nigaṇṭhā jaṭilā tāpasā.",
  "cnd7:12.3_0": "**Manujā**ti manussā vuccantīti—",
  "cnd7:12.4_0": "kiṁ nissitā isayo manujā.",
  "cnd7:13.1_0": "**Khattiyā brāhmaṇā devatānan**ti.",
  "cnd7:13.2_0": "**Khattiyā**ti ye keci khattiyajātikā.",
  "cnd7:13.3_0": "**Brāhmaṇā**ti ye keci bhovādikā.",
  "cnd7:13.4_0": "**Devatānan**ti ājīvakasāvakānaṁ ājīvakā devatā,",
  "cnd7:13.4_1": "nigaṇṭhasāvakānaṁ nigaṇṭhā devatā,",
  "cnd7:13.4_2": "jaṭilasāvakānaṁ jaṭilā devatā,",
  "cnd7:13.4_3": "paribbājakasāvakānaṁ paribbājakā devatā,",
  "cnd7:13.4_4": "aviruddhakasāvakānaṁ aviruddhakā devatā,",
  "cnd7:13.4_5": "hatthivatikānaṁ hatthī devatā,",
  "cnd7:13.4_6": "assavatikānaṁ assā devatā,",
  "cnd7:13.4_7": "govatikānaṁ gāvo devatā,",
  "cnd7:13.4_8": "kukkuravatikānaṁ kukkurā devatā,",
  "cnd7:13.4_9": "kākavatikānaṁ kākā devatā,",
  "cnd7:13.4_10": "vāsudevavatikānaṁ vāsudevo devatā,",
  "cnd7:13.4_11": "baladevavatikānaṁ baladevo devatā,",
  "cnd7:13.4_12": "puṇṇabhaddavatikānaṁ puṇṇabhaddo devatā,",
  "cnd7:13.4_13": "maṇibhaddavatikānaṁ maṇibhaddo devatā,",
  "cnd7:13.4_14": "aggivatikānaṁ aggi devatā,",
  "cnd7:13.4_15": "nāgavatikānaṁ nāgā devatā,",
  "cnd7:13.4_16": "supaṇṇavatikānaṁ supaṇṇā devatā,",
  "cnd7:13.4_17": "yakkhavatikānaṁ yakkhā devatā,",
  "cnd7:13.4_18": "asuravatikānaṁ asurā devatā,",
  "cnd7:13.4_19": "gandhabbavatikānaṁ gandhabbā devatā,",
  "cnd7:13.4_20": "mahārājavatikānaṁ mahārājāno devatā,",
  "cnd7:13.4_21": "candavatikānaṁ cando devatā,",
  "cnd7:13.4_22": "sūriyavatikānaṁ sūriyo devatā,",
  "cnd7:13.4_23": "indavatikānaṁ indo devatā,",
  "cnd7:13.4_24": "brahmavatikānaṁ brahmā devatā,",
  "cnd7:13.4_25": "devavatikānaṁ devo devatā,",
  "cnd7:13.4_26": "disāvatikānaṁ disā devatā,",
  "cnd7:13.4_27": "ye yesaṁ dakkhiṇeyyā te tesaṁ devatāti—",
  "cnd7:13.5_0": "khattiyabrāhmaṇā devatānaṁ.",
  "cnd7:14.1_0": "**Yaññamakappayiṁsu puthūdha loke**ti **yaññaṁ** vuccati deyyadhammo cīvarapiṇḍapātasenāsanagilānapaccayabhesajjaparikkhāraṁ",
  "cnd7:14.1_1": "annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ.",
  "cnd7:14.2_0": "**Yaññamakappayiṁsū**ti yepi yaññaṁ esanti gavesanti pariyesanti cīvarapiṇḍapātasenāsanagilānapaccayabhesajjaparikkhāraṁ",
  "cnd7:14.2_1": "annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ,",
  "cnd7:14.2_2": "tepi yaññaṁ kappenti.",
  "cnd7:14.3_0": "Yepi yaññaṁ abhisaṅkharonti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ …pe…",
  "cnd7:14.4_0": "seyyāvasathapadīpeyyaṁ, tepi yaññaṁ kappenti.",
  "cnd7:14.5_0": "Yepi yaññaṁ denti yajanti pariccajanti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ …pe…",
  "cnd7:14.6_0": "seyyāvasathapadīpeyyaṁ, tepi yaññaṁ kappenti.",
  "cnd7:14.7_0": "**Puthū**ti yaññā vā ete puthū, yaññayājakā vā ete puthū, dakkhiṇeyyā vā ete puthū.",
  "cnd7:14.8_0": "Kathaṁ yaññā vā ete puthū?",
  "cnd7:14.9_0": "Bahukānaṁ ete yaññā cīvarapiṇḍapātasenāsanagilānapaccayabhesajjaparikkhārā annaṁ pānaṁ vatthaṁ yānaṁ mālaṁ gandhaṁ vilepanaṁ seyyāvasathapadīpeyyaṁ—",
  "cnd7:14.10_0": "evaṁ yaññā vā ete puthū.",
  "cnd7:15.1_0": "Kathaṁ yaññayājakā vā ete puthū?",
  "cnd7:15.2_0": "Bahukā ete yaññayājakā khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca—",
  "cnd7:15.3_0": "evaṁ yaññayājakā vā ete puthū.",
  "cnd7:16.1_0": "Kathaṁ dakkhiṇeyyā vā ete puthū?",
  "cnd7:16.2_0": "Bahukā ete dakkhiṇeyyā puthū samaṇabrāhmaṇā kapaṇaddhikavanibbakayācakā—",
  "cnd7:16.3_0": "evaṁ dakkhiṇeyyā vā ete puthū.",
  "cnd7:16.4_0": "**Idha loke**ti manussaloketi yaññamakappayiṁsu—",
  "cnd7:16.5_0": "puthūdha loke.",
  "cnd7:17.1_0": "**Pucchāmi taṁ bhagavā brūhi metan**ti.",
  "cnd7:17.2_0": "**Pucchā**ti tisso pucchā—",
  "cnd7:17.3_0": "adiṭṭhajotanā pucchā, diṭṭhasaṁsandanā pucchā, vimaticchedanā pucchā.",
  "cnd7:17.4_0": "Katamā adiṭṭhajotanā pucchā?",
  "cnd7:17.5_0": "Pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ avibhāvitaṁ,",
  "cnd7:17.5_1": "tassa ñāṇāya dassanāya tulanāya tīraṇāya vibhūtatthāya vibhāvanatthāya pañhaṁ pucchati—",
  "cnd7:17.6_0": "ayaṁ adiṭṭhajotanā pucchā.",
  "cnd7:18.1_0": "Katamā diṭṭhasaṁsandanā pucchā?",
  "cnd7:18.2_0": "Pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ.",
  "cnd7:18.3_0": "Aññehi paṇḍitehi saddhiṁ saṁsandanatthāya pañhaṁ pucchati—",
  "cnd7:18.4_0": "ayaṁ diṭṭhasaṁsandanā pucchā.",
  "cnd7:19.1_0": "Katamā vimaticchedanā pucchā?",
  "cnd7:19.2_0": "Pakatiyā saṁsayapakkhando hoti vimatipakkhando dveḷhakajāto—",
  "cnd7:19.3_0": "“evaṁ nu kho, na nu kho, kiṁ nu kho, kathaṁ nu kho”ti.",
  "cnd7:19.4_0": "So vimaticchedanatthāya pañhaṁ pucchati—",
  "cnd7:19.5_0": "ayaṁ vimaticchedanā pucchā.",
  "cnd7:19.6_0": "Imā tisso pucchā.",
  "cnd7:20.1_0": "Aparāpi tisso pucchā—",
  "cnd7:20.2_0": "manussapucchā, amanussapucchā, nimmitapucchā.",
  "cnd7:20.3_0": "Katamā manussapucchā?",
  "cnd7:20.4_0": "Manussā buddhaṁ bhagavantaṁ upasaṅkamitvā pucchanti,",
  "cnd7:20.4_1": "bhikkhū pucchanti,",
  "cnd7:20.4_2": "bhikkhuniyo pucchanti,",
  "cnd7:20.4_3": "upāsakā pucchanti,",
  "cnd7:20.4_4": "upāsikāyo pucchanti,",
  "cnd7:20.4_5": "rājāno pucchanti,",
  "cnd7:20.4_6": "khattiyā pucchanti,",
  "cnd7:20.4_7": "brāhmaṇā pucchanti,",
  "cnd7:20.4_8": "vessā pucchanti,",
  "cnd7:20.4_9": "suddā pucchanti,",
  "cnd7:20.4_10": "gahaṭṭhā pucchanti,",
  "cnd7:20.4_11": "pabbajitā pucchanti—",
  "cnd7:20.5_0": "ayaṁ manussapucchā.",
  "cnd7:21.1_0": "Katamā amanussapucchā?",
  "cnd7:21.2_0": "Amanussā buddhaṁ bhagavantaṁ upasaṅkamitvā pañhaṁ pucchanti,",
  "cnd7:21.2_1": "nāgā pucchanti,",
  "cnd7:21.2_2": "supaṇṇā pucchanti,",
  "cnd7:21.2_3": "yakkhā pucchanti,",
  "cnd7:21.2_4": "asurā pucchanti,",
  "cnd7:21.2_5": "gandhabbā pucchanti,",
  "cnd7:21.2_6": "mahārājāno pucchanti,",
  "cnd7:21.2_7": "indā pucchanti,",
  "cnd7:21.2_8": "brahmāno pucchanti,",
  "cnd7:21.2_9": "devatāyo pucchanti—",
  "cnd7:21.3_0": "ayaṁ amanussapucchā.",
  "cnd7:22.1_0": "Katamā nimmitapucchā?",
  "cnd7:22.2_0": "Yaṁ bhagavā rūpaṁ abhinimmināti manomayaṁ sabbaṅgapaccaṅgaṁ ahīnindriyaṁ,",
  "cnd7:22.2_1": "so nimmito buddhaṁ bhagavantaṁ upasaṅkamitvā pañhaṁ pucchati;",
  "cnd7:22.3_0": "bhagavā visajjeti—",
  "cnd7:22.4_0": "ayaṁ nimmitapucchā.",
  "cnd7:22.5_0": "Imā tisso pucchā.",
  "cnd7:23.1_0": "Aparāpi tisso pucchā—",
  "cnd7:23.2_0": "attatthapucchā, paratthapucchā, ubhayatthapucchā.",
  "cnd7:23.3_0": "Aparāpi tisso pucchā—",
  "cnd7:23.4_0": "diṭṭhadhammikatthapucchā, samparāyikatthapucchā, paramatthapucchā.",
  "cnd7:23.5_0": "Aparāpi tisso pucchā—",
  "cnd7:23.6_0": "anavajjatthapucchā, nikkilesatthapucchā, vodānatthapucchā.",
  "cnd7:23.7_0": "Aparāpi tisso pucchā—",
  "cnd7:23.8_0": "atītapucchā, anāgatapucchā, paccuppannapucchā.",
  "cnd7:23.9_0": "Aparāpi tisso pucchā—",
  "cnd7:23.10_0": "ajjhattapucchā, bahiddhāpucchā, ajjhattabahiddhāpucchā.",
  "cnd7:23.11_0": "Aparāpi tisso pucchā—",
  "cnd7:23.12_0": "kusalapucchā, akusalapucchā, abyākatapucchā.",
  "cnd7:23.13_0": "Aparāpi tisso pucchā—",
  "cnd7:23.14_0": "khandhapucchā, dhātupucchā, āyatanapucchā.",
  "cnd7:23.15_0": "Aparāpi tisso pucchā—",
  "cnd7:23.16_0": "satipaṭṭhānapucchā, sammappadhānapucchā, iddhipādapucchā.",
  "cnd7:23.17_0": "Aparāpi tisso pucchā—",
  "cnd7:23.18_0": "indriyapucchā, balapucchā, bojjhaṅgapucchā.",
  "cnd7:23.19_0": "Aparāpi tisso pucchā—",
  "cnd7:23.20_0": "maggapucchā, phalapucchā, nibbānapucchā.",
  "cnd7:24.1_0": "**Pucchāmi tan**ti pucchāmi taṁ yācāmi taṁ ajjhesāmi taṁ pasādemi taṁ “kathayassu me”ti pucchāmi taṁ.",
  "cnd7:24.2_0": "**Bhagavā**ti gāravādhivacanametaṁ …pe… sacchikā paññatti—",
  "cnd7:24.3_0": "yadidaṁ bhagavāti.",
  "cnd7:24.4_0": "**Brūhi metan**ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd7:24.5_0": "pucchāmi taṁ bhagavā brūhi metaṁ.",
  "cnd7:24.6_0": "Tenāha so brāhmaṇo—",
  "cnd7:25.1_0": "“Anejaṁ mūladassāviṁ,",
  "cnd7:25.2_0": "(iccāyasmā puṇṇako)",
  "cnd7:25.3_0": "Atthi pañhena āgamaṁ;",
  "cnd7:25.4_0": "Kiṁ nissitā isayo manujā,",
  "cnd7:25.5_0": "Khattiyā brāhmaṇā devatānaṁ;",
  "cnd7:25.6_0": "Yaññamakappayiṁsu puthūdha loke,",
  "cnd7:25.7_0": "Pucchāmi taṁ bhagavā brūhi metan”ti.",
  "cnd7:26.1_0": "**Ye kecime isayo manujā,**",
  "cnd7:26.2_0": "(puṇṇakāti bhagavā)",
  "cnd7:26.3_0": "**Khattiyā brāhmaṇā devatānaṁ;**",
  "cnd7:26.4_0": "**Yaññamakappayiṁsu puthūdha loke,**",
  "cnd7:26.5_0": "**Āsīsamānā puṇṇaka itthattaṁ;**",
  "cnd7:26.6_0": "**Jaraṁ sitā yaññamakappayiṁsu. **",
  "cnd7:27.1_0": "**Ye kecime isayo manujā**ti.",
  "cnd7:27.2_0": "**Ye kecī**ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—",
  "cnd7:27.3_0": "ye kecīti.",
  "cnd7:27.4_0": "**Isayo**ti isināmakā ye keci isipabbajjaṁ pabbajitā ājīvakā nigaṇṭhā jaṭilā tāpasā.",
  "cnd7:27.5_0": "**Manujā**ti manussā vuccantīti—",
  "cnd7:27.6_0": "ye kecime isayo manujā puṇṇakāti bhagavā.",
  "cnd7:28.1_0": "**Khattiyā brāhmaṇā devatānan**ti.",
  "cnd7:28.2_0": "**Khattiyā**ti ye keci khattiyajātikā.",
  "cnd7:28.3_0": "**Brāhmaṇā**ti ye keci bhovādikā.",
  "cnd7:28.4_0": "**Devatānan**ti ājīvakasāvakānaṁ ājīvakā devatā …pe…",
  "cnd7:28.5_0": "disāvatikānaṁ disā devatā.",
  "cnd7:28.6_0": "Ye yesaṁ dakkhiṇeyyā, te tesaṁ devatāti—",
  "cnd7:28.7_0": "khattiyā brāhmaṇā devatānaṁ.",
  "cnd7:29.1_0": "**Yaññamakappayiṁsu puthūdha loke**ti.",
  "cnd7:29.2_0": "**Yaññaṁ** vuccati deyyadhammo cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ …pe…",
  "cnd7:29.2_1": "seyyāvasathapadīpeyyaṁ.",
  "cnd7:29.3_0": "**Yaññamakappayiṁsū**ti yepi yaññaṁ esanti gavesanti pariyesanti …pe…",
  "cnd7:29.3_1": "seyyāvasathapadīpeyyaṁ,",
  "cnd7:29.3_2": "tepi yaññaṁ kappenti.",
  "cnd7:29.4_0": "**Puthū**ti yaññā vā ete puthū,",
  "cnd7:29.4_1": "yaññayājakā vā ete puthū,",
  "cnd7:29.4_2": "dakkhiṇeyyā vā ete puthū …pe…",
  "cnd7:29.4_3": "evaṁ dakkhiṇeyyā vā ete puthū.",
  "cnd7:29.5_0": "**Idha loke**ti manussaloketi yaññamakappayiṁsu—",
  "cnd7:29.6_0": "puthūdha loke.",
  "cnd7:30.1_0": "**Āsīsamānā puṇṇaka itthattan**ti.",
  "cnd7:30.2_0": "**Āsīsamānā**ti rūpapaṭilābhaṁ āsīsamānā,",
  "cnd7:30.2_1": "saddapaṭilābhaṁ āsīsamānā,",
  "cnd7:30.2_2": "gandhapaṭilābhaṁ āsīsamānā,",
  "cnd7:30.2_3": "rasapaṭilābhaṁ āsīsamānā,",
  "cnd7:30.2_4": "phoṭṭhabbapaṭilābhaṁ āsīsamānā,",
  "cnd7:30.2_5": "puttapaṭilābhaṁ āsīsamānā,",
  "cnd7:30.2_6": "dārapaṭilābhaṁ āsīsamānā,",
  "cnd7:30.2_7": "dhanapaṭilābhaṁ āsīsamānā,",
  "cnd7:30.2_8": "yasapaṭilābhaṁ āsīsamānā,",
  "cnd7:30.2_9": "issariyapaṭilābhaṁ āsīsamānā,",
  "cnd7:30.2_10": "khattiyamahāsālakule attabhāvapaṭilābhaṁ āsīsamānā,",
  "cnd7:30.2_11": "brāhmaṇamahāsālakule attabhāvapaṭilābhaṁ āsīsamānā,",
  "cnd7:30.2_12": "gahapatimahāsālakule attabhāvapaṭilābhaṁ āsīsamānā,",
  "cnd7:30.2_13": "cātumahārājikesu devesu attabhāvapaṭilābhaṁ āsīsamānā,",
  "cnd7:30.2_14": "tāvatiṁsesu devesu yāmesu devesu tusitesu devesu nimmānaratīsu devesu paranimmitavasavattīsu devesu brahmakāyikesu",
  "cnd7:30.2_15": "devesu attabhāvapaṭilābhaṁ āsīsamānā icchamānā sādiyamānā patthayamānā pihayamānā abhijappamānāti āsīsamānā.",
  "cnd7:31.1_0": "**Puṇṇaka itthattan**ti ettha attabhāvābhinibbattiṁ āsīsamānā ettha khattiyamahāsālakule attabhāvābhinibbattiṁ āsīsamānā …pe…",
  "cnd7:31.2_0": "ettha brahmakāyikesu devesu attabhāvābhinibbattiṁ āsīsamānā icchamānā sādiyamānā patthayamānā pihayamānā abhijappamānāti āsīsamānā—",
  "cnd7:31.3_0": "puṇṇaka itthattaṁ.",
  "cnd7:32.1_0": "**Jaraṁ sitā yaññamakappayiṁsū**ti jarānissitā byādhinissitā maraṇanissitā sokaparidevadukkhadomanassupāyāsanissitā.",
  "cnd7:32.2_0": "Yadeva te jātinissitā tadeva te jarānissitā.",
  "cnd7:32.3_0": "Yadeva te jarānissitā tadeva te byādhinissitā.",
  "cnd7:32.4_0": "Yadeva te byādhinissitā tadeva te maraṇanissitā.",
  "cnd7:32.5_0": "Yadeva te maraṇanissitā tadeva te sokaparidevadukkhadomanassupāyāsanissitā.",
  "cnd7:32.6_0": "Yadeva te sokaparidevadukkhadomanassupāyāsanissitā tadeva te gatinissitā.",
  "cnd7:32.7_0": "Yadeva te gatinissitā tadeva te upapattinissitā.",
  "cnd7:32.8_0": "Yadeva te upapattinissitā tadeva te paṭisandhinissitā.",
  "cnd7:32.9_0": "Yadeva te paṭisandhinissitā tadeva te bhavanissitā.",
  "cnd7:32.10_0": "Yadeva te bhavanissitā tadeva te saṁsāranissitā.",
  "cnd7:32.11_0": "Yadeva te saṁsāranissitā tadeva te vaṭṭanissitā allīnā upagatā ajjhositā adhimuttāti—",
  "cnd7:32.12_0": "jaraṁ sitā yaññamakappayiṁsu.",
  "cnd7:32.13_0": "Tenāha bhagavā—",
  "cnd7:33.1_0": "“Ye kecime isayo manujā,",
  "cnd7:33.2_0": "(puṇṇakāti bhagavā)",
  "cnd7:33.3_0": "Khattiyā brāhmaṇā devatānaṁ;",
  "cnd7:33.4_0": "Yaññamakappayiṁsu puthūdha loke,",
  "cnd7:33.5_0": "Āsīsamānā puṇṇaka itthattaṁ;",
  "cnd7:33.6_0": "Jaraṁ sitā yaññamakappayiṁsū”ti.",
  "cnd7:34.1_0": "**Ye kecime isayo manujā,**",
  "cnd7:34.2_0": "(iccāyasmā puṇṇako)",
  "cnd7:34.3_0": "**Khattiyā brāhmaṇā devatānaṁ;**",
  "cnd7:34.4_0": "**Yaññamakappayiṁsu puthūdha loke,**",
  "cnd7:34.5_0": "**Kaccisu te bhagavā yaññapathe appamattā;**",
  "cnd7:34.6_0": "**Atāruṁ jātiñca jarañca mārisa,**",
  "cnd7:34.7_0": "**Pucchāmi taṁ bhagavā brūhi metaṁ. **",
  "cnd7:35.1_0": "**Ye kecime isayo manujā**ti.",
  "cnd7:35.2_0": "**Ye kecī**ti …pe….",
  "cnd7:36.1_0": "**Kaccisu te bhagavā yaññapathe appamattā**ti.",
  "cnd7:36.2_0": "**Kaccisū**ti saṁsayapucchā vimatipucchā dveḷhakapucchā anekaṁsapucchā—",
  "cnd7:36.3_0": "“evaṁ nu kho, na nu kho, kiṁ nu kho, kathaṁ nu kho”ti—",
  "cnd7:36.4_0": "kaccisu.",
  "cnd7:36.5_0": "**Te**ti yaññayājakā vuccanti.",
  "cnd7:36.6_0": "**Bhagavā**ti gāravādhivacanaṁ …pe… sacchikā paññatti, yadidaṁ bhagavāti—",
  "cnd7:36.7_0": "kaccisu te bhagavā.",
  "cnd7:36.8_0": "**Yaññapathe appamattā**ti yaññoyeva vuccati yaññapatho.",
  "cnd7:36.9_0": "Yathā ariyamaggo ariyapatho devamaggo devapatho brahmamaggo brahmapatho,",
  "cnd7:36.9_1": "evameva yaññoyeva vuccati yaññapatho.",
  "cnd7:36.10_0": "**Appamattā**ti yaññapathe appamattā sakkaccakārino sātaccakārino aṭṭhitakārino anolīnavuttino anikkhittacchandā",
  "cnd7:36.10_1": "anikkhittadhurā taccaritā tabbahulā taggarukā tanninnā tappoṇā tappabbhārā tadadhimuttā tadadhipateyyāti—",
  "cnd7:36.11_0": "tepi yaññapathe appamattā.",
  "cnd7:36.12_0": "Yepi yaññaṁ esanti gavesanti pariyesanti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ …pe…",
  "cnd7:36.13_0": "seyyāvasathapadīpeyyaṁ sakkaccakārino …pe…",
  "cnd7:36.14_0": "tadadhipateyyā, tepi yaññapathe appamattā.",
  "cnd7:36.15_0": "Yepi yaññaṁ abhisaṅkharonti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ …pe…",
  "cnd7:36.16_0": "seyyāvasathapadīpeyyaṁ sakkaccakārino …pe…",
  "cnd7:36.17_0": "tadadhipateyyā, tepi yaññapathe appamattā.",
  "cnd7:36.18_0": "Yepi yaññaṁ denti yajanti pariccajanti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ …pe…",
  "cnd7:36.19_0": "seyyāvasathapadīpeyyaṁ sakkaccakārino …pe…",
  "cnd7:36.20_0": "tadadhipateyyā, tepi yaññapathe appamattāti—",
  "cnd7:36.21_0": "kaccisu te bhagavā yaññapathe appamattā.",
  "cnd7:37.1_0": "**Atāruṁ jātiñca jarañca mārisā**ti jarāmaraṇaṁ atariṁsu uttariṁsu patariṁsu samatikkamiṁsu vītivattiṁsu.",
  "cnd7:37.2_0": "**Mārisā**ti piyavacanaṁ garuvacanaṁ sagāravasappatissādhivacanametaṁ mārisāti—",
  "cnd7:37.3_0": "atāru jātiñca jarañca mārisa.",
  "cnd7:38.1_0": "**Pucchāmi taṁ bhagavā brūhi metan**ti.",
  "cnd7:38.2_0": "**Pucchāmi tan**ti pucchāmi taṁ yācāmi taṁ ajjhesāmi taṁ pasādemi taṁ kathayassu meti—",
  "cnd7:38.3_0": "pucchāmi taṁ.",
  "cnd7:38.4_0": "**Bhagavā**ti gāravādhivacanaṁ …pe… sacchikā paññatti—",
  "cnd7:38.5_0": "yadidaṁ bhagavāti.",
  "cnd7:38.6_0": "**Brūhi metan**ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd7:38.7_0": "pucchāmi taṁ bhagavā brūhi metaṁ.",
  "cnd7:38.8_0": "Tenāha so brāhmaṇo—",
  "cnd7:39.1_0": "“Ye kecime isayo manujā,",
  "cnd7:39.2_0": "(iccāyasmā puṇṇako)",
  "cnd7:39.3_0": "Khattiyā brāhmaṇā devatānaṁ;",
  "cnd7:39.4_0": "Yaññamakappayiṁsu puthūdha loke,",
  "cnd7:39.5_0": "Kaccisu te bhagavā yaññapathe appamattā;",
  "cnd7:39.6_0": "Atāruṁ jātiñca jarañca mārisa,",
  "cnd7:39.7_0": "Pucchāmi taṁ bhagavā brūhi metan”ti.",
  "cnd7:40.1_0": "**Āsīsanti thomayanti abhijappanti juhanti,**",
  "cnd7:40.2_0": "(puṇṇakāti bhagavā)",
  "cnd7:40.3_0": "**Kāmābhijappanti paṭicca lābhaṁ;**",
  "cnd7:40.4_0": "**Te yājayogā bhavarāgarattā,**",
  "cnd7:40.5_0": "**Nātariṁsu jātijaranti brūmi. **",
  "cnd7:41.1_0": "**Āsīsanti thomayanti abhijappanti juhantī**ti.",
  "cnd7:41.2_0": "**Āsīsantī**ti rūpapaṭilābhaṁ āsīsanti,",
  "cnd7:41.2_1": "saddapaṭilābhaṁ āsīsanti,",
  "cnd7:41.2_2": "gandhapaṭilābhaṁ āsīsanti,",
  "cnd7:41.2_3": "rasapaṭilābhaṁ āsīsanti,",
  "cnd7:41.2_4": "phoṭṭhabbapaṭilābhaṁ āsīsanti,",
  "cnd7:41.2_5": "puttapaṭilābhaṁ āsīsanti,",
  "cnd7:41.2_6": "dārapaṭilābhaṁ āsīsanti,",
  "cnd7:41.2_7": "dhanapaṭilābhaṁ āsīsanti,",
  "cnd7:41.2_8": "yasapaṭilābhaṁ āsīsanti,",
  "cnd7:41.2_9": "issariyapaṭilābhaṁ āsīsanti,",
  "cnd7:41.2_10": "khattiyamahāsālakule attabhāvapaṭilābhaṁ āsīsanti,",
  "cnd7:41.2_11": "brāhmaṇamahāsālakule …pe…",
  "cnd7:41.3_0": "gahapatimahāsālakule attabhāvapaṭilābhaṁ āsīsanti,",
  "cnd7:41.3_1": "cātumahārājikesu devesu …pe…",
  "cnd7:41.3_2": "brahmakāyikesu devesu attabhāvapaṭilābhaṁ āsīsanti icchanti sādiyanti patthayanti pihayantīti—",
  "cnd7:41.4_0": "āsīsanti.",
  "cnd7:42.1_0": "**Thomayantī**ti yaññaṁ vā thomenti phalaṁ vā thomenti dakkhiṇeyye vā thomenti.",
  "cnd7:42.2_0": "Kathaṁ yaññaṁ thomenti?",
  "cnd7:42.3_0": "Suciṁ dinnaṁ,",
  "cnd7:42.3_1": "manāpaṁ dinnaṁ,",
  "cnd7:42.3_2": "paṇītaṁ dinnaṁ,",
  "cnd7:42.3_3": "kālena dinnaṁ,",
  "cnd7:42.3_4": "kappiyaṁ dinnaṁ,",
  "cnd7:42.3_5": "viceyya dinnaṁ,",
  "cnd7:42.3_6": "anavajjaṁ dinnaṁ,",
  "cnd7:42.3_7": "abhiṇhaṁ dinnaṁ dadaṁ cittaṁ pasāditanti—",
  "cnd7:42.4_0": "thomenti kittenti vaṇṇenti pasaṁsanti.",
  "cnd7:42.5_0": "Evaṁ yaññaṁ thomenti.",
  "cnd7:43.1_0": "Kathaṁ phalaṁ thomenti?",
  "cnd7:43.2_0": "Itonidānaṁ rūpapaṭilābho bhavissati …pe…",
  "cnd7:43.3_0": "brahmakāyikesu devesu attabhāvapaṭilābho bhavissatīti—",
  "cnd7:43.4_0": "thomenti kittenti vaṇṇenti pasaṁsanti.",
  "cnd7:43.5_0": "Evaṁ phalaṁ thomenti.",
  "cnd7:44.1_0": "Kathaṁ dakkhiṇeyye thomenti?",
  "cnd7:44.2_0": "Dakkhiṇeyyā jātisampannā gottasampannā ajjhāyakā mantadharā tiṇṇaṁ vedānaṁ pāragū sanighaṇḍukeṭubhānaṁ",
  "cnd7:44.2_1": "sākkharappabhedānaṁ itihāsapañcamānaṁ padakā veyyākaraṇā lokāyatamahāpurisalakkhaṇesu anavayāti,",
  "cnd7:44.2_2": "vītarāgā vā rāgavinayāya vā paṭipannā,",
  "cnd7:44.2_3": "vītadosā vā dosavinayāya vā paṭipannā,",
  "cnd7:44.2_4": "vītamohā vā mohavinayāya vā paṭipannā,",
  "cnd7:44.2_5": "saddhāsampannā sīlasampannā samādhisampannā paññāsampannā vimuttisampannā vimuttiñāṇadassanasampannāti—",
  "cnd7:44.3_0": "thomenti kittenti vaṇṇenti pasaṁsanti.",
  "cnd7:44.4_0": "Evaṁ dakkhiṇeyye thomentīti—",
  "cnd7:44.5_0": "āsīsanti thomayanti.",
  "cnd7:45.1_0": "**Abhijappantī**ti rūpapaṭilābhaṁ abhijappanti,",
  "cnd7:45.1_1": "saddapaṭilābhaṁ abhijappanti,",
  "cnd7:45.1_2": "gandhapaṭilābhaṁ abhijappanti,",
  "cnd7:45.1_3": "rasapaṭilābhaṁ abhijappanti …pe…",
  "cnd7:45.2_0": "brahmakāyikesu devesu attabhāvapaṭilābhaṁ abhijappantīti—",
  "cnd7:45.3_0": "āsīsanti thomayanti abhijappanti.",
  "cnd7:45.4_0": "**Juhantī**ti juhanti denti yajanti pariccajanti cīvarapiṇḍapātasenāsanagilānapaccayabhesajjaparikkhāraṁ",
  "cnd7:45.4_1": "annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyanti—",
  "cnd7:45.5_0": "āsīsanti thomayanti abhijappanti juhanti puṇṇakāti bhagavā.",
  "cnd7:46.1_0": "**Kāmābhijappanti paṭicca lābhan**ti rūpapaṭilābhaṁ paṭicca kāme abhijappanti,",
  "cnd7:46.1_1": "saddapaṭilābhaṁ paṭicca kāme abhijappanti …pe…",
  "cnd7:46.2_0": "brahmakāyikesu devesu attabhāvapaṭilābhaṁ paṭicca kāme abhijappanti pajappantīti—",
  "cnd7:46.3_0": "kāmābhijappanti paṭicca lābhaṁ.",
  "cnd7:47.1_0": "**Te yājayogā bhavarāgarattā nātariṁsu jātijaranti brūmī**ti",
  "cnd7:47.2_0": "**te**ti yaññayājakā vuccanti,",
  "cnd7:47.3_0": "**yājayogā**ti yājayogesu yuttā payuttā āyuttā samāyuttā taccaritā tabbahulā taggarukā tanninnā tappoṇā tappabbhārā tadadhimuttā tadadhipateyyāti—",
  "cnd7:47.4_0": "te yājayogā,",
  "cnd7:47.5_0": "**bhavarāgarattā**ti bhavarāgo vuccati yo bhavesu bhavacchando bhavarāgo bhavanandī bhavataṇhā bhavasineho bhavapariḷāho bhavamucchā bhavajjhosānaṁ.",
  "cnd7:47.6_0": "Bhavarāgena bhavesu rattā giddhā gadhitā mucchitā ajjhosannā laggā laggitā palibuddhāti—",
  "cnd7:47.7_0": "te yājayogā bhavarāgarattā.",
  "cnd7:48.1_0": "**Nātariṁsu jātijaranti brūmī**ti te yājayogā bhavarāgarattā jātijarāmaraṇaṁ nātariṁsu na uttariṁsu na patariṁsu na samatikkamiṁsu na vītivattiṁsu,",
  "cnd7:48.1_1": "jātijarāmaraṇā anikkhantā anissaṭā anatikkantā asamatikkantā avītivattā antojātijarāmaraṇe parivattanti antosaṁsārapathe parivattanti.",
  "cnd7:48.2_0": "Jātiyā anugatā jarāya anusaṭā byādhinā abhibhūtā maraṇena abbhāhatā atāṇā aleṇā asaraṇā asaraṇībhūtāti;",
  "cnd7:48.3_0": "brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—",
  "cnd7:48.4_0": "te yājayogā bhavarāgarattā nātariṁsu jātijaranti brūmi.",
  "cnd7:48.5_0": "Tenāha bhagavā—",
  "cnd7:49.1_0": "“Āsīsanti thomayanti abhijappanti juhanti,",
  "cnd7:49.2_0": "(puṇṇakāti bhagavā)",
  "cnd7:49.3_0": "Kāmābhijappanti paṭicca lābhaṁ;",
  "cnd7:49.4_0": "Te yājayogā bhavarāgarattā,",
  "cnd7:49.5_0": "Nātariṁsu jātijaranti brūmī”ti.",
  "cnd7:50.1_0": "**Te ce nātariṁsu yājayogā,**",
  "cnd7:50.2_0": "(iccāyasmā puṇṇako)",
  "cnd7:50.3_0": "**Yaññehi jātiñca jarañca mārisa;**",
  "cnd7:50.4_0": "**Atha ko carahi devamanussaloke,**",
  "cnd7:50.5_0": "**Atāri jātiñca jarañca mārisa;**",
  "cnd7:50.6_0": "**Pucchāmi taṁ bhagavā brūhi metaṁ. **",
  "cnd7:51.1_0": "**Te ce nātariṁsu yājayogā**ti te yaññayājakā yājayogā bhavarāgarattā jātijarāmaraṇaṁ nātariṁsu na uttariṁsu",
  "cnd7:51.1_1": "na patariṁsu na samatikkamiṁsu na vītivattiṁsu,",
  "cnd7:51.1_2": "jātijarāmaraṇā anikkhantā anissaṭā anatikkantā asamatikkantā avītivattā antojātijarāmaraṇe parivattanti antosaṁsārapathe parivattanti.",
  "cnd7:51.2_0": "Jātiyā anugatā jarāya anusaṭā byādhinā abhibhūtā maraṇena abbhāhatā atāṇā aleṇā asaraṇā asaraṇībhūtāti—",
  "cnd7:51.3_0": "te ce nātariṁsu yājayogā.",
  "cnd7:52.1_0": "**Iccāyasmā puṇṇako**ti.",
  "cnd7:52.2_0": "Iccāti padasandhi …pe…",
  "cnd7:52.3_0": "āyasmā puṇṇako.",
  "cnd7:53.1_0": "**Yaññehi jātiñca jarañca mārisā**ti.",
  "cnd7:53.2_0": "**Yaññehī**ti yaññehi pahūtehi yaññehi vividhehi yaññehi puthūhi.",
  "cnd7:53.3_0": "**Mārisā**ti piyavacanaṁ garuvacanaṁ sagāravasappatissādhivacanametaṁ mārisāti—",
  "cnd7:53.4_0": "yaññehi jātiñca jarañca mārisa.",
  "cnd7:54.1_0": "**Atha ko carahi devamanussaloke,",
  "cnd7:54.1_1": "atāri jātiñca jarañca mārisā**ti atha ko eso sadevake loke samārake sabrahmake sassamaṇabrāhmaṇiyā pajāya",
  "cnd7:54.1_2": "sadevamanussāya jātijarāmaraṇaṁ atari uttari patari samatikkami vītivattayi.",
  "cnd7:54.2_0": "**Mārisā**ti piyavacanaṁ garuvacanaṁ sagāravasappatissādhivacanametaṁ mārisāti—",
  "cnd7:54.3_0": "atha ko carahi devamanussaloke, atāri jātiñca jarañca mārisa.",
  "cnd7:55.1_0": "**Pucchāmi taṁ bhagavā brūhi metan**ti.",
  "cnd7:55.2_0": "**Pucchāmi tan**ti pucchāmi taṁ yācāmi taṁ ajjhesāmi taṁ pasādemi taṁ kathayassu metanti—",
  "cnd7:55.3_0": "pucchāmi taṁ.",
  "cnd7:55.4_0": "**Bhagavā**ti gāravādhivacanaṁ …pe… sacchikā paññatti—",
  "cnd7:55.5_0": "yadidaṁ bhagavāti.",
  "cnd7:55.6_0": "**Brūhi metan**ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd7:55.7_0": "pucchāmi taṁ bhagavā brūhi metaṁ.",
  "cnd7:55.8_0": "Tenāha so brāhmaṇo—",
  "cnd7:56.1_0": "“Te ce nātariṁsu yājayogā,",
  "cnd7:56.2_0": "(iccāyasmā puṇṇako)",
  "cnd7:56.3_0": "Yaññehi jātiñca jarañca mārisa;",
  "cnd7:56.4_0": "Atha ko carahi devamanussaloke,",
  "cnd7:56.5_0": "Atāri jātiñca jarañca mārisa;",
  "cnd7:56.6_0": "Pucchāmi taṁ bhagavā brūhi metan”ti.",
  "cnd7:57.1_0": "**Saṅkhāya lokasmi paroparāni,**",
  "cnd7:57.2_0": "(puṇṇakāti bhagavā)",
  "cnd7:57.3_0": "**Yassiñjitaṁ natthi kuhiñci loke;**",
  "cnd7:57.4_0": "**Santo vidhūmo anīgho nirāso,**",
  "cnd7:57.5_0": "**Atāri so jātijaranti brūmi. **",
  "cnd7:58.1_0": "**Saṅkhāya lokasmi paroparānī**ti saṅkhā vuccati ñāṇaṁ yā paññā pajānanā …pe…",
  "cnd7:58.1_1": "amoho dhammavicayo sammādiṭṭhi.",
  "cnd7:58.2_0": "**Paroparānī**ti",
  "cnd7:58.3_0": "**oraṁ** vuccati sakattabhāvo,",
  "cnd7:58.4_0": "**paraṁ** vuccati parattabhāvo",
  "cnd7:58.5_0": "**oraṁ** vuccati sakarūpavedanāsaññāsaṅkhāraviññāṇaṁ,",
  "cnd7:58.5_1": "paraṁ vuccati pararūpavedanāsaññāsaṅkhāraviññāṇaṁ;",
  "cnd7:58.6_0": "oraṁ vuccati cha ajjhattikāni āyatanāni, paraṁ vuccati cha bāhirāni āyatanāni.",
  "cnd7:58.7_0": "Oraṁ vuccati manussaloko, paraṁ vuccati devaloko;",
  "cnd7:58.8_0": "oraṁ vuccati kāmadhātu, paraṁ vuccati rūpadhātu arūpadhātu;",
  "cnd7:58.9_0": "oraṁ vuccati kāmadhātu rūpadhātu, paraṁ vuccati arūpadhātu.",
  "cnd7:58.10_0": "**Saṅkhāya lokasmi paroparānī**ti paroparāni aniccato saṅkhāya dukkhato rogato gaṇḍato …pe…",
  "cnd7:58.11_0": "nissaraṇato saṅkhāya jānitvā tulayitvā tīrayitvā vibhāvayitvā vibhūtaṁ katvāti—",
  "cnd7:58.12_0": "saṅkhāya lokasmi paroparāni.",
  "cnd7:58.13_0": "**Puṇṇakāti bhagavā**ti.",
  "cnd7:58.14_0": "**Puṇṇakā**ti bhagavā taṁ brāhmaṇaṁ nāmena ālapati.",
  "cnd7:58.15_0": "**Bhagavā**ti gāravādhivacanametaṁ …pe…",
  "cnd7:58.16_0": "yadidaṁ bhagavāti—",
  "cnd7:58.17_0": "puṇṇakāti bhagavā.",
  "cnd7:59.1_0": "**Yassiñjitaṁ natthi kuhiñci loke**ti.",
  "cnd7:59.2_0": "**Yassā**ti arahato khīṇāsavassa.",
  "cnd7:59.3_0": "**Iñjitan**ti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ.",
  "cnd7:59.4_0": "Yassime iñjitā natthi na santi na saṁvijjanti nupalabbhanti,",
  "cnd7:59.4_1": "pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā.",
  "cnd7:59.5_0": "**Kuhiñcī**ti kuhiñci kismiñci katthaci ajjhattaṁ vā bahiddhā vā ajjhattabahiddhā vā.",
  "cnd7:59.6_0": "**Loke**ti apāyaloke …pe… āyatanaloketi—",
  "cnd7:59.7_0": "yassiñjitaṁ natthi kuhiñci loke.",
  "cnd7:60.1_0": "**Santo vidhūmo anīgho nirāso, atāri so jātijaranti brūmī**ti.",
  "cnd7:60.2_0": "**Santo**ti rāgassa santattā santo,",
  "cnd7:60.2_1": "dosassa …pe… mohassa …",
  "cnd7:60.2_2": "kodhassa …",
  "cnd7:60.2_3": "upanāhassa …",
  "cnd7:60.2_4": "makkhassa …",
  "cnd7:60.2_5": "sabbākusalābhisaṅkhārānaṁ santattā samitattā vūpasamitattā vijjhātattā nibbutattā vigatattā paṭipassaddhattā",
  "cnd7:60.2_6": "santo upasanto vūpasanto nibbuto paṭipassaddhoti santo;",
  "cnd7:60.3_0": "**vidhūmo**ti kāyaduccaritaṁ vidhūmitaṁ vidhamitaṁ sositaṁ visositaṁ byantīkataṁ,",
  "cnd7:60.3_1": "vacīduccaritaṁ …pe…",
  "cnd7:60.4_0": "manoduccaritaṁ vidhūmitaṁ vidhamitaṁ sositaṁ visositaṁ byantīkataṁ, rāgo … doso …",
  "cnd7:60.4_1": "moho vidhūmito vidhamito sosito visosito byantīkato, kodho … upanāho … makkho … paḷāso … issā …",
  "cnd7:60.4_2": "macchariyaṁ … māyā …",
  "cnd7:60.4_3": "sāṭheyyaṁ … thambho …",
  "cnd7:60.4_4": "sārambho … māno … atimāno … mado … pamādo …",
  "cnd7:60.4_5": "sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā vidhūmitā vidhamitā sositā visositā byantīkatā.",
  "cnd7:60.5_0": "Atha vā kodho vuccati dhūmo—",
  "cnd7:61.1_0": "Māno hi te brāhmaṇa khāribhāro,",
  "cnd7:61.2_0": "Kodho dhūmo bhasmani mosavajjaṁ;",
  "cnd7:61.3_0": "Jivhā sujā hadayaṁ jotiṭṭhānaṁ,",
  "cnd7:61.4_0": "Attā sudanto purisassa joti.",
  "cnd7:62.1_0": "Api ca dasahākārehi kodho jāyati—",
  "cnd7:62.2_0": "anatthaṁ me acarīti kodho jāyati,",
  "cnd7:62.2_1": "anatthaṁ me caratīti kodho jāyati,",
  "cnd7:62.2_2": "anatthaṁ me carissatīti kodho jāyati,",
  "cnd7:62.2_3": "piyassa me manāpassa anatthaṁ acari,",
  "cnd7:62.2_4": "anatthaṁ carati,",
  "cnd7:62.2_5": "anatthaṁ carissatīti kodho jāyati,",
  "cnd7:62.2_6": "appiyassa me amanāpassa atthaṁ acari,",
  "cnd7:62.2_7": "atthaṁ carati,",
  "cnd7:62.2_8": "atthaṁ carissatīti kodho jāyati,",
  "cnd7:62.2_9": "aṭṭhāne vā pana kodho jāyati.",
  "cnd7:62.3_0": "Yo evarūpo cittassa āghāto paṭighāto paṭighaṁ paṭivirodho kopo pakopo sampakopo doso padoso sampadoso",
  "cnd7:62.3_1": "cittassa byāpatti manopadoso kodho kujjhanā kujjhitattaṁ doso dussanā dussitattaṁ byāpatti byāpajjanā",
  "cnd7:62.3_2": "byāpajjitattaṁ virodho paṭivirodho caṇḍikkaṁ asuropo anattamanatā cittassa—",
  "cnd7:62.4_0": "ayaṁ vuccati kodho.",
  "cnd7:63.1_0": "Api ca kodhassa adhimattaparittatā veditabbā.",
  "cnd7:63.2_0": "Atthi kañci kālaṁ kodho cittāvilakaraṇamatto hoti, na ca tāva mukhakulānavikulāno hoti.",
  "cnd7:63.3_0": "Atthi kañci kālaṁ kodho mukhakulānavikulānamatto hoti, na ca tāva hanusañcopano hoti.",
  "cnd7:63.4_0": "Atthi kañci kālaṁ kodho hanusañcopanamatto hoti, na ca tāva pharusavācaṁ nicchāraṇo hoti.",
  "cnd7:63.5_0": "Atthi kañci kālaṁ kodho pharusavācaṁ nicchāraṇamatto hoti, na ca tāva disāvidisānuvilokano hoti.",
  "cnd7:63.6_0": "Atthi kañci kālaṁ kodho disāvidisānuvilokanamatto hoti, na ca tāva daṇḍasatthaparāmasano hoti.",
  "cnd7:63.7_0": "Atthi kañci kālaṁ kodho daṇḍasatthaparāmasanamatto hoti, na ca tāva daṇḍasatthaabbhukkiraṇo hoti.",
  "cnd7:63.8_0": "Atthi kañci kālaṁ kodho daṇḍasatthaabbhukkiraṇamatto hoti, na ca tāva daṇḍasatthaabhinipātano hoti.",
  "cnd7:63.9_0": "Atthi kañci kālaṁ kodho daṇḍasatthaabhinipātanamatto hoti, na ca tāva chinnavicchinnakaraṇo hoti.",
  "cnd7:63.10_0": "Atthi kañci kālaṁ kodho chinnavicchinnakaraṇamatto hoti, na ca tāva sambhañjanapalibhañjano hoti.",
  "cnd7:63.11_0": "Atthi kañci kālaṁ kodho sambhañjanapalibhañjanamatto hoti, na ca tāva aṅgamaṅgaapakaḍḍhano hoti.",
  "cnd7:63.12_0": "Atthi kañci kālaṁ kodho aṅgamaṅgaapakaḍḍhanamatto hoti, na ca tāva jīvitāvoropano hoti.",
  "cnd7:63.13_0": "Atthi kañci kālaṁ kodho jīvitāvoropanamatto hoti, na ca tāva sabbacāgapariccāgāya saṇṭhito hoti.",
  "cnd7:63.14_0": "Yato kodho paraṁ puggalaṁ ghātetvā attānaṁ ghāteti,",
  "cnd7:63.14_1": "ettāvatā kodho paramussadagato paramavepullapatto hoti.",
  "cnd7:63.15_0": "Yassa so hoti kodho pahīno samucchinno vūpasanto paṭipassaddho abhabbuppattiko ñāṇagginā daḍḍho,",
  "cnd7:63.15_1": "so vuccati—",
  "cnd7:63.16_0": "vidhūmo.",
  "cnd7:64.1_0": "Kodhassa pahīnattā vidhūmo,",
  "cnd7:64.1_1": "kodhavatthussa pariññātattā vidhūmo,",
  "cnd7:64.1_2": "kodhahetussa pariññātattā vidhūmo,",
  "cnd7:64.1_3": "kodhahetussa upacchinnattā vidhūmo.",
  "cnd7:65.1_0": "**Anīgho**ti rāgo nīgho,",
  "cnd7:65.1_1": "doso nīgho,",
  "cnd7:65.1_2": "moho nīgho,",
  "cnd7:65.1_3": "kodho nīgho,",
  "cnd7:65.1_4": "upanāho nīgho …pe…",
  "cnd7:65.1_5": "sabbākusalābhisaṅkhārā nīghā.",
  "cnd7:65.2_0": "Yassete nīghā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā,",
  "cnd7:65.2_1": "so vuccati anīgho.",
  "cnd7:66.1_0": "**Nirāso**ti **āsā** vuccati taṇhā.",
  "cnd7:66.2_0": "Yo rāgo sārāgo …pe… abhijjhā lobho akusalamūlaṁ.",
  "cnd7:66.3_0": "Yassesā āsā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā,",
  "cnd7:66.3_1": "so vuccati nirāso.",
  "cnd7:66.4_0": "**Jātī**ti yā tesaṁ tesaṁ sattānaṁ tamhi tamhi sattanikāye jāti sañjāti okkanti abhinibbatti khandhānaṁ pātubhāvo āyatanānaṁ paṭilābho.",
  "cnd7:66.5_0": "**Jarā**ti yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko.",
  "cnd7:66.6_0": "**Santo vidhūmo anīgho nirāso,",
  "cnd7:66.6_1": "atāri so jātijaranti brūmī**ti yo santo ca vidhūmo ca anīgho ca nirāso ca,",
  "cnd7:66.6_2": "so jātijarāmaraṇaṁ atari uttari patari samatikkami vītivattayīti brūmi ācikkhāmi desemi paññapemi paṭṭhapemi",
  "cnd7:66.6_3": "vivarāmi vibhajāmi uttānīkaromi pakāsemīti—",
  "cnd7:66.7_0": "santo vidhūmo anīgho nirāso, atāri so jātijaranti brūmi.",
  "cnd7:66.8_0": "Tenāha bhagavā—",
  "cnd7:67.1_0": "“Saṅkhāya lokasmi paroparāni,",
  "cnd7:67.2_0": "(puṇṇakāti bhagavā)",
  "cnd7:67.3_0": "Yassiñjitaṁ natthi kuhiñci loke;",
  "cnd7:67.4_0": "Santo vidhūmo anīgho nirāso,",
  "cnd7:67.5_0": "Atāri so jātijaranti brūmī”ti.",
  "cnd7:68.1_0": "Sahagāthāpariyosānā …pe…",
  "cnd7:68.2_0": "pañjaliko bhagavantaṁ namassamāno nisinno hoti—",
  "cnd7:68.3_0": "“satthā me, bhante, bhagavā, sāvakohamasmī”ti.",
  "cnd7:68.4_0": "Puṇṇakamāṇavapucchāniddeso tatiyo."
}