{
  "dn10:0.1_0": "Dīgha Nikāya 10",
  "dn10:0.2_0": "Subhasutta",
  "dn10:1.1.1_0": "Evaṁ me sutaṁ—",
  "dn10:1.1.2_0": "ekaṁ samayaṁ āyasmā ānando sāvatthiyaṁ viharati jetavane anāthapiṇḍikassa ārāme aciraparinibbute bhagavati.",
  "dn10:1.1.3_0": "Tena kho pana samayena subho māṇavo todeyyaputto sāvatthiyaṁ paṭivasati kenacideva karaṇīyena.",
  "dn10:1.2.1_0": "Atha kho subho māṇavo todeyyaputto aññataraṁ māṇavakaṁ āmantesi:",
  "dn10:1.2.2_0": "“ehi tvaṁ, māṇavaka,",
  "dn10:1.2.2_1": "yena samaṇo ānando tenupasaṅkama;",
  "dn10:1.2.2_2": "upasaṅkamitvā mama vacanena samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:",
  "dn10:1.2.3_0": "‘subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti.",
  "dn10:1.2.4_0": "Evañca vadehi:",
  "dn10:1.3.1_0": "‘sādhu kira bhavaṁ ānando yena subhassa māṇavassa todeyyaputtassa nivesanaṁ tenupasaṅkamatu anukampaṁ upādāyā’”ti.",
  "dn10:1.3.2_0": "“Evaṁ,",
  "dn10:1.3.2_1": "bho”ti kho so māṇavako subhassa māṇavassa todeyyaputtassa paṭissutvā yenāyasmā ānando tenupasaṅkami;",
  "dn10:1.3.2_2": "upasaṅkamitvā āyasmatā ānandena saddhiṁ sammodi.",
  "dn10:1.3.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "dn10:1.3.3_1": "Ekamantaṁ nisinno kho so māṇavako āyasmantaṁ ānandaṁ etadavoca:",
  "dn10:1.3.4_0": "“subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati;",
  "dn10:1.3.5_0": "evañca vadeti:",
  "dn10:1.3.6_0": "‘sādhu kira bhavaṁ ānando yena subhassa māṇavassa todeyyaputtassa nivesanaṁ tenupasaṅkamatu anukampaṁ upādāyā’”ti.",
  "dn10:1.4.1_0": "Evaṁ vutte, āyasmā ānando taṁ māṇavakaṁ etadavoca:",
  "dn10:1.4.2_0": "“akālo kho, māṇavaka.",
  "dn10:1.4.3_0": "Atthi me ajja bhesajjamattā pītā.",
  "dn10:1.4.4_0": "Appevanāma svepi upasaṅkameyyāma kālañca samayañca upādāyā”ti.",
  "dn10:1.4.5_0": "“Evaṁ,",
  "dn10:1.4.5_1": "bho”ti kho so māṇavako āyasmato ānandassa paṭissutvā uṭṭhāyāsanā yena subho māṇavo todeyyaputto tenupasaṅkami;",
  "dn10:1.4.5_2": "upasaṅkamitvā subhaṁ māṇavaṁ todeyyaputtaṁ etadavoca:",
  "dn10:1.4.6_0": "“avocumhā kho mayaṁ bhoto vacanena taṁ bhavantaṁ ānandaṁ:",
  "dn10:1.4.7_0": "‘subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati,",
  "dn10:1.4.7_1": "evañca vadeti:",
  "dn10:1.4.8_0": "“sādhu kira bhavaṁ ānando yena subhassa māṇavassa todeyyaputtassa nivesanaṁ tenupasaṅkamatu anukampaṁ upādāyā”’ti.",
  "dn10:1.4.9_0": "Evaṁ vutte, bho, samaṇo ānando maṁ etadavoca:",
  "dn10:1.4.10_0": "‘akālo kho, māṇavaka.",
  "dn10:1.4.11_0": "Atthi me ajja bhesajjamattā pītā.",
  "dn10:1.4.12_0": "Appevanāma svepi upasaṅkameyyāma kālañca samayañca upādāyā’ti.",
  "dn10:1.4.13_0": "Ettāvatāpi kho, bho,",
  "dn10:1.4.13_1": "katameva etaṁ,",
  "dn10:1.4.13_2": "yato kho so bhavaṁ ānando okāsamakāsi svātanāyapi upasaṅkamanāyā”ti.",
  "dn10:1.5.1_0": "Atha kho āyasmā ānando tassā rattiyā accayena pubbaṇhasamayaṁ nivāsetvā pattacīvaramādāya cetakena bhikkhunā",
  "dn10:1.5.1_1": "pacchāsamaṇena yena subhassa māṇavassa todeyyaputtassa nivesanaṁ tenupasaṅkami;",
  "dn10:1.5.1_2": "upasaṅkamitvā paññatte āsane nisīdi.",
  "dn10:1.5.1_3": "Atha kho subho māṇavo todeyyaputto yenāyasmā ānando tenupasaṅkami;",
  "dn10:1.5.1_4": "upasaṅkamitvā āyasmatā ānandena saddhiṁ sammodi.",
  "dn10:1.5.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "dn10:1.5.2_1": "Ekamantaṁ nisinno kho subho māṇavo todeyyaputto āyasmantaṁ ānandaṁ etadavoca:",
  "dn10:1.5.3_0": "“bhavañhi ānando tassa bhoto gotamassa dīgharattaṁ upaṭṭhāko santikāvacaro samīpacārī.",
  "dn10:1.5.4_0": "Bhavametaṁ ānando jāneyya,",
  "dn10:1.5.4_1": "yesaṁ so bhavaṁ gotamo dhammānaṁ vaṇṇavādī ahosi,",
  "dn10:1.5.4_2": "yattha ca imaṁ janataṁ samādapesi nivesesi patiṭṭhāpesi.",
  "dn10:1.5.5_0": "Katamesānaṁ kho,",
  "dn10:1.5.5_1": "bho ānanda,",
  "dn10:1.5.5_2": "dhammānaṁ so bhavaṁ gotamo vaṇṇavādī ahosi;",
  "dn10:1.5.5_3": "kattha ca imaṁ janataṁ samādapesi nivesesi patiṭṭhāpesī”ti?",
  "dn10:1.6.1_0": "“Tiṇṇaṁ kho, māṇava,",
  "dn10:1.6.1_1": "khandhānaṁ so bhagavā vaṇṇavādī ahosi;",
  "dn10:1.6.1_2": "ettha ca imaṁ janataṁ samādapesi nivesesi patiṭṭhāpesi.",
  "dn10:1.6.2_0": "Katamesaṁ tiṇṇaṁ?",
  "dn10:1.6.3_0": "Ariyassa sīlakkhandhassa, ariyassa samādhikkhandhassa, ariyassa paññākkhandhassa.",
  "dn10:1.6.4_0": "Imesaṁ kho, māṇava,",
  "dn10:1.6.4_1": "tiṇṇaṁ khandhānaṁ so bhagavā vaṇṇavādī ahosi;",
  "dn10:1.6.4_2": "ettha ca imaṁ janataṁ samādapesi nivesesi patiṭṭhāpesī”ti.",
  "dn10:1.6.5.0_0": "1. Sīlakkhandha",
  "dn10:1.6.6_0": "“Katamo pana so,",
  "dn10:1.6.6_1": "bho ānanda,",
  "dn10:1.6.6_2": "ariyo sīlakkhandho,",
  "dn10:1.6.6_3": "yassa so bhavaṁ gotamo vaṇṇavādī ahosi,",
  "dn10:1.6.6_4": "yattha ca imaṁ janataṁ samādapesi nivesesi patiṭṭhāpesī”ti?",
  "dn10:1.7.1_0": "“Idha, māṇava,",
  "dn10:1.7.1_1": "tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.",
  "dn10:1.7.2_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.",
  "dn10:1.7.3_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.",
  "dn10:1.8.1_0": "Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.",
  "dn10:1.8.2_0": "So taṁ dhammaṁ sutvā tathāgate saddhaṁ paṭilabhati.",
  "dn10:1.8.3_0": "So tena saddhāpaṭilābhena samannāgato iti paṭisañcikkhati:",
  "dn10:1.8.4_0": "‘sambādho gharāvāso rajopatho, abbhokāso pabbajjā,",
  "dn10:1.8.5_0": "nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "dn10:1.8.6_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.",
  "dn10:1.9.1_0": "So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ",
  "dn10:1.9.1_1": "pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ",
  "dn10:1.9.1_2": "pabbajati.",
  "dn10:1.10.1_0": "So evaṁ pabbajito samāno pātimokkhasaṁvarasaṁvuto viharati,",
  "dn10:1.10.1_1": "ācāragocarasampanno,",
  "dn10:1.10.1_2": "anumattesu vajjesu bhayadassāvī,",
  "dn10:1.10.1_3": "samādāya sikkhati sikkhāpadesu,",
  "dn10:1.10.1_4": "kāyakammavacīkammena samannāgato kusalena,",
  "dn10:1.10.1_5": "parisuddhājīvo,",
  "dn10:1.10.1_6": "sīlasampanno,",
  "dn10:1.10.1_7": "indriyesu guttadvāro,",
  "dn10:1.10.1_8": "satisampajaññena samannāgato,",
  "dn10:1.10.1_9": "santuṭṭho.",
  "dn10:1.11.1_0": "Kathañca, māṇava, bhikkhu sīlasampanno hoti?",
  "dn10:1.11.2_0": "Idha, māṇava,",
  "dn10:1.11.2_1": "bhikkhu pāṇātipātaṁ pahāya pāṇātipātā paṭivirato hoti,",
  "dn10:1.11.2_2": "nihitadaṇḍo nihitasattho lajjī dayāpanno,",
  "dn10:1.11.2_3": "sabbapāṇabhūtahitānukampī viharati.",
  "dn10:1.11.3_0": "Yampi, māṇava,",
  "dn10:1.11.3_1": "bhikkhu pāṇātipātaṁ pahāya pāṇātipātā paṭivirato hoti,",
  "dn10:1.11.3_2": "nihitadaṇḍo nihitasattho lajjī dayāpanno,",
  "dn10:1.11.3_3": "sabbapāṇabhūtahitānukampī viharati;",
  "dn10:1.12.1-1.27_0": "idampissa hoti sīlasmiṁ.",
  "dn10:1.28.1_0": "Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti,",
  "dn10:1.28.2_0": "seyyathidaṁ—santikammaṁ paṇidhikammaṁ bhūtakammaṁ bhūrikammaṁ vassakammaṁ vossakammaṁ vatthukammaṁ vatthuparikammaṁ",
  "dn10:1.28.2_1": "ācamanaṁ nhāpanaṁ juhanaṁ vamanaṁ virecanaṁ uddhaṁvirecanaṁ adhovirecanaṁ sīsavirecanaṁ kaṇṇatelaṁ nettatappanaṁ",
  "dn10:1.28.2_2": "natthukammaṁ añjanaṁ paccañjanaṁ sālākiyaṁ sallakattiyaṁ dārakatikicchā mūlabhesajjānaṁ anuppadānaṁ osadhīnaṁ",
  "dn10:1.28.2_3": "paṭimokkho",
  "dn10:1.28.3_0": "iti vā iti evarūpāya tiracchānavijjāya micchājīvā paṭivirato hoti.",
  "dn10:1.28.4_0": "Yampi, māṇava,",
  "dn10:1.28.4_1": "bhikkhu yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti,",
  "dn10:1.28.5_0": "seyyathidaṁ—santikammaṁ paṇidhikammaṁ …pe… osadhīnaṁ paṭimokkho",
  "dn10:1.28.6_0": "iti vā iti evarūpāya tiracchānavijjāya micchājīvā paṭivirato hoti.",
  "dn10:1.28.7_0": "Idampissa hoti sīlasmiṁ.",
  "dn10:1.29.1_0": "Sa kho so, māṇava, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato.",
  "dn10:1.29.2_0": "Seyyathāpi, māṇava,",
  "dn10:1.29.2_1": "rājā khattiyo muddhāvasitto nihatapaccāmitto na kutoci bhayaṁ samanupassati,",
  "dn10:1.29.2_2": "yadidaṁ paccatthikato;",
  "dn10:1.29.3_0": "evameva kho, māṇava,",
  "dn10:1.29.3_1": "bhikkhu evaṁ sīlasampanno na kutoci bhayaṁ samanupassati,",
  "dn10:1.29.3_2": "yadidaṁ sīlasaṁvarato.",
  "dn10:1.29.4_0": "So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.",
  "dn10:1.29.5_0": "Evaṁ kho, māṇava, bhikkhu sīlasampanno hoti.",
  "dn10:1.30.1_0": "Ayaṁ kho so, māṇava,",
  "dn10:1.30.1_1": "ariyo sīlakkhandho yassa so bhagavā vaṇṇavādī ahosi,",
  "dn10:1.30.1_2": "yattha ca imaṁ janataṁ samādapesi nivesesi patiṭṭhāpesi.",
  "dn10:1.30.2_0": "Atthi cevettha uttarikaraṇīyan”ti.",
  "dn10:1.30.3_0": "“Acchariyaṁ, bho ānanda, abbhutaṁ, bho ānanda.",
  "dn10:1.30.4_0": "So cāyaṁ, bho ānanda, ariyo sīlakkhandho paripuṇṇo, no aparipuṇṇo.",
  "dn10:1.30.5_0": "Evaṁ paripuṇṇañcāhaṁ,",
  "dn10:1.30.5_1": "bho ānanda,",
  "dn10:1.30.5_2": "ariyaṁ sīlakkhandhaṁ ito bahiddhā aññesu samaṇabrāhmaṇesu na samanupassāmi.",
  "dn10:1.30.6_0": "Evaṁ paripuṇṇañca,",
  "dn10:1.30.6_1": "bho ānanda,",
  "dn10:1.30.6_2": "ariyaṁ sīlakkhandhaṁ ito bahiddhā aññe samaṇabrāhmaṇā attani samanupasseyyuṁ,",
  "dn10:1.30.6_3": "te tāvatakeneva attamanā assu:",
  "dn10:1.30.7_0": "‘alamettāvatā, katamettāvatā, anuppatto no sāmaññattho, natthi no kiñci uttarikaraṇīyan’ti.",
  "dn10:1.30.8_0": "Atha ca pana bhavaṁ ānando evamāha:",
  "dn10:1.30.9_0": "‘atthi cevettha uttarikaraṇīyan’”ti.",
  "dn10:2.1.0_0": "2. Samādhikkhandha",
  "dn10:2.1.1_0": "“Katamo pana so,",
  "dn10:2.1.1_1": "bho ānanda,",
  "dn10:2.1.1_2": "ariyo samādhikkhandho,",
  "dn10:2.1.1_3": "yassa so bhavaṁ gotamo vaṇṇavādī ahosi,",
  "dn10:2.1.1_4": "yattha ca imaṁ janataṁ samādapesi nivesesi patiṭṭhāpesī”ti?",
  "dn10:2.2.1_0": "“Kathañca, māṇava, bhikkhu indriyesu guttadvāro hoti?",
  "dn10:2.2.2_0": "Idha, māṇava, bhikkhu cakkhunā rūpaṁ disvā na nimittaggāhī hoti nānubyañjanaggāhī;",
  "dn10:2.2.3_0": "yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ;",
  "dn10:2.2.3_1": "tassa saṁvarāya paṭipajjati,",
  "dn10:2.2.3_2": "rakkhati cakkhundriyaṁ,",
  "dn10:2.2.3_3": "cakkhundriye saṁvaraṁ āpajjati.",
  "dn10:2.2.4_0": "Sotena saddaṁ sutvā …pe…",
  "dn10:2.2.5_0": "ghānena gandhaṁ ghāyitvā …",
  "dn10:2.2.6_0": "jivhāya rasaṁ sāyitvā …",
  "dn10:2.2.7_0": "kāyena phoṭṭhabbaṁ phusitvā …",
  "dn10:2.2.8_0": "manasā dhammaṁ viññāya na nimittaggāhī hoti nānubyañjanaggāhī;",
  "dn10:2.2.9_0": "yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ;",
  "dn10:2.2.9_1": "tassa saṁvarāya paṭipajjati,",
  "dn10:2.2.9_2": "rakkhati manindriyaṁ,",
  "dn10:2.2.9_3": "manindriye saṁvaraṁ āpajjati.",
  "dn10:2.2.10_0": "So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedeti.",
  "dn10:2.2.11_0": "Evaṁ kho, māṇava, bhikkhu indriyesu guttadvāro hoti.",
  "dn10:2.3.1_0": "Kathañca, māṇava, bhikkhu satisampajaññena samannāgato hoti?",
  "dn10:2.3.2_0": "Idha, māṇava,",
  "dn10:2.3.2_1": "bhikkhu abhikkante paṭikkante sampajānakārī hoti,",
  "dn10:2.3.2_2": "ālokite vilokite sampajānakārī hoti,",
  "dn10:2.3.2_3": "samiñjite pasārite sampajānakārī hoti,",
  "dn10:2.3.2_4": "saṅghāṭipattacīvaradhāraṇe sampajānakārī hoti,",
  "dn10:2.3.2_5": "asite pīte khāyite sāyite sampajānakārī hoti,",
  "dn10:2.3.2_6": "uccārapassāvakamme sampajānakārī hoti,",
  "dn10:2.3.2_7": "gate ṭhite nisinne sutte jāgarite bhāsite tuṇhībhāve sampajānakārī hoti.",
  "dn10:2.3.3_0": "Evaṁ kho, māṇava, bhikkhu satisampajaññena samannāgato hoti.",
  "dn10:2.4.1_0": "Kathañca, māṇava, bhikkhu santuṭṭho hoti?",
  "dn10:2.4.2_0": "Idha, māṇava,",
  "dn10:2.4.2_1": "bhikkhu santuṭṭho hoti kāyaparihārikena cīvarena kucchiparihārikena piṇḍapātena.",
  "dn10:2.4.2_2": "So yena yeneva pakkamati,",
  "dn10:2.4.2_3": "samādāyeva pakkamati.",
  "dn10:2.4.3_0": "Seyyathāpi, māṇava, pakkhī sakuṇo yena yeneva ḍeti, sapattabhārova ḍeti;",
  "dn10:2.4.4_0": "evameva kho, māṇava,",
  "dn10:2.4.4_1": "bhikkhu santuṭṭho hoti kāyaparihārikena cīvarena kucchiparihārikena piṇḍapātena.",
  "dn10:2.4.4_2": "So yena yeneva pakkamati,",
  "dn10:2.4.4_3": "samādāyeva pakkamati.",
  "dn10:2.4.5_0": "Evaṁ kho, māṇava, bhikkhu santuṭṭho hoti.",
  "dn10:2.5.1_0": "So iminā ca ariyena sīlakkhandhena samannāgato,",
  "dn10:2.5.1_1": "iminā ca ariyena indriyasaṁvarena samannāgato,",
  "dn10:2.5.1_2": "iminā ca ariyena satisampajaññena samannāgato,",
  "dn10:2.5.1_3": "imāya ca ariyāya santuṭṭhiyā samannāgato",
  "dn10:2.5.2_0": "vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.",
  "dn10:2.5.3_0": "So pacchābhattaṁ piṇḍapātapaṭikkanto nisīdati pallaṅkaṁ ābhujitvā,",
  "dn10:2.5.3_1": "ujuṁ kāyaṁ paṇidhāya,",
  "dn10:2.5.3_2": "parimukhaṁ satiṁ upaṭṭhapetvā.",
  "dn10:2.6.1_0": "So abhijjhaṁ loke pahāya vigatābhijjhena cetasā viharati abhijjhāya cittaṁ parisodheti.",
  "dn10:2.6.2_0": "Byāpādapadosaṁ pahāya abyāpannacitto viharati sabbapāṇabhūtahitānukampī byāpādapadosā cittaṁ parisodheti.",
  "dn10:2.6.3_0": "Thinamiddhaṁ pahāya vigatathinamiddho viharati ālokasaññī sato sampajāno,",
  "dn10:2.6.3_1": "thinamiddhā cittaṁ parisodheti.",
  "dn10:2.6.4_0": "Uddhaccakukkuccaṁ pahāya anuddhato viharati ajjhattaṁ vūpasantacitto uddhaccakukkuccā cittaṁ parisodheti.",
  "dn10:2.6.5_0": "Vicikicchaṁ pahāya tiṇṇavicikiccho viharati akathaṅkathī kusalesu dhammesu,",
  "dn10:2.6.5_1": "vicikicchāya cittaṁ parisodheti.",
  "dn10:2.7.1_0": "Seyyathāpi, māṇava, puriso iṇaṁ ādāya kammante payojeyya.",
  "dn10:2.7.2_0": "Tassa te kammantā samijjheyyuṁ.",
  "dn10:2.7.3_0": "So yāni ca porāṇāni iṇamūlāni tāni ca byantiṁ kareyya, siyā cassa uttariṁ avasiṭṭhaṁ dārabharaṇāya.",
  "dn10:2.7.4_0": "Tassa evamassa:",
  "dn10:2.7.5_0": "‘ahaṁ kho pubbe iṇaṁ ādāya kammante payojesiṁ.",
  "dn10:2.7.6_0": "Tassa me te kammantā samijjhiṁsu.",
  "dn10:2.7.7_0": "Sohaṁ yāni ca porāṇāni iṇamūlāni tāni ca byantiṁ akāsiṁ,",
  "dn10:2.7.7_1": "atthi ca me uttariṁ avasiṭṭhaṁ dārabharaṇāyā’ti.",
  "dn10:2.7.8_0": "So tatonidānaṁ labhetha pāmojjaṁ, adhigaccheyya somanassaṁ.",
  "dn10:2.8.1_0": "Seyyathāpi, māṇava,",
  "dn10:2.8.1_1": "puriso ābādhiko assa dukkhito bāḷhagilāno;",
  "dn10:2.8.1_2": "bhattañcassa nacchādeyya,",
  "dn10:2.8.1_3": "na cassa kāye balamattā.",
  "dn10:2.8.2_0": "So aparena samayena tamhā ābādhā mucceyya, bhattañcassa chādeyya, siyā cassa kāye balamattā.",
  "dn10:2.8.3_0": "Tassa evamassa:",
  "dn10:2.8.4_0": "‘ahaṁ kho pubbe ābādhiko ahosiṁ dukkhito bāḷhagilāno,",
  "dn10:2.8.4_1": "bhattañca me nacchādesi,",
  "dn10:2.8.4_2": "na ca me āsi kāye balamattā.",
  "dn10:2.8.5_0": "Somhi etarahi tamhā ābādhā mutto bhattañca me chādeti, atthi ca me kāye balamattā’ti.",
  "dn10:2.8.6_0": "So tatonidānaṁ labhetha pāmojjaṁ, adhigaccheyya somanassaṁ.",
  "dn10:2.9.1_0": "Seyyathāpi, māṇava, puriso bandhanāgāre baddho assa.",
  "dn10:2.9.2_0": "So aparena samayena tamhā bandhanāgārā mucceyya sotthinā abbhayena, na cassa kiñci bhogānaṁ vayo.",
  "dn10:2.9.3_0": "Tassa evamassa:",
  "dn10:2.9.4_0": "‘ahaṁ kho pubbe bandhanāgāre baddho ahosiṁ.",
  "dn10:2.9.5_0": "Somhi etarahi tamhā bandhanāgārā mutto sotthinā abbhayena, natthi ca me kiñci bhogānaṁ vayo’ti.",
  "dn10:2.9.6_0": "So tatonidānaṁ labhetha pāmojjaṁ, adhigaccheyya somanassaṁ.",
  "dn10:2.10.1_0": "Seyyathāpi, māṇava, puriso dāso assa anattādhīno parādhīno na yenakāmaṅgamo.",
  "dn10:2.10.2_0": "So aparena samayena tamhā dāsabyā mucceyya, attādhīno aparādhīno bhujisso yenakāmaṅgamo.",
  "dn10:2.10.3_0": "Tassa evamassa:",
  "dn10:2.10.4_0": "‘ahaṁ kho pubbe dāso ahosiṁ anattādhīno parādhīno na yenakāmaṅgamo.",
  "dn10:2.10.5_0": "Somhi etarahi tamhā dāsabyā mutto attādhīno aparādhīno bhujisso yenakāmaṅgamo’ti.",
  "dn10:2.10.6_0": "So tatonidānaṁ labhetha pāmojjaṁ, adhigaccheyya somanassaṁ.",
  "dn10:2.11.1_0": "Seyyathāpi, māṇava,",
  "dn10:2.11.1_1": "puriso sadhano sabhogo kantāraddhānamaggaṁ paṭipajjeyya dubbhikkhaṁ sappaṭibhayaṁ.",
  "dn10:2.11.2_0": "So aparena samayena taṁ kantāraṁ nitthareyya, sotthinā gāmantaṁ anupāpuṇeyya khemaṁ appaṭibhayaṁ.",
  "dn10:2.11.3_0": "Tassa evamassa:",
  "dn10:2.11.4_0": "‘ahaṁ kho pubbe sadhano sabhogo kantāraddhānamaggaṁ paṭipajjiṁ dubbhikkhaṁ sappaṭibhayaṁ.",
  "dn10:2.11.5_0": "Somhi etarahi taṁ kantāraṁ nitthiṇṇo, sotthinā gāmantaṁ anuppatto khemaṁ appaṭibhayan’ti.",
  "dn10:2.11.6_0": "So tatonidānaṁ labhetha pāmojjaṁ, adhigaccheyya somanassaṁ.",
  "dn10:2.12.1_0": "Evameva kho, māṇava,",
  "dn10:2.12.1_1": "bhikkhu yathā iṇaṁ yathā rogaṁ yathā bandhanāgāraṁ yathā dāsabyaṁ yathā kantāraddhānamaggaṁ,",
  "dn10:2.12.1_2": "evaṁ ime pañca nīvaraṇe appahīne attani samanupassati.",
  "dn10:2.12.2_0": "Seyyathāpi, māṇava,",
  "dn10:2.12.2_1": "yathā āṇaṇyaṁ yathā ārogyaṁ yathā bandhanāmokkhaṁ yathā bhujissaṁ yathā khemantabhūmiṁ.",
  "dn10:2.12.3_0": "Evameva kho bhikkhu ime pañca nīvaraṇe pahīne attani samanupassati.",
  "dn10:2.12.4_0": "Tassime pañca nīvaraṇe pahīne attani samanupassato pāmojjaṁ jāyati,",
  "dn10:2.12.4_1": "pamuditassa pīti jāyati,",
  "dn10:2.12.4_2": "pītimanassa kāyo passambhati,",
  "dn10:2.12.4_3": "passaddhakāyo sukhaṁ vedeti,",
  "dn10:2.12.4_4": "sukhino cittaṁ samādhiyati.",
  "dn10:2.13.1_0": "So vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "dn10:2.13.2_0": "So imameva kāyaṁ vivekajena pītisukhena abhisandeti parisandeti paripūreti parippharati,",
  "dn10:2.13.2_1": "nāssa kiñci sabbāvato kāyassa vivekajena pītisukhena apphuṭaṁ hoti.",
  "dn10:2.14.1_0": "Seyyathāpi, māṇava,",
  "dn10:2.14.1_1": "dakkho nhāpako vā nhāpakantevāsī vā kaṁsathāle nhānīyacuṇṇāni ākiritvā udakena paripphosakaṁ paripphosakaṁ sanneyya.",
  "dn10:2.14.1_2": "Sāyaṁ nhānīyapiṇḍi snehānugatā snehaparetā santarabāhirā phuṭā snehena,",
  "dn10:2.14.1_3": "na ca paggharaṇī.",
  "dn10:2.14.2_0": "Evameva kho, māṇava,",
  "dn10:2.14.2_1": "bhikkhu imameva kāyaṁ vivekajena pītisukhena abhisandeti parisandeti paripūreti parippharati,",
  "dn10:2.14.2_2": "nāssa kiñci sabbāvato kāyassa vivekajena pītisukhena apphuṭaṁ hoti.",
  "dn10:2.14.3_0": "Yampi, māṇava,",
  "dn10:2.14.3_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "dn10:2.14.4_0": "So imameva kāyaṁ vivekajena pītisukhena abhisandeti parisandeti paripūreti parippharati,",
  "dn10:2.14.4_1": "nāssa kiñci sabbāvato kāyassa vivekajena pītisukhena apphuṭaṁ hoti.",
  "dn10:2.14.5_0": "Idampissa hoti samādhismiṁ.",
  "dn10:2.15.1_0": "Puna caparaṁ, māṇava,",
  "dn10:2.15.1_1": "bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ",
  "dn10:2.15.1_2": "pītisukhaṁ dutiyaṁ jhānaṁ upasampajja viharati.",
  "dn10:2.15.2_0": "So imameva kāyaṁ samādhijena pītisukhena abhisandeti parisandeti paripūreti parippharati,",
  "dn10:2.15.2_1": "nāssa kiñci sabbāvato kāyassa samādhijena pītisukhena apphuṭaṁ hoti.",
  "dn10:2.16.1_0": "Seyyathāpi, māṇava,",
  "dn10:2.16.1_1": "udakarahado gambhīro ubbhidodako.",
  "dn10:2.16.1_2": "Tassa nevassa puratthimāya disāya udakassa āyamukhaṁ,",
  "dn10:2.16.1_3": "na dakkhiṇāya disāya udakassa āyamukhaṁ,",
  "dn10:2.16.1_4": "na pacchimāya disāya udakassa āyamukhaṁ,",
  "dn10:2.16.1_5": "na uttarāya disāya udakassa āyamukhaṁ,",
  "dn10:2.16.1_6": "devo ca na kālena kālaṁ sammā dhāraṁ anupaveccheyya.",
  "dn10:2.16.1_7": "Atha kho tamhāva udakarahadā sītā vāridhārā ubbhijjitvā tameva udakarahadaṁ sītena vārinā abhisandeyya parisandeyya paripūreyya paripphareyya,",
  "dn10:2.16.1_8": "nāssa kiñci sabbāvato udakarahadassa sītena vārinā apphuṭaṁ assa.",
  "dn10:2.16.2_0": "Evameva kho, māṇava, bhikkhu …pe…",
  "dn10:2.16.3_0": "yampi, māṇava, bhikkhu vitakkavicārānaṁ vūpasamā …pe… dutiyaṁ jhānaṁ upasampajja viharati.",
  "dn10:2.16.4_0": "So imameva kāyaṁ samādhijena pītisukhena abhisandeti parisandeti paripūreti parippharati,",
  "dn10:2.16.4_1": "nāssa kiñci sabbāvato kāyassa samādhijena pītisukhena apphuṭaṁ hoti.",
  "dn10:2.16.5_0": "Idampissa hoti samādhismiṁ.",
  "dn10:2.17.1_0": "Puna caparaṁ, māṇava,",
  "dn10:2.17.1_1": "bhikkhu pītiyā ca virāgā upekkhako ca viharati sato sampajāno,",
  "dn10:2.17.1_2": "sukhañca kāyena paṭisaṁvedeti,",
  "dn10:2.17.1_3": "yaṁ taṁ ariyā ācikkhanti:",
  "dn10:2.17.1_4": "‘upekkhako satimā sukhavihārī’ti,",
  "dn10:2.17.1_5": "tatiyaṁ jhānaṁ upasampajja viharati.",
  "dn10:2.17.2_0": "So imameva kāyaṁ nippītikena sukhena abhisandeti parisandeti paripūreti parippharati,",
  "dn10:2.17.2_1": "nāssa kiñci sabbāvato kāyassa nippītikena sukhena apphuṭaṁ hoti.",
  "dn10:2.17.3_0": "Seyyathāpi, māṇava,",
  "dn10:2.17.3_1": "uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake",
  "dn10:2.17.3_2": "jātāni udake saṁvaḍḍhāni udakānuggatāni antonimuggaposīni,",
  "dn10:2.17.3_3": "tāni yāva caggā yāva ca mūlā sītena vārinā abhisannāni parisannāni paripūrāni paripphuṭāni,",
  "dn10:2.17.3_4": "nāssa kiñci sabbāvataṁ uppalānaṁ vā padumānaṁ vā puṇḍarīkānaṁ vā sītena vārinā apphuṭaṁ assa.",
  "dn10:2.17.4_0": "Evameva kho, māṇava, bhikkhu …pe…",
  "dn10:2.17.5_0": "yampi, māṇava, bhikkhu pītiyā ca virāgā …pe… tatiyaṁ jhānaṁ upasampajja viharati.",
  "dn10:2.17.6_0": "So imameva kāyaṁ nippītikena sukhena abhisandeti parisandeti paripūreti parippharati,",
  "dn10:2.17.6_1": "nāssa kiñci sabbāvato kāyassa nippītikena sukhena apphuṭaṁ hoti.",
  "dn10:2.17.7_0": "Idampissa hoti samādhismiṁ.",
  "dn10:2.18.1_0": "Puna caparaṁ, māṇava,",
  "dn10:2.18.1_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "dn10:2.18.1_2": "upekkhāsatipārisuddhiṁ catutthaṁ jhānaṁ upasampajja viharati.",
  "dn10:2.18.2_0": "So imameva kāyaṁ parisuddhena cetasā pariyodātena pharitvā nisinno hoti;",
  "dn10:2.18.3_0": "nāssa kiñci sabbāvato kāyassa parisuddhena cetasā pariyodātena apphuṭaṁ hoti.",
  "dn10:2.18.4_0": "Seyyathāpi, māṇava,",
  "dn10:2.18.4_1": "puriso odātena vatthena sasīsaṁ pārupitvā nisinno assa,",
  "dn10:2.18.4_2": "nāssa kiñci sabbāvato kāyassa odātena vatthena apphuṭaṁ assa.",
  "dn10:2.18.5_0": "Evameva kho, māṇava, bhikkhu …pe…",
  "dn10:2.18.6_0": "yampi, māṇava,",
  "dn10:2.18.6_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "dn10:2.18.6_2": "upekkhāsatipārisuddhiṁ catutthaṁ jhānaṁ upasampajja viharati.",
  "dn10:2.18.7_0": "So imameva kāyaṁ parisuddhena cetasā pariyodātena pharitvā nisinno hoti;",
  "dn10:2.18.7_1": "nāssa kiñci sabbāvato kāyassa parisuddhena cetasā pariyodātena apphuṭaṁ hoti.",
  "dn10:2.18.8_0": "Idampissa hoti samādhismiṁ.",
  "dn10:2.19.1_0": "Ayaṁ kho so, māṇava,",
  "dn10:2.19.1_1": "ariyo samādhikkhandho yassa so bhagavā vaṇṇavādī ahosi,",
  "dn10:2.19.1_2": "yattha ca imaṁ janataṁ samādapesi nivesesi patiṭṭhāpesi.",
  "dn10:2.19.2_0": "Atthi cevettha uttarikaraṇīyan”ti.",
  "dn10:2.19.3_0": "“Acchariyaṁ, bho ānanda, abbhutaṁ, bho ānanda.",
  "dn10:2.19.4_0": "So cāyaṁ, bho ānanda, ariyo samādhikkhandho paripuṇṇo, no aparipuṇṇo.",
  "dn10:2.19.5_0": "Evaṁ paripuṇṇañcāhaṁ,",
  "dn10:2.19.5_1": "bho ānanda,",
  "dn10:2.19.5_2": "ariyaṁ samādhikkhandhaṁ ito bahiddhā aññesu samaṇabrāhmaṇesu na samanupassāmi.",
  "dn10:2.19.6_0": "Evaṁ paripuṇṇañca,",
  "dn10:2.19.6_1": "bho ānanda,",
  "dn10:2.19.6_2": "ariyaṁ samādhikkhandhaṁ ito bahiddhā aññe samaṇabrāhmaṇā attani samanupasseyyuṁ,",
  "dn10:2.19.6_3": "te tāvatakeneva attamanā assu:",
  "dn10:2.19.7_0": "‘alamettāvatā, katamettāvatā, anuppatto no sāmaññattho, natthi no kiñci uttarikaraṇīyan’ti.",
  "dn10:2.19.8_0": "Atha ca pana bhavaṁ ānando evamāha:",
  "dn10:2.19.9_0": "‘atthi cevettha uttarikaraṇīyan’ti.",
  "dn10:2.20.0_0": "3. Paññākkhandha",
  "dn10:2.20.1_0": "Katamo pana so,",
  "dn10:2.20.1_1": "bho ānanda,",
  "dn10:2.20.1_2": "ariyo paññākkhandho,",
  "dn10:2.20.1_3": "yassa bho bhavaṁ gotamo vaṇṇavādī ahosi,",
  "dn10:2.20.1_4": "yattha ca imaṁ janataṁ samādapesi nivesesi patiṭṭhāpesī”ti?",
  "dn10:2.21.1_0": "“So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "dn10:2.21.1_1": "ñāṇadassanāya cittaṁ abhinīharati abhininnāmeti.",
  "dn10:2.21.2_0": "So evaṁ pajānāti:",
  "dn10:2.21.3_0": "‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo;",
  "dn10:2.21.3_1": "idañca pana me viññāṇaṁ ettha sitaṁ ettha paṭibaddhan’ti.",
  "dn10:2.22.1_0": "Seyyathāpi, māṇava,",
  "dn10:2.22.1_1": "maṇi veḷuriyo subho jātimā aṭṭhaṁso suparikammakato accho vippasanno anāvilo sabbākārasampanno.",
  "dn10:2.22.1_2": "Tatrāssa suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā.",
  "dn10:2.22.2_0": "Tamenaṁ cakkhumā puriso hatthe karitvā paccavekkheyya:",
  "dn10:2.22.2_1": "‘ayaṁ kho maṇi veḷuriyo subho jātimā aṭṭhaṁso suparikammakato accho vippasanno anāvilo sabbākārasampanno.",
  "dn10:2.22.2_2": "Tatridaṁ suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā’ti.",
  "dn10:2.22.3_0": "Evameva kho, māṇava,",
  "dn10:2.22.3_1": "bhikkhu evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite",
  "dn10:2.22.3_2": "āneñjappatte ñāṇadassanāya cittaṁ abhinīharati abhininnāmeti.",
  "dn10:2.22.4_0": "So evaṁ pajānāti:",
  "dn10:2.22.5_0": "‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo.",
  "dn10:2.22.5_1": "Idañca pana me viññāṇaṁ ettha sitaṁ ettha paṭibaddhan’ti.",
  "dn10:2.22.6_0": "Yampi, māṇava, bhikkhu evaṁ samāhite citte …pe…",
  "dn10:2.22.7_0": "āneñjappatte ñāṇadassanāya cittaṁ abhinīharati abhininnāmeti.",
  "dn10:2.22.8_0": "So evaṁ pajānāti …pe…",
  "dn10:2.22.9_0": "ettha paṭibaddhanti.",
  "dn10:2.22.10_0": "Idampissa hoti paññāya.",
  "dn10:2.23.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "dn10:2.23.1_1": "manomayaṁ kāyaṁ abhinimmānāya cittaṁ abhinīharati abhininnāmeti.",
  "dn10:2.23.2_0": "So imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ.",
  "dn10:2.24.1_0": "Seyyathāpi, māṇava, puriso muñjamhā īsikaṁ pavāheyya.",
  "dn10:2.24.2_0": "Tassa evamassa:",
  "dn10:2.24.3_0": "‘ayaṁ muñjo ayaṁ īsikā; añño muñjo aññā īsikā; muñjamhā tveva īsikā pavāḷhā’ti.",
  "dn10:2.24.4_0": "Seyyathā vā pana, māṇava, puriso asiṁ kosiyā pavāheyya.",
  "dn10:2.24.5_0": "Tassa evamassa:",
  "dn10:2.24.6_0": "‘ayaṁ asi, ayaṁ kosi; añño asi, aññā kosi; kosiyā tveva asi pavāḷho’ti.",
  "dn10:2.24.7_0": "Seyyathā vā pana, māṇava, puriso ahiṁ karaṇḍā uddhareyya.",
  "dn10:2.24.8_0": "Tassa evamassa:",
  "dn10:2.24.9_0": "‘ayaṁ ahi, ayaṁ karaṇḍo; añño ahi, añño karaṇḍo; karaṇḍā tveva ahi ubbhato’ti.",
  "dn10:2.24.10_0": "Evameva kho, māṇava, bhikkhu …pe…",
  "dn10:2.24.11_0": "yampi, māṇava,",
  "dn10:2.24.11_1": "bhikkhu evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite",
  "dn10:2.24.11_2": "āneñjappatte manomayaṁ kāyaṁ abhinimmānāya cittaṁ abhinīharati abhininnāmeti …pe….",
  "dn10:2.24.12_0": "Idampissa hoti paññāya.",
  "dn10:2.25.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "dn10:2.25.1_1": "iddhividhāya cittaṁ abhinīharati abhininnāmeti.",
  "dn10:2.25.2_0": "So anekavihitaṁ iddhividhaṁ paccanubhoti—ekopi hutvā bahudhā hoti,",
  "dn10:2.25.2_1": "bahudhāpi hutvā eko hoti;",
  "dn10:2.25.2_2": "āvibhāvaṁ tirobhāvaṁ tirokuṭṭaṁ tiropākāraṁ tiropabbataṁ asajjamāno gacchati seyyathāpi ākāse;",
  "dn10:2.25.2_3": "pathaviyāpi ummujjanimujjaṁ karoti seyyathāpi udake;",
  "dn10:2.25.2_4": "udakepi abhijjamāne gacchati seyyathāpi pathaviyaṁ;",
  "dn10:2.25.2_5": "ākāsepi pallaṅkena kamati seyyathāpi pakkhī sakuṇo;",
  "dn10:2.25.2_6": "imepi candimasūriye evaṁ mahiddhike evaṁ mahānubhāve pāṇinā parāmasati parimajjati;",
  "dn10:2.25.2_7": "yāva brahmalokāpi kāyena vasaṁ vatteti.",
  "dn10:2.26.1_0": "Seyyathāpi, māṇava,",
  "dn10:2.26.1_1": "dakkho kumbhakāro vā kumbhakārantevāsī vā suparikammakatāya mattikāya yaññadeva bhājanavikatiṁ ākaṅkheyya,",
  "dn10:2.26.1_2": "taṁ tadeva kareyya abhinipphādeyya.",
  "dn10:2.26.2_0": "Seyyathā vā pana, māṇava,",
  "dn10:2.26.2_1": "dakkho dantakāro vā dantakārantevāsī vā suparikammakatasmiṁ dantasmiṁ yaññadeva dantavikatiṁ ākaṅkheyya,",
  "dn10:2.26.2_2": "taṁ tadeva kareyya abhinipphādeyya.",
  "dn10:2.26.3_0": "Seyyathā vā pana, māṇava,",
  "dn10:2.26.3_1": "dakkho suvaṇṇakāro vā suvaṇṇakārantevāsī vā suparikammakatasmiṁ suvaṇṇasmiṁ yaññadeva suvaṇṇavikatiṁ ākaṅkheyya,",
  "dn10:2.26.3_2": "taṁ tadeva kareyya abhinipphādeyya.",
  "dn10:2.26.4_0": "Evameva kho, māṇava,",
  "dn10:2.26.4_1": "bhikkhu …pe…",
  "dn10:2.26.4_2": "yampi māṇava bhikkhu evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye",
  "dn10:2.26.4_3": "ṭhite āneñjappatte iddhividhāya cittaṁ abhinīharati abhininnāmeti.",
  "dn10:2.26.5_0": "So anekavihitaṁ iddhividhaṁ paccanubhoti—ekopi hutvā bahudhā hoti …pe…",
  "dn10:2.26.5_1": "yāva brahmalokāpi kāyena vasaṁ vatteti.",
  "dn10:2.26.6_0": "Idampissa hoti paññāya.",
  "dn10:2.27.1_0": "So evaṁ samāhite citte …pe… āneñjappatte dibbāya sotadhātuyā cittaṁ abhinīharati abhininnāmeti",
  "dn10:2.27.2_0": "So dibbāya sotadhātuyā visuddhāya atikkantamānusikāya ubho sadde suṇāti dibbe ca mānuse ca ye dūre santike ca.",
  "dn10:2.27.3_0": "Seyyathāpi, māṇava,",
  "dn10:2.27.3_1": "puriso addhānamaggappaṭipanno.",
  "dn10:2.27.3_2": "So suṇeyya bherisaddampi mudiṅgasaddampi saṅkhapaṇavadindimasaddampi.",
  "dn10:2.27.3_3": "Tassa evamassa—bherisaddo itipi mudiṅgasaddo itipi saṅkhapaṇavadindimasaddo itipi.",
  "dn10:2.27.4_0": "Evameva kho, māṇava, bhikkhu …pe…",
  "dn10:2.27.5_0": "yampi, māṇava,",
  "dn10:2.27.5_1": "bhikkhu evaṁ samāhite citte …pe…",
  "dn10:2.27.5_2": "āneñjappatte dibbāya sotadhātuyā cittaṁ abhinīharati abhininnāmeti.",
  "dn10:2.27.6_0": "So dibbāya sotadhātuyā visuddhāya atikkantamānusikāya ubho sadde suṇāti dibbe ca mānuse ca ye dūre santike ca.",
  "dn10:2.27.7_0": "Idampissa hoti paññāya.",
  "dn10:2.28.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "dn10:2.28.1_1": "cetopariyañāṇāya cittaṁ abhinīharati abhininnāmeti.",
  "dn10:2.28.2_0": "So parasattānaṁ parapuggalānaṁ cetasā ceto paricca pajānāti,",
  "dn10:2.28.3_0": "sarāgaṁ vā cittaṁ ‘sarāgaṁ cittan’ti pajānāti,",
  "dn10:2.28.4_0": "vītarāgaṁ vā cittaṁ ‘vītarāgaṁ cittan’ti pajānāti,",
  "dn10:2.28.5_0": "sadosaṁ vā cittaṁ ‘sadosaṁ cittan’ti pajānāti,",
  "dn10:2.28.6_0": "vītadosaṁ vā cittaṁ ‘vītadosaṁ cittan’ti pajānāti,",
  "dn10:2.28.7_0": "samohaṁ vā cittaṁ ‘samohaṁ cittan’ti pajānāti,",
  "dn10:2.28.8_0": "vītamohaṁ vā cittaṁ ‘vītamohaṁ cittan’ti pajānāti,",
  "dn10:2.28.9_0": "saṅkhittaṁ vā cittaṁ ‘saṅkhittaṁ cittan’ti pajānāti,",
  "dn10:2.28.10_0": "vikkhittaṁ vā cittaṁ ‘vikkhittaṁ cittan’ti pajānāti,",
  "dn10:2.28.11_0": "mahaggataṁ vā cittaṁ ‘mahaggataṁ cittan’ti pajānāti,",
  "dn10:2.28.12_0": "amahaggataṁ vā cittaṁ ‘amahaggataṁ cittan’ti pajānāti,",
  "dn10:2.28.13_0": "sauttaraṁ vā cittaṁ ‘sauttaraṁ cittan’ti pajānāti,",
  "dn10:2.28.14_0": "anuttaraṁ vā cittaṁ ‘anuttaraṁ cittan’ti pajānāti,",
  "dn10:2.28.15_0": "samāhitaṁ vā cittaṁ ‘samāhitaṁ cittan’ti pajānāti,",
  "dn10:2.28.16_0": "asamāhitaṁ vā cittaṁ ‘asamāhitaṁ cittan’ti pajānāti,",
  "dn10:2.28.17_0": "vimuttaṁ vā cittaṁ ‘vimuttaṁ cittan’ti pajānāti,",
  "dn10:2.28.18_0": "avimuttaṁ vā cittaṁ ‘avimuttaṁ cittan’ti pajānāti.",
  "dn10:2.29.1_0": "Seyyathāpi, māṇava,",
  "dn10:2.29.1_1": "itthī vā puriso vā daharo yuvā maṇḍanajātiko ādāse vā parisuddhe pariyodāte acche vā udakapatte sakaṁ",
  "dn10:2.29.1_2": "mukhanimittaṁ paccavekkhamāno sakaṇikaṁ vā sakaṇikanti jāneyya,",
  "dn10:2.29.1_3": "akaṇikaṁ vā akaṇikanti jāneyya.",
  "dn10:2.29.2_0": "Evameva kho, māṇava, bhikkhu …pe…",
  "dn10:2.29.3_0": "yampi, māṇava,",
  "dn10:2.29.3_1": "bhikkhu evaṁ samāhite …pe…",
  "dn10:2.29.3_2": "āneñjappatte cetopariyañāṇāya cittaṁ abhinīharati abhininnāmeti.",
  "dn10:2.29.4_0": "So parasattānaṁ parapuggalānaṁ cetasā ceto paricca pajānāti,",
  "dn10:2.29.5_0": "sarāgaṁ vā cittaṁ sarāgaṁ cittanti pajānāti …pe…",
  "dn10:2.29.6_0": "avimuttaṁ vā cittaṁ avimuttaṁ cittanti pajānāti.",
  "dn10:2.29.7_0": "Idampissa hoti paññāya.",
  "dn10:2.30.1_0": "So evaṁ samāhite citte …pe… āneñjappatte pubbenivāsānussatiñāṇāya cittaṁ abhinīharati abhininnāmeti",
  "dn10:2.30.2_0": "So anekavihitaṁ pubbenivāsaṁ anussarati.",
  "dn10:2.30.2_1": "Seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "dn10:2.30.2_2": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi",
  "dn10:2.30.2_3": "anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe:",
  "dn10:2.30.2_4": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto.",
  "dn10:2.30.2_5": "So tato cuto amutra udapādiṁ;",
  "dn10:2.30.2_6": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto;",
  "dn10:2.30.2_7": "so tato cuto idhūpapanno’ti.",
  "dn10:2.30.2_8": "Iti sākāraṁ sauddesaṁ anekavihitaṁ pubbenivāsaṁ anussarati.",
  "dn10:2.31.1_0": "Seyyathāpi, māṇava,",
  "dn10:2.31.1_1": "puriso sakamhā gāmā aññaṁ gāmaṁ gaccheyya;",
  "dn10:2.31.1_2": "tamhāpi gāmā aññaṁ gāmaṁ gaccheyya;",
  "dn10:2.31.1_3": "so tamhā gāmā sakaṁyeva gāmaṁ paccāgaccheyya.",
  "dn10:2.31.1_4": "Tassa evamassa:",
  "dn10:2.31.1_5": "‘ahaṁ kho sakamhā gāmā amuṁ gāmaṁ agacchiṁ,",
  "dn10:2.31.1_6": "tatra evaṁ aṭṭhāsiṁ evaṁ nisīdiṁ evaṁ abhāsiṁ evaṁ tuṇhī ahosiṁ.",
  "dn10:2.31.1_7": "So tamhāpi gāmā amuṁ gāmaṁ gacchiṁ,",
  "dn10:2.31.1_8": "tatrāpi evaṁ aṭṭhāsiṁ evaṁ nisīdiṁ evaṁ abhāsiṁ evaṁ tuṇhī ahosiṁ.",
  "dn10:2.31.1_9": "Somhi tamhā gāmā sakaṁyeva gāmaṁ paccāgato’ti.",
  "dn10:2.31.2_0": "Evameva kho, māṇava,",
  "dn10:2.31.2_1": "bhikkhu …pe… yampi, māṇava,",
  "dn10:2.31.2_2": "bhikkhu evaṁ samāhite citte …pe…",
  "dn10:2.31.2_3": "āneñjappatte pubbenivāsānussatiñāṇāya cittaṁ abhinīharati abhininnāmeti.",
  "dn10:2.31.3_0": "So anekavihitaṁ pubbenivāsaṁ anussarati.",
  "dn10:2.31.3_1": "Seyyathidaṁ—ekampi jātiṁ …pe…",
  "dn10:2.31.3_2": "iti sākāraṁ sauddesaṁ anekavihitaṁ pubbenivāsaṁ anussarati.",
  "dn10:2.31.4_0": "Idampissa hoti paññāya.",
  "dn10:2.32.1_0": "So evaṁ samāhite citte …pe…",
  "dn10:2.32.1_1": "āneñjappatte sattānaṁ cutūpapātañāṇāya cittaṁ abhinīharati abhininnāmeti.",
  "dn10:2.32.2_0": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate,",
  "dn10:2.32.2_1": "yathākammūpage satte pajānāti:",
  "dn10:2.32.2_2": "‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā",
  "dn10:2.32.2_3": "ariyānaṁ upavādakā micchādiṭṭhikā micchādiṭṭhikammasamādānā.",
  "dn10:2.32.2_4": "Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "dn10:2.32.2_5": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "dn10:2.32.2_6": "ariyānaṁ anupavādakā sammādiṭṭhikā sammādiṭṭhikammasamādānā.",
  "dn10:2.32.2_7": "Te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "dn10:2.32.2_8": "Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate,",
  "dn10:2.32.2_9": "yathākammūpage satte pajānāti.",
  "dn10:2.33.1_0": "Seyyathāpi, māṇava,",
  "dn10:2.33.1_1": "majjhesiṅghāṭake pāsādo,",
  "dn10:2.33.1_2": "tattha cakkhumā puriso ṭhito passeyya manusse gehaṁ pavisantepi nikkhamantepi rathikāyapi vīthiṁ sañcarante majjhesiṅghāṭake nisinnepi.",
  "dn10:2.33.1_3": "Tassa evamassa:",
  "dn10:2.33.1_4": "‘ete manussā gehaṁ pavisanti,",
  "dn10:2.33.1_5": "ete nikkhamanti,",
  "dn10:2.33.1_6": "ete rathikāya vīthiṁ sañcaranti,",
  "dn10:2.33.1_7": "ete majjhesiṅghāṭake nisinnā’ti.",
  "dn10:2.33.2_0": "Evameva kho, māṇava, bhikkhu …pe…",
  "dn10:2.33.3_0": "yampi, māṇava,",
  "dn10:2.33.3_1": "bhikkhu evaṁ samāhite citte …pe…",
  "dn10:2.33.3_2": "āneñjappatte sattānaṁ cutūpapātañāṇāya cittaṁ abhinīharati abhininnāmeti.",
  "dn10:2.33.4_0": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate,",
  "dn10:2.33.4_1": "yathākammūpage satte pajānāti.",
  "dn10:2.33.5_0": "Idampissa hoti paññāya.",
  "dn10:2.34.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "dn10:2.34.1_1": "āsavānaṁ khayañāṇāya cittaṁ abhinīharati abhininnāmeti.",
  "dn10:2.34.2_0": "So idaṁ dukkhanti yathābhūtaṁ pajānāti,",
  "dn10:2.34.2_1": "ayaṁ dukkhasamudayoti yathābhūtaṁ pajānāti,",
  "dn10:2.34.2_2": "ayaṁ dukkhanirodhoti yathābhūtaṁ pajānāti,",
  "dn10:2.34.2_3": "ayaṁ dukkhanirodhagāminī paṭipadāti yathābhūtaṁ pajānāti;",
  "dn10:2.34.3_0": "ime āsavāti yathābhūtaṁ pajānāti,",
  "dn10:2.34.3_1": "ayaṁ āsavasamudayoti yathābhūtaṁ pajānāti,",
  "dn10:2.34.3_2": "ayaṁ āsavanirodhoti yathābhūtaṁ pajānāti,",
  "dn10:2.34.3_3": "ayaṁ āsavanirodhagāminī paṭipadāti yathābhūtaṁ pajānāti.",
  "dn10:2.35.1_0": "Tassa evaṁ jānato evaṁ passato kāmāsavāpi cittaṁ vimuccati,",
  "dn10:2.35.1_1": "bhavāsavāpi cittaṁ vimuccati,",
  "dn10:2.35.1_2": "avijjāsavāpi cittaṁ vimuccati,",
  "dn10:2.35.2_0": "vimuttasmiṁ vimuttamiti ñāṇaṁ hoti.",
  "dn10:2.35.3_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.",
  "dn10:2.36.1_0": "Seyyathāpi, māṇava,",
  "dn10:2.36.1_1": "pabbatasaṅkhepe udakarahado accho vippasanno anāvilo.",
  "dn10:2.36.1_2": "Tattha cakkhumā puriso tīre ṭhito passeyya sippisambukampi sakkharakathalampi macchagumbampi carantampi tiṭṭhantampi.",
  "dn10:2.36.1_3": "Tassa evamassa:",
  "dn10:2.36.1_4": "‘ayaṁ kho udakarahado accho vippasanno anāvilo.",
  "dn10:2.36.1_5": "Tatrime sippisambukāpi sakkharakathalāpi macchagumbāpi carantipi tiṭṭhantipī’ti.",
  "dn10:2.36.2_0": "Evameva kho, māṇava, bhikkhu …pe…",
  "dn10:2.36.3_0": "yampi, māṇava,",
  "dn10:2.36.3_1": "bhikkhu evaṁ samāhite citte …pe…",
  "dn10:2.36.3_2": "āneñjappatte āsavānaṁ khayañāṇāya cittaṁ abhinīharati abhininnāmeti.",
  "dn10:2.36.4_0": "So idaṁ dukkhanti yathābhūtaṁ pajānāti …pe…",
  "dn10:2.36.5_0": "āsavanirodhagāminī paṭipadāti yathābhūtaṁ pajānāti.",
  "dn10:2.36.6_0": "Tassa evaṁ jānato evaṁ passato kāmāsavāpi cittaṁ vimuccati,",
  "dn10:2.36.6_1": "bhavāsavāpi cittaṁ vimuccati,",
  "dn10:2.36.6_2": "avijjāsavāpi cittaṁ vimuccati,",
  "dn10:2.36.6_3": "vimuttasmiṁ vimuttamiti ñāṇaṁ hoti,",
  "dn10:2.36.6_4": "‘khīṇā jāti,",
  "dn10:2.36.6_5": "vusitaṁ brahmacariyaṁ,",
  "dn10:2.36.6_6": "kataṁ karaṇīyaṁ,",
  "dn10:2.36.6_7": "nāparaṁ itthattāyā’ti pajānāti.",
  "dn10:2.36.7_0": "Idampissa hoti paññāya.",
  "dn10:2.37.1_0": "Ayaṁ kho so, māṇava,",
  "dn10:2.37.1_1": "ariyo paññākkhandho yassa so bhagavā vaṇṇavādī ahosi,",
  "dn10:2.37.1_2": "yattha ca imaṁ janataṁ samādapesi nivesesi patiṭṭhāpesi.",
  "dn10:2.37.2_0": "Natthi cevettha uttarikaraṇīyan”ti.",
  "dn10:2.37.3_0": "“Acchariyaṁ, bho ānanda, abbhutaṁ, bho ānanda.",
  "dn10:2.37.4_0": "So cāyaṁ, bho ānanda, ariyo paññākkhandho paripuṇṇo, no aparipuṇṇo.",
  "dn10:2.37.5_0": "Evaṁ paripuṇṇañcāhaṁ,",
  "dn10:2.37.5_1": "bho ānanda,",
  "dn10:2.37.5_2": "ariyaṁ paññākkhandhaṁ ito bahiddhā aññesu samaṇabrāhmaṇesu na samanupassāmi.",
  "dn10:2.37.6_0": "Natthi cevettha uttarikaraṇīyaṁ.",
  "dn10:2.37.7_0": "Abhikkantaṁ, bho ānanda, abhikkantaṁ, bho ānanda.",
  "dn10:2.37.8_0": "Seyyathāpi,",
  "dn10:2.37.8_1": "bho ānanda,",
  "dn10:2.37.8_2": "nikkujjitaṁ vā ukkujjeyya,",
  "dn10:2.37.8_3": "paṭicchannaṁ vā vivareyya,",
  "dn10:2.37.8_4": "mūḷhassa vā maggaṁ ācikkheyya,",
  "dn10:2.37.8_5": "andhakāre vā telapajjotaṁ dhāreyya:",
  "dn10:2.37.8_6": "‘cakkhumanto rūpāni dakkhantī’ti;",
  "dn10:2.37.8_7": "evamevaṁ bhotā ānandena anekapariyāyena dhammo pakāsito.",
  "dn10:2.37.9_0": "Esāhaṁ, bho ānanda, taṁ bhavantaṁ gotamaṁ saraṇaṁ gacchāmi dhammañca bhikkhusaṅghañca.",
  "dn10:2.37.10_0": "Upāsakaṁ maṁ bhavaṁ ānando dhāretu ajjatagge pāṇupetaṁ saraṇaṁ gatan”ti.",
  "dn10:2.37.11_0": "Subhasuttaṁ niṭṭhitaṁ dasamaṁ."
}