{
  "tika-s0519t3:0_0": "3. Niddesavāravaṇṇanā",
  "tika-s0519t3:1_0": "4.",
  "tika-s0519t3:1_1": "Niddesavāre sāmaññatoti sādhāraṇato. Visesenāti asādhāraṇato. Padatthoti saddattho. Lakkhaṇanti sabhāvo. Kamoti anupubbī.",
  "tika-s0519t3:1_2": "Ettāvatāti ettakappamāṇabhāvo.",
  "tika-s0519t3:1_3": "Hetvādīti hetuphalabhūmiupanisāsabhāgavisabhāgalakkhaṇanayā.",
  "tika-s0519t3:1_4": "Visesato pana lakkhaṇanti sambandho.",
  "tika-s0519t3:2_0": "Hārasaṅkhepavaṇṇanā",
  "tika-s0519t3:3_0": "1.Yaṁ,",
  "tika-s0519t3:3_1": "bhikkhaveti ettha yanti paccattavacanaṁ, tañca sukhaṁ,",
  "tika-s0519t3:3_2": "somanassanti dvayena samānādhikaraṇanti katvā ‘‘assādīyatīti assādo, sukhaṁ, somanassañcā’’ti vuttaṁ.",
  "tika-s0519t3:3_3": "Sukhādivedanā viya manāpiyarūpādipi avītarāgassa assādetabbanti āha ‘‘evaṁ iṭṭhārammaṇampī’’ti.",
  "tika-s0519t3:3_4": "‘‘Assādeti etāyāti vā assādo,",
  "tika-s0519t3:3_5": "taṇhā’’ti etena ‘‘ya’’nti hetuatthe nipātoti dasseti.",
  "tika-s0519t3:3_6": "Tatrāyamattho – yena hetunā pañcupādānakkhandhe paṭicca assādanīyabhāvena uppajjati sukhaṁ somanassaṁ,",
  "tika-s0519t3:3_7": "ayaṁ taṇhāsaṅkhāto assādo assādanakiriyāya kāraṇanti.",
  "tika-s0519t3:3_8": "Iti katvā ayamattho diṭṭhābhinandanādibhāvato vipallāsesupi sambhavatīti āha ‘‘evaṁ vipallāsāpī’’ti.",
  "tika-s0519t3:3_9": "Aniṭṭhampīti pi-saddena iṭṭhampīti yojetabbaṁ,",
  "tika-s0519t3:3_10": "anavasesā sāsavā dhammā idha ārammaṇaggahaṇena gahitāti āha ‘‘sabbesaṁ tebhūmakasaṅkhārāna’’nti.",
  "tika-s0519t3:4_0": "Dukkhādukkhamasukhavedanānanti ettha dukkhasabhāvā eva adukkhamasukhā vedanā gahitā aniṭṭhārammaṇassa adhippetattā, na sukhasabhāvā. Yaṁ sandhāya vuttaṁ ‘‘yāyaṁ, bhante, adukkhamasukhā vedanā,",
  "tika-s0519t3:4_1": "santasmiṁ esā paṇīte sukhe vuttā bhagavatā’’ti (ma. ni. 2.88; saṁ. ni. 4.267).",
  "tika-s0519t3:4_2": "‘‘Sukhapariyāyasabbhāvato’’ti iminā iṭṭhatāmattatopi lesena sattānaṁ ārammaṇassa assādanīyatā sambhavatīti dasseti.",
  "tika-s0519t3:5_0": "Ādīnavo dosanissandanatāya doso,",
  "tika-s0519t3:5_1": "svāyaṁ pīḷanavuttiyā veditabboti āha ‘‘ādīnavo dukkhā vedanā, tissopi vā dukkhatā’’ti.",
  "tika-s0519t3:5_2": "Evaṁ dosatthataṁ ādīnavassa dassetvā idāni kapaṇatthataṁ dassetuṁ ‘‘atha vā’’tiādi vuttaṁ.",
  "tika-s0519t3:5_3": "Yatoti yasmā dosakapaṇasabhāvattāti vuttaṁ hoti.",
  "tika-s0519t3:6_0": "Nissaratīti vivitti, sabbasaṅkhāravivekoti attho.",
  "tika-s0519t3:6_1": "Sāmaññaniddesenāti nissaraṇasaddavacanīyatāsāmaññena.",
  "tika-s0519t3:6_2": "Purimānanti assādādīnavatānaṁ.",
  "tika-s0519t3:6_3": "Upāyo cātiādīsu ca-saddo padapūraṇamattanti katvā āha ‘‘pacchimānañcā’’ti, phalādīnanti attho.",
  "tika-s0519t3:6_4": "Tadantogadhabhedānanti ariyamaggapariyāpannavisesānaṁ.",
  "tika-s0519t3:7_0": "Kāmabhavādīnanti ādi-saddena na rūpārūpabhavā eva gahitā,",
  "tika-s0519t3:7_1": "atha kho te ca saññībhavādayo ca ekavokārabhavādayo ca gahitā.",
  "tika-s0519t3:7_2": "Tenāha ‘‘tiṇṇaṁ tiṇṇaṁ bhavāna’’nti.",
  "tika-s0519t3:8_0": "Yāvadeva anupādāparinibbānatthā bhagavato desanāti āha ‘‘nanu ca…pe… nipphādīyatī’’ti.",
  "tika-s0519t3:8_1": "‘‘Vuttamevā’’ti iminā punaruttidosaṁ codeti.",
  "tika-s0519t3:8_2": "Itaro ‘‘saccameta’’nti anujānitvā ‘‘tañca kho’’tiādinā pariharati.",
  "tika-s0519t3:8_3": "‘‘Paramparāyā’’ti etena ajjhattaṁ yonisomanasikāro viya na paratoghoso āsannakāraṇaṁ dhammādhigamassa dhammassa paccattaṁ vedanīyattāti dasseti.",
  "tika-s0519t3:8_4": "Tathā hi ‘‘akkhātāro tathāgatā, paṭipannā pamokkhanti,",
  "tika-s0519t3:8_5": "jhāyino mārabandhanā’’ti (dha. pa. 276) vuttaṁ.",
  "tika-s0519t3:8_6": "Tadadhigamakāraṇaṁ ariyamaggādhigamakāraṇaṁ siyā.",
  "tika-s0519t3:8_7": "Kiṁ pana tanti āha ‘‘sampattibhavahetū’’ti,",
  "tika-s0519t3:8_8": "tena carimattabhāvahetubhūtaṁ puññasampattiṁ vadati.",
  "tika-s0519t3:9_0": "‘‘Attānudiṭṭhiṁ ūhacca,",
  "tika-s0519t3:9_1": "evaṁ maccutaro siyā’’ti idaṁ ariyamaggassa pubbabhāgapaṭipadāya phalabhāvasādhanaṁ.",
  "tika-s0519t3:9_2": "Yena hi vidhinā attānudiṭṭhisamugghāto, maccutaraṇañca siyā,",
  "tika-s0519t3:9_3": "so ‘‘eva’’nti iminā pakāsitoti.",
  "tika-s0519t3:9_4": "Attānudiṭṭhisamugghātamaccutaraṇānaṁ phalabhāve vattabbameva natthi.",
  "tika-s0519t3:10_0": "‘‘Dhammo have’’ti pana gāthāyaṁ lokiyassa puññaphalassa vuttattā āha ‘‘idaṁ phala’’nti. Yaṁ nibbattetabbaṁ, taṁ phalaṁ. Yaṁ nibbattakaṁ, so upāyo. Ayamettha vinicchayo. Tenāha ‘‘etena nayenā’’tiādi.",
  "tika-s0519t3:10_1": "Upadhisampattīti attabhāvasobhā.",
  "tika-s0519t3:11_0": "Visuddhīti ñāṇadassanavisuddhi adhippetāti āha – ‘‘etthāpi…pe… viññātu’’nti.",
  "tika-s0519t3:11_1": "‘‘Yasmā panā’’tiādināpi tamevatthaṁ vacanantare pākaṭataraṁ karoti.",
  "tika-s0519t3:12_0": "Sarūpato āgatāni ‘‘yato kho, bhikkhave,",
  "tika-s0519t3:12_1": "bhikkhu pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānātī’’tiādīsu (saṁ. ni. 3.26-28).",
  "tika-s0519t3:12_2": "Ekadesenaāgatāni ‘‘saṁyojaniyesu, bhikkhave,",
  "tika-s0519t3:12_3": "dhammesu assādānupassino viharato (saṁ. ni. 2.53), bahudukkhā bahupāyāsā, ādīnavo ettha bhiyyo (ma. ni. 1.117), saṅkhārānametaṁ nissaraṇaṁ,",
  "tika-s0519t3:12_4": "yadidaṁ nibbāna’’ntiādīsu (paṭi. ma. 1.24; 3.41).",
  "tika-s0519t3:12_5": "Na sarūpena āgatāni yathā sāmaññaphalasuttādīsu.",
  "tika-s0519t3:12_6": "Atthavasenāti assādetabbādiatthavasena. Na papañcitoti na vitthārito.",
  "tika-s0519t3:13_0": "2.Esevanayoti atidesena viciyamānavacanaseso atidiṭṭho.",
  "tika-s0519t3:13_1": "Bhāvatthe tohi āha ‘‘vissajjitanti vissajjanā’’ti.",
  "tika-s0519t3:13_2": "Sutte āgataṁ na atthasaṁvaṇṇanāvasena aṭṭhakathāyaṁ āgatanti adhippāyo.",
  "tika-s0519t3:13_3": "Pucchānurūpatā idha pubbāparanti catubyūhapubbāparato imaṁ visesetvā dasseti.",
  "tika-s0519t3:13_4": "Pucchānusandhīti pucchāya vissajjanena anusandhānaṁ.",
  "tika-s0519t3:13_5": "Aṭṭhakathāyaṁ pana heṭṭhimadesanāya pucchānimittapavattauparidesanāya sambandho ‘‘pucchānusandhī’’ti vuttaṁ.",
  "tika-s0519t3:13_6": "Pubbāpekkhanti pucchitavissajjitapadāpekkhaṁ.",
  "tika-s0519t3:13_7": "‘‘Suttassā’’ti vā iminā pucchāvissajjanāanugītiyo ṭhapetvā seso vicayahārapadattho saṅgahitoti padassāpi saṅgaho veditabbo.",
  "tika-s0519t3:13_8": "Imasmiṁ pakkhe gāthāyaṁ ca-saddo padapūraṇamatte daṭṭhabbo.",
  "tika-s0519t3:14_0": "‘‘Cakkhu anicca’’nti puṭṭhe ‘‘āma,",
  "tika-s0519t3:14_1": "cakkhu aniccamevā’’ti ekantato vissajjanaṁ ekaṁsabyākaraṇaṁ. ‘‘Aññindriyaṁ bhāvetabbaṁ,",
  "tika-s0519t3:14_2": "sacchikātabbañcā’’ti puṭṭhe ‘‘maggapariyāpannaṁ bhāvetabbaṁ,",
  "tika-s0519t3:14_3": "phalapariyāpannaṁ sacchikātabba’’nti vibhajitvā vissajjanaṁ vibhajjabyākaraṇaṁ.",
  "tika-s0519t3:14_4": "‘‘Aññindriyaṁ kusala’’nti puṭṭhe ‘‘kiṁ anavajjaṭṭho kusalaṭṭho,",
  "tika-s0519t3:14_5": "udāhu sukhavipākaṭṭho’’ti paṭipucchitvā vissajjanaṁ paṭipucchābyākaraṇaṁ. ‘‘Sassato attā,",
  "tika-s0519t3:14_6": "asassato vā’’ti vutte ‘‘abyākatameta’’ntiādinā avissajjanaṁ ṭhapanaṁ.",
  "tika-s0519t3:14_7": "‘‘Kiṁ panete kusalāti vā dhammāti vā ekatthā,",
  "tika-s0519t3:14_8": "udāhu nānatthā’’ti idaṁ pucchanaṁ sāvasesaṁ.",
  "tika-s0519t3:14_9": "Vissajjanassa pana sāvasesatā veneyyajjhāsayavasena desanāyaṁ veditabbā. Appāṭihīrakaṁ sauttaraṁ. Sappāṭihīrakaṁ niruttaraṁ.",
  "tika-s0519t3:14_10": "Sesaṁ vicayahāraniddese suviññeyyameva.",
  "tika-s0519t3:15_0": "Ettha ca assādo assādahetu yāva āṇattihetūti evaṁ hetūnampi assādādayo veditabbā.",
  "tika-s0519t3:15_1": "Tattha saṅkhepato sukhasukhapaccayalakkhaṇo assādo,",
  "tika-s0519t3:15_2": "so visesato saggasampattiyā dīpetabbo. Sā hi tassa ukkaṁso,",
  "tika-s0519t3:15_3": "sesā panettha bhavasampatti tadanvāyikā veditabbā. Tassa hetu dānamayaṁ,",
  "tika-s0519t3:15_4": "sīlamayañca puññakiriyavatthu.",
  "tika-s0519t3:15_5": "Dukkhadukkhapaccayalakkhaṇo ādīnavo.",
  "tika-s0519t3:15_6": "Vipariṇāmasaṅkhāradukkhatānaṁ tadavarodhato vaṭṭadukkhassāpi ettha saṅgaho.",
  "tika-s0519t3:15_7": "Visesato pana kāmānaṁ okāroti daṭṭhabbo, svāyaṁ saṁkilesavatthunā,",
  "tika-s0519t3:15_8": "ittarapaccupaṭṭhānatādīhi ca vibhāvetabbo,",
  "tika-s0519t3:15_9": "tassa hetu dasa akusalakammapathā. Nekkhammaṁ nissaraṇaṁ,",
  "tika-s0519t3:15_10": "tassa hetu yathārahaṁ tadanucchavikā pubbabhāgappaṭipadā. Phalaṁ desanāphalameva, tassa hetu desanā. Upāyo yathāvuttaupāyova, tassa hetu cattāri cakkāni. Āṇatti upadeso,",
  "tika-s0519t3:15_11": "tassa rāgaggiādīhi lokassa ādittatā,",
  "tika-s0519t3:15_12": "satthu mahākaruṇāyogo ca hetu.",
  "tika-s0519t3:16_0": "Tathā catūsu ariyasaccesu samudayena assādo, dukkhena ādīnavo, magganirodhehi nissaraṇaṁ, maggo vā upāyo, tadupadeso āṇatti,",
  "tika-s0519t3:16_1": "anupādisesā nibbānadhātu phalaṁ.",
  "tika-s0519t3:16_2": "Iti anupubbakathāya saddhiṁ buddhānaṁ sāmukkaṁsikāya dhammadesanāya niddhāraṇabhāvena vicayo veditabbo.",
  "tika-s0519t3:16_3": "Padassa padatthasambandho hetu. So hi tassa pavattinimittaṁ, pañhassa ñātukāmatā, kathekukāmatā ca.",
  "tika-s0519t3:16_4": "Adiṭṭhajotanādīnañhi catunnaṁ ñātukāmatā, itarassa itarā. Vissajjanassa pañho hetu.",
  "tika-s0519t3:16_5": "Evaṁ sesānampi yathārahaṁ vattabbaṁ.",
  "tika-s0519t3:17_0": "3.Byañjanatthānaṁ yuttāyuttaparikkhāti byañjanaggahaṇena padaṁ gahitaṁ,",
  "tika-s0519t3:17_1": "atthaggahaṇena pañhādīhi saddhiṁ assādādayo gahitā.",
  "tika-s0519t3:17_2": "Vicayahārapadatthā eva hi yuttāyuttādivisesasahitā yuttihārādīnaṁ padatthā.",
  "tika-s0519t3:17_3": "Tathā hi padaṭṭhānapadaṭṭhānikabhāvavisiṭṭhā teyeva padaṭṭhānahārassa padatthā.",
  "tika-s0519t3:17_4": "Lakkhaṇalakkhitabbatāvisiṭṭhā,",
  "tika-s0519t3:17_5": "niddhāritā ca lakkhaṇahārassa,",
  "tika-s0519t3:17_6": "nibbacanādivibhāvanāvisiṭṭhā catubyūhahārassa, sabhāgadhammavasena,",
  "tika-s0519t3:17_7": "visabhāgadhammavasena ca āvaṭṭanavisiṭṭhā āvaṭṭahārassa,",
  "tika-s0519t3:17_8": "bhūmivibhāgādivisiṭṭhā vibhattihārassa,",
  "tika-s0519t3:17_9": "paṭipakkhato parivattanavisiṭṭhā parivattanahārassa,",
  "tika-s0519t3:17_10": "pariyāyavevacanavisiṭṭhā vevacanahārassa,",
  "tika-s0519t3:17_11": "pabhavādipaññāpanavisiṭṭhā paññattihārassa,",
  "tika-s0519t3:17_12": "khandhādimukhehi otaraṇavisiṭṭhā otaraṇahārassa,",
  "tika-s0519t3:17_13": "padapadatthapañhārambhasodhanavisiṭṭhā sodhanahārassa,",
  "tika-s0519t3:17_14": "sāmaññavisesaniddhāraṇavisiṭṭhā adhiṭṭhānahārassa,",
  "tika-s0519t3:17_15": "paccayadhammehi parikkharaṇavisiṭṭhā parikkhārahārassa,",
  "tika-s0519t3:17_16": "pahātabbabhāvetabbatāniddhāraṇavisiṭṭhā samāropanahārassa padatthā.",
  "tika-s0519t3:17_17": "‘‘Byañjanassa sabhāvaniruttitā,",
  "tika-s0519t3:17_18": "atthassa suttādīhi avilomanaṁ yuttabhāvo’’ti iminā asabhāvaniruttitā,",
  "tika-s0519t3:17_19": "suttādīhi vilomanañca ayuttabhāvoti dīpeti,",
  "tika-s0519t3:17_20": "tena yuttāyuttīnaṁ hetuṁ dasseti.",
  "tika-s0519t3:18_0": "4.Yonisomanasikārādīti ādisaddena saddhammassavanasappurisūpanissayādisādhāraṇaṁ,",
  "tika-s0519t3:18_1": "asādhāraṇañca deyyapaṭiggāhakādiṁ saṅgaṇhāti.",
  "tika-s0519t3:18_2": "Sambhavatoti yathārahaṁ tassa dhammassa anurūpaṁ.",
  "tika-s0519t3:18_3": "Yāva sabbadhammāti ettha sabbaṁ nāma padesasabbaṁ, na sabbasabbanti.",
  "tika-s0519t3:18_4": "Ayañhi sabbasaddo yathā paṭhamavikappe sutte āgatadhammavasena padesavisayo,",
  "tika-s0519t3:18_5": "evaṁ dutiyavikappe padaṭṭhānapadaṭṭhānikaniddhāraṇena taṁtaṁpakaraṇaparicchinnadhammaggahaṇato padesavisayo eva, na anavasesadhammavisayoti.",
  "tika-s0519t3:18_6": "Suttāgatadhammānaṁ yāni padaṭṭhānāni,",
  "tika-s0519t3:18_7": "tesañca yānīti evaṁ kāraṇaparamparāniddhāraṇalakkhaṇo padaṭṭhānahāro,",
  "tika-s0519t3:18_8": "parikkhārahāro pana suttāgatadhammānaṁ taṁtaṁpaccayuppannānaṁ paṭihetupaccayatāvisesavibhāvanalakkhaṇoti satipi kāraṇavicāraṇabhāve ayaṁ padaṭṭhānahāraparikkhārahārānaṁ viseso.",
  "tika-s0519t3:19_0": "5.",
  "tika-s0519t3:19_1": "Yathā ‘‘samānādhikaraṇasamānapade’’tiādīsu ekasaddassa attho samānasaddo,",
  "tika-s0519t3:19_2": "evaṁ ekarasaṭṭhena bhāvanā ‘‘ekuppādā’’tiādīsu (kathā.",
  "tika-s0519t3:19_3": "473) viya ekalakkhaṇāti ettha ekasaddo samānatthoti āha ‘‘samānalakkhaṇā’’ti.",
  "tika-s0519t3:19_4": "Saṁvaṇṇanāvasenāti ettha kammatthe ana-saddo,",
  "tika-s0519t3:19_5": "saṁvaṇṇetabbatāvasenāti attho. Lakkhaṇāti upalakkhaṇā.",
  "tika-s0519t3:19_6": "‘‘Nānattakāyanānattasaññino (dī. ni. 3.341, 357, 359; a. ni. 9.24),",
  "tika-s0519t3:19_7": "nānattasaññānaṁ amanasikārā’’tiādīsu sahacāritā daṭṭhabbā.",
  "tika-s0519t3:19_8": "Saññāsahagatā hi dhammā tattha saññāggahaṇena gahitā.",
  "tika-s0519t3:19_9": "‘‘Dadaṁ mittāni ganthatī’’tiādīsu (saṁ. ni. 1.246; su. ni. 189) samānakiccatā.",
  "tika-s0519t3:19_10": "Piyavacanatthacariyā samānattatāpi hi tattha mittaganthanakiccena samānakiccā gayhanti saṅgahavatthubhāvato.",
  "tika-s0519t3:19_11": "‘‘Phassapaccayā vedanā’’tiādīsu (ma. ni. 3.126; saṁ. ni. 2.1, 39; mahāva. 1; vibha. 225; udā. 1; netti. 24) samānahetutā. Yathā hi phasso vedanāya,",
  "tika-s0519t3:19_12": "evaṁ saññādīnampi sahajātādinā paccayo hoti evāti tepi samānahetutāya vuttā eva honti.",
  "tika-s0519t3:19_13": "Tathā hi vuttaṁ ‘‘tajjāmanoviññāṇadhātusamphassajā cetanā’’ti (dha. sa. 5), ‘‘phuṭṭho sañjānāti, phuṭṭho cetetī’’tiādi (saṁ. ni. 4.93).",
  "tika-s0519t3:19_14": "Evaṁ ‘‘taṇhāpaccayā upādāna’’nti (ma. ni. 3.126; saṁ. ni. 2.1, 39; mahāva. 1; vibha. 225; udā. 1; netti. 24) evamādipi udāharitabbaṁ.",
  "tika-s0519t3:19_15": "‘‘Avijjāpaccayā saṅkhārā’’tiādīsu (ma. ni. 3.126; saṁ. ni. 2.1, 39; mahāva. 1; vibha. 225; udā. 1; netti. 24) samānaphalatā daṭṭhabbā.",
  "tika-s0519t3:19_16": "Yathā hi saṅkhārā avijjāya phalaṁ,",
  "tika-s0519t3:19_17": "evaṁ taṇhupādādīnampīti tepi tattha gahitāva honti.",
  "tika-s0519t3:19_18": "Tenāha ‘‘purimakammabhavasmiṁ moho avijjā āyūhanā saṅkhārā nikanti taṇhā upagamanaṁ upādāna’’nti.",
  "tika-s0519t3:19_19": "‘‘Rūpaṁ assādeti abhinandati ,",
  "tika-s0519t3:19_20": "taṁ ārabbha rāgo uppajjatī’’ti (paṭṭhā.",
  "tika-s0519t3:19_21": "1.1.424) vutte taṁsampayuttā vedanādayo vuttā eva honti samānārammaṇabhāvato.",
  "tika-s0519t3:19_22": "Na hi tehi vinā tassa uppatti atthi.",
  "tika-s0519t3:19_23": "Evamādīhīti ettha ādisaddena atthappakaraṇaliṅgasaddantarasannidhānasāmatthiyādīnampi saṅgaho daṭṭhabbo.",
  "tika-s0519t3:19_24": "Atthādivasenapi hi sutte avuttānampi vuttānaṁ viya niddhāraṇaṁ sambhavatīti.",
  "tika-s0519t3:19_25": "Vuttappakārenāti ‘‘vadhakaṭṭhena ekalakkhaṇānī’’tiādinā pāḷiyaṁ,",
  "tika-s0519t3:19_26": "‘‘sahacāritā’’tiādinā aṭṭhakathāyañca vuttena pakārena.",
  "tika-s0519t3:20_0": "6.",
  "tika-s0519t3:20_1": "‘‘Phusanaṭṭhena phasso’’tiādinā niddhāretvā vacanaṁ nibbacanaṁ, taṁ pana padasseva,",
  "tika-s0519t3:20_2": "na vākyassāti āha ‘‘padanibbacana’’nti.",
  "tika-s0519t3:20_3": "Adhippāyanidānānipettha byañjanamukheneva niddhāretabbāni.",
  "tika-s0519t3:20_4": "Nibbacanapubbāparasandhīsu vattabbameva natthīti āha ‘‘visesato byañjanadvāreneva atthapariyesanā’’ti. Pavattinimittaṁ ajjhāsayādi.",
  "tika-s0519t3:21_0": "7.‘‘Padaṭṭhāne’’ti idaṁ sutte āgatadhammānaṁ kāraṇabhūtepi dhamme niddhāretvā sabhāgato,",
  "tika-s0519t3:21_1": "visabhāgato ca āvaṭṭanaṁ kātabbanti dassanatthaṁ vuttaṁ, na tantivasena.",
  "tika-s0519t3:21_2": "Tasmā padaṭṭhānaniddhāraṇāya vināpi āvaṭṭanaṁ yuttamevāti siddhaṁ hoti.",
  "tika-s0519t3:21_3": "Padassa vā saddapavattiṭṭhānaṁ padaṭṭhānaṁ padattho.",
  "tika-s0519t3:21_4": "Etasmiṁ pakkhe ‘‘ārambhatha nikkamathāti (saṁ. ni. 1.185; netti. 29; peṭako. 38; mi. pa.",
  "tika-s0519t3:21_5": "5.1.4) vīriyassa padaṭṭhāna’’nti (netti.",
  "tika-s0519t3:21_6": "29) ettha yvāyamārambhadhātuādiko attho vutto,",
  "tika-s0519t3:21_7": "taṁ vīriyasaddassa pavattiṭṭhānaṁ vīriyasaddābhidheyyo atthoti evamattho veditabbo. Sesesupi eseva nayo. Sesakaṁ nāmagahitato itaraṁ,",
  "tika-s0519t3:21_8": "taṁ pana tassa paṭipakkhabhūtaṁ vā siyā,",
  "tika-s0519t3:21_9": "aññaṁ vāti āha ‘‘visabhāgatāya aggahaṇena vā’’ti.",
  "tika-s0519t3:21_10": "Saṁvaṇṇanāya yojentoti yathāvuttavisabhāgadhammaniddhāraṇabhūtena atthakathanena pāḷiyaṁ yojento. Tenāha ‘‘desana’’nti.",
  "tika-s0519t3:21_11": "‘‘Paṭipakkhe’’ti idaṁ nidassanamattaṁ daṭṭhabbaṁ sabhāgadhammavasenapi āvaṭṭanassa icchitattā.",
  "tika-s0519t3:22_0": "8.Nāmavasenāti sādhāraṇanāmavasena.",
  "tika-s0519t3:22_1": "Pāḷiyaṁ pana ‘‘micchattaniyatānaṁ sattānaṁ,",
  "tika-s0519t3:22_2": "aniyatānañca sattānaṁ dassanapahātabbā kilesā sādhāraṇā’’tiāgatattā (netti.",
  "tika-s0519t3:22_3": "34) ‘‘dassanapahātabbādināmavasenā’’ti vuttaṁ.",
  "tika-s0519t3:22_4": "Vatthuvasenāti sattasantānavasena.",
  "tika-s0519t3:22_5": "So hi dhammānaṁ pavattiṭṭhānatāya idha ‘‘vatthū’’ti adhippeto. Tenāha – ‘‘puthujjanassa,",
  "tika-s0519t3:22_6": "sotāpannassa ca kāmarāgabyāpādā sādhāraṇā’’tiādi (netti. 34). Vuttavipariyāyenāti nāmato, vatthuto ca āveṇikatāya.",
  "tika-s0519t3:22_7": "Taṁtaṁmaggaphalaṭṭhānañhi taṁtaṁmaggaphalaṭṭhatā, bhabbānaṁ bhabbatā,",
  "tika-s0519t3:22_8": "abhabbānaṁ abhabbatā asādhāraṇā.",
  "tika-s0519t3:23_0": "9.‘‘Bhāvite’’ti idaṁ bhāvanākiriyāya upalakkhaṇaṁ,",
  "tika-s0519t3:23_1": "na ettha kālavacanicchāti āha ‘‘bhāvetabbeti attho’’ti. Bhāvanā cettha āsevanāti,",
  "tika-s0519t3:23_2": "kusalasaddopi anavajjaṭṭhoti veditabbo . Paṭipakkhatoti vipakkhato.",
  "tika-s0519t3:23_3": "Visadisūdāharaṇena byatirekato yathādhippetadhammappatiṭṭhānā hesā.",
  "tika-s0519t3:24_0": "10.Padatthassāti padābhidheyyassa atthassa, sabhāvadhammassa vā.",
  "tika-s0519t3:25_0": "11.",
  "tika-s0519t3:26_0": "Nikkhepo desanā. Pabhavo samudayo.",
  "tika-s0519t3:27_0": "12.‘‘Avuttānampi saṅgaho’’ti iminā avuttasamuccayattho ca-saddoti dasseti.",
  "tika-s0519t3:28_0": "13.‘‘Gāthāruḷhe’’ti iminā pāḷiāgatova pañho veditabbo, na itaroti dasseti.",
  "tika-s0519t3:28_1": "Tenāha ‘‘buddhādīhi byākate’’ti.",
  "tika-s0519t3:28_2": "Tassa atthassāti āraddhassa atthassa,",
  "tika-s0519t3:28_3": "tena ārambhasodhanassa visayamāha.",
  "tika-s0519t3:28_4": "Ettha ca atthadvāreneva padapucchāsodhanampi karīyatīti puna ‘‘tassa atthassā’’ti vuttaṁ.",
  "tika-s0519t3:28_5": "Atha vā vissajjitamhīti vissajjane.",
  "tika-s0519t3:28_6": "Vissajjanasodhanena hi pañhāsodhanaṁ. Pañheti pucchāyaṁ. Gāthāyanti upalakkhaṇaṁ, tena gāthāyaṁ,",
  "tika-s0519t3:28_7": "suttageyyādīsu cāti vuttaṁ hoti.",
  "tika-s0519t3:28_8": "Yamārabbhāti yaṁ sīlādimārabbha gāthādīsu desitaṁ, tasmiṁ ārambheti attho. Pucchitāti pucchākārinī, ‘‘kā ettha padasuddhi, kā pañhāsuddhi,",
  "tika-s0519t3:28_9": "kā ārambhasuddhī’’ti evaṁ pucchākārinī pucchaṁ katvā pavattitā suddhāsuddhaparikkhāti yojanā.",
  "tika-s0519t3:29_0": "14.Na vikappayitabbāti yathā loke ‘‘jāti sāmaññaṁ, bhedo sāmaññaṁ,",
  "tika-s0519t3:29_1": "sambandho sāmañña’’ntiādinā sāmaññaṁ jātiādiṁ,",
  "tika-s0519t3:29_2": "tabbidhurañca visesaṁ vikappenti parikappenti,",
  "tika-s0519t3:29_3": "evaṁ na vikappayitabbāti attho.",
  "tika-s0519t3:29_4": "Yadā yo kālaviseso ‘‘sve’’ti laddhavohāro,",
  "tika-s0519t3:29_5": "tadā so taṁdivasātikkame ‘‘ajjā’’ti,",
  "tika-s0519t3:29_6": "puna taṁdivasātikkame ‘‘hiyyo’’ti voharīyatīti anavaṭṭhitasabhāvā ete kālavisesā.",
  "tika-s0519t3:29_7": "Disāyapi ‘‘ekaṁ avadhiṁ apekkhitvā puratthimā disā,",
  "tika-s0519t3:29_8": "tato aññaṁ apekkhitvā pacchimā nāma hotī’’tiādinā anavaṭṭhitasabhāvatā veditabbā.",
  "tika-s0519t3:29_9": "Jātiādiapekkhāyāti jātiādidukkhavisesāpekkhāya.",
  "tika-s0519t3:29_10": "Saccāpekkhāyāti saccasāmaññāpekkhāya.",
  "tika-s0519t3:29_11": "‘‘Taṇhā’’ti vuccamānaṁ kāmataṇhādiapekkhāya sāmaññampi samānaṁ saccāpekkhāya viseso hotīti evamādiṁ sandhāyāha ‘‘esa nayo samudayādīsupī’’ti.",
  "tika-s0519t3:30_0": "16.Etthāti etasmiṁ buddhavacane.",
  "tika-s0519t3:30_1": "Tenāha ‘‘sikkhattayasaṅkhātassā’’tiādi.",
  "tika-s0519t3:30_2": "Yathārutaṁ yathākathitaṁ saddato adhigataṁ niddhāritaṁ,",
  "tika-s0519t3:30_3": "na atthappakaraṇaliṅgasaddantarasannidhānādippamāṇantarādhigataṁ .",
  "tika-s0519t3:30_4": "‘‘Atthato dassitā’’ti idaṁ yasmiṁ sutte bhāvanāva kathitā, na pahānaṁ, taṁ sandhāya vuttaṁ.",
  "tika-s0519t3:31_0": "Nayasaṅkhepavaṇṇanā",
  "tika-s0519t3:32_0": "17.Taṇhāvijjāhi karaṇabhūtāhi.",
  "tika-s0519t3:32_1": "Saṁkileso pakkho etassāti saṁkilesapakkho, saṁkilesapakkhiko suttattho,",
  "tika-s0519t3:32_2": "tassa nayanalakkhaṇoti yojanā.",
  "tika-s0519t3:32_3": "Vodānapakkhassa suttatthassāti sambandho. Vuṭṭhānagāminiyā,",
  "tika-s0519t3:32_4": "balavavipassanāya ca dukkhādīsu pariññeyyatādīni maggānuguṇo gahaṇākāro anugāhaṇanayo.",
  "tika-s0519t3:32_5": "Yadi evaṁ kathaṁ nayoti āha ‘‘tassa panā’’tiādi.",
  "tika-s0519t3:32_6": "Tattha ‘‘nayavohāro’’ti iminā nayādhiṭṭhānaṁ nayoti vuttanti dasseti.",
  "tika-s0519t3:33_0": "18.Bādhakādibhāvatoti bādhakapabhavasantiniyyānabhāvato.",
  "tika-s0519t3:33_1": "Aññathābhāvābhāvenāti abādhakaappabhavaasanti aniyyānabhāvābhāvena.",
  "tika-s0519t3:33_2": "Saccasabhāvattāti amusāsabhāvattā.",
  "tika-s0519t3:33_3": "Avisaṁvādanatoti ariyasabhāvādibhāvassa na visaṁvādanato ekantikattāti attho.",
  "tika-s0519t3:34_0": "19.Saṁkiliṭṭhadhammāti saṁkilesasamannāgatā dhammā saddhammanayakovidāti saccapaṭiccasamuppādādidhammanayakusalā, ekattādinayakusalā vā.",
  "tika-s0519t3:35_0": "20.Atthavissajjanesūti ‘‘ime dhammā kusalā’’tiādinā (dha. sa.",
  "tika-s0519t3:35_1": "1) sutte katapañhavissajjanesu ceva aṭṭhakathāya kataatthasaṁvaṇṇanāsu ca.",
  "tika-s0519t3:35_2": "‘‘Vodāniyā’’ti iminā anavajjadhammā idha kusalāti adhippetā, na sukhavipākāti dasseti.",
  "tika-s0519t3:35_3": "Tassa tassa atthanayassa yojanatthaṁ manasā volokayateti yojanā.",
  "tika-s0519t3:36_0": "21. Yadi karaṇabhūtaṁ,",
  "tika-s0519t3:36_1": "kathaṁ tassa atthantarābhāvoti āha ‘‘yena hī’’tiādi.",
  "tika-s0519t3:36_2": "Disābhūtadhammānaṁ volokayanasamānayanabhāvato vohārabhūto, kammabhūto ca nayo,",
  "tika-s0519t3:36_3": "na nandiyāvaṭṭādayo viya atthabhūtoti ‘‘vohāranayo, kammanayo’’ti ca vuccati.",
  "tika-s0519t3:37_0": "Dvādasapadavaṇṇanā",
  "tika-s0519t3:38_0": "23.Apariyosite padeti uccāraṇavelāyaṁ pade asamatte, vippakateti attho.",
  "tika-s0519t3:38_1": "Pariyosite hi ‘‘pada’’ntve samaññā siyā, na ‘‘akkhara’’nti adhippāyo.",
  "tika-s0519t3:38_2": "Padassa vevacanatāya atthavasena pariyāyaṁ kharantaṁ sañcarantaṁ viya hoti,",
  "tika-s0519t3:38_3": "na evaṁ vaṇṇo avevacanattāti āha pariyāyavasena akkharaṇato’’ti.",
  "tika-s0519t3:38_4": "Na hi vaṇṇassa pariyāyo vijjatī’’ti idaṁ akārādivaṇṇavisesaṁ sandhāya vadati, na vaṇṇasāmaññaṁ.",
  "tika-s0519t3:38_5": "Tassa hi vaṇṇo akkharanti pariyāyo vutto evāti.",
  "tika-s0519t3:39_0": "Akkharasaddassa atthaṁ vatvā tappasaṅgena vaṇṇasaddassapi vattuṁ ‘‘kenaṭṭhena vaṇṇo’’tiādimāha. Tattha nanu padena,",
  "tika-s0519t3:39_1": "vākyena vā attho saṁvaṇṇīyati,",
  "tika-s0519t3:39_2": "na akkharenāti codanaṁ manasi katvā āha ‘‘vaṇṇo eva hī’’tiādi.",
  "tika-s0519t3:39_3": "Padādibhāvenāti padavākyabhāvena.",
  "tika-s0519t3:39_4": "Yathāsambandhanti yathāsaṅketaṁ.",
  "tika-s0519t3:39_5": "Ayaṁ-saddo imassatthassa vācako,",
  "tika-s0519t3:39_6": "ayaṁ attho imassa saddassa vacanīyoti yathāgahitasaṅketānurūpaṁ saddatthānaṁ vācakavacanīyabhāvo.",
  "tika-s0519t3:39_7": "Atha vā yvāyaṁ saddatthānaṁ aññamaññaṁ avinābhāvo, so sambandho.",
  "tika-s0519t3:39_8": "Tadanurūpaṁ ekakkharaṁ nāmapadaṁ ‘‘mā evaṁ maññasī’’tiādīsu mā-kārādi. Kecīti abhayagirivāsino.",
  "tika-s0519t3:39_9": "Te hi abhidhammadesanaṁ ‘‘manasādesanā’’ti vadanti,",
  "tika-s0519t3:39_10": "yato rāhulācariyo ‘‘visuddhakaruṇānaṁ manasādesanā vācāya akkharaṇato akkharasaññitā’’ti āha.",
  "tika-s0519t3:40_0": "Satvappadhānanti drabyappadhānaṁ.",
  "tika-s0519t3:40_1": "Nāmapade hi drabyamāvibhūtarūpaṁ,",
  "tika-s0519t3:40_2": "kiriyā anāvibhūtarūpā yathā ‘‘phasso’’ti (ma. ni. 3.126; saṁ. ni. 2.1, 39; mahāva. 1; vibha. 225; udā. 1; netti. 24).",
  "tika-s0519t3:40_3": "Ākhyātapade pana kiriyā āvibhūtarūpā,",
  "tika-s0519t3:40_4": "drabyamanāvibhūtarūpaṁ yathā ‘‘phusatī’’ti.",
  "tika-s0519t3:40_5": "Tena nesaṁ satvakiriyāppadhānatā vuttā.",
  "tika-s0519t3:40_6": "Kiriyāvisesaggahaṇanimittanti kiriyāvisesāvabodhahetu kiriyāvisesadīpanato,",
  "tika-s0519t3:40_7": "yathā ‘‘cirappavāsi’’nti (dha. pa.",
  "tika-s0519t3:40_8": "219) ettha pa-saddo vasanakiriyāya viyogavisiṭṭhataṁ dīpeti. ‘‘Evaṁ manasi karotha,",
  "tika-s0519t3:40_9": "mā evaṁ manasākatthā’’tiādīsu kiriyāvisesassa jotako evaṁ-saddo. ‘‘Evaṁsīlā (dī. ni.",
  "tika-s0519t3:40_10": "3.142) evaṁdhammā’’tiādīsu (dī. ni. 2.13; ma. ni. 3. 198; saṁ. ni. 5.378) satvavisesassa.",
  "tika-s0519t3:40_11": "Evaṁ sesanipātapadānampīti adhippāyo.",
  "tika-s0519t3:40_12": "Tenāha ‘‘kiriyāya…pe… nipātapada’’nti.",
  "tika-s0519t3:41_0": "Saṅkhepato vuttaṁ,",
  "tika-s0519t3:41_1": "kiṁ pana tanti āha ‘‘padābhihita’’nti. Atha vā saṅkhepato vuttaṁ,",
  "tika-s0519t3:41_2": "yo akkharehi saṅkāsitoti vuccati.",
  "tika-s0519t3:41_3": "Padābhihitaṁ padehi kathitaṁ, yo padehi pakāsitoti vuccati. Tadubhayaṁ, yadi padasamudāyo vākyaṁ, tassa ko paricchedo.",
  "tika-s0519t3:41_4": "Yāvatā adhippetatthapariyosānaṁ,",
  "tika-s0519t3:41_5": "tāvatā ekavākyantipi vadanti, bahūpettha pakāre vaṇṇenti. Kiṁ tehi,",
  "tika-s0519t3:41_6": "sākhyātaṁ sābyayaṁ sakārakaṁ savisesanaṁ ‘‘vākya’’nti daṭṭhabbaṁ.",
  "tika-s0519t3:41_7": "Nanu ca padenapi attho byañjīyatīti codanaṁ manasi katvā āha ‘‘padamattasavanepi hī’’tiādi.",
  "tika-s0519t3:41_8": "Ākāresu vākyavibhāgesu abhihitaṁ kathitaṁ nibbacanaṁ ākārābhihitaṁ nibbacanaṁ.",
  "tika-s0519t3:41_9": "‘‘Abhihitanti ca pāḷiāgata’’nti vadanti.",
  "tika-s0519t3:42_0": "‘‘Nibbānaṁ maggati,",
  "tika-s0519t3:42_1": "nibbānatthikehi vā maggīyati,",
  "tika-s0519t3:42_2": "kilese vā mārento gacchatīti maggo’’tiādinā (dha. sa. aṭṭha. 16) nibbacanānaṁ vitthāro.",
  "tika-s0519t3:42_3": "Taṁniddesakathanattā niddesoti imamatthamāha ‘‘nibbacanavitthāro niravasesadesanattā niddeso’’ti. Padehīti vākyāvayavabhūtehi,",
  "tika-s0519t3:42_4": "vākyato vibhajjamānehi vā ākhyātādipadehi.",
  "tika-s0519t3:42_5": "Tenāha ‘‘vākyassa vibhāgo’’ti,",
  "tika-s0519t3:42_6": "tathā cāha ‘‘apariyosite’’tiādi.",
  "tika-s0519t3:42_7": "Apare pana ‘‘pakatipaccayalopādesādivasena akkharavibhāgo ākāro,",
  "tika-s0519t3:42_8": "niruttinayena padavibhāgo nibbacanaṁ, vākyavibhāgo niddeso.",
  "tika-s0519t3:42_9": "Vaṇṇapadavākyāni hi avibhattāni,",
  "tika-s0519t3:42_10": "vibhattāni ca cha byañjanapadānī’’ti vadanti.",
  "tika-s0519t3:42_11": "Chaṭṭhaṁ vacananti chaṭṭhaṁ padaṁ.",
  "tika-s0519t3:42_12": "Kātabbanti ‘‘akkharaṁ padaṁ byañjanaṁ ākāro tatheva nirutti niddeso chaṭṭhavacana’’nti gāthāyaṁ evaṁ kattabbaṁ,",
  "tika-s0519t3:42_13": "saṁvaṇṇanāvasena vā ākārapadaṁ catutthaṁ kātabbanti attho.",
  "tika-s0519t3:42_14": "Sabbo saddavohāro vibhattehi,",
  "tika-s0519t3:42_15": "avibhattehi ca akkharapadavākyeheva,",
  "tika-s0519t3:42_16": "tadaññappakāro natthīti āha ‘‘yānimānī’’tiādi.",
  "tika-s0519t3:43_0": "24.Kāsanāsaddo kammatthoti dassetuṁ ‘‘kāsīyatī’’tiādi vuttaṁ.",
  "tika-s0519t3:43_1": "Padehi tāva atthassa saṅkāsanā, pakāsanā ca hotu,",
  "tika-s0519t3:43_2": "padāvadhikāpi saṁvaṇṇanā icchitāti akkharehi pana kathanti āha ‘‘akkharehi suyyamānehī’’tiādi.",
  "tika-s0519t3:43_3": "Padatthasampaṭipattīti padābhidheyyaatthāvabodho.",
  "tika-s0519t3:43_4": "‘‘Akkharehi saṅkāsetī’’tiādinā akkharakaraṇaṁ saṅkāsanabhūtaṁ ugghaṭanakiriyaṁ vadantena yathāvutto attho sādhitoti dassetuṁ ‘‘tathā hī’’tiādi vuttaṁ.",
  "tika-s0519t3:44_0": "Vibhajanuttānīkammapaññattīti ekattaniddeso samāhāroti ayaṁ dvandasamāso. Ubhayenāti ‘‘vivaraṇā, vibhajanā’’ti iminā dvayena.",
  "tika-s0519t3:44_1": "Etehīti ettha eva-kāro luttaniddiṭṭhoti āha ‘‘etehi evā’’ti.",
  "tika-s0519t3:44_2": "‘‘Saṅkāsanā…pe… abhāvato’’ti iminā yathādhippetaanūnāvadhāraṇaphalaṁ dasseti.",
  "tika-s0519t3:44_3": "Ugghaṭanādīti ādisaddena vipañcananayāni saṅgaṇhāti.",
  "tika-s0519t3:45_0": "25.Sammāyuttoti sammā aviparītaṁ, anavasesato ca yutto sahito. Tathā hi vuttaṁ ‘‘anūnā’’ti.",
  "tika-s0519t3:45_1": "Sabbo hi pāḷiattho atthapadaatthanayehi anavasesato saṅgahito. Tenāha ‘‘sabbassa hī’’tiādi.",
  "tika-s0519t3:46_0": "26.",
  "tika-s0519t3:46_1": "Kasmā panettha mūlapadapadaṭṭhānāni asaṅgahitānīti? Padatthantarābhāvato.",
  "tika-s0519t3:46_2": "Mūlapadāni hi nayānaṁ samuṭṭhānamattattā padaṭṭhānānīti dassitoyaṁ nayo.",
  "tika-s0519t3:46_3": "Tena vuttaṁ ‘‘ito vinimutto koci nettipadattho natthī’’ti.",
  "tika-s0519t3:47_0": "Nettiyā kāraṇabhūtāya.",
  "tika-s0519t3:47_1": "Hārā saṁvaṇṇetabbāti suttassa atthasaṁvaṇṇanāvasena hārā vitthāretabbā.",
  "tika-s0519t3:47_2": "Svāyanti so ayaṁ saṁvaṇṇanākkamo.",
  "tika-s0519t3:47_3": "Yena anukkamena nettiyaṁ desitā,",
  "tika-s0519t3:47_4": "teneva sutte atthasaṁvaṇṇanāvasena yojetabbāti.",
  "tika-s0519t3:47_5": "Evaṁ siddheti desanākkameneva siddhe.",
  "tika-s0519t3:47_6": "Ayaṁ ārambhoti ‘‘soḷasa hārā paṭhama’’nti evaṁ pavatto ārambho.",
  "tika-s0519t3:47_7": "Imamatthanti imaṁ vuccamānaniyamasaṅkhātaṁ atthaṁ.",
  "tika-s0519t3:48_0": "Yadi desitakkameneva hāranayā sutte yojetabbā siyuṁ,",
  "tika-s0519t3:48_1": "kiṁ so kamo kāraṇanirapekkho, udāhu kāraṇasāpekkhoti?",
  "tika-s0519t3:48_2": "Kiñcettha – yadi tāva kāraṇanirapekkho hāranayānaṁ anukkamo,",
  "tika-s0519t3:48_3": "aneke atthā vuccamānā avassaṁ ekena kamena vuccantīti.",
  "tika-s0519t3:48_4": "Evaṁ sante yena kenaci kamena sutte yojetabbā siyuṁ,",
  "tika-s0519t3:48_5": "tathā sati niyamo niratthako siyā. Atha kāraṇasāpekkho, kiṁ taṁ kāraṇanti?",
  "tika-s0519t3:48_6": "Itaro kāraṇagavesanaṁ akatvā attho evettha gavesitabboti adhippāyena ‘‘nāyamanuyogo na katthaci anukkame nivisatī’’ti vatvā ‘‘na pana mayaṁ devānaṁpiyassa manorathavighātāya cetemā’’ti kamakāraṇaṁ vicārento ‘‘apicā’’tiādinā desanāhārassa tāva ādito desanāya kāraṇaṁ patiṭṭhapeti.",
  "tika-s0519t3:48_7": "Tattha dhammadesanāya nissayo assādādīnavanissaraṇāni, sarīraṁ āṇatti. Pakatiyā sabhāvena.",
  "tika-s0519t3:48_8": "Niddhāraṇena vināpi patiṭṭhābhāvato nissayabhāvato.",
  "tika-s0519t3:49_0": "‘‘Tathā hi vakkhatī’’tiādinā yathāvuttaṁ atthaṁ pākaṭataraṁ karoti. Esa nayo itaresupi.",
  "tika-s0519t3:50_0": "Vicayānantaranti vicayahārānantaraṁ. Sesesupi eseva nayo.",
  "tika-s0519t3:50_1": "Tathā hīti lakkhaṇahāravibhaṅge yuttāyuttānaṁ kāraṇaparamparāya pariggahitasabhāvānaṁ avuttānampi ekalakkhaṇatāya gahaṇaṁ vuttaṁ.",
  "tika-s0519t3:51_0": "Atthato niddhāritānanti atthuddhārapubbāparānusandhiādiatthato suttantarato uddhaṭānaṁ saṁvaṇṇiyamānasutte ānītānaṁ pāḷidhammānaṁ. Saddato,",
  "tika-s0519t3:51_1": "pamāṇantarato ca laddhānaṁ idha vicāretabbattā āha ‘‘niravasesato’’ti. Atthassāti abhidheyyatthassa. Dhammassāti sabhāvadhammassa.",
  "tika-s0519t3:51_2": "Tattha tattha taṁ abhiniropetīti tasmiṁ tasmiṁ atthe,",
  "tika-s0519t3:51_3": "dhamme ca taṁ nāmaṁ abhiniropeti, ‘‘ayamevaṁnāmo’’ti voharati. ‘‘Atthassa,",
  "tika-s0519t3:51_4": "dhammassā’’ti padadvayena sāmaññato attho,",
  "tika-s0519t3:51_5": "dhammo ca anavasesetvā gahitoti āha ‘‘anavasesapariyādāna’’nti,",
  "tika-s0519t3:51_6": "yato vuttaṁ ‘‘tattha tatthā’’ti.",
  "tika-s0519t3:51_7": "Tathāti yathā anavasesatthāvabodhadīpakaṁ anavasesapariyādānaṁ kataṁ catubyūhapāḷiyaṁ,",
  "tika-s0519t3:51_8": "evaṁ punappunaṁ gabbhamupetīti ettha asaddavatī atthā pavattivasena labbhamānā sammāpaṭipatti uddhaṭāti upasaṁhārattho tathā-saddo.",
  "tika-s0519t3:52_0": "Tenevāti suttantarasaṁsandanassa sabhāgavisabhāgadhammantarāvaṭṭanūpāyabhāvato eva.",
  "tika-s0519t3:52_1": "Yatoti sabhāgavisabhāgadhammāvaṭṭanassa sādhāraṇādidhammavibhajanūpāyattā.",
  "tika-s0519t3:52_2": "Paṭivibhattasabhāveti paṭibhāgabhāvena vibhattasabhāve.",
  "tika-s0519t3:53_0": "Te dhammāti paṭipakkhato parivattitadhammā.",
  "tika-s0519t3:53_1": "Na pariyāyavibhāvanā paññattivibhāgapariggāhikāti āha ‘‘pariyā…pe… subodhanañcā’’ti.",
  "tika-s0519t3:54_0": "Pucchāvisodhanaṁ vissajjanaṁ.",
  "tika-s0519t3:54_1": "Ārambhavisodhanaṁ desanāya atthakathanaṁ.",
  "tika-s0519t3:54_2": "Tadubhayavicāro dhātādīsu asammuyhantasseva sambhavatīti āha ‘‘dhātāyatanā…pe… sampādetu’’nti.",
  "tika-s0519t3:54_3": "Suddho ārambhotiādipāḷinidassanenapi ayamevattho udāhaṭoti veditabbaṁ.",
  "tika-s0519t3:55_0": "‘‘Kāraṇākāro’’ti padaṭṭhānaṁ sandhāya vadati.",
  "tika-s0519t3:55_1": "Pabhedato desanākāroti vevacanaṁ.",
  "tika-s0519t3:55_2": "Niddhāretvā vuccamānānīti uddharitvā samāropiyamānānīti adhippāyo.",
  "tika-s0519t3:55_3": "Suttassa atthaṁ tathattāvabodhāyāti suttassa padatthāvagamamukhena catusaccābhisamayāya.",
  "tika-s0519t3:56_0": "Veneyyattayayutto atthanayattayūpadeso ‘‘veneyyattayappayojito’’ti vutto.",
  "tika-s0519t3:56_1": "Veneyyattayañhi paccayasamavāye tadupadesaphalaṁ adhigacchantaṁ atthaṁ payojeti nāmāti.",
  "tika-s0519t3:56_2": "Tadanukkamenevāti tesaṁ ugghaṭitaññuādīnaṁ desanānukkameneva. Teti tayo atthanayā. Tesanti ugghaṭitaññuādīnaṁ.",
  "tika-s0519t3:56_3": "Yathā uddesādīnaṁ saṅkhepamajjhimavitthāravuttiyā tiṇṇaṁ puggalānaṁ upakāratā, evaṁ tesaṁ atthanayānaṁ. Tassāti atthanayatthassa.",
  "tika-s0519t3:56_4": "Tatthāti tassaṁ tassaṁ bhūmiyaṁ.",
  "tika-s0519t3:57_0": "Samuṭṭhānaṁ nidānaṁ. Anekadhā saddanayato,",
  "tika-s0519t3:57_1": "niruttinayato cāti anekappakāraṁ. Padattho saddattho.",
  "tika-s0519t3:57_2": "Vidhi anuvādoti idamettha vidhivacanaṁ,",
  "tika-s0519t3:57_3": "ayamanuvādoti ayaṁ vibhāgo veditabbo. Samādhātabboti pariharitabbo.",
  "tika-s0519t3:57_4": "Anusandhīyā anurūpaṁ nigametabbanti yāya anusandhiyā sutte upari desanā pavattā,",
  "tika-s0519t3:57_5": "tadanurūpaṁ saṁvaṇṇanā nigametabbā. Payojananti phalaṁ. Piṇḍatthoti saṅkhepattho.",
  "tika-s0519t3:57_6": "Anusandhīti pucchānusandhiādianusandhi. Upogghāṭoti nidassanaṁ. Cālanāti codanā. Paccupaṭṭhānaṁ parihāro.",
  "tika-s0519t3:58_0": "Pakatiādipadāvayavaṁ bhinditvā kathanaṁ bhedakathā yathā ‘‘dibbantīti devā’’ti (ma. ni. aṭṭha. 1.153).",
  "tika-s0519t3:58_1": "Padassa atthakathanaṁ tatvakathā yathā ‘‘buddhoti yo so bhagavā sayambhū anācariyako’’ti (mahāni. 192; cūḷani.",
  "tika-s0519t3:58_2": "pārāyanatthutigāthāniddesa 97; paṭi. ma. 1.161).",
  "tika-s0519t3:58_3": "Pariyāyavacanaṁ vevacanaggahaṇaṁ yathā ‘‘paññā pajānanā’’ti (dha. sa. 16).",
  "tika-s0519t3:58_4": "Vicayayutticatubyūhaparivattanahārekadesasaṅgahitā,",
  "tika-s0519t3:58_5": "vevacanahārasaṅgahitā cāti āha ‘‘te idha katipayahārasaṅgahitā’’ti.",
  "tika-s0519t3:59_0": "Attano phalaṁ dhāretīti dhammoti hetuno dhammabhāvo veditabbo.",
  "tika-s0519t3:59_1": "Ñāpakahetūpi ñāṇakaraṇaṭṭhena kārake pakkhipitvā āha ‘‘kārako sampāpakoti duvidho’’ti.",
  "tika-s0519t3:59_2": "Puna cakkhubījādinibbattakameva kāraṇaṁ katvā dassento ‘‘puna…pe… tividho’’tiādimāha.",
  "tika-s0519t3:59_3": "‘‘Tayo kusalahetū’’tiādinā (dha. sa. 1059-1060) āgatā alobhādayo, lobhādayo ca hetuhetu nāma. ‘‘Cattāro kho, bhikkhave, mahābhūtā hetu,",
  "tika-s0519t3:59_4": "cattāro mahābhūtā paccayo rūpakkhandhassa paññāpanāyā’’tiādinā (ma. ni. 3.86) āgato paccayahetu nāma.",
  "tika-s0519t3:59_5": "Kusalākusalaṁ kammaṁ attano vipākaṁ pati uttamahetu nāma.",
  "tika-s0519t3:59_6": "Cakkhādibījādi cakkhuviññāṇaaṅkurādīnaṁ asādhāraṇahetu nāma.",
  "tika-s0519t3:59_7": "Kusalākusalānaṁ satipi paccayadhammabhāve iṭṭhāniṭṭhaphalavisesahetubhāvadassanatthaṁ visuṁ gahaṇaṁ,",
  "tika-s0519t3:59_8": "saddamaggānaṁ pana ñāpakasampāpakahetubhāvadassanatthanti daṭṭhabbaṁ.",
  "tika-s0519t3:59_9": "Aṅkurādikassa asādhāraṇahetu bījādisamānajātiyahetutāya sabhāgahetu.",
  "tika-s0519t3:59_10": "Sādhāraṇahetu bhusasalilādiasamānajātiyatāya asabhāgahetu.",
  "tika-s0519t3:59_11": "Indriyabaddhasantāniko ajjhattikahetu, itaro bāhirahetu.",
  "tika-s0519t3:59_12": "Keci pana ‘‘sasantāniko ajjhattikahetu, itaro bāhirahetū’’ti vadanti. Pariggāhako upatthambhako.",
  "tika-s0519t3:59_13": "Paramparahetu upanissayapaccayo.",
  "tika-s0519t3:60_0": "Nibbānassa anibbattaniyepi samudayappahānasamudayanirodhānaṁ adhigamādhigantabbabhāvato nibbānaṁ pati maggassa hetubhāvo viya maggaṁ pati nibbānassa phalabhāvo upacārasiddhoti āha ‘‘phalapariyāyo labbhatī’’ti.",
  "tika-s0519t3:61_0": "Paṭipajjamānabhūmi maggadhammā. Paṭipannabhūmi phaladhammā.",
  "tika-s0519t3:62_0": "Kiccatoti sarasato. Lakkhaṇatoti upalakkhaṇato. Sāmaññatoti samānabhāvato. Tena samānahetutā, samānaphalatā,",
  "tika-s0519t3:62_1": "samānārammaṇatā ca gahitā hotīti. Tattha yaṁ vattabbaṁ,",
  "tika-s0519t3:62_2": "taṁ heṭṭhā lakkhaṇahāraniddesavaṇṇanāyaṁ vuttameva.",
  "tika-s0519t3:63_0": "Apicettha sampayogavippayogavirodhapakaraṇaliṅgasaddantarasannidhānasāmatthiyādīnampi vasena nayavibhāgo veditabbo.",
  "tika-s0519t3:63_1": "Tattha sampayogato tāvanayavibhāgo – ‘‘nāhaṁ, bhikkhave,",
  "tika-s0519t3:63_2": "aññaṁ ekadhammampi samanupassāmi, yaṁ evaṁ lahuparivattaṁ, yathayidaṁ citta’’nti (a. ni.",
  "tika-s0519t3:63_3": "1.48) cittassa lahuparivattitā gahitā,",
  "tika-s0519t3:63_4": "taṁsampayogato cetasikānampi gahitāva hoti aññattha nesaṁ cittena sampayogadīpanato. Atha vā ‘‘saññino’’ti.",
  "tika-s0519t3:63_5": "Saññāsahitatāvacanena hi nesaṁ vedanācetanādivantatāpi sampayogato dīpitā hoti.",
  "tika-s0519t3:64_0": "Vippayogato – ‘‘ahetukā’’ti.",
  "tika-s0519t3:64_1": "Hetusampayuttā hi dhammā ‘‘sahetukā’’ti vuttāti tabbidhurā dhammā vippayogato ‘‘ahetukā’’ti vuttāti viññāyati. Atha vā ‘‘asaññino’’ti.",
  "tika-s0519t3:64_2": "Saññāvippayuttā hi dhammapavatti idhādhippetā,",
  "tika-s0519t3:64_3": "na saññāya abhāvamattanti viññāyati.",
  "tika-s0519t3:65_0": "Virodhato – ‘‘aṭṭhamako (yama. 3.indriyayamakapāḷi.439), saddhānusārī’’ti (pu. pa.",
  "tika-s0519t3:65_1": "mātikā 7.36) ca vutte taṁ santatiyaṁ saṁyojanattayappahānaṁ viññāyati,",
  "tika-s0519t3:65_2": "tathā ‘‘sati vā upādisese anāgāmitā’’ti (dī. ni. 2.404; ma. ni.",
  "tika-s0519t3:65_3": "1.137) vutte pañcorambhāgiyasaṁyojanappahānaṁ ,",
  "tika-s0519t3:65_4": "‘‘diṭṭheva dhamme aññā’’ti (dī. ni. 2.404; ma. ni.",
  "tika-s0519t3:65_5": "1.137) vutte anavasesasaṁyojanappahānaṁ viññāyati.",
  "tika-s0519t3:66_0": "Pakaraṇato – ‘‘abyākatā dhammā’’ti (dha. sa. mātikā).",
  "tika-s0519t3:66_1": "Adhikārato hi kusalākusalabhāvena na kathitāti ñāyati.",
  "tika-s0519t3:66_2": "‘‘Upadhī hi narassa socanā’’ti (saṁ. ni. 1.12, 144) ca.",
  "tika-s0519t3:66_3": "Bāhirā hi dhammā idha ‘‘upadhī’’ti adhippetāti viññāyati.",
  "tika-s0519t3:67_0": "Liṅgato – ‘‘sītenapi ruppati, uṇhenapi ruppatī’’tiādi (saṁ. ni. 3.79).",
  "tika-s0519t3:67_1": "Sītādiggahaṇena hi liṅgena bhūtupādāyappakārasseva dhammassa rūpabhāvo, na itarassa.",
  "tika-s0519t3:68_0": "Saddantarasannidhānato – ‘‘kāyapassaddhi, kāyāyatana’’nti.",
  "tika-s0519t3:68_1": "‘‘Yā vedanākkhandhassā’’tiādivacanato hi purimo kāyasaddo samūhavācī,",
  "tika-s0519t3:68_2": "itaro āyatanasaddasannidhānato pasādavācī.",
  "tika-s0519t3:69_0": "Sāmatthiyato – ‘‘sabbaṁ, bhikkhave, ādittaṁ (saṁ. ni. 4.28; mahāva. 54),",
  "tika-s0519t3:69_1": "sabbe tasanti daṇḍassā’’ti (dha. pa. 129) ca,",
  "tika-s0519t3:69_2": "tathā ‘‘sabbāvantaṁ lokaṁ mettāsahagatena cetasā…pe… pharitvā viharatī’’tiādi (dī. ni. 1.556; 3.308; ma. ni. 1.77, 232, 459, 509; 2.309; 3.230; vibha. 642).",
  "tika-s0519t3:69_3": "Ettha hi satipi sabbasaddassa anavasesasattavācakatte ādittatā sāpekkhasseva atthassa vācakattā padesavācī sabbasaddo, lokasaddopi sattavācī. Sattārammaṇā hi appamaññāti.",
  "tika-s0519t3:69_4": "Tathā ‘‘mātaraṁ pitaraṁ hantvā’’ti (dha. pa.",
  "tika-s0519t3:69_5": "294-295) sabbena sabbaṁ hi sapaṭikkhepato,",
  "tika-s0519t3:69_6": "mātupitughātakammassa ca mahāsāvajjatāpavedanato,",
  "tika-s0519t3:69_7": "idha ca tadanuññāya katāya mātupituṭṭhāniyā tādisā keci pāpadhammā veneyyavasena gahitā viññāyati. Ke pana teti? Taṇhāmānā. Taṇhā hi jananī sattānaṁ.",
  "tika-s0519t3:69_8": "‘‘Taṇhā janeti purisa’’nti (saṁ. ni. 1.55-57) hi vuttaṁ.",
  "tika-s0519t3:69_9": "Pituṭṭhāniyo māno taṁ nissāya attasampaggaṇhato ‘‘ahaṁ asukassa ruñño,",
  "tika-s0519t3:69_10": "rājamahāmattassa vā putto’’ti yathā.",
  "tika-s0519t3:69_11": "Sāmatthiyādīnanti ādisaddena desapakatiādayo saṅgayhanti.",
  "tika-s0519t3:70_0": "Labbhamānapadatthaniddhāraṇamukhenāti tasmiṁ tasmiṁ sutte labbhamānaassādādihārapadatthaniddhāraṇadvārena.",
  "tika-s0519t3:70_1": "Yathālakkhaṇanti yaṁ yaṁ lakkhaṇaṁ,",
  "tika-s0519t3:70_2": "lakkhaṇānurūpaṁ vā yathālakkhaṇaṁ.",
  "tika-s0519t3:70_3": "Hetuphalādīni upadhāretvā yojetabbāni tesaṁ vasenāti adhippāyo.",
  "tika-s0519t3:70_4": "Idāni hetuphalādayo ye yasmiṁ hāre savisesaṁ icchitabbā,",
  "tika-s0519t3:70_5": "te dassetuṁ ‘‘visesato panā’’tiādimāha. Taṁ suviññeyyameva.",
  "tika-s0519t3:71_0": "Niddesavāravaṇṇanā niṭṭhitā."
}