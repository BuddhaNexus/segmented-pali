{
  "tika-s0519t3:0_0": "3. Niddesavāravaṇṇanā",
  "tika-s0519t3:1_0": "4.",
  "tika-s0519t3:1_1": "Niddesavāre sāmaññatoti sādhāraṇato.",
  "tika-s0519t3:1_2": "Visesenāti asādhāraṇato.",
  "tika-s0519t3:1_3": "Padatthoti saddattho.",
  "tika-s0519t3:1_4": "Lakkhaṇanti sabhāvo.",
  "tika-s0519t3:1_5": "Kamoti anupubbī.",
  "tika-s0519t3:1_6": "Ettāvatāti ettakappamāṇabhāvo.",
  "tika-s0519t3:1_7": "Hetvādīti hetuphalabhūmiupanisāsabhāgavisabhāgalakkhaṇanayā.",
  "tika-s0519t3:1_8": "Visesato pana lakkhaṇanti sambandho.",
  "tika-s0519t3:2_0": "Hārasaṅkhepavaṇṇanā",
  "tika-s0519t3:3_0": "1.Yaṁ,",
  "tika-s0519t3:3_1": "bhikkhaveti ettha yanti paccattavacanaṁ,",
  "tika-s0519t3:3_2": "tañca sukhaṁ,",
  "tika-s0519t3:3_3": "somanassanti dvayena samānādhikaraṇanti katvā “assādīyatīti assādo, sukhaṁ,",
  "tika-s0519t3:3_4": "somanassañcā”ti vuttaṁ.",
  "tika-s0519t3:3_5": "Sukhādivedanā viya manāpiyarūpādipi avītarāgassa assādetabbanti āha “evaṁ iṭṭhārammaṇampī”ti.",
  "tika-s0519t3:3_6": "“Assādeti etāyāti vā assādo,",
  "tika-s0519t3:3_7": "taṇhā”ti etena “ya”nti hetuatthe nipātoti dasseti.",
  "tika-s0519t3:3_8": "Tatrāyamattho –",
  "tika-s0519t3:3_9": "yena hetunā pañcupādānakkhandhe paṭicca assādanīyabhāvena uppajjati sukhaṁ somanassaṁ,",
  "tika-s0519t3:3_10": "ayaṁ taṇhāsaṅkhāto assādo assādanakiriyāya kāraṇanti.",
  "tika-s0519t3:3_11": "Iti katvā ayamattho diṭṭhābhinandanādibhāvato vipallāsesupi sambhavatīti āha “evaṁ vipallāsāpī”ti.",
  "tika-s0519t3:3_12": "Aniṭṭhampīti pi-saddena iṭṭhampīti yojetabbaṁ,",
  "tika-s0519t3:3_13": "anavasesā sāsavā dhammā idha ārammaṇaggahaṇena gahitāti āha “sabbesaṁ tebhūmakasaṅkhārāna”nti.",
  "tika-s0519t3:4_0": "Dukkhādukkhamasukhavedanānanti ettha dukkhasabhāvā eva adukkhamasukhā vedanā gahitā aniṭṭhārammaṇassa adhippetattā,",
  "tika-s0519t3:4_1": "na sukhasabhāvā.",
  "tika-s0519t3:4_2": "Yaṁ sandhāya vuttaṁ “yāyaṁ, bhante,",
  "tika-s0519t3:4_3": "adukkhamasukhā vedanā,",
  "tika-s0519t3:4_4": "santasmiṁ esā paṇīte sukhe vuttā bhagavatā”ti.",
  "tika-s0519t3:4_5": "“Sukhapariyāyasabbhāvato”ti iminā iṭṭhatāmattatopi lesena sattānaṁ ārammaṇassa assādanīyatā sambhavatīti dasseti.",
  "tika-s0519t3:5_0": "Ādīnavo dosanissandanatāya doso,",
  "tika-s0519t3:5_1": "svāyaṁ pīḷanavuttiyā veditabboti āha “ādīnavo dukkhā vedanā,",
  "tika-s0519t3:5_2": "tissopi vā dukkhatā”ti.",
  "tika-s0519t3:5_3": "Evaṁ dosatthataṁ ādīnavassa dassetvā idāni kapaṇatthataṁ dassetuṁ “atha vā”tiādi vuttaṁ.",
  "tika-s0519t3:5_4": "Yatoti yasmā dosakapaṇasabhāvattāti vuttaṁ hoti.",
  "tika-s0519t3:6_0": "Nissaratīti vivitti,",
  "tika-s0519t3:6_1": "sabbasaṅkhāravivekoti attho.",
  "tika-s0519t3:6_2": "Sāmaññaniddesenāti nissaraṇasaddavacanīyatāsāmaññena.",
  "tika-s0519t3:6_3": "Purimānanti assādādīnavatānaṁ.",
  "tika-s0519t3:6_4": "Upāyo cātiādīsu ca-saddo padapūraṇamattanti katvā āha “pacchimānañcā”ti,",
  "tika-s0519t3:6_5": "phalādīnanti attho.",
  "tika-s0519t3:6_6": "Tadantogadhabhedānanti ariyamaggapariyāpannavisesānaṁ.",
  "tika-s0519t3:7_0": "Kāmabhavādīnanti ādi-saddena na rūpārūpabhavā eva gahitā,",
  "tika-s0519t3:7_1": "atha kho te ca saññībhavādayo ca ekavokārabhavādayo ca gahitā.",
  "tika-s0519t3:7_2": "Tenāha “tiṇṇaṁ tiṇṇaṁ bhavāna”nti.",
  "tika-s0519t3:8_0": "Yāvadeva anupādāparinibbānatthā bhagavato desanāti āha “nanu ca…pe…",
  "tika-s0519t3:8_1": "nipphādīyatī”ti.",
  "tika-s0519t3:8_2": "“Vuttamevā”ti iminā punaruttidosaṁ codeti.",
  "tika-s0519t3:8_3": "Itaro “saccameta”nti anujānitvā “tañca kho”tiādinā pariharati.",
  "tika-s0519t3:8_4": "“Paramparāyā”ti etena ajjhattaṁ yonisomanasikāro viya na paratoghoso āsannakāraṇaṁ dhammādhigamassa dhammassa paccattaṁ vedanīyattāti dasseti.",
  "tika-s0519t3:8_5": "Tathā hi “akkhātāro tathāgatā,",
  "tika-s0519t3:8_6": "paṭipannā pamokkhanti,",
  "tika-s0519t3:8_7": "jhāyino mārabandhanā”ti vuttaṁ.",
  "tika-s0519t3:8_8": "Tadadhigamakāraṇaṁ ariyamaggādhigamakāraṇaṁ siyā.",
  "tika-s0519t3:8_9": "Kiṁ pana tanti āha “sampattibhavahetū”ti,",
  "tika-s0519t3:8_10": "tena carimattabhāvahetubhūtaṁ puññasampattiṁ vadati.",
  "tika-s0519t3:9_0": "“Attānudiṭṭhiṁ ūhacca,",
  "tika-s0519t3:9_1": "evaṁ maccutaro siyā”ti idaṁ ariyamaggassa pubbabhāgapaṭipadāya phalabhāvasādhanaṁ.",
  "tika-s0519t3:9_2": "Yena hi vidhinā attānudiṭṭhisamugghāto,",
  "tika-s0519t3:9_3": "maccutaraṇañca siyā,",
  "tika-s0519t3:9_4": "so “eva”nti iminā pakāsitoti.",
  "tika-s0519t3:9_5": "Attānudiṭṭhisamugghātamaccutaraṇānaṁ phalabhāve vattabbameva natthi.",
  "tika-s0519t3:10_0": "“Dhammo have”ti pana gāthāyaṁ lokiyassa puññaphalassa vuttattā āha “idaṁ phala”nti.",
  "tika-s0519t3:10_1": "Yaṁ nibbattetabbaṁ,",
  "tika-s0519t3:10_2": "taṁ phalaṁ.",
  "tika-s0519t3:10_3": "Yaṁ nibbattakaṁ, so upāyo.",
  "tika-s0519t3:10_4": "Ayamettha vinicchayo.",
  "tika-s0519t3:10_5": "Tenāha “etena nayenā”tiādi.",
  "tika-s0519t3:10_6": "Upadhisampattīti attabhāvasobhā.",
  "tika-s0519t3:11_0": "Visuddhīti ñāṇadassanavisuddhi adhippetāti āha –",
  "tika-s0519t3:11_1": "“etthāpi…pe…",
  "tika-s0519t3:11_2": "viññātu”nti.",
  "tika-s0519t3:11_3": "“Yasmā panā”tiādināpi tamevatthaṁ vacanantare pākaṭataraṁ karoti.",
  "tika-s0519t3:12_0": "Sarūpato āgatāni “yato kho,",
  "tika-s0519t3:12_1": "bhikkhave,",
  "tika-s0519t3:12_2": "bhikkhu pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānātī”tiādīsu.",
  "tika-s0519t3:12_3": "Ekadesenaāgatāni “saṁyojaniyesu,",
  "tika-s0519t3:12_4": "bhikkhave,",
  "tika-s0519t3:12_5": "dhammesu assādānupassino viharato,",
  "tika-s0519t3:12_6": "bahudukkhā bahupāyāsā,",
  "tika-s0519t3:12_7": "ādīnavo ettha bhiyyo,",
  "tika-s0519t3:12_8": "saṅkhārānametaṁ nissaraṇaṁ,",
  "tika-s0519t3:12_9": "yadidaṁ nibbāna”ntiādīsu.",
  "tika-s0519t3:12_10": "Na sarūpena āgatāni yathā sāmaññaphalasuttādīsu.",
  "tika-s0519t3:12_11": "Atthavasenāti assādetabbādiatthavasena.",
  "tika-s0519t3:12_12": "Na papañcitoti na vitthārito.",
  "tika-s0519t3:13_0": "2.Esevanayoti atidesena viciyamānavacanaseso atidiṭṭho.",
  "tika-s0519t3:13_1": "Bhāvatthe tohi āha “vissajjitanti vissajjanā”ti.",
  "tika-s0519t3:13_2": "Sutte āgataṁ na atthasaṁvaṇṇanāvasena aṭṭhakathāyaṁ āgatanti adhippāyo.",
  "tika-s0519t3:13_3": "Pucchānurūpatā idha pubbāparanti catubyūhapubbāparato imaṁ visesetvā dasseti.",
  "tika-s0519t3:13_4": "Pucchānusandhīti pucchāya vissajjanena anusandhānaṁ.",
  "tika-s0519t3:13_5": "Aṭṭhakathāyaṁ pana heṭṭhimadesanāya pucchānimittapavattauparidesanāya sambandho “pucchānusandhī”ti vuttaṁ.",
  "tika-s0519t3:13_6": "Pubbāpekkhanti pucchitavissajjitapadāpekkhaṁ.",
  "tika-s0519t3:13_7": "“Suttassā”ti vā iminā pucchāvissajjanāanugītiyo ṭhapetvā seso vicayahārapadattho saṅgahitoti padassāpi saṅgaho veditabbo.",
  "tika-s0519t3:13_8": "Imasmiṁ pakkhe gāthāyaṁ ca-saddo padapūraṇamatte daṭṭhabbo.",
  "tika-s0519t3:14_0": "“Cakkhu anicca”nti puṭṭhe “āma,",
  "tika-s0519t3:14_1": "cakkhu aniccamevā”ti ekantato vissajjanaṁ ekaṁsabyākaraṇaṁ.",
  "tika-s0519t3:14_2": "“Aññindriyaṁ bhāvetabbaṁ,",
  "tika-s0519t3:14_3": "sacchikātabbañcā”ti puṭṭhe “maggapariyāpannaṁ bhāvetabbaṁ,",
  "tika-s0519t3:14_4": "phalapariyāpannaṁ sacchikātabba”nti vibhajitvā vissajjanaṁ vibhajjabyākaraṇaṁ.",
  "tika-s0519t3:14_5": "“Aññindriyaṁ kusala”nti puṭṭhe “kiṁ anavajjaṭṭho kusalaṭṭho,",
  "tika-s0519t3:14_6": "udāhu sukhavipākaṭṭho”ti paṭipucchitvā vissajjanaṁ paṭipucchābyākaraṇaṁ.",
  "tika-s0519t3:14_7": "“Sassato attā,",
  "tika-s0519t3:14_8": "asassato vā”ti vutte “abyākatameta”ntiādinā avissajjanaṁ ṭhapanaṁ.",
  "tika-s0519t3:14_9": "“Kiṁ panete kusalāti vā dhammāti vā ekatthā,",
  "tika-s0519t3:14_10": "udāhu nānatthā”ti idaṁ pucchanaṁ sāvasesaṁ.",
  "tika-s0519t3:14_11": "Vissajjanassa pana sāvasesatā veneyyajjhāsayavasena desanāyaṁ veditabbā.",
  "tika-s0519t3:14_12": "Appāṭihīrakaṁ sauttaraṁ.",
  "tika-s0519t3:14_13": "Sappāṭihīrakaṁ niruttaraṁ.",
  "tika-s0519t3:14_14": "Sesaṁ vicayahāraniddese suviññeyyameva.",
  "tika-s0519t3:15_0": "Ettha ca assādo assādahetu yāva āṇattihetūti evaṁ hetūnampi assādādayo veditabbā.",
  "tika-s0519t3:15_1": "Tattha saṅkhepato sukhasukhapaccayalakkhaṇo assādo,",
  "tika-s0519t3:15_2": "so visesato saggasampattiyā dīpetabbo.",
  "tika-s0519t3:15_3": "Sā hi tassa ukkaṁso,",
  "tika-s0519t3:15_4": "sesā panettha bhavasampatti tadanvāyikā veditabbā.",
  "tika-s0519t3:15_5": "Tassa hetu dānamayaṁ,",
  "tika-s0519t3:15_6": "sīlamayañca puññakiriyavatthu.",
  "tika-s0519t3:15_7": "Dukkhadukkhapaccayalakkhaṇo ādīnavo.",
  "tika-s0519t3:15_8": "Vipariṇāmasaṅkhāradukkhatānaṁ tadavarodhato vaṭṭadukkhassāpi ettha saṅgaho.",
  "tika-s0519t3:15_9": "Visesato pana kāmānaṁ okāroti daṭṭhabbo,",
  "tika-s0519t3:15_10": "svāyaṁ saṁkilesavatthunā,",
  "tika-s0519t3:15_11": "ittarapaccupaṭṭhānatādīhi ca vibhāvetabbo,",
  "tika-s0519t3:15_12": "tassa hetu dasa akusalakammapathā.",
  "tika-s0519t3:15_13": "Nekkhammaṁ nissaraṇaṁ,",
  "tika-s0519t3:15_14": "tassa hetu yathārahaṁ tadanucchavikā pubbabhāgappaṭipadā.",
  "tika-s0519t3:15_15": "Phalaṁ desanāphalameva,",
  "tika-s0519t3:15_16": "tassa hetu desanā.",
  "tika-s0519t3:15_17": "Upāyo yathāvuttaupāyova,",
  "tika-s0519t3:15_18": "tassa hetu cattāri cakkāni.",
  "tika-s0519t3:15_19": "Āṇatti upadeso,",
  "tika-s0519t3:15_20": "tassa rāgaggiādīhi lokassa ādittatā,",
  "tika-s0519t3:15_21": "satthu mahākaruṇāyogo ca hetu.",
  "tika-s0519t3:16_0": "Tathā catūsu ariyasaccesu samudayena assādo,",
  "tika-s0519t3:16_1": "dukkhena ādīnavo,",
  "tika-s0519t3:16_2": "magganirodhehi nissaraṇaṁ,",
  "tika-s0519t3:16_3": "maggo vā upāyo,",
  "tika-s0519t3:16_4": "tadupadeso āṇatti,",
  "tika-s0519t3:16_5": "anupādisesā nibbānadhātu phalaṁ.",
  "tika-s0519t3:16_6": "Iti anupubbakathāya saddhiṁ buddhānaṁ sāmukkaṁsikāya dhammadesanāya niddhāraṇabhāvena vicayo veditabbo.",
  "tika-s0519t3:16_7": "Padassa padatthasambandho hetu.",
  "tika-s0519t3:16_8": "So hi tassa pavattinimittaṁ,",
  "tika-s0519t3:16_9": "pañhassa ñātukāmatā,",
  "tika-s0519t3:16_10": "kathekukāmatā ca.",
  "tika-s0519t3:16_11": "Adiṭṭhajotanādīnañhi catunnaṁ ñātukāmatā,",
  "tika-s0519t3:16_12": "itarassa itarā.",
  "tika-s0519t3:16_13": "Vissajjanassa pañho hetu.",
  "tika-s0519t3:16_14": "Evaṁ sesānampi yathārahaṁ vattabbaṁ.",
  "tika-s0519t3:17_0": "3.Byañjanatthānaṁ yuttāyuttaparikkhāti byañjanaggahaṇena padaṁ gahitaṁ,",
  "tika-s0519t3:17_1": "atthaggahaṇena pañhādīhi saddhiṁ assādādayo gahitā.",
  "tika-s0519t3:17_2": "Vicayahārapadatthā eva hi yuttāyuttādivisesasahitā yuttihārādīnaṁ padatthā.",
  "tika-s0519t3:17_3": "Tathā hi padaṭṭhānapadaṭṭhānikabhāvavisiṭṭhā teyeva padaṭṭhānahārassa padatthā.",
  "tika-s0519t3:17_4": "Lakkhaṇalakkhitabbatāvisiṭṭhā,",
  "tika-s0519t3:17_5": "niddhāritā ca lakkhaṇahārassa,",
  "tika-s0519t3:17_6": "nibbacanādivibhāvanāvisiṭṭhā catubyūhahārassa,",
  "tika-s0519t3:17_7": "sabhāgadhammavasena,",
  "tika-s0519t3:17_8": "visabhāgadhammavasena ca āvaṭṭanavisiṭṭhā āvaṭṭahārassa,",
  "tika-s0519t3:17_9": "bhūmivibhāgādivisiṭṭhā vibhattihārassa,",
  "tika-s0519t3:17_10": "paṭipakkhato parivattanavisiṭṭhā parivattanahārassa,",
  "tika-s0519t3:17_11": "pariyāyavevacanavisiṭṭhā vevacanahārassa,",
  "tika-s0519t3:17_12": "pabhavādipaññāpanavisiṭṭhā paññattihārassa,",
  "tika-s0519t3:17_13": "khandhādimukhehi otaraṇavisiṭṭhā otaraṇahārassa,",
  "tika-s0519t3:17_14": "padapadatthapañhārambhasodhanavisiṭṭhā sodhanahārassa,",
  "tika-s0519t3:17_15": "sāmaññavisesaniddhāraṇavisiṭṭhā adhiṭṭhānahārassa,",
  "tika-s0519t3:17_16": "paccayadhammehi parikkharaṇavisiṭṭhā parikkhārahārassa,",
  "tika-s0519t3:17_17": "pahātabbabhāvetabbatāniddhāraṇavisiṭṭhā samāropanahārassa padatthā.",
  "tika-s0519t3:17_18": "“Byañjanassa sabhāvaniruttitā,",
  "tika-s0519t3:17_19": "atthassa suttādīhi avilomanaṁ yuttabhāvo”ti iminā asabhāvaniruttitā,",
  "tika-s0519t3:17_20": "suttādīhi vilomanañca ayuttabhāvoti dīpeti,",
  "tika-s0519t3:17_21": "tena yuttāyuttīnaṁ hetuṁ dasseti.",
  "tika-s0519t3:18_0": "4.Yonisomanasikārādīti ādisaddena saddhammassavanasappurisūpanissayādisādhāraṇaṁ,",
  "tika-s0519t3:18_1": "asādhāraṇañca deyyapaṭiggāhakādiṁ saṅgaṇhāti.",
  "tika-s0519t3:18_2": "Sambhavatoti yathārahaṁ tassa dhammassa anurūpaṁ.",
  "tika-s0519t3:18_3": "Yāva sabbadhammāti ettha sabbaṁ nāma padesasabbaṁ,",
  "tika-s0519t3:18_4": "na sabbasabbanti.",
  "tika-s0519t3:18_5": "Ayañhi sabbasaddo yathā paṭhamavikappe sutte āgatadhammavasena padesavisayo,",
  "tika-s0519t3:18_6": "evaṁ dutiyavikappe padaṭṭhānapadaṭṭhānikaniddhāraṇena taṁtaṁpakaraṇaparicchinnadhammaggahaṇato padesavisayo eva,",
  "tika-s0519t3:18_7": "na anavasesadhammavisayoti.",
  "tika-s0519t3:18_8": "Suttāgatadhammānaṁ yāni padaṭṭhānāni,",
  "tika-s0519t3:18_9": "tesañca yānīti evaṁ kāraṇaparamparāniddhāraṇalakkhaṇo padaṭṭhānahāro,",
  "tika-s0519t3:18_10": "parikkhārahāro pana suttāgatadhammānaṁ taṁtaṁpaccayuppannānaṁ paṭihetupaccayatāvisesavibhāvanalakkhaṇoti",
  "tika-s0519t3:18_11": "satipi kāraṇavicāraṇabhāve ayaṁ padaṭṭhānahāraparikkhārahārānaṁ viseso.",
  "tika-s0519t3:19_0": "5.",
  "tika-s0519t3:19_1": "Yathā “samānādhikaraṇasamānapade”tiādīsu ekasaddassa attho samānasaddo,",
  "tika-s0519t3:19_2": "evaṁ ekarasaṭṭhena bhāvanā “ekuppādā”tiādīsu viya ekalakkhaṇāti ettha ekasaddo samānatthoti āha “samānalakkhaṇā”ti.",
  "tika-s0519t3:19_3": "Saṁvaṇṇanāvasenāti ettha kammatthe ana-saddo,",
  "tika-s0519t3:19_4": "saṁvaṇṇetabbatāvasenāti attho.",
  "tika-s0519t3:19_5": "Lakkhaṇāti upalakkhaṇā.",
  "tika-s0519t3:19_6": "“Nānattakāyanānattasaññino,",
  "tika-s0519t3:19_7": "nānattasaññānaṁ amanasikārā”tiādīsu sahacāritā daṭṭhabbā.",
  "tika-s0519t3:19_8": "Saññāsahagatā hi dhammā tattha saññāggahaṇena gahitā.",
  "tika-s0519t3:19_9": "“Dadaṁ mittāni ganthatī”tiādīsu samānakiccatā.",
  "tika-s0519t3:19_10": "Piyavacanatthacariyā samānattatāpi hi tattha mittaganthanakiccena samānakiccā gayhanti saṅgahavatthubhāvato.",
  "tika-s0519t3:19_11": "“Phassapaccayā vedanā”tiādīsu samānahetutā.",
  "tika-s0519t3:19_12": "Yathā hi phasso vedanāya,",
  "tika-s0519t3:19_13": "evaṁ saññādīnampi sahajātādinā paccayo hoti evāti tepi samānahetutāya vuttā eva honti.",
  "tika-s0519t3:19_14": "Tathā hi vuttaṁ “tajjāmanoviññāṇadhātusamphassajā cetanā”ti,",
  "tika-s0519t3:19_15": "“phuṭṭho sañjānāti,",
  "tika-s0519t3:19_16": "phuṭṭho cetetī”tiādi.",
  "tika-s0519t3:19_17": "Evaṁ “taṇhāpaccayā upādāna”nti evamādipi udāharitabbaṁ.",
  "tika-s0519t3:19_18": "“Avijjāpaccayā saṅkhārā”tiādīsu samānaphalatā daṭṭhabbā.",
  "tika-s0519t3:19_19": "Yathā hi saṅkhārā avijjāya phalaṁ,",
  "tika-s0519t3:19_20": "evaṁ taṇhupādādīnampīti tepi tattha gahitāva honti.",
  "tika-s0519t3:19_21": "Tenāha “purimakammabhavasmiṁ moho avijjā āyūhanā saṅkhārā nikanti taṇhā upagamanaṁ upādāna”nti.",
  "tika-s0519t3:19_22": "“Rūpaṁ assādeti abhinandati,",
  "tika-s0519t3:19_23": "taṁ ārabbha rāgo uppajjatī”ti vutte taṁsampayuttā vedanādayo vuttā eva honti samānārammaṇabhāvato.",
  "tika-s0519t3:19_24": "Na hi tehi vinā tassa uppatti atthi.",
  "tika-s0519t3:19_25": "Evamādīhīti ettha ādisaddena atthappakaraṇaliṅgasaddantarasannidhānasāmatthiyādīnampi saṅgaho daṭṭhabbo.",
  "tika-s0519t3:19_26": "Atthādivasenapi hi sutte avuttānampi vuttānaṁ viya niddhāraṇaṁ sambhavatīti.",
  "tika-s0519t3:19_27": "Vuttappakārenāti “vadhakaṭṭhena ekalakkhaṇānī”tiādinā pāḷiyaṁ,",
  "tika-s0519t3:19_28": "“sahacāritā”tiādinā aṭṭhakathāyañca vuttena pakārena.",
  "tika-s0519t3:20_0": "6.",
  "tika-s0519t3:20_1": "“Phusanaṭṭhena phasso”tiādinā niddhāretvā vacanaṁ nibbacanaṁ,",
  "tika-s0519t3:20_2": "taṁ pana padasseva,",
  "tika-s0519t3:20_3": "na vākyassāti āha “padanibbacana”nti.",
  "tika-s0519t3:20_4": "Adhippāyanidānānipettha byañjanamukheneva niddhāretabbāni.",
  "tika-s0519t3:20_5": "Nibbacanapubbāparasandhīsu vattabbameva natthīti āha “visesato byañjanadvāreneva atthapariyesanā”ti.",
  "tika-s0519t3:20_6": "Pavattinimittaṁ ajjhāsayādi.",
  "tika-s0519t3:21_0": "7.“Padaṭṭhāne”ti idaṁ sutte āgatadhammānaṁ kāraṇabhūtepi dhamme niddhāretvā sabhāgato,",
  "tika-s0519t3:21_1": "visabhāgato ca āvaṭṭanaṁ kātabbanti dassanatthaṁ vuttaṁ,",
  "tika-s0519t3:21_2": "na tantivasena.",
  "tika-s0519t3:21_3": "Tasmā padaṭṭhānaniddhāraṇāya vināpi āvaṭṭanaṁ yuttamevāti siddhaṁ hoti.",
  "tika-s0519t3:21_4": "Padassa vā saddapavattiṭṭhānaṁ padaṭṭhānaṁ padattho.",
  "tika-s0519t3:21_5": "Etasmiṁ pakkhe “ārambhatha nikkamathāti vīriyassa padaṭṭhāna”nti ettha yvāyamārambhadhātuādiko attho vutto,",
  "tika-s0519t3:21_6": "taṁ vīriyasaddassa pavattiṭṭhānaṁ vīriyasaddābhidheyyo atthoti evamattho veditabbo.",
  "tika-s0519t3:21_7": "Sesesupi eseva nayo.",
  "tika-s0519t3:21_8": "Sesakaṁ nāmagahitato itaraṁ,",
  "tika-s0519t3:21_9": "taṁ pana tassa paṭipakkhabhūtaṁ vā siyā,",
  "tika-s0519t3:21_10": "aññaṁ vāti āha “visabhāgatāya aggahaṇena vā”ti.",
  "tika-s0519t3:21_11": "Saṁvaṇṇanāya yojentoti yathāvuttavisabhāgadhammaniddhāraṇabhūtena atthakathanena pāḷiyaṁ yojento.",
  "tika-s0519t3:21_12": "Tenāha “desana”nti.",
  "tika-s0519t3:21_13": "“Paṭipakkhe”ti idaṁ nidassanamattaṁ daṭṭhabbaṁ sabhāgadhammavasenapi āvaṭṭanassa icchitattā.",
  "tika-s0519t3:22_0": "8.Nāmavasenāti sādhāraṇanāmavasena.",
  "tika-s0519t3:22_1": "Pāḷiyaṁ pana “micchattaniyatānaṁ sattānaṁ,",
  "tika-s0519t3:22_2": "aniyatānañca sattānaṁ dassanapahātabbā kilesā sādhāraṇā”tiāgatattā “dassanapahātabbādināmavasenā”ti vuttaṁ.",
  "tika-s0519t3:22_3": "Vatthuvasenāti sattasantānavasena.",
  "tika-s0519t3:22_4": "So hi dhammānaṁ pavattiṭṭhānatāya idha “vatthū”ti adhippeto. Tenāha –",
  "tika-s0519t3:22_5": "“puthujjanassa,",
  "tika-s0519t3:22_6": "sotāpannassa ca kāmarāgabyāpādā sādhāraṇā”tiādi.",
  "tika-s0519t3:22_7": "Vuttavipariyāyenāti nāmato,",
  "tika-s0519t3:22_8": "vatthuto ca āveṇikatāya.",
  "tika-s0519t3:22_9": "Taṁtaṁmaggaphalaṭṭhānañhi taṁtaṁmaggaphalaṭṭhatā,",
  "tika-s0519t3:22_10": "bhabbānaṁ bhabbatā,",
  "tika-s0519t3:22_11": "abhabbānaṁ abhabbatā asādhāraṇā.",
  "tika-s0519t3:23_0": "9.“Bhāvite”ti idaṁ bhāvanākiriyāya upalakkhaṇaṁ,",
  "tika-s0519t3:23_1": "na ettha kālavacanicchāti āha “bhāvetabbeti attho”ti.",
  "tika-s0519t3:23_2": "Bhāvanā cettha āsevanāti,",
  "tika-s0519t3:23_3": "kusalasaddopi anavajjaṭṭhoti veditabbo.",
  "tika-s0519t3:23_4": "Paṭipakkhatoti vipakkhato.",
  "tika-s0519t3:23_5": "Visadisūdāharaṇena byatirekato yathādhippetadhammappatiṭṭhānā hesā.",
  "tika-s0519t3:24_0": "10.Padatthassāti padābhidheyyassa atthassa, sabhāvadhammassa vā.",
  "tika-s0519t3:25_0": "11.",
  "tika-s0519t3:26_0": "Nikkhepo desanā. Pabhavo samudayo.",
  "tika-s0519t3:27_0": "12.“Avuttānampi saṅgaho”ti iminā avuttasamuccayattho ca-saddoti dasseti.",
  "tika-s0519t3:28_0": "13.“Gāthāruḷhe”ti iminā pāḷiāgatova pañho veditabbo,",
  "tika-s0519t3:28_1": "na itaroti dasseti.",
  "tika-s0519t3:28_2": "Tenāha “buddhādīhi byākate”ti.",
  "tika-s0519t3:28_3": "Tassa atthassāti āraddhassa atthassa,",
  "tika-s0519t3:28_4": "tena ārambhasodhanassa visayamāha.",
  "tika-s0519t3:28_5": "Ettha ca atthadvāreneva padapucchāsodhanampi karīyatīti puna “tassa atthassā”ti vuttaṁ.",
  "tika-s0519t3:28_6": "Atha vā vissajjitamhīti vissajjane.",
  "tika-s0519t3:28_7": "Vissajjanasodhanena hi pañhāsodhanaṁ.",
  "tika-s0519t3:28_8": "Pañheti pucchāyaṁ.",
  "tika-s0519t3:28_9": "Gāthāyanti upalakkhaṇaṁ,",
  "tika-s0519t3:28_10": "tena gāthāyaṁ,",
  "tika-s0519t3:28_11": "suttageyyādīsu cāti vuttaṁ hoti.",
  "tika-s0519t3:28_12": "Yamārabbhāti yaṁ sīlādimārabbha gāthādīsu desitaṁ,",
  "tika-s0519t3:28_13": "tasmiṁ ārambheti attho.",
  "tika-s0519t3:28_14": "Pucchitāti pucchākārinī,",
  "tika-s0519t3:28_15": "“kā ettha padasuddhi,",
  "tika-s0519t3:28_16": "kā pañhāsuddhi,",
  "tika-s0519t3:28_17": "kā ārambhasuddhī”ti evaṁ pucchākārinī pucchaṁ katvā pavattitā suddhāsuddhaparikkhāti yojanā.",
  "tika-s0519t3:29_0": "14.Na vikappayitabbāti yathā loke “jāti sāmaññaṁ,",
  "tika-s0519t3:29_1": "bhedo sāmaññaṁ,",
  "tika-s0519t3:29_2": "sambandho sāmañña”ntiādinā sāmaññaṁ jātiādiṁ,",
  "tika-s0519t3:29_3": "tabbidhurañca visesaṁ vikappenti parikappenti,",
  "tika-s0519t3:29_4": "evaṁ na vikappayitabbāti attho.",
  "tika-s0519t3:29_5": "Yadā yo kālaviseso “sve”ti laddhavohāro,",
  "tika-s0519t3:29_6": "tadā so taṁdivasātikkame “ajjā”ti,",
  "tika-s0519t3:29_7": "puna taṁdivasātikkame “hiyyo”ti voharīyatīti anavaṭṭhitasabhāvā ete kālavisesā.",
  "tika-s0519t3:29_8": "Disāyapi “ekaṁ avadhiṁ apekkhitvā puratthimā disā,",
  "tika-s0519t3:29_9": "tato aññaṁ apekkhitvā pacchimā nāma hotī”tiādinā anavaṭṭhitasabhāvatā veditabbā.",
  "tika-s0519t3:29_10": "Jātiādiapekkhāyāti jātiādidukkhavisesāpekkhāya.",
  "tika-s0519t3:29_11": "Saccāpekkhāyāti saccasāmaññāpekkhāya.",
  "tika-s0519t3:29_12": "“Taṇhā”ti vuccamānaṁ kāmataṇhādiapekkhāya sāmaññampi samānaṁ saccāpekkhāya viseso hotīti evamādiṁ sandhāyāha “esa nayo samudayādīsupī”ti.",
  "tika-s0519t3:30_0": "16.Etthāti etasmiṁ buddhavacane.",
  "tika-s0519t3:30_1": "Tenāha “sikkhattayasaṅkhātassā”tiādi.",
  "tika-s0519t3:30_2": "Yathārutaṁ yathākathitaṁ saddato adhigataṁ niddhāritaṁ,",
  "tika-s0519t3:30_3": "na atthappakaraṇaliṅgasaddantarasannidhānādippamāṇantarādhigataṁ.",
  "tika-s0519t3:30_4": "“Atthato dassitā”ti idaṁ yasmiṁ sutte bhāvanāva kathitā,",
  "tika-s0519t3:30_5": "na pahānaṁ,",
  "tika-s0519t3:30_6": "taṁ sandhāya vuttaṁ.",
  "tika-s0519t3:31_0": "Nayasaṅkhepavaṇṇanā",
  "tika-s0519t3:32_0": "17.Taṇhāvijjāhi karaṇabhūtāhi.",
  "tika-s0519t3:32_1": "Saṁkileso pakkho etassāti saṁkilesapakkho,",
  "tika-s0519t3:32_2": "saṁkilesapakkhiko suttattho,",
  "tika-s0519t3:32_3": "tassa nayanalakkhaṇoti yojanā.",
  "tika-s0519t3:32_4": "Vodānapakkhassa suttatthassāti sambandho.",
  "tika-s0519t3:32_5": "Vuṭṭhānagāminiyā,",
  "tika-s0519t3:32_6": "balavavipassanāya ca dukkhādīsu pariññeyyatādīni maggānuguṇo gahaṇākāro anugāhaṇanayo.",
  "tika-s0519t3:32_7": "Yadi evaṁ kathaṁ nayoti āha “tassa panā”tiādi.",
  "tika-s0519t3:32_8": "Tattha “nayavohāro”ti iminā nayādhiṭṭhānaṁ nayoti vuttanti dasseti.",
  "tika-s0519t3:33_0": "18.Bādhakādibhāvatoti bādhakapabhavasantiniyyānabhāvato.",
  "tika-s0519t3:33_1": "Aññathābhāvābhāvenāti abādhakaappabhavaasanti aniyyānabhāvābhāvena.",
  "tika-s0519t3:33_2": "Saccasabhāvattāti amusāsabhāvattā.",
  "tika-s0519t3:33_3": "Avisaṁvādanatoti ariyasabhāvādibhāvassa na visaṁvādanato ekantikattāti attho.",
  "tika-s0519t3:34_0": "19.Saṁkiliṭṭhadhammāti saṁkilesasamannāgatā dhammā saddhammanayakovidāti saccapaṭiccasamuppādādidhammanayakusalā,",
  "tika-s0519t3:34_1": "ekattādinayakusalā vā.",
  "tika-s0519t3:35_0": "20.Atthavissajjanesūti “ime dhammā kusalā”tiādinā sutte katapañhavissajjanesu ceva aṭṭhakathāya kataatthasaṁvaṇṇanāsu ca.",
  "tika-s0519t3:35_1": "“Vodāniyā”ti iminā anavajjadhammā idha kusalāti adhippetā,",
  "tika-s0519t3:35_2": "na sukhavipākāti dasseti.",
  "tika-s0519t3:35_3": "Tassa tassa atthanayassa yojanatthaṁ manasā volokayateti yojanā.",
  "tika-s0519t3:36_0": "21.",
  "tika-s0519t3:36_1": "Yadi karaṇabhūtaṁ,",
  "tika-s0519t3:36_2": "kathaṁ tassa atthantarābhāvoti āha “yena hī”tiādi.",
  "tika-s0519t3:36_3": "Disābhūtadhammānaṁ volokayanasamānayanabhāvato vohārabhūto,",
  "tika-s0519t3:36_4": "kammabhūto ca nayo,",
  "tika-s0519t3:36_5": "na nandiyāvaṭṭādayo viya atthabhūtoti “vohāranayo,",
  "tika-s0519t3:36_6": "kammanayo”ti ca vuccati.",
  "tika-s0519t3:37_0": "Dvādasapadavaṇṇanā",
  "tika-s0519t3:38_0": "23.Apariyosite padeti uccāraṇavelāyaṁ pade asamatte,",
  "tika-s0519t3:38_1": "vippakateti attho.",
  "tika-s0519t3:38_2": "Pariyosite hi “pada”ntve samaññā siyā,",
  "tika-s0519t3:38_3": "na “akkhara”nti adhippāyo.",
  "tika-s0519t3:38_4": "Padassa vevacanatāya atthavasena pariyāyaṁ kharantaṁ sañcarantaṁ viya hoti,",
  "tika-s0519t3:38_5": "na evaṁ vaṇṇo avevacanattāti āha pariyāyavasena akkharaṇato”ti.",
  "tika-s0519t3:38_6": "Na hi vaṇṇassa pariyāyo vijjatī”ti idaṁ akārādivaṇṇavisesaṁ sandhāya vadati,",
  "tika-s0519t3:38_7": "na vaṇṇasāmaññaṁ.",
  "tika-s0519t3:38_8": "Tassa hi vaṇṇo akkharanti pariyāyo vutto evāti.",
  "tika-s0519t3:39_0": "Akkharasaddassa atthaṁ vatvā tappasaṅgena vaṇṇasaddassapi vattuṁ “kenaṭṭhena vaṇṇo”tiādimāha.",
  "tika-s0519t3:39_1": "Tattha nanu padena,",
  "tika-s0519t3:39_2": "vākyena vā attho saṁvaṇṇīyati,",
  "tika-s0519t3:39_3": "na akkharenāti codanaṁ manasi katvā āha “vaṇṇo eva hī”tiādi.",
  "tika-s0519t3:39_4": "Padādibhāvenāti padavākyabhāvena.",
  "tika-s0519t3:39_5": "Yathāsambandhanti yathāsaṅketaṁ.",
  "tika-s0519t3:39_6": "Ayaṁ-saddo imassatthassa vācako,",
  "tika-s0519t3:39_7": "ayaṁ attho imassa saddassa vacanīyoti yathāgahitasaṅketānurūpaṁ saddatthānaṁ vācakavacanīyabhāvo.",
  "tika-s0519t3:39_8": "Atha vā yvāyaṁ saddatthānaṁ aññamaññaṁ avinābhāvo,",
  "tika-s0519t3:39_9": "so sambandho.",
  "tika-s0519t3:39_10": "Tadanurūpaṁ ekakkharaṁ nāmapadaṁ “mā evaṁ maññasī”tiādīsu mā-kārādi.",
  "tika-s0519t3:39_11": "Kecīti abhayagirivāsino.",
  "tika-s0519t3:39_12": "Te hi abhidhammadesanaṁ “manasādesanā”ti vadanti,",
  "tika-s0519t3:39_13": "yato rāhulācariyo “visuddhakaruṇānaṁ manasādesanā vācāya akkharaṇato akkharasaññitā”ti āha.",
  "tika-s0519t3:40_0": "Satvappadhānanti drabyappadhānaṁ.",
  "tika-s0519t3:40_1": "Nāmapade hi drabyamāvibhūtarūpaṁ,",
  "tika-s0519t3:40_2": "kiriyā anāvibhūtarūpā yathā “phasso”ti.",
  "tika-s0519t3:40_3": "Ākhyātapade pana kiriyā āvibhūtarūpā,",
  "tika-s0519t3:40_4": "drabyamanāvibhūtarūpaṁ yathā “phusatī”ti.",
  "tika-s0519t3:40_5": "Tena nesaṁ satvakiriyāppadhānatā vuttā.",
  "tika-s0519t3:40_6": "Kiriyāvisesaggahaṇanimittanti kiriyāvisesāvabodhahetu kiriyāvisesadīpanato,",
  "tika-s0519t3:40_7": "yathā “cirappavāsi”nti ettha pa-saddo vasanakiriyāya viyogavisiṭṭhataṁ dīpeti.",
  "tika-s0519t3:40_8": "“Evaṁ manasi karotha,",
  "tika-s0519t3:40_9": "mā evaṁ manasākatthā”tiādīsu kiriyāvisesassa jotako evaṁ-saddo.",
  "tika-s0519t3:40_10": "“Evaṁsīlā evaṁdhammā”tiādīsu satvavisesassa.",
  "tika-s0519t3:40_11": "Evaṁ sesanipātapadānampīti adhippāyo.",
  "tika-s0519t3:40_12": "Tenāha “kiriyāya…pe…",
  "tika-s0519t3:40_13": "nipātapada”nti.",
  "tika-s0519t3:41_0": "Saṅkhepato vuttaṁ,",
  "tika-s0519t3:41_1": "kiṁ pana tanti āha “padābhihita”nti.",
  "tika-s0519t3:41_2": "Atha vā saṅkhepato vuttaṁ,",
  "tika-s0519t3:41_3": "yo akkharehi saṅkāsitoti vuccati.",
  "tika-s0519t3:41_4": "Padābhihitaṁ padehi kathitaṁ,",
  "tika-s0519t3:41_5": "yo padehi pakāsitoti vuccati.",
  "tika-s0519t3:41_6": "Tadubhayaṁ,",
  "tika-s0519t3:41_7": "yadi padasamudāyo vākyaṁ,",
  "tika-s0519t3:41_8": "tassa ko paricchedo.",
  "tika-s0519t3:41_9": "Yāvatā adhippetatthapariyosānaṁ,",
  "tika-s0519t3:41_10": "tāvatā ekavākyantipi vadanti,",
  "tika-s0519t3:41_11": "bahūpettha pakāre vaṇṇenti. Kiṁ tehi,",
  "tika-s0519t3:41_12": "sākhyātaṁ sābyayaṁ sakārakaṁ savisesanaṁ “vākya”nti daṭṭhabbaṁ.",
  "tika-s0519t3:41_13": "Nanu ca padenapi attho byañjīyatīti codanaṁ manasi katvā āha “padamattasavanepi hī”tiādi.",
  "tika-s0519t3:41_14": "Ākāresu vākyavibhāgesu abhihitaṁ kathitaṁ nibbacanaṁ ākārābhihitaṁ nibbacanaṁ.",
  "tika-s0519t3:41_15": "“Abhihitanti ca pāḷiāgata”nti vadanti.",
  "tika-s0519t3:42_0": "“Nibbānaṁ maggati,",
  "tika-s0519t3:42_1": "nibbānatthikehi vā maggīyati,",
  "tika-s0519t3:42_2": "kilese vā mārento gacchatīti maggo”tiādinā nibbacanānaṁ vitthāro.",
  "tika-s0519t3:42_3": "Taṁniddesakathanattā niddesoti imamatthamāha “nibbacanavitthāro niravasesadesanattā niddeso”ti.",
  "tika-s0519t3:42_4": "Padehīti vākyāvayavabhūtehi,",
  "tika-s0519t3:42_5": "vākyato vibhajjamānehi vā ākhyātādipadehi.",
  "tika-s0519t3:42_6": "Tenāha “vākyassa vibhāgo”ti,",
  "tika-s0519t3:42_7": "tathā cāha “apariyosite”tiādi.",
  "tika-s0519t3:42_8": "Apare pana “pakatipaccayalopādesādivasena akkharavibhāgo ākāro,",
  "tika-s0519t3:42_9": "niruttinayena padavibhāgo nibbacanaṁ,",
  "tika-s0519t3:42_10": "vākyavibhāgo niddeso.",
  "tika-s0519t3:42_11": "Vaṇṇapadavākyāni hi avibhattāni,",
  "tika-s0519t3:42_12": "vibhattāni ca cha byañjanapadānī”ti vadanti.",
  "tika-s0519t3:42_13": "Chaṭṭhaṁ vacananti chaṭṭhaṁ padaṁ.",
  "tika-s0519t3:42_14": "Kātabbanti “akkharaṁ padaṁ byañjanaṁ ākāro tatheva nirutti niddeso chaṭṭhavacana”nti gāthāyaṁ evaṁ kattabbaṁ,",
  "tika-s0519t3:42_15": "saṁvaṇṇanāvasena vā ākārapadaṁ catutthaṁ kātabbanti attho.",
  "tika-s0519t3:42_16": "Sabbo saddavohāro vibhattehi,",
  "tika-s0519t3:42_17": "avibhattehi ca akkharapadavākyeheva,",
  "tika-s0519t3:42_18": "tadaññappakāro natthīti āha “yānimānī”tiādi.",
  "tika-s0519t3:43_0": "24.Kāsanāsaddo kammatthoti dassetuṁ “kāsīyatī”tiādi vuttaṁ.",
  "tika-s0519t3:43_1": "Padehi tāva atthassa saṅkāsanā,",
  "tika-s0519t3:43_2": "pakāsanā ca hotu,",
  "tika-s0519t3:43_3": "padāvadhikāpi saṁvaṇṇanā icchitāti akkharehi pana kathanti āha “akkharehi suyyamānehī”tiādi.",
  "tika-s0519t3:43_4": "Padatthasampaṭipattīti padābhidheyyaatthāvabodho.",
  "tika-s0519t3:43_5": "“Akkharehi saṅkāsetī”tiādinā akkharakaraṇaṁ saṅkāsanabhūtaṁ ugghaṭanakiriyaṁ vadantena yathāvutto attho sādhitoti dassetuṁ “tathā hī”tiādi vuttaṁ.",
  "tika-s0519t3:44_0": "Vibhajanuttānīkammapaññattīti ekattaniddeso samāhāroti ayaṁ dvandasamāso.",
  "tika-s0519t3:44_1": "Ubhayenāti “vivaraṇā,",
  "tika-s0519t3:44_2": "vibhajanā”ti iminā dvayena.",
  "tika-s0519t3:44_3": "Etehīti ettha eva-kāro luttaniddiṭṭhoti āha “etehi evā”ti.",
  "tika-s0519t3:44_4": "“Saṅkāsanā…pe…",
  "tika-s0519t3:44_5": "abhāvato”ti iminā yathādhippetaanūnāvadhāraṇaphalaṁ dasseti.",
  "tika-s0519t3:44_6": "Ugghaṭanādīti ādisaddena vipañcananayāni saṅgaṇhāti.",
  "tika-s0519t3:45_0": "25.Sammāyuttoti sammā aviparītaṁ,",
  "tika-s0519t3:45_1": "anavasesato ca yutto sahito.",
  "tika-s0519t3:45_2": "Tathā hi vuttaṁ “anūnā”ti.",
  "tika-s0519t3:45_3": "Sabbo hi pāḷiattho atthapadaatthanayehi anavasesato saṅgahito.",
  "tika-s0519t3:45_4": "Tenāha “sabbassa hī”tiādi.",
  "tika-s0519t3:46_0": "26.",
  "tika-s0519t3:46_1": "Kasmā panettha mūlapadapadaṭṭhānāni asaṅgahitānīti?",
  "tika-s0519t3:46_2": "Padatthantarābhāvato.",
  "tika-s0519t3:46_3": "Mūlapadāni hi nayānaṁ samuṭṭhānamattattā padaṭṭhānānīti dassitoyaṁ nayo.",
  "tika-s0519t3:46_4": "Tena vuttaṁ “ito vinimutto koci nettipadattho natthī”ti.",
  "tika-s0519t3:47_0": "Nettiyā kāraṇabhūtāya.",
  "tika-s0519t3:47_1": "Hārā saṁvaṇṇetabbāti suttassa atthasaṁvaṇṇanāvasena hārā vitthāretabbā.",
  "tika-s0519t3:47_2": "Svāyanti so ayaṁ saṁvaṇṇanākkamo.",
  "tika-s0519t3:47_3": "Yena anukkamena nettiyaṁ desitā,",
  "tika-s0519t3:47_4": "teneva sutte atthasaṁvaṇṇanāvasena yojetabbāti.",
  "tika-s0519t3:47_5": "Evaṁ siddheti desanākkameneva siddhe.",
  "tika-s0519t3:47_6": "Ayaṁ ārambhoti “soḷasa hārā paṭhama”nti evaṁ pavatto ārambho.",
  "tika-s0519t3:47_7": "Imamatthanti imaṁ vuccamānaniyamasaṅkhātaṁ atthaṁ.",
  "tika-s0519t3:48_0": "Yadi desitakkameneva hāranayā sutte yojetabbā siyuṁ,",
  "tika-s0519t3:48_1": "kiṁ so kamo kāraṇanirapekkho,",
  "tika-s0519t3:48_2": "udāhu kāraṇasāpekkhoti?",
  "tika-s0519t3:48_3": "Kiñcettha –",
  "tika-s0519t3:48_4": "yadi tāva kāraṇanirapekkho hāranayānaṁ anukkamo,",
  "tika-s0519t3:48_5": "aneke atthā vuccamānā avassaṁ ekena kamena vuccantīti.",
  "tika-s0519t3:48_6": "Evaṁ sante yena kenaci kamena sutte yojetabbā siyuṁ,",
  "tika-s0519t3:48_7": "tathā sati niyamo niratthako siyā.",
  "tika-s0519t3:48_8": "Atha kāraṇasāpekkho,",
  "tika-s0519t3:48_9": "kiṁ taṁ kāraṇanti?",
  "tika-s0519t3:48_10": "Itaro kāraṇagavesanaṁ akatvā attho evettha gavesitabboti adhippāyena “nāyamanuyogo na katthaci anukkame",
  "tika-s0519t3:48_11": "nivisatī”ti vatvā “na pana mayaṁ devānaṁpiyassa manorathavighātāya cetemā”ti kamakāraṇaṁ vicārento “apicā”tiādinā",
  "tika-s0519t3:48_12": "desanāhārassa tāva ādito desanāya kāraṇaṁ patiṭṭhapeti.",
  "tika-s0519t3:48_13": "Tattha dhammadesanāya nissayo assādādīnavanissaraṇāni,",
  "tika-s0519t3:48_14": "sarīraṁ āṇatti.",
  "tika-s0519t3:48_15": "Pakatiyā sabhāvena.",
  "tika-s0519t3:48_16": "Niddhāraṇena vināpi patiṭṭhābhāvato nissayabhāvato.",
  "tika-s0519t3:49_0": "“Tathā hi vakkhatī”tiādinā yathāvuttaṁ atthaṁ pākaṭataraṁ karoti. Esa nayo itaresupi.",
  "tika-s0519t3:50_0": "Vicayānantaranti vicayahārānantaraṁ.",
  "tika-s0519t3:50_1": "Sesesupi eseva nayo.",
  "tika-s0519t3:50_2": "Tathā hīti lakkhaṇahāravibhaṅge yuttāyuttānaṁ kāraṇaparamparāya pariggahitasabhāvānaṁ avuttānampi ekalakkhaṇatāya gahaṇaṁ vuttaṁ.",
  "tika-s0519t3:51_0": "Atthato niddhāritānanti atthuddhārapubbāparānusandhiādiatthato suttantarato uddhaṭānaṁ saṁvaṇṇiyamānasutte ānītānaṁ pāḷidhammānaṁ. Saddato,",
  "tika-s0519t3:51_1": "pamāṇantarato ca laddhānaṁ idha vicāretabbattā āha “niravasesato”ti.",
  "tika-s0519t3:51_2": "Atthassāti abhidheyyatthassa.",
  "tika-s0519t3:51_3": "Dhammassāti sabhāvadhammassa.",
  "tika-s0519t3:51_4": "Tattha tattha taṁ abhiniropetīti tasmiṁ tasmiṁ atthe,",
  "tika-s0519t3:51_5": "dhamme ca taṁ nāmaṁ abhiniropeti,",
  "tika-s0519t3:51_6": "“ayamevaṁnāmo”ti voharati.",
  "tika-s0519t3:51_7": "“Atthassa,",
  "tika-s0519t3:51_8": "dhammassā”ti padadvayena sāmaññato attho,",
  "tika-s0519t3:51_9": "dhammo ca anavasesetvā gahitoti āha “anavasesapariyādāna”nti,",
  "tika-s0519t3:51_10": "yato vuttaṁ “tattha tatthā”ti.",
  "tika-s0519t3:51_11": "Tathāti yathā anavasesatthāvabodhadīpakaṁ anavasesapariyādānaṁ kataṁ catubyūhapāḷiyaṁ,",
  "tika-s0519t3:51_12": "evaṁ punappunaṁ gabbhamupetīti ettha asaddavatī atthā pavattivasena labbhamānā sammāpaṭipatti uddhaṭāti upasaṁhārattho tathā-saddo.",
  "tika-s0519t3:52_0": "Tenevāti suttantarasaṁsandanassa sabhāgavisabhāgadhammantarāvaṭṭanūpāyabhāvato eva.",
  "tika-s0519t3:52_1": "Yatoti sabhāgavisabhāgadhammāvaṭṭanassa sādhāraṇādidhammavibhajanūpāyattā.",
  "tika-s0519t3:52_2": "Paṭivibhattasabhāveti paṭibhāgabhāvena vibhattasabhāve.",
  "tika-s0519t3:53_0": "Te dhammāti paṭipakkhato parivattitadhammā.",
  "tika-s0519t3:53_1": "Na pariyāyavibhāvanā paññattivibhāgapariggāhikāti āha “pariyā…pe…",
  "tika-s0519t3:53_2": "subodhanañcā”ti.",
  "tika-s0519t3:54_0": "Pucchāvisodhanaṁ vissajjanaṁ.",
  "tika-s0519t3:54_1": "Ārambhavisodhanaṁ desanāya atthakathanaṁ.",
  "tika-s0519t3:54_2": "Tadubhayavicāro dhātādīsu asammuyhantasseva sambhavatīti āha “dhātāyatanā…pe…",
  "tika-s0519t3:54_3": "sampādetu”nti.",
  "tika-s0519t3:54_4": "Suddho ārambhotiādipāḷinidassanenapi ayamevattho udāhaṭoti veditabbaṁ.",
  "tika-s0519t3:55_0": "“Kāraṇākāro”ti padaṭṭhānaṁ sandhāya vadati.",
  "tika-s0519t3:55_1": "Pabhedato desanākāroti vevacanaṁ.",
  "tika-s0519t3:55_2": "Niddhāretvā vuccamānānīti uddharitvā samāropiyamānānīti adhippāyo.",
  "tika-s0519t3:55_3": "Suttassa atthaṁ tathattāvabodhāyāti suttassa padatthāvagamamukhena catusaccābhisamayāya.",
  "tika-s0519t3:56_0": "Veneyyattayayutto atthanayattayūpadeso “veneyyattayappayojito”ti vutto.",
  "tika-s0519t3:56_1": "Veneyyattayañhi paccayasamavāye tadupadesaphalaṁ adhigacchantaṁ atthaṁ payojeti nāmāti.",
  "tika-s0519t3:56_2": "Tadanukkamenevāti tesaṁ ugghaṭitaññuādīnaṁ desanānukkameneva.",
  "tika-s0519t3:56_3": "Teti tayo atthanayā.",
  "tika-s0519t3:56_4": "Tesanti ugghaṭitaññuādīnaṁ.",
  "tika-s0519t3:56_5": "Yathā uddesādīnaṁ saṅkhepamajjhimavitthāravuttiyā tiṇṇaṁ puggalānaṁ upakāratā,",
  "tika-s0519t3:56_6": "evaṁ tesaṁ atthanayānaṁ.",
  "tika-s0519t3:56_7": "Tassāti atthanayatthassa.",
  "tika-s0519t3:56_8": "Tatthāti tassaṁ tassaṁ bhūmiyaṁ.",
  "tika-s0519t3:57_0": "Samuṭṭhānaṁ nidānaṁ.",
  "tika-s0519t3:57_1": "Anekadhā saddanayato,",
  "tika-s0519t3:57_2": "niruttinayato cāti anekappakāraṁ.",
  "tika-s0519t3:57_3": "Padattho saddattho.",
  "tika-s0519t3:57_4": "Vidhi anuvādoti idamettha vidhivacanaṁ,",
  "tika-s0519t3:57_5": "ayamanuvādoti ayaṁ vibhāgo veditabbo.",
  "tika-s0519t3:57_6": "Samādhātabboti pariharitabbo.",
  "tika-s0519t3:57_7": "Anusandhīyā anurūpaṁ nigametabbanti yāya anusandhiyā sutte upari desanā pavattā,",
  "tika-s0519t3:57_8": "tadanurūpaṁ saṁvaṇṇanā nigametabbā.",
  "tika-s0519t3:57_9": "Payojananti phalaṁ.",
  "tika-s0519t3:57_10": "Piṇḍatthoti saṅkhepattho.",
  "tika-s0519t3:57_11": "Anusandhīti pucchānusandhiādianusandhi.",
  "tika-s0519t3:57_12": "Upogghāṭoti nidassanaṁ.",
  "tika-s0519t3:57_13": "Cālanāti codanā.",
  "tika-s0519t3:57_14": "Paccupaṭṭhānaṁ parihāro.",
  "tika-s0519t3:58_0": "Pakatiādipadāvayavaṁ bhinditvā kathanaṁ bhedakathā yathā “dibbantīti devā”ti.",
  "tika-s0519t3:58_1": "Padassa atthakathanaṁ tatvakathā yathā “buddhoti yo so bhagavā sayambhū anācariyako”ti.",
  "tika-s0519t3:58_2": "Pariyāyavacanaṁ vevacanaggahaṇaṁ yathā “paññā pajānanā”ti.",
  "tika-s0519t3:58_3": "Vicayayutticatubyūhaparivattanahārekadesasaṅgahitā,",
  "tika-s0519t3:58_4": "vevacanahārasaṅgahitā cāti āha “te idha katipayahārasaṅgahitā”ti.",
  "tika-s0519t3:59_0": "Attano phalaṁ dhāretīti dhammoti hetuno dhammabhāvo veditabbo.",
  "tika-s0519t3:59_1": "Ñāpakahetūpi ñāṇakaraṇaṭṭhena kārake pakkhipitvā āha “kārako sampāpakoti duvidho”ti.",
  "tika-s0519t3:59_2": "Puna cakkhubījādinibbattakameva kāraṇaṁ katvā dassento “puna…pe…",
  "tika-s0519t3:59_3": "tividho”tiādimāha.",
  "tika-s0519t3:59_4": "“Tayo kusalahetū”tiādinā āgatā alobhādayo,",
  "tika-s0519t3:59_5": "lobhādayo ca hetuhetu nāma.",
  "tika-s0519t3:59_6": "“Cattāro kho,",
  "tika-s0519t3:59_7": "bhikkhave,",
  "tika-s0519t3:59_8": "mahābhūtā hetu,",
  "tika-s0519t3:59_9": "cattāro mahābhūtā paccayo rūpakkhandhassa paññāpanāyā”tiādinā āgato paccayahetu nāma.",
  "tika-s0519t3:59_10": "Kusalākusalaṁ kammaṁ attano vipākaṁ pati uttamahetu nāma.",
  "tika-s0519t3:59_11": "Cakkhādibījādi cakkhuviññāṇaaṅkurādīnaṁ asādhāraṇahetu nāma.",
  "tika-s0519t3:59_12": "Kusalākusalānaṁ satipi paccayadhammabhāve iṭṭhāniṭṭhaphalavisesahetubhāvadassanatthaṁ visuṁ gahaṇaṁ,",
  "tika-s0519t3:59_13": "saddamaggānaṁ pana ñāpakasampāpakahetubhāvadassanatthanti daṭṭhabbaṁ.",
  "tika-s0519t3:59_14": "Aṅkurādikassa asādhāraṇahetu bījādisamānajātiyahetutāya sabhāgahetu.",
  "tika-s0519t3:59_15": "Sādhāraṇahetu bhusasalilādiasamānajātiyatāya asabhāgahetu.",
  "tika-s0519t3:59_16": "Indriyabaddhasantāniko ajjhattikahetu,",
  "tika-s0519t3:59_17": "itaro bāhirahetu.",
  "tika-s0519t3:59_18": "Keci pana “sasantāniko ajjhattikahetu,",
  "tika-s0519t3:59_19": "itaro bāhirahetū”ti vadanti.",
  "tika-s0519t3:59_20": "Pariggāhako upatthambhako.",
  "tika-s0519t3:59_21": "Paramparahetu upanissayapaccayo.",
  "tika-s0519t3:60_0": "Nibbānassa anibbattaniyepi samudayappahānasamudayanirodhānaṁ adhigamādhigantabbabhāvato nibbānaṁ pati",
  "tika-s0519t3:60_1": "maggassa hetubhāvo viya maggaṁ pati nibbānassa phalabhāvo upacārasiddhoti āha “phalapariyāyo labbhatī”ti.",
  "tika-s0519t3:61_0": "Paṭipajjamānabhūmi maggadhammā. Paṭipannabhūmi phaladhammā.",
  "tika-s0519t3:62_0": "Kiccatoti sarasato.",
  "tika-s0519t3:62_1": "Lakkhaṇatoti upalakkhaṇato.",
  "tika-s0519t3:62_2": "Sāmaññatoti samānabhāvato.",
  "tika-s0519t3:62_3": "Tena samānahetutā,",
  "tika-s0519t3:62_4": "samānaphalatā,",
  "tika-s0519t3:62_5": "samānārammaṇatā ca gahitā hotīti.",
  "tika-s0519t3:62_6": "Tattha yaṁ vattabbaṁ,",
  "tika-s0519t3:62_7": "taṁ heṭṭhā lakkhaṇahāraniddesavaṇṇanāyaṁ vuttameva.",
  "tika-s0519t3:63_0": "Apicettha sampayogavippayogavirodhapakaraṇaliṅgasaddantarasannidhānasāmatthiyādīnampi vasena nayavibhāgo veditabbo.",
  "tika-s0519t3:63_1": "Tattha sampayogato tāvanayavibhāgo – “nāhaṁ,",
  "tika-s0519t3:63_2": "bhikkhave,",
  "tika-s0519t3:63_3": "aññaṁ ekadhammampi samanupassāmi,",
  "tika-s0519t3:63_4": "yaṁ evaṁ lahuparivattaṁ,",
  "tika-s0519t3:63_5": "yathayidaṁ citta”nti cittassa lahuparivattitā gahitā,",
  "tika-s0519t3:63_6": "taṁsampayogato cetasikānampi gahitāva hoti aññattha nesaṁ cittena sampayogadīpanato.",
  "tika-s0519t3:63_7": "Atha vā “saññino”ti.",
  "tika-s0519t3:63_8": "Saññāsahitatāvacanena hi nesaṁ vedanācetanādivantatāpi sampayogato dīpitā hoti.",
  "tika-s0519t3:64_0": "Vippayogato –",
  "tika-s0519t3:64_1": "“ahetukā”ti.",
  "tika-s0519t3:64_2": "Hetusampayuttā hi dhammā “sahetukā”ti vuttāti tabbidhurā dhammā vippayogato “ahetukā”ti vuttāti viññāyati.",
  "tika-s0519t3:64_3": "Atha vā “asaññino”ti.",
  "tika-s0519t3:64_4": "Saññāvippayuttā hi dhammapavatti idhādhippetā,",
  "tika-s0519t3:64_5": "na saññāya abhāvamattanti viññāyati.",
  "tika-s0519t3:65_0": "Virodhato –",
  "tika-s0519t3:65_1": "“aṭṭhamako,",
  "tika-s0519t3:65_2": "saddhānusārī”ti ca vutte taṁ santatiyaṁ saṁyojanattayappahānaṁ viññāyati,",
  "tika-s0519t3:65_3": "tathā “sati vā upādisese anāgāmitā”ti vutte pañcorambhāgiyasaṁyojanappahānaṁ,",
  "tika-s0519t3:65_4": "“diṭṭheva dhamme aññā”ti vutte anavasesasaṁyojanappahānaṁ viññāyati.",
  "tika-s0519t3:66_0": "Pakaraṇato –",
  "tika-s0519t3:66_1": "“abyākatā dhammā”ti.",
  "tika-s0519t3:66_2": "Adhikārato hi kusalākusalabhāvena na kathitāti ñāyati.",
  "tika-s0519t3:66_3": "“Upadhī hi narassa socanā”ti ca.",
  "tika-s0519t3:66_4": "Bāhirā hi dhammā idha “upadhī”ti adhippetāti viññāyati.",
  "tika-s0519t3:67_0": "Liṅgato –",
  "tika-s0519t3:67_1": "“sītenapi ruppati,",
  "tika-s0519t3:67_2": "uṇhenapi ruppatī”tiādi.",
  "tika-s0519t3:67_3": "Sītādiggahaṇena hi liṅgena bhūtupādāyappakārasseva dhammassa rūpabhāvo,",
  "tika-s0519t3:67_4": "na itarassa.",
  "tika-s0519t3:68_0": "Saddantarasannidhānato –",
  "tika-s0519t3:68_1": "“kāyapassaddhi,",
  "tika-s0519t3:68_2": "kāyāyatana”nti.",
  "tika-s0519t3:68_3": "“Yā vedanākkhandhassā”tiādivacanato hi purimo kāyasaddo samūhavācī,",
  "tika-s0519t3:68_4": "itaro āyatanasaddasannidhānato pasādavācī.",
  "tika-s0519t3:69_0": "Sāmatthiyato – “sabbaṁ,",
  "tika-s0519t3:69_1": "bhikkhave, ādittaṁ,",
  "tika-s0519t3:69_2": "sabbe tasanti daṇḍassā”ti ca,",
  "tika-s0519t3:69_3": "tathā “sabbāvantaṁ lokaṁ mettāsahagatena cetasā…pe…",
  "tika-s0519t3:69_4": "pharitvā viharatī”tiādi.",
  "tika-s0519t3:69_5": "Ettha hi satipi sabbasaddassa anavasesasattavācakatte ādittatā sāpekkhasseva atthassa vācakattā padesavācī sabbasaddo,",
  "tika-s0519t3:69_6": "lokasaddopi sattavācī.",
  "tika-s0519t3:69_7": "Sattārammaṇā hi appamaññāti.",
  "tika-s0519t3:69_8": "Tathā “mātaraṁ pitaraṁ hantvā”ti sabbena sabbaṁ hi sapaṭikkhepato,",
  "tika-s0519t3:69_9": "mātupitughātakammassa ca mahāsāvajjatāpavedanato,",
  "tika-s0519t3:69_10": "idha ca tadanuññāya katāya mātupituṭṭhāniyā tādisā keci pāpadhammā veneyyavasena gahitā viññāyati.",
  "tika-s0519t3:69_11": "Ke pana teti?",
  "tika-s0519t3:69_12": "Taṇhāmānā.",
  "tika-s0519t3:69_13": "Taṇhā hi jananī sattānaṁ.",
  "tika-s0519t3:69_14": "“Taṇhā janeti purisa”nti hi vuttaṁ.",
  "tika-s0519t3:69_15": "Pituṭṭhāniyo māno taṁ nissāya attasampaggaṇhato “ahaṁ asukassa ruñño,",
  "tika-s0519t3:69_16": "rājamahāmattassa vā putto”ti yathā.",
  "tika-s0519t3:69_17": "Sāmatthiyādīnanti ādisaddena desapakatiādayo saṅgayhanti.",
  "tika-s0519t3:70_0": "Labbhamānapadatthaniddhāraṇamukhenāti tasmiṁ tasmiṁ sutte labbhamānaassādādihārapadatthaniddhāraṇadvārena.",
  "tika-s0519t3:70_1": "Yathālakkhaṇanti yaṁ yaṁ lakkhaṇaṁ,",
  "tika-s0519t3:70_2": "lakkhaṇānurūpaṁ vā yathālakkhaṇaṁ.",
  "tika-s0519t3:70_3": "Hetuphalādīni upadhāretvā yojetabbāni tesaṁ vasenāti adhippāyo.",
  "tika-s0519t3:70_4": "Idāni hetuphalādayo ye yasmiṁ hāre savisesaṁ icchitabbā,",
  "tika-s0519t3:70_5": "te dassetuṁ “visesato panā”tiādimāha.",
  "tika-s0519t3:70_6": "Taṁ suviññeyyameva.",
  "tika-s0519t3:71_0": "Niddesavāravaṇṇanā niṭṭhitā."
}