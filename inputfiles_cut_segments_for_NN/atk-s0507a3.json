{
  "atk-s0507a3:0_0": "3. Cūḷavaggo",
  "atk-s0507a3:1_0": "1. Abhijjamānapetavatthuvaṇṇanā",
  "atk-s0507a3:2_0": "Abhijjamānevārimhīti idaṁ satthari veḷuvane viharante aññataraṁ luddapetaṁ ārabbha vuttaṁ.",
  "atk-s0507a3:2_1": "Bārāṇasiyaṁ kira aparadisābhāge pāragaṅgāya vāsabhagāmaṁ atikkamitvā cundaṭṭhilanāmake gāme eko luddako ahosi.",
  "atk-s0507a3:2_2": "So araññe mige vadhitvā varamaṁsaṁ aṅgāre pacitvā khāditvā avasesaṁ paṇṇapuṭe bandhitvā kājena gahetvā gāmaṁ āgacchati.",
  "atk-s0507a3:2_3": "Taṁ bāladārakā gāmadvāre disvā “maṁsaṁ me dehi,",
  "atk-s0507a3:2_4": "maṁsaṁ me dehī”ti hatthe pasāretvā upadhāvanti.",
  "atk-s0507a3:2_5": "So tesaṁ thokaṁ thokaṁ maṁsaṁ deti.",
  "atk-s0507a3:2_6": "Athekadivasaṁ maṁsaṁ alabhitvā uddālakapupphaṁ piḷandhitvā bahuñca hatthena gahetvā gāmaṁ gacchantaṁ taṁ dārakā gāmadvāre disvā “maṁsaṁ me dehi,",
  "atk-s0507a3:2_7": "maṁsaṁ me dehī”ti hatthe pasāretvā upadhāviṁsu.",
  "atk-s0507a3:2_8": "So tesaṁ ekekaṁ pupphamañjariṁ adāsi.",
  "atk-s0507a3:3_0": "Atha aparena samayena kālaṁ katvā petesu nibbatto naggo virūparūpo bhayānakadassano supinepi annapānaṁ",
  "atk-s0507a3:3_1": "ajānanto sīse ābandhitauddālakakusumamālākalāpo “cundaṭṭhilāyaṁ ñātakānaṁ santike kiñci labhissāmī”ti",
  "atk-s0507a3:3_2": "gaṅgāya udake abhijjamāne paṭisotaṁ padasā gacchati.",
  "atk-s0507a3:3_3": "Tena ca samayena koliyo nāma rañño bimbisārassa mahāmatto kupitaṁ paccantaṁ vūpasametvā paṭinivattento",
  "atk-s0507a3:3_4": "hatthiassādiparivārabalaṁ thalapathena pesetvā sayaṁ gaṅgāya nadiyā anusotaṁ nāvāya āgacchanto taṁ petaṁ",
  "atk-s0507a3:3_5": "tathā gacchantaṁ disvā pucchanto –",
  "atk-s0507a3:4_0": "387.",
  "atk-s0507a3:5_0": "“Abhijjamāne vārimhi, gaṅgāya idha gacchasi;",
  "atk-s0507a3:6_0": "Naggo pubbaddhapetova, māladhārī alaṅkato;",
  "atk-s0507a3:7_0": "Kuhiṁ gamissasi peta, kattha vāso bhavissatī”ti. –",
  "atk-s0507a3:8_0": "Gāthamāha.",
  "atk-s0507a3:8_1": "Tattha abhijjamāneti padanikkhepena abhijjamāne saṅghāte,",
  "atk-s0507a3:8_2": "vārimhi gaṅgāyāti gaṅgāya nadiyā udake.",
  "atk-s0507a3:8_3": "Idhāti imasmiṁ ṭhāne.",
  "atk-s0507a3:8_4": "Pubbaddhapetovāti kāyassa purimaddhena apeto viya apetayoniko devaputto viya. Kathaṁ?",
  "atk-s0507a3:8_5": "Māladhārī alaṅkatoti,",
  "atk-s0507a3:8_6": "mālāhi piḷandhitvā alaṅkatasīsaggoti attho.",
  "atk-s0507a3:8_7": "Kattha vāso bhavissatīti katarasmiṁ gāme dese vā tuyhaṁ nivāso bhavissati,",
  "atk-s0507a3:8_8": "taṁ kathehīti attho.",
  "atk-s0507a3:9_0": "Idāni yaṁ tadā tena petena koliyena ca vuttaṁ, taṁ dassetuṁ saṅgītikārā –",
  "atk-s0507a3:10_0": "388.",
  "atk-s0507a3:11_0": "“Cundaṭṭhilaṁ gamissāmi, peto so iti bhāsati;",
  "atk-s0507a3:12_0": "Antare vāsabhagāmaṁ, bārāṇasiñca santike.",
  "atk-s0507a3:13_0": "389.",
  "atk-s0507a3:14_0": "“Tañca disvā mahāmatto, koliyo iti vissuto;",
  "atk-s0507a3:15_0": "Sattuṁ bhattañca petassa, pītakañca yugaṁ adā.",
  "atk-s0507a3:16_0": "390.",
  "atk-s0507a3:17_0": "“Nāvāya tiṭṭhamānāya, kappakassa adāpayi;",
  "atk-s0507a3:18_0": "Kappakassa padinnamhi, ṭhāne petassa dissatha.",
  "atk-s0507a3:19_0": "391.",
  "atk-s0507a3:20_0": "“Tato suvatthavasano, māladhārī alaṅkato;",
  "atk-s0507a3:21_0": "Ṭhāne ṭhitassa petassa, dakkhiṇā upakappatha;",
  "atk-s0507a3:22_0": "Tasmā dajjetha petānaṁ, anukampāya punappuna”nti. – gāthāyo avocuṁ;",
  "atk-s0507a3:23_0": "388.",
  "atk-s0507a3:23_1": "Tattha cundaṭṭhilanti evaṁnāmakaṁ gāmaṁ.",
  "atk-s0507a3:23_2": "Antare vāsabhagāmaṁ,",
  "atk-s0507a3:23_3": "bārāṇasiñca santiketi vāsabhagāmassa ca bārāṇasiyā ca vemajjhe.",
  "atk-s0507a3:23_4": "Antarā-saddayogena hetaṁ sāmyatthe upayogavacanaṁ.",
  "atk-s0507a3:23_5": "Bārāṇasiyā santike hi so gāmoti.",
  "atk-s0507a3:23_6": "Ayañhettha attho –",
  "atk-s0507a3:23_7": "antare vāsabhagāmassa ca bārāṇasiyā ca yo cundaṭṭhilanāmako gāmo bārāṇasiyā avidūre,",
  "atk-s0507a3:23_8": "taṁ gāmaṁ gamissāmīti.",
  "atk-s0507a3:24_0": "389.Koliyo iti vissutoti koliyoti evaṁpakāsitanāmo.",
  "atk-s0507a3:24_1": "Sattuṁ bhattañcāti sattuñceva bhattañca.",
  "atk-s0507a3:24_2": "Pītakañca yugaṁ adāti pītakaṁ suvaṇṇavaṇṇaṁ ekaṁ vatthayugañca adāsi.",
  "atk-s0507a3:25_0": "390.",
  "atk-s0507a3:25_1": "Kadā adāsīti ce āha nāvāya tiṭṭhamānāya.",
  "atk-s0507a3:25_2": "Kappakassa adāpayīti gacchantiṁ nāvaṁ ṭhapetvā tattha ekassa nhāpitassa upāsakassa dāpesi,",
  "atk-s0507a3:25_3": "dinnamhi vatthayugeti yojanā.",
  "atk-s0507a3:25_4": "Ṭhāneti ṭhānaso taṅkhaṇaññeva.",
  "atk-s0507a3:25_5": "Petassa dissathāti petassa sarīre paññāyittha,",
  "atk-s0507a3:25_6": "tassa nivāsanapārupanavatthaṁ sampajji.",
  "atk-s0507a3:25_7": "Tenāha “tato suvatthavasano,",
  "atk-s0507a3:25_8": "māladhārī alaṅkato”ti,",
  "atk-s0507a3:25_9": "suvatthavasano mālābharaṇehi sumaṇḍitapasādhito.",
  "atk-s0507a3:25_10": "Ṭhāne ṭhitassa petassa,",
  "atk-s0507a3:25_11": "dakkhiṇā upakappathāti dakkhiṇeyyaṭṭhāne ṭhitā panesā dakkhiṇā tassa petassa yasmā upakappati,",
  "atk-s0507a3:25_12": "viniyogaṁ agamāsi.",
  "atk-s0507a3:25_13": "Tasmā dajjetha petānaṁ,",
  "atk-s0507a3:25_14": "anukampāya punappunanti petānaṁ anukampāya pete uddissa punappunaṁ dakkhiṇaṁ dadeyyāti attho.",
  "atk-s0507a3:26_0": "Atha so koliyamahāmatto taṁ petaṁ anukampamāno dānavidhiṁ sampādetvā anusotaṁ āgantvā sūriye uggacchante bārāṇasiṁ sampāpuṇi.",
  "atk-s0507a3:26_1": "Bhagavā ca tesaṁ anuggahatthaṁ ākāsena āgantvā gaṅgātīre aṭṭhāsi.",
  "atk-s0507a3:26_2": "Koliyamahāmattopi nāvāto otaritvā haṭṭhapahaṭṭho bhagavantaṁ nimantesi –",
  "atk-s0507a3:26_3": "“adhivāsetha me, bhante,",
  "atk-s0507a3:26_4": "bhagavā ajjatanāya bhattaṁ anukampaṁ upādāyā”ti.",
  "atk-s0507a3:26_5": "Adhivāsesi bhagavā tuṇhībhāvena.",
  "atk-s0507a3:26_6": "So bhagavato adhivāsanaṁ viditvā tāvadeva ramaṇīye bhūmibhāge mahantaṁ sākhāmaṇḍapaṁ upari catūsu ca",
  "atk-s0507a3:26_7": "passesu nānāvirāgavaṇṇavicittavividhavasanasamalaṅkataṁ kāretvā tattha bhagavato āsanaṁ paññāpetvā adāsi.",
  "atk-s0507a3:26_8": "Nisīdi bhagavā paññatte āsane.",
  "atk-s0507a3:27_0": "Atha so mahāmatto bhagavantaṁ upasaṅkamitvā gandhapupphādīhi pūjetvā vanditvā ekamantaṁ nisinno heṭṭhā",
  "atk-s0507a3:27_1": "attano vuttavacanaṁ petassa ca paṭivacanaṁ bhagavato ārocesi.",
  "atk-s0507a3:27_2": "Bhagavā “bhikkhusaṅgho āgacchatū”ti cintesi.",
  "atk-s0507a3:27_3": "Cintitasamanantarameva buddhānubhāvasañcodito suvaṇṇahaṁsagaṇo viya dhataraṭṭhahaṁsarājaṁ bhikkhusaṅgho dhammarājaṁ samparivāresi.",
  "atk-s0507a3:27_4": "Tāvadeva mahājano sannipati “uḷārā dhammadesanā bhavissatī”ti.",
  "atk-s0507a3:27_5": "Taṁ disvā pasannamānaso mahāmatto buddhappamukhaṁ bhikkhusaṅghaṁ paṇītena khādanīyena bhojanīyena santappesi.",
  "atk-s0507a3:27_6": "Bhagavā katabhattakicco mahājanassa anukampāya “bārāṇasisamīpagāmavāsino sannipatantū”ti adhiṭṭhāsi.",
  "atk-s0507a3:27_7": "Sabbe ca te iddhibalena mahājanā sannipatiṁsu,",
  "atk-s0507a3:27_8": "uḷāre cassa pete pākaṭe akāsi.",
  "atk-s0507a3:27_9": "Tesu keci chinnabhinnapilotikakhaṇḍadharā,",
  "atk-s0507a3:27_10": "keci attano keseheva paṭicchāditakopinā,",
  "atk-s0507a3:27_11": "keci naggā yathājātarūpā khuppipāsābhibhūtā tacapariyonaddhā aṭṭhimattasarīrā ito cito ca paribbhamantā mahājanassa paccakkhato paññāyiṁsu.",
  "atk-s0507a3:28_0": "Atha bhagavā tathārūpaṁ iddhābhisaṅkhāraṁ abhisaṅkhāsi,",
  "atk-s0507a3:28_1": "yathā te ekajjhaṁ sannipatitvā attanā kataṁ pāpakammaṁ mahājanassa pavedesuṁ.",
  "atk-s0507a3:28_2": "Tamatthaṁ dīpentā saṅgītikārā –",
  "atk-s0507a3:29_0": "392.",
  "atk-s0507a3:30_0": "“Sātunnavasanā eke, aññe kesanivāsanā;",
  "atk-s0507a3:31_0": "Petā bhattāya gacchanti, pakkamanti disodisaṁ.",
  "atk-s0507a3:32_0": "393.",
  "atk-s0507a3:33_0": "“Dūre eke padhāvitvā, aladdhāva nivattare;",
  "atk-s0507a3:34_0": "Chātā pamucchitā bhantā, bhūmiyaṁ paṭisumbhitā.",
  "atk-s0507a3:35_0": "394.",
  "atk-s0507a3:36_0": "“Keci tattha papatitvā, bhūmiyaṁ paṭisumbhitā;",
  "atk-s0507a3:37_0": "Pubbe akatakalyāṇā, aggidaḍḍhāva ātape.",
  "atk-s0507a3:38_0": "395.",
  "atk-s0507a3:39_0": "“Mayaṁ pubbe pāpadhammā, gharaṇī kulamātaro;",
  "atk-s0507a3:40_0": "Santesu deyyadhammesu, dīpaṁ nākamha attano.",
  "atk-s0507a3:41_0": "396.",
  "atk-s0507a3:42_0": "“Pahūtaṁ annapānampi, apissu avakirīyati;",
  "atk-s0507a3:43_0": "Sammaggate pabbajite, na ca kiñci adamhase.",
  "atk-s0507a3:44_0": "397.",
  "atk-s0507a3:45_0": "“Akammakāmā alasā, sādukāmā mahagghasā;",
  "atk-s0507a3:46_0": "Ālopapiṇḍadātāro, paṭiggahe paribhāsimhase.",
  "atk-s0507a3:47_0": "398.",
  "atk-s0507a3:48_0": "“Te gharā tā ca dāsiyo, tānevābharaṇāni no;",
  "atk-s0507a3:49_0": "Te aññe paricārenti, mayaṁ dukkhassa bhāgino.",
  "atk-s0507a3:50_0": "399.",
  "atk-s0507a3:51_0": "“Veṇī vā avaññā honti, rathakārī ca dubbhikā;",
  "atk-s0507a3:52_0": "Caṇḍālī kapaṇā honti, kappakā ca punappunaṁ.",
  "atk-s0507a3:53_0": "400.",
  "atk-s0507a3:54_0": "“Yāni yāni nihīnāni, kulāni kapaṇāni ca;",
  "atk-s0507a3:55_0": "Tesu tesveva jāyanti, esā maccharino gati.",
  "atk-s0507a3:56_0": "401.",
  "atk-s0507a3:57_0": "“Pubbe ca katakalyāṇā, dāyakā vītamaccharā;",
  "atk-s0507a3:58_0": "Saggaṁ te paripūrenti, obhāsenti ca nandanaṁ.",
  "atk-s0507a3:59_0": "402.",
  "atk-s0507a3:60_0": "“Vejayante ca pāsāde, ramitvā kāmakāmino;",
  "atk-s0507a3:61_0": "Uccākulesu jāyanti, sabhogesu tato cutā.",
  "atk-s0507a3:62_0": "403.",
  "atk-s0507a3:63_0": "“Kūṭāgāre ca pāsāde, pallaṅke ponakatthate;",
  "atk-s0507a3:64_0": "Bījitaṅgā morahatthehi, kule jātā yasassino.",
  "atk-s0507a3:65_0": "404.",
  "atk-s0507a3:66_0": "“Aṅkato aṅkaṁ gacchanti, māladhārī alaṅkatā;",
  "atk-s0507a3:67_0": "Dhātiyo upatiṭṭhanti, sāyaṁ pātaṁ sukhesino.",
  "atk-s0507a3:68_0": "405.",
  "atk-s0507a3:69_0": "“Nayidaṁ akatapuññānaṁ, katapuññānamevidaṁ;",
  "atk-s0507a3:70_0": "Asokaṁ nandanaṁ rammaṁ, tidasānaṁ mahāvanaṁ.",
  "atk-s0507a3:71_0": "406.",
  "atk-s0507a3:72_0": "“Sukhaṁ akatapuññānaṁ, idha natthi parattha ca;",
  "atk-s0507a3:73_0": "Sukhañca katapuññānaṁ, idha ceva parattha ca.",
  "atk-s0507a3:74_0": "407.",
  "atk-s0507a3:75_0": "“Tesaṁ sahabyakāmānaṁ, kattabbaṁ kusalaṁ bahuṁ;",
  "atk-s0507a3:76_0": "Katapuññā hi modanti, sagge bhogasamaṅgino”ti. – gāthāyo avocuṁ;",
  "atk-s0507a3:77_0": "392.",
  "atk-s0507a3:77_1": "Tattha sātunnavasanāti chinnabhinnapilotikakhaṇḍanivāsanā.",
  "atk-s0507a3:77_2": "Eketi ekacce.",
  "atk-s0507a3:77_3": "Kesanivāsanāti keseheva paṭicchāditakopinā.",
  "atk-s0507a3:77_4": "Bhattāya gacchantīti “appeva nāma ito gatā yattha vā tattha vā kiñci ucchiṭṭhabhattaṁ vā vamitabhattaṁ",
  "atk-s0507a3:77_5": "vā gabbhamalādikaṁ vā labheyyāmā”ti katthacideva aṭṭhatvā ghāsatthāya gacchanti.",
  "atk-s0507a3:77_6": "Pakkamanti disodisanti disato disaṁ anekayojanantarikaṁ ṭhānaṁ pakkamanti.",
  "atk-s0507a3:78_0": "393.Dūreti dūreva ṭhāne.",
  "atk-s0507a3:78_1": "Eketi ekacce petā.",
  "atk-s0507a3:78_2": "Padhāvitvāti ghāsatthāya upadhāvitvā.",
  "atk-s0507a3:78_3": "Aladdhāva nivattareti kiñci ghāsaṁ vā pānīyaṁ vā alabhitvā eva nivattanti.",
  "atk-s0507a3:78_4": "Pamucchitāti khuppipāsādidukkhena sañjātamucchā.",
  "atk-s0507a3:78_5": "Bhantāti paribbhamantā.",
  "atk-s0507a3:78_6": "Bhūmiyaṁ paṭisumbhitāti tāya eva mucchāya uppattiyā ṭhatvā avakkhittamattikāpiṇḍā viya vissussitvā pathaviyaṁ patitā.",
  "atk-s0507a3:79_0": "394.Tatthāti gataṭṭhāne.",
  "atk-s0507a3:79_1": "Bhūmiyaṁ paṭisumbhitāti papāte patitā viya jighacchādidukkhena ṭhātuṁ asamatthabhāvena bhūmiyaṁ patitā,",
  "atk-s0507a3:79_2": "tattha vā gataṭṭhāne ghāsādīnaṁ alābhena chinnāsā hutvā kenaci paṭimukhaṁ sumbhitā pothitā viya bhūmiyaṁ patitā hontīti attho.",
  "atk-s0507a3:79_3": "Pubbe akatakalyāṇāti purimabhave akatakusalā.",
  "atk-s0507a3:79_4": "Aggidaḍḍhāva ātapeti nidāghakāle ātapaṭṭhāne agginā daḍḍhā viya,",
  "atk-s0507a3:79_5": "khuppipāsagginā ḍayhamānā mahādukkhaṁ anubhavantīti attho.",
  "atk-s0507a3:80_0": "395.Pubbeti atītabhave.",
  "atk-s0507a3:80_1": "Pāpadhammāti issukīmaccharīādibhāvena lāmakasabhāvā.",
  "atk-s0507a3:80_2": "Gharaṇīti gharasāminiyo.",
  "atk-s0507a3:80_3": "Kulamātaroti kuladārakānaṁ mātaro,",
  "atk-s0507a3:80_4": "kulapurisānaṁ vā mātaro.",
  "atk-s0507a3:80_5": "Dīpanti patiṭṭhaṁ,",
  "atk-s0507a3:80_6": "puññanti attho.",
  "atk-s0507a3:80_7": "Tañhi sattānaṁ sugatīsu patiṭṭhābhāvato “patiṭṭhā”ti vuccati.",
  "atk-s0507a3:80_8": "Nākamhāti na karimha.",
  "atk-s0507a3:81_0": "396.Pahūtanti bahuṁ.",
  "atk-s0507a3:81_1": "Annapānampīti annañca pānañca.",
  "atk-s0507a3:81_2": "Apissu avakirīyatīti sūti nipātamattaṁ,",
  "atk-s0507a3:81_3": "api avakirīyati chaṭṭīyati.",
  "atk-s0507a3:81_4": "Sammaggateti sammā gate sammā paṭipanne sammā paṭipannāya.",
  "atk-s0507a3:81_5": "Pabbajiteti pabbajitāya.",
  "atk-s0507a3:81_6": "Sampadāne hi idaṁ bhummavacanaṁ.",
  "atk-s0507a3:81_7": "Sammaggate vā pabbajite sati labbhamāneti attho.",
  "atk-s0507a3:81_8": "Na ca kiñci adamhaseti “kiñcimattampi deyyadhammaṁ nādamhā”ti vippaṭisārābhibhūtā vadanti.",
  "atk-s0507a3:82_0": "397.Akammakāmāti sādhūti akattabbaṁ kammaṁ akusalaṁ kāmentīti akammakāmā,",
  "atk-s0507a3:82_1": "sādhūhi vā kattabbaṁ kusalaṁ kāmentīti kammakāmā,",
  "atk-s0507a3:82_2": "na kammakāmāti akammakāmā,",
  "atk-s0507a3:82_3": "kusaladhammesu acchandikāti attho.",
  "atk-s0507a3:82_4": "Alasāti kusītā kusalakammakaraṇe nibbīriyā.",
  "atk-s0507a3:82_5": "Sādukāmāti sātamadhuravatthupiyā.",
  "atk-s0507a3:82_6": "Mahagghasāti mahābhojanā,",
  "atk-s0507a3:82_7": "ubhayenāpi sundarañca madhurañca bhojanaṁ labhitvā atthikānaṁ kiñci adatvā sayameva bhuñjitāroti dasseti.",
  "atk-s0507a3:82_8": "Ālopapiṇḍadātāroti ālopamattassapi bhojanapiṇḍassa dāyakā.",
  "atk-s0507a3:82_9": "Paṭiggaheti tassa paṭiggaṇhanake.",
  "atk-s0507a3:82_10": "Paribhāsimhaseti paribhavaṁ karontā bhāsimha,",
  "atk-s0507a3:82_11": "avamaññimha uppaṇḍimhā cāti attho.",
  "atk-s0507a3:83_0": "398.Te gharāti yattha mayaṁ pubbe “amhākaṁ ghara”nti mamattaṁ akarimhā,",
  "atk-s0507a3:83_1": "tāni gharāni yathāṭhitāni,",
  "atk-s0507a3:83_2": "idāni no na kiñci upakappatīti adhippāyo.",
  "atk-s0507a3:83_3": "Tā ca dāsiyo tānevābharaṇāni noti etthāpi eseva nayo.",
  "atk-s0507a3:83_4": "Tattha noti amhākaṁ.",
  "atk-s0507a3:83_5": "Teti te gharādike.",
  "atk-s0507a3:83_6": "Aññe paricārenti,",
  "atk-s0507a3:83_7": "paribhogādivasena viniyogaṁ karontīti attho.",
  "atk-s0507a3:83_8": "Mayaṁ dukkhassa bhāginoti mayaṁ pana pubbe kevalaṁ kīḷanappasutā hutvā sāpateyyaṁ pahāya gamanīyaṁ anugāmikaṁ",
  "atk-s0507a3:83_9": "kātuṁ ajānantā idāni khuppipāsādidukkhassa bhāgino bhavāmāti attānaṁ garahantā vadanti.",
  "atk-s0507a3:84_0": "399.",
  "atk-s0507a3:84_1": "Idāni yasmā petayonito cavitvā manussesu uppajjantāpi sattā yebhuyyena tasseva kammassa vipākāvasesena hīnajātikā kapaṇavuttinova honti,",
  "atk-s0507a3:84_2": "tasmā tamatthaṁ dassetuṁ “veṇivā”tiādinā dve gāthā vuttā.",
  "atk-s0507a3:84_3": "Tattha veṇivāti venajātikā,",
  "atk-s0507a3:84_4": "vilīvakārā naḷakārā hontīti attho.",
  "atk-s0507a3:84_5": "Vā-saddo aniyamattho.",
  "atk-s0507a3:84_6": "Avaññāti avaññeyyā,",
  "atk-s0507a3:84_7": "avajānitabbāti vuttaṁ hoti.",
  "atk-s0507a3:84_8": "“Vambhanā”ti vā pāṭho,",
  "atk-s0507a3:84_9": "parehi bādhanīyāti attho.",
  "atk-s0507a3:84_10": "Rathakārīti cammakārino.",
  "atk-s0507a3:84_11": "Dubbhikāti mittadubbhikā mittānaṁ bādhikā.",
  "atk-s0507a3:84_12": "Caṇḍālīti caṇḍālajātikā.",
  "atk-s0507a3:84_13": "Kapaṇāti vanibbakā ativiya kāruññappattā.",
  "atk-s0507a3:84_14": "Kappakāti kappakajātikā,",
  "atk-s0507a3:84_15": "sabbattha “honti punappuna”nti yojanā,",
  "atk-s0507a3:84_16": "aparāparampi imesu nihīnakulesu uppajjantīti vuttaṁ hoti.",
  "atk-s0507a3:85_0": "400.Tesu tesveva jāyantīti yāni yāni aññānipi nesādapukkusakulādīni kapaṇāni ativiya vambhaniyāni paramaduggatāni ca,",
  "atk-s0507a3:85_1": "tesu tesu eva nihīnakulesu macchariyamalena petesu nibbattitvā tato cutā nibbattanti.",
  "atk-s0507a3:85_2": "Tenāha “esā maccharino gatī”ti.",
  "atk-s0507a3:86_0": "401.",
  "atk-s0507a3:86_1": "Evaṁ akatapuññānaṁ sattānaṁ gatiṁ dassetvā idāni katapuññānaṁ gatiṁ dassetuṁ “pubbe ca katakalyāṇā”ti satta gāthā vuttā.",
  "atk-s0507a3:86_2": "Tattha saggaṁ te paripūrentīti ye pubbe purimajātiyaṁ katakalyāṇā dāyakā dānapuññābhiratā vigatamalamaccherā,",
  "atk-s0507a3:86_3": "te attano rūpasampattiyā ceva parivārasampattiyā ca saggaṁ devalokaṁ paripūrenti paripuṇṇaṁ karonti.",
  "atk-s0507a3:86_4": "Obhāsenti ca nandananti na kevalaṁ paripūrentiyeva,",
  "atk-s0507a3:86_5": "atha kho kapparukkhādīnaṁ pabhāhi sabhāveneva obhāsamānampi nandanavanaṁ attano vatthābharaṇajutīhi sarīrappabhāya",
  "atk-s0507a3:86_6": "ca abhibhavitvā ceva obhāsetvā ca jotenti.",
  "atk-s0507a3:87_0": "402.Kāmakāminoti yathicchitesu kāmaguṇesu yathākāmaṁ paribhogavanto.",
  "atk-s0507a3:87_1": "Uccākulesūti uccesu khattiyakulādīsu kulesu.",
  "atk-s0507a3:87_2": "Sabhogesūti mahāvibhavesu.",
  "atk-s0507a3:87_3": "Tato cutāti tato devalokato cutā.",
  "atk-s0507a3:88_0": "403.Kūṭāgāreca pāsādeti kūṭāgāre ca pāsāde ca.",
  "atk-s0507a3:88_1": "Bījitaṅgāti bījiyamānadehā.",
  "atk-s0507a3:88_2": "Morahatthehīti morapiñchapaṭimaṇḍitabījanīhatthehi.",
  "atk-s0507a3:88_3": "Yasassinoti parivāravanto ramantīti adhippāyo.",
  "atk-s0507a3:89_0": "404.Aṅkato aṅkaṁ gacchantīti dārakakālepi ñātīnaṁ dhātīnañca aṅkaṭṭhānato aṅkaṭṭhānameva gacchanti,",
  "atk-s0507a3:89_1": "na bhūmitalanti adhippāyo.",
  "atk-s0507a3:89_2": "Upatiṭṭhantīti upaṭṭhānaṁ karonti.",
  "atk-s0507a3:89_3": "Sukhesinoti sukhamicchantā,",
  "atk-s0507a3:89_4": "“mā sītaṁ vā uṇhaṁ vā”ti appakampi dukkhaṁ pariharantā upatiṭṭhantīti adhippāyo.",
  "atk-s0507a3:90_0": "405.Nayidaṁ akatapuññānanti idaṁ sokavatthuabhāvato asokaṁ rammaṁ ramaṇīyaṁ tidasānaṁ tāvatiṁsadevānaṁ",
  "atk-s0507a3:90_1": "mahāvanaṁ mahāupavanabhūtaṁ nandanaṁ nandanavanaṁ akatapuññānaṁ na hoti,",
  "atk-s0507a3:90_2": "tehi laddhuṁ na sakkāti attho.",
  "atk-s0507a3:91_0": "406.Idhāti imasmiṁ manussaloke visesato puññaṁ karīyati,",
  "atk-s0507a3:91_1": "taṁ sandhāyāha.",
  "atk-s0507a3:91_2": "Idhāti vā diṭṭhadhamme.",
  "atk-s0507a3:91_3": "Paratthāti samparāye.",
  "atk-s0507a3:92_0": "407.Tesanti tehi yathāvuttehi devehi.",
  "atk-s0507a3:92_1": "Sahabyakāmānanti sahabhāvaṁ icchantehi.",
  "atk-s0507a3:92_2": "Bhogasamaṅginoti bhogehi samannāgatā,",
  "atk-s0507a3:92_3": "dibbehi pañcakāmaguṇehi samappitā modantīti attho.",
  "atk-s0507a3:92_4": "Sesaṁ uttānatthameva.",
  "atk-s0507a3:93_0": "Evaṁ tehi petehi sādhāraṇato attanā katakammassa ca gatiyā puññakammassa ca gatiyā paveditāya saṁviggamanassa",
  "atk-s0507a3:93_1": "koḷiyāmaccapamukhassa tattha sannipatitassa mahājanassa ajjhāsayānurūpaṁ bhagavā vitthārena dhammaṁ desesi.",
  "atk-s0507a3:93_2": "Desanāpariyosāne caturāsītiyā pāṇasahassānaṁ dhammābhisamayo ahosīti.",
  "atk-s0507a3:94_0": "Abhijjamānapetavatthuvaṇṇanā niṭṭhitā.",
  "atk-s0507a3:95_0": "2. Sāṇavāsittherapetavatthuvaṇṇanā",
  "atk-s0507a3:96_0": "Kuṇḍināgariyo theroti idaṁ satthari veḷuvane viharante āyasmato sāṇavāsittherassa ñātipete ārabbha vuttaṁ.",
  "atk-s0507a3:96_1": "Atīte kira bārāṇasiyaṁ kitavassa nāma rañño putto uyyānakīḷaṁ kīḷitvā nivattanto sunettaṁ nāma paccekabuddhaṁ",
  "atk-s0507a3:96_2": "piṇḍāya caritvā nagarato nikkhamantaṁ disvā issariyamadamatto hutvā “kathañhi nāma mayhaṁ añjaliṁ akatvā",
  "atk-s0507a3:96_3": "ayaṁ muṇḍako gacchatī”ti paduṭṭhacitto hatthikkhandhato otaritvā “kacci te piṇḍapāto laddho”ti ālapanto",
  "atk-s0507a3:96_4": "hatthato pattaṁ gahetvā pathaviyaṁ pātetvā bhindi.",
  "atk-s0507a3:96_5": "Atha naṁ sabbattha tādibhāvappattiyā nibbikāraṁ karuṇāvipphārasomanassanipātapasannacittameva olokentaṁ",
  "atk-s0507a3:96_6": "aṭṭhānāghātena dūsitacitto “kiṁ maṁ kitavassa rañño puttaṁ na jānāsi,",
  "atk-s0507a3:96_7": "tvaṁ olokayanto mayhaṁ kiṁ karissasī”ti vatvā avahasanto pakkāmi.",
  "atk-s0507a3:96_8": "Pakkantamattasseva cassa narakaggidāhapaṭibhāgo balavasarīradāho uppajji.",
  "atk-s0507a3:96_9": "So tena mahāsantāpenābhibhūtakāyo atibāḷhaṁ dukkhavedanābhitunno kālaṁ katvā avīcīmahāniraye nibbatti.",
  "atk-s0507a3:97_0": "So tattha dakkhiṇapassena vāmapassena uttāno avakujjoti bahūhi pakārehi parivattitvā caturāsīti vassasahassāni",
  "atk-s0507a3:97_1": "paccitvā tato cuto petesu apirimitakālaṁ khuppipāsādidukkhaṁ anubhavitvā tato cuto imasmiṁ buddhuppāde",
  "atk-s0507a3:97_2": "kuṇḍinagarassa samīpe kevaṭṭagāme nibbatti.",
  "atk-s0507a3:97_3": "Tassa jātissarañāṇaṁ uppajji,",
  "atk-s0507a3:97_4": "tena so pubbe attanā anubhūtapubbaṁ dukkhaṁ anussaranto vayappattopi pāpabhayena ñātakehipi saddhiṁ macchabandhanatthaṁ na gacchati.",
  "atk-s0507a3:97_5": "Tesu gacchantesu macche ghātetuṁ anicchanto nilīyati,",
  "atk-s0507a3:97_6": "gato ca jālaṁ bhindati,",
  "atk-s0507a3:97_7": "jīvante vā macche gahetvā udake vissajjeti,",
  "atk-s0507a3:97_8": "tassa taṁ kiriyaṁ arocantā ñātakā gehato taṁ nīhariṁsu.",
  "atk-s0507a3:97_9": "Eko panassa bhātā sinehabaddhahadayo ahosi.",
  "atk-s0507a3:98_0": "Tena ca samayena āyasmā ānando kuṇḍinagaraṁ upanissāya sāṇapabbate viharati.",
  "atk-s0507a3:98_1": "Atha so kevaṭṭaputto ñātakehi pariccatto hutvā ito cito ca paribbhamanto taṁ padesaṁ patto bhojanavelāya therassa santikaṁ upasaṅkami.",
  "atk-s0507a3:98_2": "Thero taṁ pucchitvā bhojanena atthikabhāvaṁ ñatvā tassa bhattaṁ datvā katabhattakicco sabbaṁ taṁ pavattiṁ",
  "atk-s0507a3:98_3": "ñatvā dhammakathāya pasannamānasaṁ ñatvā “pabbajissasi, āvuso”ti? “Āma, bhante,",
  "atk-s0507a3:98_4": "pabbajissāmī”ti.",
  "atk-s0507a3:98_5": "Thero taṁ pabbājetvā tena saddhiṁ bhagavato santikaṁ agamāsi.",
  "atk-s0507a3:98_6": "Atha naṁ satthā āha – “ānanda,",
  "atk-s0507a3:98_7": "imaṁ sāmaṇeraṁ anukampeyyāsī”ti.",
  "atk-s0507a3:98_8": "So ca akatakusalattā appalābho ahosi.",
  "atk-s0507a3:98_9": "Atha naṁ satthā anuggaṇhanto bhikkhūnaṁ paribhogatthāya pānīyaghaṭānaṁ paripūraṇe niyojesi.",
  "atk-s0507a3:98_10": "Taṁ disvā upāsakā tassa bahūni niccabhattāni paṭṭhapesuṁ.",
  "atk-s0507a3:99_0": "So aparena samayena laddhūpasampado arahattaṁ patvā thero hutvā dvādasahi bhikkhūhi saddhiṁ sāṇapabbate vasi.",
  "atk-s0507a3:99_1": "Tassa pana ñātakā pañcasatamattā anupacitakusalakammā upacitamaccherādipāpadhammā kālaṁ katvā petesu nibbattiṁsu.",
  "atk-s0507a3:99_2": "Tassa pana mātāpitaro “esa amhehi pubbe gehato nikkaḍḍhito”ti sārajjamānā taṁ anupasaṅkamitvā tasmiṁ baddhasinehaṁ bhātikaṁ pesesuṁ.",
  "atk-s0507a3:99_3": "So therassa gāmaṁ piṇḍāya paviṭṭhasamaye dakkhiṇajāṇumaṇḍalaṁ pathaviyaṁ patiṭṭhāpetvā katañjalī attānaṁ dassetvā “mātā pitā ca te,",
  "atk-s0507a3:99_4": "bhante”tiādigāthā avoca.",
  "atk-s0507a3:99_5": "Kuṇḍināgariyo therotiādayo pana ādito pañca gāthā tāsaṁ sambandhadassanatthaṁ dhammasaṅgāhakehi ṭhapitā.",
  "atk-s0507a3:100_0": "408.",
  "atk-s0507a3:101_0": "“Kuṇḍināgariyo thero, sāṇavāsinivāsiko;",
  "atk-s0507a3:102_0": "Poṭṭhapādoti nāmena, samaṇo bhāvitindriyo.",
  "atk-s0507a3:103_0": "409.",
  "atk-s0507a3:104_0": "“Tassa mātā pitā bhātā, duggatā yamalokikā;",
  "atk-s0507a3:105_0": "Pāpakammaṁ karitvāna, petalokaṁ ito gatā.",
  "atk-s0507a3:106_0": "410.",
  "atk-s0507a3:107_0": "“Te duggatā sūcikaṭṭā, kilantā naggino kisā;",
  "atk-s0507a3:108_0": "Uttasantā mahattāsā, na dassenti kurūrino.",
  "atk-s0507a3:109_0": "411.",
  "atk-s0507a3:110_0": "“Tassa bhātā vitaritvā, naggo ekapathekako;",
  "atk-s0507a3:111_0": "Catukuṇḍiko bhavitvāna, therassa dassayītumaṁ.",
  "atk-s0507a3:112_0": "412.",
  "atk-s0507a3:113_0": "“Thero cāmanasikatvā, tuṇhībhūto atikkami;",
  "atk-s0507a3:114_0": "So ca viññāpayī theraṁ, ‘bhātā petagato ahaṁ’.",
  "atk-s0507a3:115_0": "413.",
  "atk-s0507a3:116_0": "“Mātā pitā ca te bhante, duggatā yamalokikā;",
  "atk-s0507a3:117_0": "Pāpakammaṁ karitvāna, petalokaṁ ito gatā.",
  "atk-s0507a3:118_0": "414.",
  "atk-s0507a3:119_0": "“Tena duggatā sūcikaṭṭā, kilantā naggino kisā;",
  "atk-s0507a3:120_0": "Uttasantā mahattāsā, na dassenti kurūrino.",
  "atk-s0507a3:121_0": "415.",
  "atk-s0507a3:122_0": "“Anukampassu kāruṇiko, datvā anvādisāhi no;",
  "atk-s0507a3:123_0": "Tava dinnena dānena, yāpessanti kurūrino”ti.",
  "atk-s0507a3:124_0": "408-9.",
  "atk-s0507a3:124_1": "Tattha kuṇḍināgariyo theroti evaṁnāmake nagare jātasaṁvaḍḍhatthero,",
  "atk-s0507a3:124_2": "“kuṇḍikanagaro thero”tipi pāṭho,",
  "atk-s0507a3:124_3": "so evattho.",
  "atk-s0507a3:124_4": "Sāṇavāsinivāsikoti sāṇapabbatavāsī.",
  "atk-s0507a3:124_5": "Poṭṭhapādoti nāmenāti nāmena poṭṭhapādo nāma.",
  "atk-s0507a3:124_6": "Samaṇoti samitapāpo.",
  "atk-s0507a3:124_7": "Bhāvitindriyoti ariyamaggabhāvanāya bhāvitasaddhādiindriyo,",
  "atk-s0507a3:124_8": "arahāti attho.",
  "atk-s0507a3:124_9": "Tassāti tassa sāṇavāsittherassa.",
  "atk-s0507a3:124_10": "Duggatāti duggatigatā.",
  "atk-s0507a3:125_0": "410.Sūcikaṭṭāti pūtinā lūkhagattā aṭṭakā,",
  "atk-s0507a3:125_1": "sūcikāti laddhanāmāya khuppipāsāya aṭṭā pīḷitā.",
  "atk-s0507a3:125_2": "“Sūcikaṇṭhā”ti keci paṭhanti,",
  "atk-s0507a3:125_3": "sūcichiddasadisamukhadvārāti attho.",
  "atk-s0507a3:125_4": "Kilantāti kilantakāyacittā.",
  "atk-s0507a3:125_5": "Nagginoti naggarūpā niccoḷā.",
  "atk-s0507a3:125_6": "Kisāti aṭṭhittacamattasarīratāya kisadehā.",
  "atk-s0507a3:125_7": "Uttasantāti “ayaṁ samaṇo amhākaṁ putto”ti ottappena utrāsaṁ āpajjantā.",
  "atk-s0507a3:125_8": "Mahattāsāti attanā pubbe katakammaṁ paṭicca sañjātamahābhayā.",
  "atk-s0507a3:125_9": "Na dassentīti attānaṁ na dassenti,",
  "atk-s0507a3:125_10": "sammukhībhāvaṁ na gacchanti.",
  "atk-s0507a3:125_11": "Kurūrinoti dāruṇakammantā.",
  "atk-s0507a3:126_0": "411.Tassa bhātāti sāṇavāsittherassa bhātā.",
  "atk-s0507a3:126_1": "Vitaritvāti vitiṇṇo hutvā,",
  "atk-s0507a3:126_2": "ottappasantāsabhayāti attho.",
  "atk-s0507a3:126_3": "Vituritvāti vā pāṭho,",
  "atk-s0507a3:126_4": "turito hutvā,",
  "atk-s0507a3:126_5": "taramānarūpo hutvāti vuttaṁ hoti.",
  "atk-s0507a3:126_6": "Ekapatheti ekapadikamagge.",
  "atk-s0507a3:126_7": "Ekakoti ekiko adutiyo.",
  "atk-s0507a3:126_8": "Catukuṇḍiko bhavitvānāti catūhi aṅgehi kuṇḍeti attabhāvaṁ pavattetīti catukuṇḍiko,",
  "atk-s0507a3:126_9": "dvīhi jāṇūhi dvīhi hatthehi gacchanto tiṭṭhanto ca,",
  "atk-s0507a3:126_10": "evaṁbhūto hutvāti attho.",
  "atk-s0507a3:126_11": "So hi evaṁ purato kopīnapaṭicchādanā hotīti tathā akāsi.",
  "atk-s0507a3:126_12": "Therassa dassayītumanti therassa attānaṁ uddisayi dassesi.",
  "atk-s0507a3:127_0": "412.Amanasikatvāti “ayaṁ nāma eso”ti evaṁ manasi akaritvā anāvajjetvā.",
  "atk-s0507a3:127_1": "So cāti so peto.",
  "atk-s0507a3:127_2": "Bhātā petagato ahanti “ahaṁ atītattabhāve bhātā,",
  "atk-s0507a3:127_3": "idāni petabhūto idhāgato”ti vatvā viññāpayi theranti yojanā.",
  "atk-s0507a3:128_0": "413-5.",
  "atk-s0507a3:128_1": "Yathā pana viññāpayi,",
  "atk-s0507a3:128_2": "taṁ dassetuṁ “mātā pitā cā”tiādinā tisso gāthā vuttā.",
  "atk-s0507a3:128_3": "Tattha mātā pitā ca teti tava mātā ca pitā ca.",
  "atk-s0507a3:128_4": "Anukampassūti anuggaṇha anudayaṁ karohi.",
  "atk-s0507a3:128_5": "Anvādisāhīti ādisa.",
  "atk-s0507a3:128_6": "Noti amhākaṁ.",
  "atk-s0507a3:128_7": "Tava dinnenāti tayā dinnena.",
  "atk-s0507a3:129_0": "Taṁ sutvā thero yathā paṭipajji, taṁ dassetuṁ –",
  "atk-s0507a3:130_0": "416.",
  "atk-s0507a3:131_0": "“Thero caritvā piṇḍāya, bhikkhū aññe ca dvādasa;",
  "atk-s0507a3:132_0": "Ekajjhaṁ sannipatiṁsu, bhattavissaggakāraṇā.",
  "atk-s0507a3:133_0": "417.",
  "atk-s0507a3:134_0": "“Thero sabbeva te āha, yathāladdhaṁ dadātha me;",
  "atk-s0507a3:135_0": "Saṅghabhattaṁ karissāmi, anukampāya ñātinaṁ.",
  "atk-s0507a3:136_0": "418.",
  "atk-s0507a3:137_0": "“Niyyādayiṁsu therassa, thero saṅghaṁ nimantayi;",
  "atk-s0507a3:138_0": "Datvā anvādisi thero, mātu pitu ca bhātuno;",
  "atk-s0507a3:139_0": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:140_0": "419.",
  "atk-s0507a3:141_0": "“Samanantarānuddiṭṭhe, bhojanaṁ udapajjatha;",
  "atk-s0507a3:142_0": "Suciṁ paṇītaṁ sampannaṁ, anekarasabyañjanaṁ.",
  "atk-s0507a3:143_0": "420.",
  "atk-s0507a3:144_0": "“Tato uddassayī bhātā, vaṇṇavā balavā sukhī;",
  "atk-s0507a3:145_0": "Pahūtaṁ bhojanaṁ bhante, passa naggāmhase mayaṁ;",
  "atk-s0507a3:146_0": "Tathā bhante parakkama, yathā vatthaṁ labhāmase.",
  "atk-s0507a3:147_0": "421.",
  "atk-s0507a3:148_0": "“Thero saṅkārakūṭamhā, uccinitvāna nantake;",
  "atk-s0507a3:149_0": "Pilotikaṁ paṭaṁ katvā, saṅghe cātuddise adā.",
  "atk-s0507a3:150_0": "422.",
  "atk-s0507a3:151_0": "“Datvā anvādisī thero, mātu pitu ca bhātuno;",
  "atk-s0507a3:152_0": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:153_0": "423.",
  "atk-s0507a3:154_0": "“Samanantarānuddiṭṭhe, vatthāni udapajjisuṁ;",
  "atk-s0507a3:155_0": "Tato suvatthavasano, therassa dassayītumaṁ.",
  "atk-s0507a3:156_0": "424.",
  "atk-s0507a3:157_0": "“Yāvatā nandarājassa, vijitasmiṁ paṭicchadā;",
  "atk-s0507a3:158_0": "Tato bahutarā bhante, vatthānacchādanāni no.",
  "atk-s0507a3:159_0": "425.",
  "atk-s0507a3:160_0": "“Koseyyakambalīyāni, khomakappāsikāni ca;",
  "atk-s0507a3:161_0": "Vipulā ca mahagghā ca, tepākāsevalambare.",
  "atk-s0507a3:162_0": "426.",
  "atk-s0507a3:163_0": "“Te mayaṁ paridahāma, yaṁ yañhi manaso piyaṁ;",
  "atk-s0507a3:164_0": "Tathā bhante parakkama, yathā gehaṁ labhāmase.",
  "atk-s0507a3:165_0": "427.",
  "atk-s0507a3:166_0": "“Thero paṇṇakuṭiṁ katvā, saṅghe cātuddise adā;",
  "atk-s0507a3:167_0": "Datvā ca anvādisī thero, mātu pitu ca bhātuno;",
  "atk-s0507a3:168_0": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:169_0": "428.",
  "atk-s0507a3:170_0": "“Samanantarānuddiṭṭhe, gharāni udapajjisuṁ;",
  "atk-s0507a3:171_0": "Kūṭāgāranivesanā, vibhattā bhāgaso mitā.",
  "atk-s0507a3:172_0": "429.",
  "atk-s0507a3:173_0": "“Na manussesu īdisā, yādisā no gharā idha;",
  "atk-s0507a3:174_0": "Api dibbesu yādisā, tādisā no gharā idha.",
  "atk-s0507a3:175_0": "430.",
  "atk-s0507a3:176_0": "“Daddallamānā ābhenti, samantā caturo disā;",
  "atk-s0507a3:177_0": "Tathā bhante parakkama, yathā pānīyaṁ labhāmase.",
  "atk-s0507a3:178_0": "431.",
  "atk-s0507a3:179_0": "“Thero karaṇaṁ pūretvā, saṅghe cātuddise adā;",
  "atk-s0507a3:180_0": "Datvā anvādisī thero, mātu pitu ca bhātuno;",
  "atk-s0507a3:181_0": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:182_0": "432.",
  "atk-s0507a3:183_0": "“Samanantarānuddiṭṭhe, pānīyaṁ udapajjatha;",
  "atk-s0507a3:184_0": "Gambhīrā caturassā ca, pokkharañño sunimmitā.",
  "atk-s0507a3:185_0": "433.",
  "atk-s0507a3:186_0": "“Sītodikā suppatitthā, sītā appaṭigandhiyā;",
  "atk-s0507a3:187_0": "Padumuppalasañchannā, vārikiñjakkhapūritā.",
  "atk-s0507a3:188_0": "434.",
  "atk-s0507a3:189_0": "“Tattha nhatvā pivitvā ca, therassa paṭidassayuṁ;",
  "atk-s0507a3:190_0": "Pahūtaṁ pānīyaṁ bhante, pādā dukkhā phalanti no.",
  "atk-s0507a3:191_0": "435.",
  "atk-s0507a3:192_0": "“Āhiṇḍamānā khañjāma, sakkhare kusakaṇṭake;",
  "atk-s0507a3:193_0": "Tathā bhante parakkama, yathā yānaṁ labhāmase.",
  "atk-s0507a3:194_0": "436.",
  "atk-s0507a3:195_0": "“Thero sipāṭikaṁ laddhā, saṅghe cātuddise adā;",
  "atk-s0507a3:196_0": "Datvā anvādisī thero, mātu pitu ca bhātuno;",
  "atk-s0507a3:197_0": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:198_0": "437.",
  "atk-s0507a3:199_0": "“Samanantarānuddiṭṭhe, petā rathena māgamuṁ;",
  "atk-s0507a3:200_0": "Anukampitamha bhadante, bhattenacchādanena ca.",
  "atk-s0507a3:201_0": "438.",
  "atk-s0507a3:202_0": "“Gharena pānīyadānena, yānadānena cūbhayaṁ;",
  "atk-s0507a3:203_0": "Muniṁ kāruṇikaṁ loke, bhante vanditumāgatā”ti. – gāthāyo āhaṁsu;",
  "atk-s0507a3:204_0": "416-7.",
  "atk-s0507a3:204_1": "Tattha thero caritvā piṇḍāyāti thero piṇḍāpātacārikāya caritvā.",
  "atk-s0507a3:204_2": "Bhikkhū aññe ca dvādasāti therena saha vasantā aññe ca dvādasa bhikkhū ekajjhaṁ ekato sannipatiṁsu.",
  "atk-s0507a3:204_3": "Kasmāti ce?",
  "atk-s0507a3:204_4": "Bhattavissaggakāraṇāti bhattakiccakāraṇā bhuñjananimittaṁ.",
  "atk-s0507a3:204_5": "Teti te bhikkhū.",
  "atk-s0507a3:204_6": "Yathāladdhanti yaṁ yaṁ laddhaṁ.",
  "atk-s0507a3:204_7": "Dadāthāti detha.",
  "atk-s0507a3:205_0": "418.Niyyādayiṁsūti adaṁsu.",
  "atk-s0507a3:205_1": "Saṅghaṁ nimantayīti te eva dvādasa bhikkhū saṅghuddesavasena taṁ bhattaṁ dātuṁ nimantesi.",
  "atk-s0507a3:205_2": "Anvādisīti ādisi.",
  "atk-s0507a3:205_3": "Tattha yesaṁ anvādisi,",
  "atk-s0507a3:205_4": "te dassetuṁ “mātu pitu ca bhātuno,",
  "atk-s0507a3:205_5": "idaṁ me ñātīnaṁ hotu,",
  "atk-s0507a3:205_6": "sukhitā hontu ñātayo”ti vuttaṁ.",
  "atk-s0507a3:206_0": "419.Samanantarānuddiṭṭheti uddiṭṭhasamanantarameva.",
  "atk-s0507a3:206_1": "Bhojanaṁ udapajjathāti tesaṁ petānaṁ bhojanaṁ uppajji.",
  "atk-s0507a3:206_2": "Kīdisanti āha “suci”ntiādi.",
  "atk-s0507a3:206_3": "Tattha anekarasabyañjananti nānārasehi byañjanehi yuttaṁ,",
  "atk-s0507a3:206_4": "atha vā anekarasaṁ anekabyañjanañca.",
  "atk-s0507a3:206_5": "Tatoti bhojanalābhato pacchā.",
  "atk-s0507a3:207_0": "420.Uddassayī bhātāti bhātikabhūto peto therassa attānaṁ dassesi.",
  "atk-s0507a3:207_1": "Vaṇṇavā balavā sukhīti tena bhojanalābhena tāvadeva rūpasampanno balasampanno sukhitova hutvā.",
  "atk-s0507a3:207_2": "Pahūtaṁ bhojanaṁ, bhanteti, bhante,",
  "atk-s0507a3:207_3": "tava dānānubhāvena pahūtaṁ anappakaṁ bhojanaṁ amhehi laddhaṁ.",
  "atk-s0507a3:207_4": "Passa naggāmhaseti olokehi,",
  "atk-s0507a3:207_5": "naggikā pana amha,",
  "atk-s0507a3:207_6": "tasmā tathā, bhante,",
  "atk-s0507a3:207_7": "parakkama payogaṁ karohi.",
  "atk-s0507a3:207_8": "Yathā vatthaṁ labhāmaseti yena pakārena yādisena payogena sabbeva mayaṁ vatthāni labheyyāma,",
  "atk-s0507a3:207_9": "tathā vāyamathāti attho.",
  "atk-s0507a3:208_0": "421.Saṅkārakūṭamhāti tattha tattha saṅkāraṭṭhānato.",
  "atk-s0507a3:208_1": "Uccinitvānāti gavesanavasena gahetvā.",
  "atk-s0507a3:208_2": "Nantaketi chinnapariyante chaḍḍitadussakhaṇḍe.",
  "atk-s0507a3:208_3": "Te pana yasmā khaṇḍabhūtā pilotikā nāma honti,",
  "atk-s0507a3:208_4": "tāhi ca thero cīvaraṁ katvā saṅghassa adāsi,",
  "atk-s0507a3:208_5": "tasmā āha “pilotikaṁ paṭaṁ katvā,",
  "atk-s0507a3:208_6": "saṅghe cātuddise adā”ti.",
  "atk-s0507a3:208_7": "Tattha saṅghe cātuddise adāti catūhipi disāhi āgatabhikkhusaṅghassa adāsi.",
  "atk-s0507a3:208_8": "Sampadānatthe hi idaṁ bhummavacanaṁ.",
  "atk-s0507a3:209_0": "423-4.Suvatthavasanoti sundaravatthavasano.",
  "atk-s0507a3:209_1": "Therassa dassayītumanti therassa attānaṁ dassayi dassesi,",
  "atk-s0507a3:209_2": "pākaṭo ahosi.",
  "atk-s0507a3:209_3": "Paṭicchādayati etthāti paṭicchadā.",
  "atk-s0507a3:210_0": "428-9.Kūṭāgāranivesanāti kūṭāgārabhūtā tadaññanivesanasaṅkhātā ca gharā.",
  "atk-s0507a3:210_1": "Liṅgavipallāsavasena hetaṁ vuttaṁ.",
  "atk-s0507a3:210_2": "Vibhattāti samacaturassaāyatavaṭṭasaṇṭhānādivasena vibhattā.",
  "atk-s0507a3:210_3": "Bhāgaso mitāti bhāgena paricchinnā.",
  "atk-s0507a3:210_4": "Noti amhākaṁ.",
  "atk-s0507a3:210_5": "Idhāti imasmiṁ petaloke.",
  "atk-s0507a3:210_6": "Api dibbesūti apīti nipātamattaṁ,",
  "atk-s0507a3:210_7": "devalokesūti attho.",
  "atk-s0507a3:211_0": "431.Karaṇanti dhamakaraṇaṁ.",
  "atk-s0507a3:211_1": "Pūretvāti udakassa pūretvā.",
  "atk-s0507a3:211_2": "Vārikiñjakkhapūritāti tattha tattha vārimatthake padumuppalādīnaṁ kesarabhārehi sañchāditavasena pūritā.",
  "atk-s0507a3:211_3": "Phalantīti pupphanti,",
  "atk-s0507a3:211_4": "paṇhikapariyantādīsu vidālentīti attho.",
  "atk-s0507a3:212_0": "435-6.Āhiṇḍamānāti vicaramānā.",
  "atk-s0507a3:212_1": "Khañjāmāti khañjanavasena gacchāma.",
  "atk-s0507a3:212_2": "Sakkhare kusakaṇṭaketi sakkharavati kusakaṇṭakavati ca bhūmibhāge,",
  "atk-s0507a3:212_3": "sakkhare kusakaṇṭake ca akkamantāti attho.",
  "atk-s0507a3:212_4": "Yānanti rathavayhādikaṁ yaṁkiñci yānaṁ.",
  "atk-s0507a3:212_5": "Sipāṭikanti ekapaṭalaupāhanaṁ.",
  "atk-s0507a3:213_0": "437-8.Rathena māgamunti makāro padasandhikaro,",
  "atk-s0507a3:213_1": "rathena āgamaṁsu.",
  "atk-s0507a3:213_2": "Ubhayanti ubhayena dānena,",
  "atk-s0507a3:213_3": "yānadānena ceva bhattādicatupaccayadānena ca.",
  "atk-s0507a3:213_4": "Pānīyadānena hettha bhesajjadānampi saṅgahitaṁ.",
  "atk-s0507a3:213_5": "Sesaṁ heṭṭhā vuttanayattā uttānamevāti.",
  "atk-s0507a3:214_0": "Thero taṁ pavattiṁ bhagavato ārocesi.",
  "atk-s0507a3:214_1": "Bhagavā tamatthaṁ aṭṭhuppattiṁ katvā “yathā ime etarahi,",
  "atk-s0507a3:214_2": "evaṁ tvampi ito anantarātīte attabhāve peto hutvā mahādukkhaṁ anubhavī”ti vatvā therena yācito suttapetavatthuṁ",
  "atk-s0507a3:214_3": "kathetvā sampattaparisāya dhammaṁ desesi.",
  "atk-s0507a3:214_4": "Taṁ sutvā mahājano sañjātasaṁvego dānasīlādipuññakammanirato ahosīti.",
  "atk-s0507a3:215_0": "Sāṇavāsittherapetavatthuvaṇṇanā niṭṭhitā.",
  "atk-s0507a3:216_0": "3. Rathakārapetivatthuvaṇṇanā",
  "atk-s0507a3:217_0": "Veḷuriyathambhaṁ ruciraṁ pabhassaranti idaṁ satthari sāvatthiyaṁ viharante aññataraṁ petiṁ ārabbha vuttaṁ.",
  "atk-s0507a3:217_1": "Atīte kira kassapassa bhagavato kāle aññatarā itthī sīlācārasampannā kalyāṇamittasannissayena sāsane",
  "atk-s0507a3:217_2": "abhippasannā suvibhattavicitrabhittithambhasopānabhūmitalaṁ ativiya dassanīyaṁ ekaṁ āvāsaṁ katvā tattha",
  "atk-s0507a3:217_3": "bhikkhū nisīdāpetvā paṇītena āhārena parivisitvā bhikkhusaṅghassa niyyādesi.",
  "atk-s0507a3:217_4": "Sā aparena samayena kālaṁ katvā aññassa pāpakammassa vasena himavati pabbatarāje rathakāradahaṁ nissāya vimānapetī hutvā nibbatti.",
  "atk-s0507a3:217_5": "Tassā saṅghassa āvāsadānapuññānubhāvena sabbaratanamayaṁ uḷāraṁ ativiya samantato pāsādikaṁ manoharaṁ",
  "atk-s0507a3:217_6": "ramaṇīyaṁ pokkharaṇiyaṁ nandanavanasadisaṁ upasobhitaṁ vimānaṁ nibbatti,",
  "atk-s0507a3:217_7": "sayañca suvaṇṇavaṇṇā abhirūpā dassanīyā pāsādikā ahosi.",
  "atk-s0507a3:218_0": "Sā tattha purisehi vināva dibbasampattiṁ anubhavantī viharati.",
  "atk-s0507a3:218_1": "Tassā tattha dīgharattaṁ nippurisāya vasantiyā anabhirati uppannā.",
  "atk-s0507a3:218_2": "Sā ukkaṇṭhitā hutvā “attheso upāyo”ti cintetvā dibbāni ambapakkāni nadiyaṁ pakkhipati.",
  "atk-s0507a3:218_3": "Sabbaṁ kaṇṇamuṇḍapetivatthusmiṁ āgatanayeneva veditabbaṁ.",
  "atk-s0507a3:218_4": "Idha pana bārāṇasivāsī eko māṇavo gaṅgāya tesu ekaṁ ambaphalaṁ disvā tassa pabhavaṁ gavesanto anukkamena",
  "atk-s0507a3:218_5": "taṁ ṭhānaṁ gantvā nadiṁ disvā tadanusārena tassā vasanaṭṭhānaṁ gato.",
  "atk-s0507a3:218_6": "Sā taṁ disvā attano vasanaṭṭhānaṁ netvā paṭisanthāraṁ karontī nisīdi.",
  "atk-s0507a3:218_7": "So tassā vasanaṭṭhānasampattiṁ disvā pucchanto –",
  "atk-s0507a3:219_0": "439.",
  "atk-s0507a3:220_0": "“Veḷuriyathambhaṁ ruciraṁ pabhassaraṁ, vimānamāruyha anekacittaṁ;",
  "atk-s0507a3:221_0": "Tatthacchasi devi mahānubhāve, pathaddhani pannaraseva cando.",
  "atk-s0507a3:222_0": "440.",
  "atk-s0507a3:223_0": "“Vaṇṇo ca te kanakassa sannibho, uttattarūpo bhusa dassaneyyo;",
  "atk-s0507a3:224_0": "Pallaṅkaseṭṭhe atule nisinnā, ekā tuvaṁ natthi ca tuyha sāmiko.",
  "atk-s0507a3:225_0": "441.",
  "atk-s0507a3:226_0": "“Imā ca te pokkharaṇī samantā, pahūtamalyā bahupuṇḍarīkā;",
  "atk-s0507a3:227_0": "Suvaṇṇacuṇṇehi samantamotthatā, na tattha paṅko paṇako ca vijjati.",
  "atk-s0507a3:228_0": "442.",
  "atk-s0507a3:229_0": "“Haṁsā cime dassanīyā manoramā, udakasmimanupariyanti sabbadā;",
  "atk-s0507a3:230_0": "Samayya vaggūpanadanti sabbe, bindussarā dundubhīnaṁva ghoso.",
  "atk-s0507a3:231_0": "443.",
  "atk-s0507a3:232_0": "“Daddallamānā yasasā yasassinī, nāvāya ca tvaṁ avalamba tiṭṭhasi;",
  "atk-s0507a3:233_0": "Āḷārapamhe hasite piyaṁvade, sabbaṅgakalyāṇi bhusaṁ virocasi.",
  "atk-s0507a3:234_0": "444.",
  "atk-s0507a3:235_0": "“Idaṁ vimānaṁ virajaṁ same ṭhitaṁ, uyyānavantaṁ ratinandivaḍḍhanaṁ;",
  "atk-s0507a3:236_0": "Icchāmahaṁ nāri anomadassane, tayā saha nandane idha moditu”nti. –",
  "atk-s0507a3:237_0": "Imā gāthā abhāsi.",
  "atk-s0507a3:238_0": "439.",
  "atk-s0507a3:238_1": "Tattha tatthāti tasmiṁ vimāne.",
  "atk-s0507a3:238_2": "Acchasīti icchiticchitakāle nisīdasi.",
  "atk-s0507a3:238_3": "Devīti taṁ ālapati.",
  "atk-s0507a3:238_4": "Mahānubhāveti mahatā dibbānubhāvena samannāgate.",
  "atk-s0507a3:238_5": "Pathaddhanīti attano pathabhūte addhani,",
  "atk-s0507a3:238_6": "gaganatalamaggeti attho.",
  "atk-s0507a3:238_7": "Pannaraseva candoti puṇṇamāsiyaṁ paripuṇṇamaṇḍalo cando viya vijjotamānāti attho.",
  "atk-s0507a3:239_0": "440.Vaṇṇoca te kanakassa sannibhoti tava vaṇṇo ca uttattasiṅgīsuvaṇṇena sadiso ativiya manoharo.",
  "atk-s0507a3:239_1": "Tenāha “uttattarūpo bhusa dassaneyyo”ti.",
  "atk-s0507a3:239_2": "Atuleti mahārahe.",
  "atk-s0507a3:239_3": "Atuleti vā devatāya ālapanaṁ,",
  "atk-s0507a3:239_4": "asadisarūpeti attho.",
  "atk-s0507a3:239_5": "Natthi ca tuyha sāmikoti tuyhaṁ sāmiko ca natthi.",
  "atk-s0507a3:240_0": "441.Pahūtamalyāti kamalakuvalayādibahuvidhakusumavatiyo.",
  "atk-s0507a3:240_1": "Suvaṇṇacuṇṇehīti suvaṇṇavālukāhi.",
  "atk-s0507a3:240_2": "Samantamotthatāti samantato okiṇṇā.",
  "atk-s0507a3:240_3": "Tatthāti tāsu pokkharaṇīsu.",
  "atk-s0507a3:240_4": "Paṅko paṇako cāti kaddamo vā udakapicchillo vā na vijjati.",
  "atk-s0507a3:241_0": "442.Haṁsā cime dassanīyā manoramāti ime haṁsā ca dassanasukhā manoramā ca.",
  "atk-s0507a3:241_1": "Anupariyantīti anuvicaranti.",
  "atk-s0507a3:241_2": "Sabbadāti sabbesu utūsu.",
  "atk-s0507a3:241_3": "Samayyāti saṅgamma.",
  "atk-s0507a3:241_4": "Vaggūti madhuraṁ.",
  "atk-s0507a3:241_5": "Upanadantīti vikūjanti.",
  "atk-s0507a3:241_6": "Bindussarāti avisaṭassarā sampiṇḍitassarā.",
  "atk-s0507a3:241_7": "Dundubhīnaṁva ghosoti vaggubindussarabhāvena dundubhīnaṁ viya tava pokkharaṇiyaṁ haṁsānaṁ ghosoti attho.",
  "atk-s0507a3:242_0": "443.Daddallamānāti ativiya abhijalantī.",
  "atk-s0507a3:242_1": "Yasasāti deviddhiyā.",
  "atk-s0507a3:242_2": "Nāvāyāti doṇiyaṁ.",
  "atk-s0507a3:242_3": "Pokkharaṇiyañhi paduminiyaṁ suvaṇṇanāvāya mahārahe pallaṅke nisīditvā udakakīḷaṁ kīḷantiṁ petiṁ disvā evamāha.",
  "atk-s0507a3:242_4": "Avalambāti avalambitvā apassenaṁ apassāya.",
  "atk-s0507a3:242_5": "Tiṭṭhasīti idaṁ ṭhānasaddassa gatinivatti atthattā gatiyā paṭikkhepavacanaṁ.",
  "atk-s0507a3:242_6": "“Nisajjasī”ti vā pāṭho,",
  "atk-s0507a3:242_7": "nisīdasiccevassa attho daṭṭhabbo.",
  "atk-s0507a3:242_8": "Āḷārapamheti vellitadīghanīlapakhume.",
  "atk-s0507a3:242_9": "Hasiteti hasitamahāhasitamukhe.",
  "atk-s0507a3:242_10": "Piyaṁvadeti piyabhāṇinī.",
  "atk-s0507a3:242_11": "Sabbaṅgakalyāṇīti sabbehi aṅgehi sundare,",
  "atk-s0507a3:242_12": "sobhanasabbaṅgapaccaṅgīti attho.",
  "atk-s0507a3:242_13": "Virocasīti virājesi.",
  "atk-s0507a3:243_0": "444.Virajanti vigatarajaṁ niddosaṁ.",
  "atk-s0507a3:243_1": "Same ṭhitanti same bhūmibhāge ṭhitaṁ,",
  "atk-s0507a3:243_2": "caturassasobhitatāya vā samabhāge ṭhitaṁ,",
  "atk-s0507a3:243_3": "samantabhaddakanti attho.",
  "atk-s0507a3:243_4": "Uyyānavantanti nandanavanasahitaṁ.",
  "atk-s0507a3:243_5": "Ratinandivaḍḍhananti ratiñca nandiñca vaḍḍhetīti ratinandivaḍḍhanaṁ,",
  "atk-s0507a3:243_6": "sukhassa ca pītiyā ca saṁvaḍḍhananti attho.",
  "atk-s0507a3:243_7": "Nārīti tassā ālapanaṁ.",
  "atk-s0507a3:243_8": "Anomadassaneti paripuṇṇaaṅgapaccaṅgatāya aninditadassane.",
  "atk-s0507a3:243_9": "Nandaneti nandanakare.",
  "atk-s0507a3:243_10": "Idhāti nandanavane,",
  "atk-s0507a3:243_11": "vimāne vā.",
  "atk-s0507a3:243_12": "Moditunti abhiramituṁ icchāmīti yojanā.",
  "atk-s0507a3:244_0": "Evaṁ tena māṇavena vutte sā vimānapetidevatā tassa paṭivacanaṁ dentī –",
  "atk-s0507a3:245_0": "445.",
  "atk-s0507a3:246_0": "“Karohi kammaṁ idha vedanīyaṁ, cittañca te idha nihitaṁ bhavatu;",
  "atk-s0507a3:247_0": "Katvāna kammaṁ idha vedanīyaṁ, evaṁ mamaṁ lacchasi kāmakāmini”nti. –",
  "atk-s0507a3:248_0": "Gāthamāha.",
  "atk-s0507a3:248_1": "Tattha karohi kammaṁ idha vedanīyanti idha imasmiṁ dibbaṭṭhāne vipaccanakaṁ vipākadāyakaṁ kusalakammaṁ karohi pasaveyyāsi.",
  "atk-s0507a3:248_2": "Idha nihitanti idhūpanītaṁ,",
  "atk-s0507a3:248_3": "“idha ninna”nti vā pāṭho,",
  "atk-s0507a3:248_4": "imasmiṁ ṭhāne ninnaṁ poṇaṁ pabbhāraṁ tava cittaṁ bhavatu hotu.",
  "atk-s0507a3:248_5": "Mamanti maṁ.",
  "atk-s0507a3:248_6": "Lacchasīti labhissasi.",
  "atk-s0507a3:249_0": "So māṇavo tassā vimānapetiyā vacanaṁ sutvā tato manussapathaṁ gato tattha cittaṁ paṇidhāya tajjaṁ puññakammaṁ",
  "atk-s0507a3:249_1": "katvā nacirasseva kālaṁ katvā tattha nibbatti tassā petiyā sahabyataṁ.",
  "atk-s0507a3:249_2": "Tamatthaṁ pakāsentā saṅgītikārā –",
  "atk-s0507a3:250_0": "446.",
  "atk-s0507a3:251_0": "“Sādhūti so tassā paṭissuṇitvā,",
  "atk-s0507a3:252_0": "Akāsi kammaṁ tahiṁ vedanīyaṁ;",
  "atk-s0507a3:253_0": "Katvāna kammaṁ tahiṁ vedanīyaṁ,",
  "atk-s0507a3:254_0": "Upapajji so māṇavo tassā sahabyata”nti. –",
  "atk-s0507a3:255_0": "Osānagāthamāhaṁsu.",
  "atk-s0507a3:255_1": "Tattha sādhūti sampaṭicchane nipāto.",
  "atk-s0507a3:255_2": "Tassāti tassā vimānapetiyā.",
  "atk-s0507a3:255_3": "Paṭissuṇitvāti tassā vacanaṁ sampaṭicchitvā.",
  "atk-s0507a3:255_4": "Tahiṁ vedanīyanti tasmiṁ vimāne tāya saddhiṁ veditabbasukhavipākaṁ kusalakammaṁ.",
  "atk-s0507a3:255_5": "Sahabyatanti sahabhāvaṁ.",
  "atk-s0507a3:255_6": "So māṇavo tassā sahabyataṁ upapajjīti yojanā.",
  "atk-s0507a3:255_7": "Sesaṁ uttānameva.",
  "atk-s0507a3:256_0": "Evaṁ tesu tattha cirakālaṁ dibbasampattiṁ anubhavantesu puriso kammassa parikkhayena kālamakāsi,",
  "atk-s0507a3:256_1": "itthī pana attano puññakammassa khettaṅgatabhāvena ekaṁ buddhantaraṁ tattha paripuṇṇaṁ katvā vasi.",
  "atk-s0507a3:256_2": "Atha amhākaṁ bhagavati loke uppajjitvā pavattitavaradhammacakke anukkamena jetavane viharante āyasmā",
  "atk-s0507a3:256_3": "mahāmoggallāno ekadivasaṁ pabbatacārikaṁ caramāno taṁ vimānañca vimānapetiñca disvā “veḷuriyathambhaṁ",
  "atk-s0507a3:256_4": "ruciraṁ pabhassara”ntiādikāhi gāthāhi pucchi.",
  "atk-s0507a3:256_5": "Sā cassa ādito paṭṭhāya sabbaṁ attano pavattiṁ ārocesi.",
  "atk-s0507a3:256_6": "Taṁ sutvā thero sāvatthiṁ āgantvā bhagavato ārocesi.",
  "atk-s0507a3:256_7": "Bhagavā tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a3:256_8": "Taṁ sutvā mahājano dānādipuññadhammanirato ahosīti.",
  "atk-s0507a3:257_0": "Rathakārapetivatthuvaṇṇanā niṭṭhitā.",
  "atk-s0507a3:258_0": "4. Bhusapetavatthuvaṇṇanā",
  "atk-s0507a3:259_0": "Bhusāni eko sāliṁ punāparoti idaṁ satthari sāvatthiyaṁ viharante cattāro pete ārabbha vuttaṁ.",
  "atk-s0507a3:259_1": "Sāvatthiyā kira avidūre aññatarasmiṁ gāmake eko kūṭavāṇijo kūṭamānādīhi jīvikaṁ kappesi.",
  "atk-s0507a3:259_2": "So sālipalāpe gahetvā tambamattikāya paribhāvetvā garutare katvā rattasālihi saddhiṁ missetvā vikkiṇi.",
  "atk-s0507a3:259_3": "Tassa putto “gharaṁ āgatānaṁ mama mittasuhajjānaṁ sammānaṁ na karotī”ti kupito yugacammaṁ gahetvā mātusīse pahāramadāsi.",
  "atk-s0507a3:259_4": "Tassa suṇisā sabbesaṁ atthāya ṭhapitamaṁsaṁ corikāya khāditvā puna tehi anuyuñjiyamānā “sace mayā taṁ maṁsaṁ khāditaṁ,",
  "atk-s0507a3:259_5": "bhave bhave attano piṭṭhimaṁsaṁ kantitvā khādeyya”nti sapathamakāsi.",
  "atk-s0507a3:259_6": "Bhariyā panassa kiñcideva upakaraṇaṁ yācantānaṁ “natthī”ti vatvā tehi nippīḷiyamānā “sace santaṁ natthīti vadāmi,",
  "atk-s0507a3:259_7": "jātajātaṭṭhāne gūthabhakkhā bhaveyya”nti musāvādena sapathamakāsi.",
  "atk-s0507a3:260_0": "Te cattāropi janā aparena samayena kālaṁ katvā viñjhāṭaviyaṁ petā hutvā nibbattiṁsu.",
  "atk-s0507a3:260_1": "Tattha kūṭavāṇijo kammaphalena pajjalantaṁ bhusaṁ ubhohi hatthehi gahetvā attano matthake ākiritvā mahādukkhaṁ anubhavati,",
  "atk-s0507a3:260_2": "tassa putto ayomayehi muggarehi sayameva attano sīsaṁ bhinditvā anappakaṁ dukkhaṁ paccanubhoti.",
  "atk-s0507a3:260_3": "Tassa suṇisā kammaphalena sunisitehi ativiya vipulāyatehi nakhehi attano piṭṭhimaṁsāni kantitvā khādantī aparimitaṁ dukkhaṁ anubhavati,",
  "atk-s0507a3:260_4": "tassa bhariyāya sugandhaṁ suvisuddhaṁ apagatakāḷakaṁ sālibhattaṁ upanītamattameva nānāvidhakimikulākulaṁ paramaduggandhajegucchaṁ gūthaṁ sampajjati,",
  "atk-s0507a3:260_5": "taṁ sā ubhohi hatthehi pariggahetvā bhuñjantī mahādukkhaṁ paṭisaṁvedeti.",
  "atk-s0507a3:261_0": "Evaṁ tesu catūsu janesu petesu nibbattitvā mahādukkhaṁ anubhavantesu āyasmā mahāmoggalāno pabbatacārikaṁ caranto ekadivasaṁ taṁ ṭhānaṁ gato.",
  "atk-s0507a3:261_1": "Te pete disvā –",
  "atk-s0507a3:262_0": "447.",
  "atk-s0507a3:263_0": "“Bhusāni eko sāliṁ punāparo, ayañca nārī sakamaṁsalohitaṁ;",
  "atk-s0507a3:264_0": "Tuvañca gūthaṁ asuciṁ akantaṁ, paribhuñjasi kissa ayaṁ vipāko”ti. –",
  "atk-s0507a3:265_0": "Imāya gāthāya tehi katakammaṁ pucchi.",
  "atk-s0507a3:265_1": "Tattha bhusānīti palāpāni.",
  "atk-s0507a3:265_2": "Ekoti ekako.",
  "atk-s0507a3:265_3": "Sālinti sālino.",
  "atk-s0507a3:265_4": "Sāmiatthe hetaṁ upayogavacanaṁ,",
  "atk-s0507a3:265_5": "sālino palāpāni pajjalantāni attano sīse avakiratīti adhippāyo.",
  "atk-s0507a3:265_6": "Punāparoti puna aparo.",
  "atk-s0507a3:265_7": "Yo hi so mātusīsaṁ pahari,",
  "atk-s0507a3:265_8": "so ayomuggarehi attano sīsaṁ paharitvā sīsabhedaṁ pāpuṇāti,",
  "atk-s0507a3:265_9": "taṁ sandhāya vadati.",
  "atk-s0507a3:265_10": "Sakamaṁsalohitanti attano piṭṭhimaṁsaṁ lohitañca paribhuñjatīti yojanā.",
  "atk-s0507a3:265_11": "Akantanti amanāpaṁ jegucchaṁ.",
  "atk-s0507a3:265_12": "Kissa ayaṁ vipākoti katamassa pāpakammassa idaṁ phalaṁ,",
  "atk-s0507a3:265_13": "yaṁ idāni tumhehi paccanubhavīyatīti attho.",
  "atk-s0507a3:266_0": "Evaṁ therena tehi katakamme pucchite kūṭavāṇijassa bhariyā sabbehi tehi katakammaṁ ācikkhantī –",
  "atk-s0507a3:267_0": "448.",
  "atk-s0507a3:268_0": "“Ayaṁ pure mātaraṁ hiṁsati, ayaṁ pana kūṭavāṇijo;",
  "atk-s0507a3:269_0": "Ayaṁ maṁsāni khāditvā, musāvādena vañceti.",
  "atk-s0507a3:270_0": "449.",
  "atk-s0507a3:271_0": "“Ahaṁ manussesu manussabhūtā, agārinī sabbakulassa issarā;",
  "atk-s0507a3:272_0": "Santesu pariguhāmi, mā ca kiñci ito adaṁ.",
  "atk-s0507a3:273_0": "450.",
  "atk-s0507a3:274_0": "“Musāvādena chādemi, natthi etaṁ mama gehe;",
  "atk-s0507a3:275_0": "Sace santaṁ niguhāmi, gūtho me hotu bhojanaṁ.",
  "atk-s0507a3:276_0": "451.",
  "atk-s0507a3:277_0": "“Tassa kammassa vipākena, musāvādassa cūbhayaṁ;",
  "atk-s0507a3:278_0": "Sugandhaṁ sālino bhattaṁ, gūthaṁ me parivattati.",
  "atk-s0507a3:279_0": "452.",
  "atk-s0507a3:280_0": "“Avañjhāni ca kammāni, na hi kammaṁ vinassati;",
  "atk-s0507a3:281_0": "Duggandhaṁ kiminaṁ mīḷhaṁ, bhuñjāmi ca pivāmi cā”ti. – gāthā abhāsi;",
  "atk-s0507a3:282_0": "448.",
  "atk-s0507a3:282_1": "Tattha ayanti puttaṁ dassenti vadati.",
  "atk-s0507a3:282_2": "Hiṁsatīti thāmena paribādheti,",
  "atk-s0507a3:282_3": "muggarena paharatīti attho.",
  "atk-s0507a3:282_4": "Kūṭavāṇijoti khalavāṇijo,",
  "atk-s0507a3:282_5": "vañcanāya vaṇijjakārakoti attho.",
  "atk-s0507a3:282_6": "Maṁsāni khāditvāti parehi sādhāraṇamaṁsaṁ khāditvā “na khādāmī”ti musāvādena te vañceti.",
  "atk-s0507a3:283_0": "449-50.Agārinīti gehasāminī.",
  "atk-s0507a3:283_1": "Santesūti vijjamānesveva parehi yācitaupakaraṇesu.",
  "atk-s0507a3:283_2": "Pariguhāmīti paṭicchādesiṁ.",
  "atk-s0507a3:283_3": "Kālavipallāsena hetaṁ vuttaṁ.",
  "atk-s0507a3:283_4": "Mā ca kiñci ito adanti ito mama santakato kiñcimattampi atthikassa parassa na adāsiṁ.",
  "atk-s0507a3:283_5": "Chādemiti “natthi etaṁ mama gehe”ti musāvādena chādesiṁ.",
  "atk-s0507a3:284_0": "451-2.Gūthaṁ me parivattatīti sugandhaṁ sālibhattaṁ mayhaṁ kammavasena gūthabhāvena parivattati pariṇamati.",
  "atk-s0507a3:284_1": "Avañjhānīti amoghāni anipphalāni.",
  "atk-s0507a3:284_2": "Na hi kammaṁ vinassatīti yathūpacitaṁ kammaṁ phalaṁ adatvā na hi vinassati.",
  "atk-s0507a3:284_3": "Kiminanti kimivantaṁ sañjātakimikulaṁ.",
  "atk-s0507a3:284_4": "Mīḷhanti gūthaṁ.",
  "atk-s0507a3:284_5": "Sesaṁ heṭṭhā vuttanayattā uttānameva.",
  "atk-s0507a3:285_0": "Evaṁ thero tassā petiyā vacanaṁ sutvā taṁ pavattiṁ bhagavato ārocesi.",
  "atk-s0507a3:285_1": "Bhagavā tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a3:285_2": "Sā desanā mahājanassa sātthikā ahosīti.",
  "atk-s0507a3:286_0": "Bhusapetavatthuvaṇṇanā niṭṭhitā.",
  "atk-s0507a3:287_0": "5. Kumārapetavatthuvaṇṇanā",
  "atk-s0507a3:288_0": "Accherarūpaṁ sugatassa ñāṇanti idaṁ kumārapetavatthu.",
  "atk-s0507a3:288_1": "Tassa kā uppatti?",
  "atk-s0507a3:288_2": "Sāvatthiyaṁ kira bahū upāsakā dhammagaṇā hutvā nagare mahantaṁ maṇḍapaṁ kāretvā taṁ nānāvaṇṇehi vatthehi",
  "atk-s0507a3:288_3": "alaṅkaritvā kālasseva satthāraṁ bhikkhusaṅghañca nimantetvā mahārahavarapaccattharaṇatthatesu āsanesu",
  "atk-s0507a3:288_4": "buddhappamukhaṁ bhikkhusaṅghaṁ nisīdāpetvā gandhapupphādīhi pūjetvā mahādānaṁ pavattenti.",
  "atk-s0507a3:288_5": "Taṁ disvā aññataro maccheramalapariyuṭṭhitacitto puriso taṁ sakkāraṁ asahamāno evamāha –",
  "atk-s0507a3:288_6": "“varametaṁ sabbaṁ saṅkārakūṭe chaḍḍitaṁ,",
  "atk-s0507a3:288_7": "na tveva imesaṁ muṇḍakānaṁ dinna”nti.",
  "atk-s0507a3:288_8": "Taṁ sutvā upāsakā saṁviggamānasā “bhāriyaṁ vata iminā purisena pāpaṁ pasutaṁ,",
  "atk-s0507a3:288_9": "yena evaṁ buddhappamukhe bhikkhusaṅghe aparaddha”nti tamatthaṁ tassa mātuyā ārocetvā “gaccha,",
  "atk-s0507a3:288_10": "tvaṁ sasāvakasaṅghaṁ bhagavantaṁ khamāpehī”ti āhaṁsu.",
  "atk-s0507a3:288_11": "Sā “sādhū”ti paṭissuṇitvā puttaṁ santajjentī saññāpetvā bhagavantaṁ bhikkhusaṅghañca upasaṅkamitvā puttena",
  "atk-s0507a3:288_12": "kataaccayaṁ desentī khamāpetvā bhagavato bhikkhusaṅghassa ca sattāhaṁ yāgudānena pūjaṁ akāsi.",
  "atk-s0507a3:288_13": "Tassā putto nacirasseva kālaṁ katvā kiliṭṭhakammūpajīviniyā gaṇikāya kucchiyaṁ nibbatti.",
  "atk-s0507a3:288_14": "Sā ca naṁ jātamattaṁyeva “dārako”ti ñatvā susāne chaḍḍāpesi.",
  "atk-s0507a3:288_15": "So tattha attano puññabaleneva gahitārakkho kenaci anupadduto mātu-aṅke viya sukhaṁ supi.",
  "atk-s0507a3:288_16": "Devatā tassa ārakkhaṁ gaṇhiṁsūti ca vadanti.",
  "atk-s0507a3:289_0": "Atha bhagavā paccūsasamaye mahākaruṇāsamāpattito vuṭṭhāya buddhacakkhunā lokaṁ volokento taṁ dārakaṁ",
  "atk-s0507a3:289_1": "sivathikāya chaḍḍitaṁ disvā sūriyuggamanavelāya sivathikaṁ agamāsi.",
  "atk-s0507a3:289_2": "“Satthā idhāgato,",
  "atk-s0507a3:289_3": "kāraṇenettha bhavitabba”nti mahājano sannipati.",
  "atk-s0507a3:289_4": "Bhagavā sannipatitaparisāya “nāyaṁ dārako oññātabbo,",
  "atk-s0507a3:289_5": "yadipi idāni susāne chaḍḍito anātho ṭhito,",
  "atk-s0507a3:289_6": "āyatiṁ pana diṭṭheva dhamme abhisamparāyañca uḷārasampattiṁ paṭilabhissatī”ti vatvā tehi manussehi “kiṁ nu kho, bhante,",
  "atk-s0507a3:289_7": "iminā purimajātiyaṁ kataṁ kamma”nti puṭṭho –",
  "atk-s0507a3:290_0": "“Buddhapamukhassa bhikkhusaṅghassa, pūjaṁ akāsi janatā uḷāraṁ;",
  "atk-s0507a3:291_0": "Tatrassa cittassahu aññathattaṁ, vācaṁ abhāsi pharusaṁ asabbha”nti. –",
  "atk-s0507a3:292_0": "Ādinā nayena dārakena katakammaṁ āyatiṁ pattabbaṁ sampattiñca pakāsetvā sannipatitāya parisāya ajjhāsayānurūpaṁ",
  "atk-s0507a3:292_1": "dhammaṁ kathetvā upari sāmukkaṁsikaṁ dhammadesanaṁ akāsi.",
  "atk-s0507a3:292_2": "Saccapariyosāne caturāsītiyā pāṇasahassānaṁ dhammābhisamayo ahosi,",
  "atk-s0507a3:292_3": "tañca dārakaṁ asītikoṭivibhavo eko kuṭumbiko bhagavato sammukhāva “mayhaṁ putto”ti aggahesi.",
  "atk-s0507a3:292_4": "Bhagavā “ettakena ayaṁ dārako rakkhito,",
  "atk-s0507a3:292_5": "mahājanassa ca anuggaho kato”ti vihāraṁ agamāsi.",
  "atk-s0507a3:293_0": "So aparena samayena tasmiṁ kuṭumbike kālakate tena niyyāditaṁ dhanaṁ paṭipajjitvā kuṭumbaṁ saṇṭhapento",
  "atk-s0507a3:293_1": "tasmiṁ nagareyeva mahāvibhavo gahapati hutvā dānādinirato ahosi.",
  "atk-s0507a3:293_2": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ –",
  "atk-s0507a3:293_3": "“aho nūna satthā sattesu anukampako,",
  "atk-s0507a3:293_4": "sopi nāma dārako tadā anātho ṭhito etarahi mahatiṁ sampattiṁ paccanubhavati,",
  "atk-s0507a3:293_5": "uḷārāni ca puññāni karotī”ti.",
  "atk-s0507a3:293_6": "Taṁ sutvā satthā “na,",
  "atk-s0507a3:293_7": "bhikkhave,",
  "atk-s0507a3:293_8": "tassa ettakāva sampatti,",
  "atk-s0507a3:293_9": "atha kho āyupariyosāne tāvatiṁsabhavane sakkassa devarañño putto hutvā nibbattissati,",
  "atk-s0507a3:293_10": "mahatiṁ dibbasampattiñca paṭilabhissatī”ti byākāsi.",
  "atk-s0507a3:293_11": "Taṁ sutvā bhikkhū ca mahājano ca “idaṁ kira kāraṇaṁ disvā dīghadassī bhagavā jātamattassevassa āmakasusāne",
  "atk-s0507a3:293_12": "chaḍḍitassa tattha gantvā saṅgahaṁ akāsī”ti satthu ñāṇavisesaṁ thometvā tasmiṁ attabhāve tassa pavattiṁ kathesuṁ.",
  "atk-s0507a3:293_13": "Tamatthaṁ dīpentā saṅgītikārā –",
  "atk-s0507a3:294_0": "453.",
  "atk-s0507a3:295_0": "“Accherarūpaṁ sugatassa ñāṇaṁ, satthā yathā puggalaṁ byākāsi;",
  "atk-s0507a3:296_0": "Ussannapuññāpi bhavanti heke, parittapuññāpi bhavanti heke.",
  "atk-s0507a3:297_0": "454.",
  "atk-s0507a3:298_0": "“Ayaṁ kumāro sīvathikāya chaḍḍito, aṅguṭṭhasnehena yāpeti rattiṁ;",
  "atk-s0507a3:299_0": "Na yakkhabhūtā na sarīsapā vā, viheṭhayeyyuṁ katapuññaṁ kumāraṁ.",
  "atk-s0507a3:300_0": "455.",
  "atk-s0507a3:301_0": "“Sunakhāpimassa palihiṁsu pāde, dhaṅkā siṅgālā parivattayanti;",
  "atk-s0507a3:302_0": "Gabbhāsayaṁ pakkhigaṇā haranti, kākā pana akkhimalaṁ haranti.",
  "atk-s0507a3:303_0": "456.",
  "atk-s0507a3:304_0": "“Nayimassa rakkhaṁ vidahiṁsu keci, na osadhaṁ sāsapadhūpanaṁ vā;",
  "atk-s0507a3:305_0": "Nakkhattayogampi na aggahesuṁ, na sabbadhaññānipi ākiriṁsu.",
  "atk-s0507a3:306_0": "457.",
  "atk-s0507a3:307_0": "“Etādisaṁ uttamakicchapattaṁ, rattābhataṁ sīvathikāya chaḍḍitaṁ;",
  "atk-s0507a3:308_0": "Nonītapiṇḍaṁva pavedhamānaṁ, sasaṁsayaṁ jīvitasāvasesaṁ.",
  "atk-s0507a3:309_0": "458.",
  "atk-s0507a3:310_0": "“Tamaddasā devamanussapūjito, disvā ca taṁ byākari bhūripañño;",
  "atk-s0507a3:311_0": "‘Ayaṁ kumāro nagarassimassa, aggakuliko bhavissati bhogato ca’.",
  "atk-s0507a3:312_0": "459.",
  "atk-s0507a3:313_0": "“Kissa vataṁ kiṁ pana brahmacariyaṁ, kissa suciṇṇassa ayaṁ vipāko;",
  "atk-s0507a3:314_0": "Etādisaṁ byasanaṁ pāpuṇitvā, taṁ tādisaṁ paccanubhossatiddhi”nti. –",
  "atk-s0507a3:315_0": "Cha gāthā avocuṁ.",
  "atk-s0507a3:316_0": "453.",
  "atk-s0507a3:316_1": "Tattha accherarūpanti acchariyasabhāvaṁ.",
  "atk-s0507a3:316_2": "Sugatassa ñāṇanti aññehi asādhāraṇaṁ sammāsambuddhassa ñāṇaṁ,",
  "atk-s0507a3:316_3": "āsayānusayañāṇādisabbaññutaññāṇameva sandhāya vuttaṁ.",
  "atk-s0507a3:316_4": "Tayidaṁ aññesaṁ avisayabhūtaṁ kathaṁ ñāṇanti āha “satthā yathā puggalaṁ byākāsī”ti.",
  "atk-s0507a3:316_5": "Tena satthu desanāya eva ñāṇassa acchariyabhāvo viññāyatīti dasseti.",
  "atk-s0507a3:317_0": "Idāni byākaraṇaṁ dassento “ussannapuññāpi bhavanti heke,",
  "atk-s0507a3:317_1": "parittapuññāpi bhavanti heke”ti āha.",
  "atk-s0507a3:317_2": "Tassattho –",
  "atk-s0507a3:317_3": "ussannakusaladhammāpi idhekacce puggalā laddhapaccayassa apuññassa vasena jātiādinā nihīnā bhavanti,",
  "atk-s0507a3:317_4": "parittapuññāpi appatarapuññadhammāpi eke sattā khettasampattiādinā tassa puññassa mahājutikatāya uḷārā bhavantīti.",
  "atk-s0507a3:318_0": "454.Sīvathikāyāti susāne.",
  "atk-s0507a3:318_1": "Aṅguṭṭhasnehenāti aṅguṭṭhato pavattasnehena,",
  "atk-s0507a3:318_2": "devatāya aṅguṭṭhato paggharitakhīrenāti attho.",
  "atk-s0507a3:318_3": "Na yakkhabhūtā na sarīsapā vāti pisācabhūtā vā yakkhabhūtā vā sarīsapā vā ye keci sarantā gacchantā vā na viheṭhayeyyuṁ na bādheyyuṁ.",
  "atk-s0507a3:319_0": "455.Palihiṁsu pādeti attano jivhāya pāde lihisuṁ.",
  "atk-s0507a3:319_1": "Dhaṅkāti kākā.",
  "atk-s0507a3:319_2": "Parivattayantīti “mā naṁ kumāraṁ keci viheṭheyyu”nti rakkhantā nirogabhāvajānanatthaṁ aparāparaṁ parivattanti.",
  "atk-s0507a3:319_3": "Gabbhāsayanti gabbhamalaṁ.",
  "atk-s0507a3:319_4": "Pakkhigaṇāti gijjhakulalādayo sakuṇagaṇā.",
  "atk-s0507a3:319_5": "Harantīti apanenti.",
  "atk-s0507a3:319_6": "Akkhimalanti akkhigūthaṁ.",
  "atk-s0507a3:320_0": "456.Kecīti keci manussā,",
  "atk-s0507a3:320_1": "amanussā pana rakkhaṁ saṁvidahiṁsu.",
  "atk-s0507a3:320_2": "Osadhanti tadā āyatiñca ārogyāvahaṁ agadaṁ.",
  "atk-s0507a3:320_3": "Sāsapadhūpanaṁ vāti yaṁ jātassa dārakassa rakkhaṇatthaṁ sāsapena dhūpanaṁ karonti,",
  "atk-s0507a3:320_4": "tampi tassa karontā nāhesunti dīpenti.",
  "atk-s0507a3:320_5": "Nakkhattayogampi na aggahesunti nakkhattayuttampi na gaṇhiṁsu.",
  "atk-s0507a3:320_6": "“Asukamhi nakkhatte tithimhi muhutte ayaṁ jāto”ti evaṁ jātakammampissa na keci akaṁsūti attho.",
  "atk-s0507a3:320_7": "Na sabbadhaññānipi ākiriṁsūti maṅgalaṁ karontā agadavasena yaṁ sāsapatelamissitaṁ sāliādidhaññaṁ ākiranti,",
  "atk-s0507a3:320_8": "tampissa nākaṁsūti attho.",
  "atk-s0507a3:321_0": "457.Etādisanti evarūpaṁ.",
  "atk-s0507a3:321_1": "Uttamakicchapattanti paramakicchaṁ āpannaṁ ativiya dukkhappattaṁ.",
  "atk-s0507a3:321_2": "Rattābhatanti rattiyaṁ ābhataṁ.",
  "atk-s0507a3:321_3": "Nonītapiṇḍaṁ viyāti navanītapiṇḍasadisaṁ,",
  "atk-s0507a3:321_4": "maṁsapesimattatā evaṁ vuttaṁ.",
  "atk-s0507a3:321_5": "Pavedhamānanti dubbalabhāvena pakampamānaṁ.",
  "atk-s0507a3:321_6": "Sasaṁsayanti “jīvati nu kho na nu kho jīvatī”ti saṁsayitatāya saṁsayavantaṁ.",
  "atk-s0507a3:321_7": "Jīvitasāvasesanti jīvitaṭṭhitiyā hetubhūtānaṁ sādhanānaṁ abhāvena kevalaṁ jīvitamattāvasesakaṁ.",
  "atk-s0507a3:322_0": "458.Aggakuliko bhavissati bhogato cāti bhoganimittaṁ bhogassa vasena aggakuliko seṭṭhakuliko bhavissatīti attho.",
  "atk-s0507a3:323_0": "459.",
  "atk-s0507a3:323_1": "“Kissa vata”nti ayaṁ gāthā satthu santike ṭhitehi upāsakehi tena katakammassa pucchāvasena vuttā.",
  "atk-s0507a3:323_2": "Sā ca kho sivathikāya sannipatitehīti veditabbā.",
  "atk-s0507a3:323_3": "Tattha kissāti kiṁ assa.",
  "atk-s0507a3:323_4": "Vatanti vatasamādānaṁ.",
  "atk-s0507a3:323_5": "Puna kissāti kīdisassa suciṇṇassa vatassa brahmacariyassa cāti vibhattiṁ vipariṇāmetvā yojanā.",
  "atk-s0507a3:323_6": "Etādisanti gaṇikāya kucchiyā nibbattanaṁ,",
  "atk-s0507a3:323_7": "susāne chaḍḍananti evarūpaṁ.",
  "atk-s0507a3:323_8": "Byasananti anatthaṁ.",
  "atk-s0507a3:323_9": "Tādisanti tathārūpaṁ,",
  "atk-s0507a3:323_10": "“aṅguṭṭhasnehena yāpeti ratti”ntiādinā,",
  "atk-s0507a3:323_11": "“ayaṁ kumāro nagarassimassa aggakuliko bhavissatī”tiādinā ca vuttappakāranti attho.",
  "atk-s0507a3:323_12": "Iddhinti deviddhiṁ,",
  "atk-s0507a3:323_13": "dibbasampattinti vuttaṁ hoti.",
  "atk-s0507a3:324_0": "Idāni tehi upāsakehi puṭṭho bhagavā yathā tadā byākāsi, taṁ dassentā saṅgītikārā –",
  "atk-s0507a3:325_0": "460.",
  "atk-s0507a3:326_0": "“Buddhapamukhassa bhikkhusaṅghassa, pūjaṁ akāsi janatā uḷāraṁ;",
  "atk-s0507a3:327_0": "Tatrassa cittassahu aññathattaṁ, vācaṁ abhāsi pharusaṁ asabbhaṁ.",
  "atk-s0507a3:328_0": "461.",
  "atk-s0507a3:329_0": "“So taṁ vitakkaṁ pavinodayitvā, pītiṁ pasādaṁ paṭiladdhā pacchā;",
  "atk-s0507a3:330_0": "Tathāgataṁ jetavane vasantaṁ, yāguyā upaṭṭhāsi sattarattaṁ.",
  "atk-s0507a3:331_0": "462.",
  "atk-s0507a3:332_0": "“Tassa vataṁ taṁ pana brahmacariyaṁ, tassa suciṇṇassa ayaṁ vipāko;",
  "atk-s0507a3:333_0": "Etādisaṁ byasanaṁ pāpuṇitvā, taṁ tādisaṁ paccanubhossatiddhiṁ.",
  "atk-s0507a3:334_0": "463.",
  "atk-s0507a3:335_0": "“Ṭhatvāna so vassasataṁ idheva, sabbehi kāmehi samaṅgibhūto;",
  "atk-s0507a3:336_0": "Kāyassa bhedā abhisamparāyaṁ, sahabyataṁ gacchati vāsavassā”ti. –",
  "atk-s0507a3:337_0": "Catasso gāthā avocuṁ.",
  "atk-s0507a3:338_0": "460.",
  "atk-s0507a3:338_1": "Tattha janatāti janasamūho,",
  "atk-s0507a3:338_2": "upāsakagaṇoti adhippāyo.",
  "atk-s0507a3:338_3": "Tatrāti tassaṁ pūjāyaṁ.",
  "atk-s0507a3:338_4": "Assāti tassa dārakassa.",
  "atk-s0507a3:338_5": "Cittassahu aññathattanti purimabhavasmiṁ cittassa aññathābhāvo anādaro agāravo apaccayo ahosi.",
  "atk-s0507a3:338_6": "Asabbhanti sādhusabhāya sāvetuṁ ayuttaṁ pharusaṁ vācaṁ abhāsi.",
  "atk-s0507a3:339_0": "461.Soti so ayaṁ.",
  "atk-s0507a3:339_1": "Taṁ vitakkanti taṁ pāpakaṁ vitakkaṁ.",
  "atk-s0507a3:339_2": "Pavinodayitvāti mātarā katāya saññattiyā vūpasametvā.",
  "atk-s0507a3:339_3": "Pītiṁ pasādaṁ paṭiladdhāti pītiṁ pasādañca paṭilabhitvā uppādetvā.",
  "atk-s0507a3:339_4": "Yāguyā upaṭṭhāsīti yāgudānena upaṭṭhahi.",
  "atk-s0507a3:339_5": "Sattarattanti sattadivasaṁ.",
  "atk-s0507a3:340_0": "462.Tassavataṁ taṁ pana brahmacariyanti taṁ mayā heṭṭhā vuttappakāraṁ attano cittassa pasādanaṁ dānañca imassa puggalassa vataṁ taṁ brahmacariyañca,",
  "atk-s0507a3:340_1": "aññaṁ kiñci natthīti attho.",
  "atk-s0507a3:341_0": "463.Ṭhatvānāti yāva āyupariyosānā idheva manussaloke ṭhatvā.",
  "atk-s0507a3:341_1": "Abhisamparāyanti punabbhave.",
  "atk-s0507a3:341_2": "Sahabyataṁ gacchati vāsavassāti sakkassa devānamindassa puttabhāvena sahabhāvaṁ gamissati.",
  "atk-s0507a3:341_3": "Anāgatatthe hi idaṁ paccuppannakālavacanaṁ.",
  "atk-s0507a3:341_4": "Sesaṁ sabbattha uttānamevāti.",
  "atk-s0507a3:342_0": "Kumārapetavatthuvaṇṇanā niṭṭhitā.",
  "atk-s0507a3:343_0": "6. Seriṇīpetivatthuvaṇṇanā",
  "atk-s0507a3:344_0": "Naggā dubbaṇṇarūpāsīti idaṁ satthari jetavane viharante seriṇīpetiṁ ārabbha vuttaṁ.",
  "atk-s0507a3:344_1": "Kururaṭṭhe kira hatthinipure seriṇī nāma ekā rūpūpajīvinī ahosi.",
  "atk-s0507a3:344_2": "Tattha ca uposathakaraṇatthāya tato tato bhikkhū sannipatiṁsu.",
  "atk-s0507a3:344_3": "Puna mahābhikkhusannipāto ahosi.",
  "atk-s0507a3:344_4": "Taṁ disvā manussā tilataṇḍulādiṁ sappinavanītamadhuādiñca bahuṁ dānūpakaraṇaṁ sajjetvā mahādānaṁ pavattesuṁ.",
  "atk-s0507a3:344_5": "Tena ca samayena sā gaṇikā assaddhā appasannā maccheramalapariyuṭṭhitacittā tehi manussehi “ehi tāva",
  "atk-s0507a3:344_6": "idaṁ dānaṁ anumodāhī”ti ussāhitāpi “kiṁ tena muṇḍakānaṁ samaṇānaṁ dinnenā”ti appasādameva nesaṁ sampavedesi,",
  "atk-s0507a3:344_7": "kuto appamattakassa pariccāgo.",
  "atk-s0507a3:345_0": "Sā aparena samayena kālaṁ katvā aññatarassa paccantanagarassa parikhāpiṭṭhe petī hutvā nibbatti.",
  "atk-s0507a3:345_1": "Atha hatthinipuravāsī aññataro upāsako vaṇijjāya taṁ nagaraṁ gantvā rattiyā paccūsasamaye parikhāpiṭṭhaṁ gato tādisena payojanena.",
  "atk-s0507a3:345_2": "Sā tattha taṁ disvā sañjānitvā naggā aṭṭhittacamattāvasesasarīrā ativiya bībhacchadassanā avidūre ṭhatvā attānaṁ dassesi.",
  "atk-s0507a3:345_3": "So taṁ disvā –",
  "atk-s0507a3:346_0": "464.",
  "atk-s0507a3:347_0": "“Naggā dubbaṇṇarūpāsi, kisā dhamanisanthatā;",
  "atk-s0507a3:348_0": "Upphāsulike kisike, kā nu tvaṁ idha tiṭṭhasī”ti. –",
  "atk-s0507a3:349_0": "Gāthāya pucchi. Sāpissa –",
  "atk-s0507a3:350_0": "465.",
  "atk-s0507a3:351_0": "“Ahaṁ bhadante petīmhi, duggatā yamalokikā;",
  "atk-s0507a3:352_0": "Pāpakammaṁ karitvāna, petalokaṁ ito gatā”ti. –",
  "atk-s0507a3:353_0": "Gāthāya attānaṁ pakāsesi. Puna tena –",
  "atk-s0507a3:354_0": "466.",
  "atk-s0507a3:355_0": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a3:356_0": "Kissakammavipākena, petalokaṁ ito gatā”ti. –",
  "atk-s0507a3:357_0": "Gāthāya katakammaṁ pucchitā –",
  "atk-s0507a3:358_0": "467.",
  "atk-s0507a3:359_0": "“Anāvaṭesu titthesu, viciniṁ aḍḍhamāsakaṁ;",
  "atk-s0507a3:360_0": "Santesu deyyadhammesu, dīpaṁ nākāsimattano.",
  "atk-s0507a3:361_0": "468.",
  "atk-s0507a3:362_0": "“Nadiṁ upemi tasitā, rittakā parivattati;",
  "atk-s0507a3:363_0": "Chāyaṁ upemi uṇhesu, ātapo parivattati.",
  "atk-s0507a3:364_0": "469.",
  "atk-s0507a3:365_0": "“Aggivaṇṇo ca me vāto, ḍahanto upavāyati;",
  "atk-s0507a3:366_0": "Etañca bhante arahāmi, aññañca pāpakaṁ tato.",
  "atk-s0507a3:367_0": "470.",
  "atk-s0507a3:368_0": "“Gantvāna hatthiniṁ puraṁ, vajjesi mayha mātaraṁ;",
  "atk-s0507a3:369_0": "‘Dhītā ca te mayā diṭṭhā, duggatā yamalokikā;",
  "atk-s0507a3:370_0": "Pāpakammaṁ karitvāna, petalokaṁ ito gatā’.",
  "atk-s0507a3:371_0": "471.",
  "atk-s0507a3:372_0": "“Atthi me ettha nikkhittaṁ, anakkhātañca taṁ mayā;",
  "atk-s0507a3:373_0": "Cattāri satasahassāni, pallaṅkassa ca heṭṭhato.",
  "atk-s0507a3:374_0": "472.",
  "atk-s0507a3:375_0": "“Tato me dānaṁ dadatu, tassā ca hotu jīvikā;",
  "atk-s0507a3:376_0": "Dānaṁ datvā ca me mātā, dakkhiṇaṁ anudicchatu;",
  "atk-s0507a3:377_0": "Tadāhaṁ sukhitā hessaṁ, sabbakāmasamiddhinī”ti. –",
  "atk-s0507a3:378_0": "Imāhi chahi gāthāhi attanā katakammañceva puna tena attano kātabbaṁ atthañca ācikkhi.",
  "atk-s0507a3:379_0": "467.",
  "atk-s0507a3:379_1": "Tattha anāvaṭesu titthesūti kenaci anivāritesu nadītaḷākādīnaṁ titthapadesesu,",
  "atk-s0507a3:379_2": "yattha manussā nhāyanti,",
  "atk-s0507a3:379_3": "udakakiccaṁ karonti,",
  "atk-s0507a3:379_4": "tādisesu ṭhānesu.",
  "atk-s0507a3:379_5": "Viciniṁ aḍḍhamāsakanti “manussehi ṭhapetvā vissaritaṁ apināmettha kiñci labheyya”nti lobhābhibhūtā aḍḍhamāsakamattampi viciniṁ gavesiṁ.",
  "atk-s0507a3:379_6": "Atha vā anāvaṭesu titthesūti upasaṅkamanena kenaci anivāritesu sattānaṁ payogāsayasuddhiyā kāraṇabhāvena titthabhūtesu samaṇabrāhmaṇesu vijjamānesu.",
  "atk-s0507a3:379_7": "Viciniṁ aḍḍhamāsakanti maccheramalapariyuṭṭhitacittā kassaci kiñci adentī aḍḍhamāsakampi visesena ciniṁ,",
  "atk-s0507a3:379_8": "na sañciniṁ puññaṁ.",
  "atk-s0507a3:379_9": "Tenāha “santesu deyyadhammesu,",
  "atk-s0507a3:379_10": "dīpaṁ nākāsimattano”ti.",
  "atk-s0507a3:380_0": "468.Tasitāti pipāsitā.",
  "atk-s0507a3:380_1": "Rittakāti kākapeyyā sandamānāpi nadī mama pāpakammena udakena rittā tucchā vālikamattā hutvā parivattati.",
  "atk-s0507a3:380_2": "Uṇhesūti uṇhasamayesu.",
  "atk-s0507a3:380_3": "Ātapo parivattatīti chāyāṭṭhānaṁ mayi upagatāya ātapo sampajjati.",
  "atk-s0507a3:381_0": "469-70.Aggivaṇṇoti samphassena aggisadiso.",
  "atk-s0507a3:381_1": "Tena vuttaṁ “ḍahanto upavāyatī”ti. Etañca, bhante,",
  "atk-s0507a3:381_2": "arahāmīti,",
  "atk-s0507a3:381_3": "bhanteti taṁ upāsakaṁ garukārena vadati. Bhante,",
  "atk-s0507a3:381_4": "etañca yathāvuttaṁ pipāsādidukkhaṁ,",
  "atk-s0507a3:381_5": "aññañca tato pāpakaṁ dāruṇaṁ dukkhaṁ anubhavituṁ arahāmi tajjassa pāpassa katattāti adhippāyo.",
  "atk-s0507a3:381_6": "Vajjesīti vadeyyāsi.",
  "atk-s0507a3:382_0": "471-72.Ettha nikkhittaṁ,",
  "atk-s0507a3:382_1": "anakkhātanti “ettakaṁ ettha nikkhitta”nti anācikkhitaṁ.",
  "atk-s0507a3:382_2": "Idāni tassa parimāṇaṁ ṭhapitaṭṭhānañca dassentī “cattāri satasahassāni,",
  "atk-s0507a3:382_3": "pallaṅkassa ca heṭṭhato”ti āha.",
  "atk-s0507a3:382_4": "Tattha pallaṅkassāti pubbe attano sayanapallaṅkassa.",
  "atk-s0507a3:382_5": "Tatoti nihitadhanato ekadesaṁ gahetvā mamaṁ uddissa dānaṁ detu.",
  "atk-s0507a3:382_6": "Tassāti mayhaṁ mātuyā.",
  "atk-s0507a3:383_0": "Evaṁ tāya petiyā vutte so upāsako tassā vacanaṁ sampaṭicchitvā tattha attano karaṇīyaṁ tīretvā hatthinipuraṁ gantvā tassā mātuyā tamatthaṁ ārocesi.",
  "atk-s0507a3:383_1": "Tamatthaṁ dassetuṁ –",
  "atk-s0507a3:384_0": "473.",
  "atk-s0507a3:385_0": "Sādhūti so paṭissutvā, gantvāna hatthiniṁ puraṁ;",
  "atk-s0507a3:386_0": "Avoca tassā mātaraṁ –",
  "atk-s0507a3:387_0": "“Dhītā ca te mayā diṭṭhā, duggatā yamalokikā;",
  "atk-s0507a3:388_0": "Pāpakammaṁ karitvāna, petalokaṁ ito gatā.",
  "atk-s0507a3:389_0": "474.",
  "atk-s0507a3:390_0": "“Sā maṁ tattha samādapesi, vajjesi mayha mātaraṁ;",
  "atk-s0507a3:391_0": "‘Dhītā ca te mayā diṭṭhā, duggatā yamalokikā;",
  "atk-s0507a3:392_0": "Pāpakammaṁ karitvāna, petalokaṁ ito gatā.",
  "atk-s0507a3:393_0": "475.",
  "atk-s0507a3:394_0": "“‘Atthi ca me ettha nikkhittaṁ, anakkhātañca taṁ mayā;",
  "atk-s0507a3:395_0": "Cattāri satasahassāni, pallaṅkassa ca heṭṭhato.",
  "atk-s0507a3:396_0": "476.",
  "atk-s0507a3:397_0": "“‘Tato me dānaṁ dadatu, tassā ca hotu jīvikā;",
  "atk-s0507a3:398_0": "Dānaṁ datvā ca me mātā, dakkhiṇaṁ anudicchatu;",
  "atk-s0507a3:399_0": "Tadāhaṁ sukhitā hessaṁ, sabbakāmasamiddhinī’.",
  "atk-s0507a3:400_0": "477.",
  "atk-s0507a3:401_0": "“Tato hi sā dānamadā, tassā dakkhiṇamādisī;",
  "atk-s0507a3:402_0": "Petī ca sukhitā āsi, tassā cāsi sujīvikā”ti. –",
  "atk-s0507a3:403_0": "Saṅgītikārā āhaṁsu. Tā suviññeyyāva.",
  "atk-s0507a3:404_0": "Taṁ sutvā tassā mātā bhikkhusaṅghassa dānaṁ datvā tassā ādisi.",
  "atk-s0507a3:404_1": "Tena sā paṭiladdhūpakaraṇasampattiyaṁ ṭhitā mātu attānaṁ dassetvā taṁ kāraṇaṁ ācikkhi,",
  "atk-s0507a3:404_2": "mātā bhikkhūnaṁ ārocesi,",
  "atk-s0507a3:404_3": "bhikkhū taṁ pavattiṁ bhagavato ārocesuṁ.",
  "atk-s0507a3:404_4": "Bhagavā tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a3:404_5": "Sā desanā mahājanassa sātthikā ahosīti.",
  "atk-s0507a3:405_0": "Seriṇīpetivatthuvaṇṇanā niṭṭhitā.",
  "atk-s0507a3:406_0": "7. Migaluddakapetavatthuvaṇṇanā",
  "atk-s0507a3:407_0": "Naranāripurakkhatoyuvāti idaṁ bhagavati veḷuvane viharante migaluddakapetaṁ ārabbha vuttaṁ.",
  "atk-s0507a3:407_1": "Rājagahe kira aññataro luddako rattindivaṁ mige vadhitvā jīvikaṁ kappesi.",
  "atk-s0507a3:407_2": "Tasseko upāsako mitto ahosi,",
  "atk-s0507a3:407_3": "so taṁ sabbakālaṁ pāpato nivattetuṁ asakkonto “ehi, samma,",
  "atk-s0507a3:407_4": "rattiyaṁ pāṇātipātā viramāhī”ti rattiyaṁ puññe samādapesi.",
  "atk-s0507a3:407_5": "So rattiyaṁ viramitvā divā eva pāṇātipātaṁ karoti.",
  "atk-s0507a3:408_0": "So aparena samayena kālaṁ katvā rājagahasamīpe vemānikapeto hutvā nibbatto,",
  "atk-s0507a3:408_1": "divasabhāgaṁ mahādukkhaṁ anubhavitvā rattiyaṁ pañcahi kāmaguṇehi samappitā samaṅgībhūto paricāresi.",
  "atk-s0507a3:408_2": "Taṁ disvā āyasmā nārado –",
  "atk-s0507a3:409_0": "478.",
  "atk-s0507a3:410_0": "“Naranāripurakkhato yuvā, rajanīyehi kāmaguṇehi sobhasi;",
  "atk-s0507a3:411_0": "Divasaṁ anubhosi kāraṇaṁ, kimakāsi purimāya jātiyā”ti. –",
  "atk-s0507a3:412_0": "Imāya gāthāya paṭipucchi.",
  "atk-s0507a3:412_1": "Tattha naranāripurakkhatoti paricārakabhūtehi devaputtehi devadhītāhi ca purakkhato payirupāsito.",
  "atk-s0507a3:412_2": "Yuvāti taruṇo.",
  "atk-s0507a3:412_3": "Rajanīyehīti kamanīyehi rāguppattihetubhūtehi.",
  "atk-s0507a3:412_4": "Kāmaguṇehīti kāmakoṭṭhāsehi.",
  "atk-s0507a3:412_5": "Sobhasīti samaṅgibhāvena virocasi rattiyanti adhippāyo.",
  "atk-s0507a3:412_6": "Tenāha “divasaṁ anubhosi kāraṇa”nti,",
  "atk-s0507a3:412_7": "divasabhāge pana nānappakāraṁ kāraṇaṁ ghātanaṁ paccanubhavasi.",
  "atk-s0507a3:412_8": "Rajanīti vā rattīsu.",
  "atk-s0507a3:412_9": "Yehīti nipātamattaṁ.",
  "atk-s0507a3:412_10": "Kimakāsi purimāya jātiyāti evaṁ sukhadukkhasaṁvattaniyaṁ kiṁ nāma kammaṁ ito purimāya jātiyā tvaṁ akattha,",
  "atk-s0507a3:412_11": "taṁ kathehīti attho.",
  "atk-s0507a3:413_0": "Taṁ sutvā peto therassa attanā katakammaṁ ācikkhanto –",
  "atk-s0507a3:414_0": "479.",
  "atk-s0507a3:415_0": "“Ahaṁ rājagahe ramme, ramaṇīye giribbaje;",
  "atk-s0507a3:416_0": "Migaluddo pure āsiṁ, lohitapāṇi dāruṇo.",
  "atk-s0507a3:417_0": "480.",
  "atk-s0507a3:418_0": "“Avirodhakaresu pāṇisu, puthusattesu paduṭṭhamānaso;",
  "atk-s0507a3:419_0": "Vicariṁ atidāruṇo sadā, parahiṁsāya rato asaññato.",
  "atk-s0507a3:420_0": "481.",
  "atk-s0507a3:421_0": "“Tassa me sahāyo suhadayo, saddho āsi upāsako;",
  "atk-s0507a3:422_0": "Sopi maṁ anukampanto, nivāresi punappunaṁ.",
  "atk-s0507a3:423_0": "482.",
  "atk-s0507a3:424_0": "“‘Mākāsi pāpakaṁ kammaṁ, mā tāta duggatiṁ agā;",
  "atk-s0507a3:425_0": "Sace icchasi pecca sukhaṁ, virama pāṇavadhā asaṁyamā.",
  "atk-s0507a3:426_0": "483.",
  "atk-s0507a3:427_0": "“Tassāhaṁ vacanaṁ sutvā, sukhakāmassa hitānukampino;",
  "atk-s0507a3:428_0": "Nākāsiṁ sakalānusāsaniṁ, cirapāpābhirato abuddhimā.",
  "atk-s0507a3:429_0": "484.",
  "atk-s0507a3:430_0": "“So maṁ puna bhūrisumedhaso, anukampāya saṁyame nivesayi;",
  "atk-s0507a3:431_0": "Sace divā hanasi pāṇino, atha te rattiṁ bhavatu saṁyamo.",
  "atk-s0507a3:432_0": "485.",
  "atk-s0507a3:433_0": "“Svāhaṁ divā hanitvā pāṇino, virato rattimahosi saññato;",
  "atk-s0507a3:434_0": "Rattāhaṁ paricāremi, divā khajjāmi duggato.",
  "atk-s0507a3:435_0": "486.",
  "atk-s0507a3:436_0": "“Tassa kammassa kusalassa, anubhomi rattiṁ amānusiṁ;",
  "atk-s0507a3:437_0": "Divā paṭihatāva kukkurā, upadhāvanti samantā khādituṁ.",
  "atk-s0507a3:438_0": "487.",
  "atk-s0507a3:439_0": "“Ye ca te satatānuyogino, dhuvaṁ payuttā sugatassa sāsane;",
  "atk-s0507a3:440_0": "Maññāmi te amatameva kevalaṁ, adhigacchanti padaṁ asaṅkhata”nti. –",
  "atk-s0507a3:441_0": "Imā gāthā abhāsi.",
  "atk-s0507a3:442_0": "479-80.",
  "atk-s0507a3:442_1": "Tattha luddoti dāruṇo.",
  "atk-s0507a3:442_2": "Lohitapāṇīti abhiṇhaṁ pāṇaghātena lohitamakkhitapāṇī.",
  "atk-s0507a3:442_3": "Dāruṇoti kharo,",
  "atk-s0507a3:442_4": "sattānaṁ hiṁsanakoti attho.",
  "atk-s0507a3:442_5": "Avirodhakaresūti kenaci virodhaṁ akarontesu migasakuṇādīsu.",
  "atk-s0507a3:443_0": "482-83.Asaṁyamāti asaṁvarā dussīlyā.",
  "atk-s0507a3:443_1": "Sakalānusāsaninti sabbaṁ anusāsaniṁ,",
  "atk-s0507a3:443_2": "sabbakālaṁ pāṇātipātato paṭiviratinti attho.",
  "atk-s0507a3:443_3": "Cirapāpābhiratoti cirakālaṁ pāpe abhirato.",
  "atk-s0507a3:444_0": "484.Saṁyameti sucarite.",
  "atk-s0507a3:444_1": "Nivesayīhi nivesesi.",
  "atk-s0507a3:444_2": "Sace divā hanasi pāṇino,",
  "atk-s0507a3:444_3": "atha te rattiṁ bhavatu saṁyamoti nivesitākāradassanaṁ.",
  "atk-s0507a3:444_4": "So kira sallapāsasajjanādinā rattiyampi pāṇavadhaṁ anuyutto ahosi.",
  "atk-s0507a3:445_0": "485.Divā khajjāmi duggatoti idāni duggatiṁ gato mahādukkhappatto divasabhāge khādiyāmi.",
  "atk-s0507a3:445_1": "Tassa kira divā sunakhehi migānaṁ khādāpitattā kammasarikkhakaṁ phalaṁ hoti,",
  "atk-s0507a3:445_2": "divasabhāge mahantā sunakhā upadhāvitvā aṭṭhisaṅghātamattāvasesaṁ sarīraṁ karonti.",
  "atk-s0507a3:445_3": "Rattiyā pana upagatāya taṁ pākatikameva hoti,",
  "atk-s0507a3:445_4": "dibbasampattiṁ anubhavati.",
  "atk-s0507a3:445_5": "Tena vuttaṁ –",
  "atk-s0507a3:446_0": "486.",
  "atk-s0507a3:447_0": "“Tassa kammassa kusalassa, anubhomi rattiṁ amānusiṁ;",
  "atk-s0507a3:448_0": "Divā paṭihatāva kukkurā, upadhāvanti samantā khāditu”nti.",
  "atk-s0507a3:449_0": "Tattha paṭihatāti paṭihatacittā baddhāghātā viya hutvā.",
  "atk-s0507a3:449_1": "Samantā khāditunti mama sarīraṁ samantato khādituṁ upadhāvanti.",
  "atk-s0507a3:449_2": "Idañca nesaṁ ativiya attano bhayāvahaṁ upagamanakālaṁ gahetvā vuttaṁ.",
  "atk-s0507a3:449_3": "Te pana upadhāvitvā aṭṭhimattāvasesaṁ sarīraṁ katvā gacchanti.",
  "atk-s0507a3:450_0": "487.Ye ca te satatānuyoginoti osānagāthāya ayaṁ saṅkhepattho –",
  "atk-s0507a3:450_1": "ahampi nāma rattiyaṁ pāṇavadhamattato virato evarūpaṁ sampattiṁ anubhavāmi.",
  "atk-s0507a3:450_2": "Ye pana te purisā sugatassa buddhassa bhagavato sāsane adhisīlādike dhuvaṁ payuttā daḷhaṁ payuttā satataṁ sabbakālaṁ anuyogavantā,",
  "atk-s0507a3:450_3": "te puññavanto kevalaṁ lokiyasukhena asammissaṁ “asaṅkhataṁ pada”nti laddhanāmaṁ amatameva adhigacchanti maññe,",
  "atk-s0507a3:450_4": "natthi tesaṁ tadadhigame koci vibandhoti.",
  "atk-s0507a3:451_0": "Evaṁ tena petena vutte thero taṁ pavattiṁ satthu ārocesi.",
  "atk-s0507a3:451_1": "Satthā tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a3:451_2": "Sabbampi vuttanayameva.",
  "atk-s0507a3:452_0": "Migaluddakapetavatthuvaṇṇanā niṭṭhitā.",
  "atk-s0507a3:453_0": "8. Dutiyamigaluddakapetavatthuvaṇṇanā",
  "atk-s0507a3:454_0": "Kūṭāgāre ca pāsādeti idaṁ bhagavati veḷuvane viharante aparaṁ migaluddakapetaṁ ārabbha vuttaṁ.",
  "atk-s0507a3:454_1": "Rājagahe kira aññataro māgaviko māṇavo vibhavasampannopi samāno bhogasukhaṁ pahāya rattindivaṁ mige hananto vicarati.",
  "atk-s0507a3:454_2": "Tassa sahāyabhūto eko upāsako anuddayaṁ paṭicca – “sādhu, samma,",
  "atk-s0507a3:454_3": "pāṇātipātato viramāhi,",
  "atk-s0507a3:454_4": "mā te ahosi dīgharattaṁ ahitāya dukkhāyā”ti ovādaṁ adāsi.",
  "atk-s0507a3:454_5": "So taṁ anādiyi.",
  "atk-s0507a3:454_6": "Atha so upāsako aññataraṁ attano manobhāvanīyaṁ khīṇāsavattheraṁ yāci – “sādhu, bhante,",
  "atk-s0507a3:454_7": "asukapurisassa tathā dhammaṁ desetha,",
  "atk-s0507a3:454_8": "yathā so pāṇātipātato virameyyā”ti.",
  "atk-s0507a3:455_0": "Athekadivasaṁ so thero rājagahe piṇḍāya caranto tassa gehadvāre aṭṭhāsi.",
  "atk-s0507a3:455_1": "Taṁ disvā so māgaviko sañjātabahumāno paccuggantvā gehaṁ pavesetvā āsanaṁ paññāpetvā adāsi.",
  "atk-s0507a3:455_2": "Nisīdi thero paññatte āsane,",
  "atk-s0507a3:455_3": "sopi theraṁ upasaṅkamitvā nisīdi.",
  "atk-s0507a3:455_4": "Tassa thero pāṇātipāte ādīnavaṁ,",
  "atk-s0507a3:455_5": "tato viratiyā ānisaṁsañca pakāsesi.",
  "atk-s0507a3:455_6": "So taṁ sutvāpi tato viramituṁ na icchi.",
  "atk-s0507a3:455_7": "Atha naṁ thero āha – “sace,",
  "atk-s0507a3:455_8": "tvaṁ āvuso,",
  "atk-s0507a3:455_9": "sabbena sabbaṁ viramituṁ na sakkosi,",
  "atk-s0507a3:455_10": "rattimpi tāva viramassū”ti,",
  "atk-s0507a3:455_11": "so “sādhu, bhante,",
  "atk-s0507a3:455_12": "viramāmi ratti”nti tato virami.",
  "atk-s0507a3:455_13": "Sesaṁ anantaravatthusadisaṁ.",
  "atk-s0507a3:455_14": "Gāthāsu pana –",
  "atk-s0507a3:456_0": "488.",
  "atk-s0507a3:457_0": "“Kūṭāgāre ca pāsāde, pallaṅke gonakatthate;",
  "atk-s0507a3:458_0": "Pañcaṅgikena turiyena, ramasi suppavādite.",
  "atk-s0507a3:459_0": "489.",
  "atk-s0507a3:460_0": "“Tato ratyā vivasāne, sūriyuggamanaṁ pati;",
  "atk-s0507a3:461_0": "Apaviddho susānasmiṁ, bahudukkhaṁ nigacchasi.",
  "atk-s0507a3:462_0": "490.",
  "atk-s0507a3:463_0": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a3:464_0": "Kissakammavipākena, idaṁ dukkhaṁ nigacchasī”ti. –",
  "atk-s0507a3:465_0": "Tīhi gāthāhi nāradatthero naṁ paṭipucchi. Athassa peto –",
  "atk-s0507a3:466_0": "491.",
  "atk-s0507a3:467_0": "“Ahaṁ rājagahe ramme, ramaṇīye giribbaje;",
  "atk-s0507a3:468_0": "Migaluddo pure āsiṁ, luddo cāsimasaññato.",
  "atk-s0507a3:469_0": "492.",
  "atk-s0507a3:470_0": "“Tassa me sahāyo suhadayo, saddho āsi upāsako;",
  "atk-s0507a3:471_0": "Tassa kulūpako bhikkhu, āsi gotamasāvako;",
  "atk-s0507a3:472_0": "Sopi maṁ anukampanto, nivāresi punappunaṁ.",
  "atk-s0507a3:473_0": "493.",
  "atk-s0507a3:474_0": "“‘Mākāsi pāpakaṁ kammaṁ, mā tāta duggatiṁ agā;",
  "atk-s0507a3:475_0": "Sace icchasi pecca sukhaṁ, virama pāṇavadhā asaṁyamā’.",
  "atk-s0507a3:476_0": "494.",
  "atk-s0507a3:477_0": "“Tassāhaṁ vacanaṁ sutvā, sukhakāmassa hitānukampino;",
  "atk-s0507a3:478_0": "Nākāsiṁ sakalānusāsaniṁ, cirapāpābhirato abuddhimā.",
  "atk-s0507a3:479_0": "495.",
  "atk-s0507a3:480_0": "“So maṁ puna bhūrisumedhaso, anukampāya saṁyame nivesayi;",
  "atk-s0507a3:481_0": "‘Sace divā hanasi pāṇino, atha te rattiṁ bhavatu saṁyamo’.",
  "atk-s0507a3:482_0": "496.",
  "atk-s0507a3:483_0": "“Svāhaṁ divā hanitvā pāṇino, virato rattimahosi saññato;",
  "atk-s0507a3:484_0": "Rattāhaṁ paricāremi, divā khajjāmi duggato.",
  "atk-s0507a3:485_0": "497.",
  "atk-s0507a3:486_0": "“Tassa kammassa kusalassa, anubhomi rattiṁ amānusiṁ;",
  "atk-s0507a3:487_0": "Divā paṭihatāva kukkurā, upadhāvanti samantā khādituṁ.",
  "atk-s0507a3:488_0": "498.",
  "atk-s0507a3:489_0": "“Ye ca te satatānuyogino, dhuvaṁ payuttā sugatassa sāsane;",
  "atk-s0507a3:490_0": "Maññāmi te amatameva kevalaṁ, adhigacchanti padaṁ asaṅkhata”nti. –",
  "atk-s0507a3:491_0": "Tamatthaṁ ācikkhi. Tāsaṁ attho heṭṭhā vuttanayova.",
  "atk-s0507a3:492_0": "Dutiyamigaluddakapetavatthuvaṇṇanā niṭṭhitā.",
  "atk-s0507a3:493_0": "9. Kūṭavinicchayikapetavatthuvaṇṇanā",
  "atk-s0507a3:494_0": "Mālī kiriṭī kāyūrīti idaṁ satthari veḷuvane viharante kūṭavinicchayikapetaṁ ārabbha vuttaṁ.",
  "atk-s0507a3:494_1": "Tadā bimbisāro rājā māsassa chasu divasesu uposathaṁ upavasati,",
  "atk-s0507a3:494_2": "taṁ anuvattantā bahū manussā uposathaṁ upavasanti.",
  "atk-s0507a3:494_3": "Rājā attano santikaṁ āgatāgate manusse pucchati –",
  "atk-s0507a3:494_4": "“kiṁ tumhehi uposatho upavuttho,",
  "atk-s0507a3:494_5": "udāhu na upavuttho”ti?",
  "atk-s0507a3:494_6": "Tatreko adhikaraṇe niyuttakapuriso pisuṇavāco nekatiko lañjagāhako “na upavutthomhī”ti vattuṁ asahanto “upavutthomhi,",
  "atk-s0507a3:494_7": "devā”ti āha.",
  "atk-s0507a3:494_8": "Atha naṁ rājasamīpato nikkhantaṁ sahāyo āha – “kiṁ, samma,",
  "atk-s0507a3:494_9": "ajja tayā upavuttho”ti?",
  "atk-s0507a3:494_10": "“Bhayenāhaṁ, samma,",
  "atk-s0507a3:494_11": "rañño sammukhā evaṁ avocaṁ,",
  "atk-s0507a3:494_12": "nāhaṁ uposathiko”ti.",
  "atk-s0507a3:495_0": "Atha naṁ sahāyo āha –",
  "atk-s0507a3:495_1": "“yadi evaṁ upaḍḍhuposathopi tāva te ajja hotu,",
  "atk-s0507a3:495_2": "uposathaṅgāni samādiyāhī”ti.",
  "atk-s0507a3:495_3": "So tassa vacanaṁ “sādhū”ti sampaṭicchitvā gehaṁ gantvā abhutvāva mukhaṁ vikkhāletvā uposathaṁ adhiṭṭhāya",
  "atk-s0507a3:495_4": "rattiyaṁ vāsūpagato rittāsayasambhūtena balavavātahetukena sūlena upacchinnāyusaṅkhāro cutianantaraṁ",
  "atk-s0507a3:495_5": "pabbatakucchiyaṁ vemānikapeto hutvā nibbatti.",
  "atk-s0507a3:495_6": "So hi ekarattiṁ uposatharakkhaṇamattena vimānaṁ paṭilabhi dasakaññāsahassaparivāraṁ mahatiñca dibbasampattiṁ.",
  "atk-s0507a3:495_7": "Kūṭavinicchayikatāya pana pesuṇikatāya ca attano piṭṭhimaṁsāni sayameva okkantitvā khādati.",
  "atk-s0507a3:495_8": "Taṁ āyasmā nārado gijjakūṭato otaranto disvā –",
  "atk-s0507a3:496_0": "499.",
  "atk-s0507a3:497_0": "“Mālī kiriṭī kāyūrī, gattā te candanussadā;",
  "atk-s0507a3:498_0": "Pasannamukhavaṇṇosi, sūriyavaṇṇova sobhasi.",
  "atk-s0507a3:499_0": "500.",
  "atk-s0507a3:500_0": "“Amānusā pārisajjā, ye teme paricārakā;",
  "atk-s0507a3:501_0": "Dasa kaññāsahassāni, yā temā paricārikā;",
  "atk-s0507a3:502_0": "Tā kambukāyūradharā, kañcanāveḷabhūsitā.",
  "atk-s0507a3:503_0": "501.",
  "atk-s0507a3:504_0": "“Mahānubhāvosi tuvaṁ, lomahaṁsanarūpavā;",
  "atk-s0507a3:505_0": "Piṭṭhimaṁsāni attano, sāmaṁ ukkacca khādasi.",
  "atk-s0507a3:506_0": "502.",
  "atk-s0507a3:507_0": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a3:508_0": "Kissakammavipākena, piṭṭhimaṁsāni attano;",
  "atk-s0507a3:509_0": "Sāmaṁ ukkacca khādasīti.",
  "atk-s0507a3:510_0": "503.",
  "atk-s0507a3:511_0": "“Attanohaṁ anatthāya, jīvaloke acārisaṁ;",
  "atk-s0507a3:512_0": "Pesuññamusāvādena, nikativañcanāya ca.",
  "atk-s0507a3:513_0": "504.",
  "atk-s0507a3:514_0": "“Tatthāhaṁ parisaṁ gantvā, saccakāle upaṭṭhite;",
  "atk-s0507a3:515_0": "Atthaṁ dhammaṁ nirākatvā, adhammamanuvattisaṁ.",
  "atk-s0507a3:516_0": "505.",
  "atk-s0507a3:517_0": "“Evaṁ so khādatattānaṁ, yo hoti piṭṭhimaṁsiko;",
  "atk-s0507a3:518_0": "Yathāhaṁ ajja khādāmi, piṭṭhimaṁsāni attano.",
  "atk-s0507a3:519_0": "506.",
  "atk-s0507a3:520_0": "“Tayidaṁ tayā nārada sāmaṁ diṭṭhaṁ, anukampakā ye kusalā vadeyyuṁ;",
  "atk-s0507a3:521_0": "Mā pesuṇaṁ mā ca musā abhāṇi, mā khosi piṭṭhimaṁsiko tuva”nti. –",
  "atk-s0507a3:522_0": "Thero catūhi gāthāhi pucchi, sopi tassa catūhi gāthāhi etamatthaṁ vissajjesi.",
  "atk-s0507a3:523_0": "499.",
  "atk-s0507a3:523_1": "Tattha mālīti māladhārī,",
  "atk-s0507a3:523_2": "dibbapupphehi paṭimaṇḍitoti adhippāyo.",
  "atk-s0507a3:523_3": "Kiriṭīti veṭhitasīso.",
  "atk-s0507a3:523_4": "Kāyūrīti keyūravā,",
  "atk-s0507a3:523_5": "bāhālaṅkārapaṭimaṇḍitoti attho.",
  "atk-s0507a3:523_6": "Gattāti sarīrāvayavā.",
  "atk-s0507a3:523_7": "Candanussadāti candanasārānulittā.",
  "atk-s0507a3:523_8": "Sūriyavaṇṇova sobhasīti bālasūriyasadisavaṇṇo eva hutvā virocasi.",
  "atk-s0507a3:523_9": "“Araṇavaṇṇī pabhāsasī”tipi pāḷi,",
  "atk-s0507a3:523_10": "araṇanti araṇiyehi devehi sadisavaṇṇo ariyāvakāsoti attho.",
  "atk-s0507a3:524_0": "500.Pārisajjāti parisapariyāpannā,",
  "atk-s0507a3:524_1": "upaṭṭhākāti attho.",
  "atk-s0507a3:524_2": "Tuvanti tvaṁ.",
  "atk-s0507a3:524_3": "Lomahaṁsanarūpavāti passantānaṁ lomahaṁsajananarūpayutto.",
  "atk-s0507a3:524_4": "Mahānubhāvatāsamaṅgitāya hetaṁ vuttaṁ.",
  "atk-s0507a3:524_5": "Ukkaccāti ukkantitvā,",
  "atk-s0507a3:524_6": "chinditvāti attho.",
  "atk-s0507a3:525_0": "503.Acārisanti acariṁ paṭipajjiṁ.",
  "atk-s0507a3:525_1": "Pesuññamusāvādenāti pesuññena ceva musāvādena ca.",
  "atk-s0507a3:525_2": "Nikativañcanāya cāti nikatiyā vañcanāya ca patirūpadassanena paresaṁ vikārena vañcanāya ca.",
  "atk-s0507a3:526_0": "504.Saccakāleti saccaṁ vattuṁ yuttakāle.",
  "atk-s0507a3:526_1": "Atthanti diṭṭhadhammikādibhedaṁ hitaṁ.",
  "atk-s0507a3:526_2": "Dhammanti kāraṇaṁ ñāyaṁ.",
  "atk-s0507a3:526_3": "Nirākatvāti chaḍḍetvā pahāya.",
  "atk-s0507a3:526_4": "Soti yo pesuññādiṁ ācarati, so satto.",
  "atk-s0507a3:526_5": "Sesaṁ sabbaṁ heṭṭhā vuttanayameva.",
  "atk-s0507a3:527_0": "Kūṭavinicchayikapetavatthuvaṇṇanā niṭṭhitā.",
  "atk-s0507a3:528_0": "10. Dhātuvivaṇṇapetavatthuvaṇṇanā",
  "atk-s0507a3:529_0": "Antalikkhasmiṁtiṭṭhantoti idaṁ dhātuvivaṇṇapetavatthu.",
  "atk-s0507a3:529_1": "Bhagavati kusinārāyaṁ upavattane mallānaṁ sālavane yamakasālānamantare parinibbute dhātuvibhāge ca kate",
  "atk-s0507a3:529_2": "rājā ajātasattu attanā laddhadhātubhāgaṁ gahetvā satta vassāni satta ca māse satta ca divase buddhaguṇe",
  "atk-s0507a3:529_3": "anussaranto uḷārapūjaṁ pavattesi.",
  "atk-s0507a3:529_4": "Tattha asaṅkheyyā appameyyā manussā cittāni pasādetvā saggūpagā ahesuṁ,",
  "atk-s0507a3:529_5": "chaḷāsītimattāni pana purisasahassāni cirakālabhāvitena assaddhiyena micchādassanena ca vipallatthacittā",
  "atk-s0507a3:529_6": "pasādanīyepi ṭhāne attano cittāni padosetvā petesu uppajjiṁsu.",
  "atk-s0507a3:529_7": "Tasmiṁyeva rājagahe aññatarassa vibhavasampannassa kuṭumbikassa bhariyā dhītā suṇisā ca pasannacittā",
  "atk-s0507a3:529_8": "“dhātupūjaṁ karissāmā”ti gandhapupphādīni gahetvā dhātuṭṭhānaṁ gantuṁ āraddhā.",
  "atk-s0507a3:529_9": "So kuṭumbiko “kiṁ aṭṭhikānaṁ pūjanenā”ti tā paribhāsetvā dhātupūjaṁ vivaṇṇesi.",
  "atk-s0507a3:529_10": "Tāpi tassa vacanaṁ anādiyitvā tattha gantvā dhātupūjaṁ katvā gehaṁ āgatā tādisena rogena abhibhūtā nacirasseva kālaṁ katvā devaloke nibbattiṁsu.",
  "atk-s0507a3:529_11": "So pana kodhena abhibhūto nacirasseva kālaṁ katvā tena pāpakammena petesu nibbatti.",
  "atk-s0507a3:530_0": "Athekadivasaṁ āyasmā mahākassapo sattesu anukampāya tathārūpaṁ iddhābhisaṅkhāraṁ abhisaṅkhāsi,",
  "atk-s0507a3:530_1": "yathā manussā te pete tā ca devatāyo passanti.",
  "atk-s0507a3:530_2": "Tathā pana katvā cetiyaṅgaṇe ṭhito taṁ dhātuvivaṇṇakaṁ petaṁ tīhi gāthāhi pucchi.",
  "atk-s0507a3:530_3": "Tassa so peto byākāsi –",
  "atk-s0507a3:531_0": "507.",
  "atk-s0507a3:532_0": "“Antalikkhasmiṁ tiṭṭhanto, duggandho pūti vāyasi;",
  "atk-s0507a3:533_0": "Mukhañca te kimayo pūtigandhaṁ, khādanti kiṁ kammamakāsi pubbe.",
  "atk-s0507a3:534_0": "508.",
  "atk-s0507a3:535_0": "“Tato satthaṁ gahetvāna, okkantanti punappunaṁ;",
  "atk-s0507a3:536_0": "Khārena paripphositvā, okkantanti punappunaṁ.",
  "atk-s0507a3:537_0": "509.",
  "atk-s0507a3:538_0": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a3:539_0": "Kissakammavipākena, idaṁ dukkhaṁ nigacchasī”ti.",
  "atk-s0507a3:540_0": "510.",
  "atk-s0507a3:541_0": "“Ahaṁ rājagahe ramme, ramaṇīye giribbaje;",
  "atk-s0507a3:542_0": "Issaro dhanadhaññassa, supahūtassa mārisa.",
  "atk-s0507a3:543_0": "511.",
  "atk-s0507a3:544_0": "“Tassāyaṁ me bhariyā ca, dhītā ca suṇisā ca me;",
  "atk-s0507a3:545_0": "Tā mālaṁ uppalañcāpi, paccagghañca vilepanaṁ;",
  "atk-s0507a3:546_0": "Thūpaṁ harantiyo vāresiṁ, taṁ pāpaṁ pakataṁ mayā.",
  "atk-s0507a3:547_0": "512.",
  "atk-s0507a3:548_0": "“Chaḷāsītisahassāni, mayaṁ paccattavedanā;",
  "atk-s0507a3:549_0": "Thūpapūjaṁ vivaṇṇetvā, paccāma niraye bhusaṁ.",
  "atk-s0507a3:550_0": "513.",
  "atk-s0507a3:551_0": "“Ye ca kho thūpapūjāya, vattante arahato mahe;",
  "atk-s0507a3:552_0": "Ādīnavaṁ pakāsenti, vivecayetha ne tato.",
  "atk-s0507a3:553_0": "514.",
  "atk-s0507a3:554_0": "“Imā ca passa ayantiyo, māladhārī alaṅkatā;",
  "atk-s0507a3:555_0": "Mālāvipākaṁnubhontiyo, samiddhā ca tā yasassiniyo.",
  "atk-s0507a3:556_0": "515.",
  "atk-s0507a3:557_0": "“Tañca disvāna accheraṁ, abbhutaṁ lomahaṁsanaṁ;",
  "atk-s0507a3:558_0": "Namo karonti sappaññā, vandanti taṁ mahāmuniṁ.",
  "atk-s0507a3:559_0": "516.",
  "atk-s0507a3:560_0": "“Sohaṁ nūna ito gantvā, yoniṁ laddhāna mānusiṁ;",
  "atk-s0507a3:561_0": "Thūpapūjaṁ karissāmi, appamatto punappuna”nti.",
  "atk-s0507a3:562_0": "507-8.",
  "atk-s0507a3:562_1": "Tattha duggandhoti aniṭṭhagandho,",
  "atk-s0507a3:562_2": "kuṇapagandhagandhīti attho.",
  "atk-s0507a3:562_3": "Tenāha “pūti vāyasī”ti.",
  "atk-s0507a3:562_4": "Tatoti duggandhavāyanato kimīhi khāyitabbato ca upari.",
  "atk-s0507a3:562_5": "Sattaṁ gahetvāna,",
  "atk-s0507a3:562_6": "okkantanti punappunanti kammasañcoditā sattā nisitadhāraṁ satthaṁ gahetvā punappunaṁ taṁ vaṇamukhaṁ avakantanti.",
  "atk-s0507a3:562_7": "Khārena paripphositvā,",
  "atk-s0507a3:562_8": "okkantanti punappunanti avakantitaṭṭhāne khārodakena āsiñcitvā punappunampi avakantanti.",
  "atk-s0507a3:563_0": "510.Issaro dhanadhaññassa,",
  "atk-s0507a3:563_1": "supahūtassāti ativiya pahūtassa dhanassa dhaññassa ca issaro sāmī,",
  "atk-s0507a3:563_2": "aḍḍho mahaddhanoti attho.",
  "atk-s0507a3:564_0": "511.Tassāyaṁ me bhariyā ca,",
  "atk-s0507a3:564_1": "dhītā ca suṇisā cāti tassa mayhaṁ ayaṁ purimattabhāve bhariyā,",
  "atk-s0507a3:564_2": "ayaṁ dhītā,",
  "atk-s0507a3:564_3": "ayaṁ suṇisā.",
  "atk-s0507a3:564_4": "Tā devabhūtā ākāse ṭhitāti dassento vadati.",
  "atk-s0507a3:564_5": "Paccagghanti abhinavaṁ.",
  "atk-s0507a3:564_6": "Thūpaṁ harantiyo vāresinti thūpaṁ pūjetuṁ upanentiyo dhātuṁ vivaṇṇento paṭikkhipiṁ.",
  "atk-s0507a3:564_7": "Taṁ pāpaṁ pakataṁ mayāti taṁ dhātuvivaṇṇanapāpaṁ kataṁ samācaritaṁ mayāti vippaṭisārappatto vadati.",
  "atk-s0507a3:565_0": "512.Chaḷāsītisahassānīti chasahassādhikā asītisahassamattā.",
  "atk-s0507a3:565_1": "Mayanti te pete attanā saddhiṁ saṅgahetvā vadati.",
  "atk-s0507a3:565_2": "Paccattavedanāti visuṁ visuṁ anubhuyyamānadukkhavedanā.",
  "atk-s0507a3:565_3": "Nirayeti baladukkhatāya pettivisayaṁ nirayasadisaṁ katvā āha.",
  "atk-s0507a3:566_0": "513.Ye ca kho thūpapūjāya,",
  "atk-s0507a3:566_1": "vattante arahato maheti arahato sammāsambuddhassa thūpaṁ uddissa pūjāmahe pavattamāne ahaṁ viya ye thūpapūjāya ādīnavaṁ dosaṁ pakāsenti.",
  "atk-s0507a3:566_2": "Te puggale tato puññato vivecayetha vivecāpayetha,",
  "atk-s0507a3:566_3": "paribāhire janayethāti aññāpadesena attano mahājāniyataṁ vibhāveti.",
  "atk-s0507a3:567_0": "514.Āyantiyoti ākāsena āgacchantiyo.",
  "atk-s0507a3:567_1": "Mālāvipākanti thūpe katamālāpūjāya vipākaṁ phalaṁ.",
  "atk-s0507a3:567_2": "Samiddhāti dibbasampattiyā samiddhā.",
  "atk-s0507a3:567_3": "Tā yasassiniyoti tā parivāravantiyo.",
  "atk-s0507a3:568_0": "515.Tañca disvānāti tassa atiparittassa pūjāpuññassa acchariyaṁ abbhutaṁ lomahaṁsanaṁ atiuḷāraṁ vipākavisesaṁ disvā.",
  "atk-s0507a3:568_1": "Namo karonti sappaññā,",
  "atk-s0507a3:568_2": "vandanti taṁ mahāmuninti,",
  "atk-s0507a3:568_3": "bhante kassapa,",
  "atk-s0507a3:568_4": "imā itthiyo taṁ uttamapuññakkhettabhūtaṁ vandanti abhivādenti,",
  "atk-s0507a3:568_5": "namo karonti namakkārañca karontīti attho.",
  "atk-s0507a3:569_0": "516.",
  "atk-s0507a3:569_1": "Atha so peto saṁviggamānaso saṁvegānurūpaṁ āyatiṁ attanā kātabbaṁ dassento “sohaṁ nūnā”ti gāthamāha.",
  "atk-s0507a3:569_2": "Taṁ uttānatthameva.",
  "atk-s0507a3:570_0": "Evaṁ petena vutto mahākassapo taṁ aṭṭhuppattiṁ katvā sampattaparisāya dhammaṁ desesi.",
  "atk-s0507a3:571_0": "Dhātuvivaṇṇapetavatthuvaṇṇanā niṭṭhitā.",
  "atk-s0507a3:572_0": "Iti khuddaka-aṭṭhakathāya petavatthusmiṁ",
  "atk-s0507a3:573_0": "Dasavatthupaṭimaṇḍitassa",
  "atk-s0507a3:574_0": "Tatiyassa cūḷavaggassa atthasaṁvaṇṇanā niṭṭhitā."
}