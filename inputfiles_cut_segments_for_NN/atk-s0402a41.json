{
  "atk-s0402a41:0_0": "(6) 1. Puññābhisandavaggo",
  "atk-s0402a41:1_0": "1. Paṭhamapuññābhisandasuttavaṇṇanā",
  "atk-s0402a41:2_0": "51.",
  "atk-s0402a41:2_1": "Dutiyassa paṭhame puññābhisandāti puññassa abhisandā,",
  "atk-s0402a41:2_2": "puññappattiyoti attho.",
  "atk-s0402a41:2_3": "Kusalābhisandāti tasseva vevacanaṁ.",
  "atk-s0402a41:2_4": "Te panete sukhaṁ āharantīti sukhassāhārā.",
  "atk-s0402a41:2_5": "Suṭṭhu aggānaṁ rūpādīnaṁ dāyakāti sovaggikā.",
  "atk-s0402a41:2_6": "Sukho nesaṁ vipākoti sukhavipākā.",
  "atk-s0402a41:2_7": "Sagge upapatti saggo,",
  "atk-s0402a41:2_8": "saggāya saṁvattantīti saggasaṁvattanikā.",
  "atk-s0402a41:2_9": "Cīvaraṁ paribhuñjamānoti cīvaratthāya vatthaṁ labhitvā sūcisuttādīnaṁ abhāvena taṁ nikkhipantopi karontopi",
  "atk-s0402a41:2_10": "pārupantopi jiṇṇakāle paccattharaṇaṁ karontopi paccattharitumpi asakkuṇeyyaṁ bhūmattharaṇaṁ karontopi",
  "atk-s0402a41:2_11": "bhūmattharaṇassa ananucchavikaṁ phāletvā pādapuñchanaṁ karontopi “paribhuñjamāno”tveva vuccati.",
  "atk-s0402a41:2_12": "Yadā pana “pādapuñchanampi na sakkā ida”nti sammajjitvā chaḍḍitaṁ hoti,",
  "atk-s0402a41:2_13": "tadā paribhuñjamāno nāma na hoti.",
  "atk-s0402a41:2_14": "Appamāṇaṁ cetosamādhinti arahattaphalasamādhiṁ.",
  "atk-s0402a41:2_15": "Appamāṇo tassa puññābhisandoti iminā dāyakassa puññacetanāya appamāṇataṁ katheti.",
  "atk-s0402a41:2_16": "Tassa hi “khīṇāsavo me cīvaraṁ paribhuñjatī”ti punappunaṁ anussaraṇavasena pavattā puññacetanā appamāṇā hoti.",
  "atk-s0402a41:2_17": "Taṁ sandhāyetaṁ vuttaṁ.",
  "atk-s0402a41:2_18": "Piṇḍapātādīsu pana yo piṇḍapātaṁ paribhuñjitvā sattāhampi teneva yāpeti,",
  "atk-s0402a41:2_19": "aññaṁ na paribhuñjati,",
  "atk-s0402a41:2_20": "so sattāhampi taṁyeva piṇḍapātaṁ paribhuñjamāno nāma hoti.",
  "atk-s0402a41:2_21": "Ekasmiṁ pana senāsane rattiṭṭhānadivāṭṭhānādīsu caṅkamantopi yāva taṁ senāsanaṁ pahāya aññaṁ na gaṇhāti,",
  "atk-s0402a41:2_22": "tāva paribhuñjamāno nāma hoti.",
  "atk-s0402a41:2_23": "Ekena pana bhesajjena byādhimhi vūpasante yāva aññaṁ bhesajjaṁ na paribhuñjati,",
  "atk-s0402a41:2_24": "tāvadeva paribhuñjamāno nāma hoti.",
  "atk-s0402a41:3_0": "Bahubheravanti bahūhi bheravārammaṇehi samannāgataṁ.",
  "atk-s0402a41:3_1": "Ratanavarānanti sattannampi vararatanānaṁ.",
  "atk-s0402a41:3_2": "Ālayanti nivāsaṭṭhānaṁ.",
  "atk-s0402a41:3_3": "Puthū savantīti bahukā hutvā sandamānā.",
  "atk-s0402a41:3_4": "Sesamettha uttānameva.",
  "atk-s0402a41:4_0": "2. Dutiyapuññābhisandasuttavaṇṇanā",
  "atk-s0402a41:5_0": "52.",
  "atk-s0402a41:5_1": "Dutiye ariyakantehīti maggaphalasampayuttehi.",
  "atk-s0402a41:5_2": "Tāni hi ariyānaṁ kantāni honti piyāni manāpāni.",
  "atk-s0402a41:5_3": "Sesaṁ suttante tāva yaṁ vattabbaṁ siyā,",
  "atk-s0402a41:5_4": "taṁ visuddhimagge vuttameva.",
  "atk-s0402a41:6_0": "Gāthāsu pana saddhāti sotāpannassa saddhā adhippetā.",
  "atk-s0402a41:6_1": "Sīlampi sotāpannassa sīlameva.",
  "atk-s0402a41:6_2": "Ujubhūtañca dassananti kāyavaṅkādīnaṁ abhāvena khīṇāsavassa dassanaṁ ujubhūtadassanaṁ nāma.",
  "atk-s0402a41:6_3": "Āhūti kathayanti.",
  "atk-s0402a41:6_4": "Pasādanti buddhadhammasaṅghesu pasādaṁ.",
  "atk-s0402a41:6_5": "Dhammadassananti catusaccadhammadassanaṁ.",
  "atk-s0402a41:7_0": "3. Paṭhamasaṁvāsasuttavaṇṇanā",
  "atk-s0402a41:8_0": "53.",
  "atk-s0402a41:8_1": "Tatiye sambahulāpi kho gahapatī ca gahapatāniyo cāti bahukā gahapatayo ca gahapatāniyo ca āvāhavivāhakaraṇatthāya",
  "atk-s0402a41:8_2": "gacchantā tameva maggaṁ paṭipannā honti.",
  "atk-s0402a41:8_3": "Saṁvāsāti sahavāsā ekatovāsā.",
  "atk-s0402a41:8_4": "Chavo chavāyāti guṇamaraṇena matattā chavo guṇamaraṇeneva matāya chavāya saddhiṁ.",
  "atk-s0402a41:8_5": "Deviyā saddhinti guṇehi devibhūtāya saddhiṁ.",
  "atk-s0402a41:8_6": "Dussīloti nissīlo.",
  "atk-s0402a41:8_7": "Pāpadhammoti lāmakadhammo.",
  "atk-s0402a41:8_8": "Akkosakaparibhāsakoti dasahi akkosavatthūhi akkosako,",
  "atk-s0402a41:8_9": "bhayaṁ dassetvā santajjanena paribhāsako.",
  "atk-s0402a41:8_10": "Evaṁ sabbattha attho veditabbo.",
  "atk-s0402a41:9_0": "Kadariyāti thaddhamaccharino.",
  "atk-s0402a41:9_1": "Jānipatayoti jayampatikā.",
  "atk-s0402a41:9_2": "Vadaññūti yācakānaṁ vacanassa atthaṁ jānanti.",
  "atk-s0402a41:9_3": "Saññatāti sīlasaṁyamena samannāgatā.",
  "atk-s0402a41:9_4": "Dhammajīvinoti dhamme ṭhatvā jīvikaṁ kappentīti dhammajīvino.",
  "atk-s0402a41:9_5": "Atthāsaṁ pacurā hontīti vaḍḍhisaṅkhātā atthā etesaṁ bahū honti.",
  "atk-s0402a41:9_6": "Phāsukaṁ upajāyatīti aññamaññaṁ phāsuvihāro jāyati.",
  "atk-s0402a41:9_7": "Kāmakāminoti kāme kāmayamānā.",
  "atk-s0402a41:10_0": "4. Dutiyasaṁvāsasuttavaṇṇanā",
  "atk-s0402a41:11_0": "54.",
  "atk-s0402a41:11_1": "Catutthe kammapathavasena desanā pavattitā.",
  "atk-s0402a41:11_2": "Sesaṁ tādisameva.",
  "atk-s0402a41:11_3": "Imesu pana dvīsupi suttesu agārikapaṭipadā kathitā.",
  "atk-s0402a41:11_4": "Sotāpannasakadāgāmīnampi vaṭṭati.",
  "atk-s0402a41:12_0": "5-6. Samajīvīsuttadvayavaṇṇanā",
  "atk-s0402a41:13_0": "55-56.",
  "atk-s0402a41:13_1": "Pañcame tenupasaṅkamīti kimatthaṁ upasaṅkami?",
  "atk-s0402a41:13_2": "Anuggaṇhanatthaṁ.",
  "atk-s0402a41:13_3": "Tathāgato hi taṁ raṭṭhaṁ pāpuṇanto imesaṁyeva dvinnaṁ saṅgaṇhanatthāya pāpuṇāti.",
  "atk-s0402a41:13_4": "Nakulapitā kira pañca jātisatāni tathāgatassa pitā ahosi,",
  "atk-s0402a41:13_5": "pañca jātisatāni mahāpitā,",
  "atk-s0402a41:13_6": "pañca jātisatāni cūḷapitā.",
  "atk-s0402a41:13_7": "Nakulamātāpi pañca jātisatāni tathāgatassa mātā ahosi,",
  "atk-s0402a41:13_8": "pañca jātisatāni mahāmātā,",
  "atk-s0402a41:13_9": "pañca jātisatāni cūḷamātā.",
  "atk-s0402a41:13_10": "Te satthu diṭṭhakālato paṭṭhāya puttasinehaṁ paṭilabhitvā “hantāta,",
  "atk-s0402a41:13_11": "hantātā”ti vacchakaṁ disvā vacchagiddhinī gāvī viya viravamānā upasaṅkamitvā paṭhamadassaneneva sotāpannā jātā.",
  "atk-s0402a41:13_12": "Nivesane pañcasatānaṁ bhikkhūnaṁ āsanāni sadā paññattāneva honti.",
  "atk-s0402a41:13_13": "Iti bhagavā tesaṁ anuggaṇhanatthāya upasaṅkami.",
  "atk-s0402a41:13_14": "Aticaritāti atikkamitā.",
  "atk-s0402a41:13_15": "Abhisamparāyañcāti paraloke ca.",
  "atk-s0402a41:13_16": "Samasaddhāti saddhāya samā ekasadisā.",
  "atk-s0402a41:13_17": "Sīlādīsupi eseva nayo.",
  "atk-s0402a41:13_18": "Chaṭṭhaṁ kevalaṁ bhikkhūnaṁ desitaṁ.",
  "atk-s0402a41:13_19": "Sesamettha tādisameva.",
  "atk-s0402a41:14_0": "7. Suppavāsāsuttavaṇṇanā",
  "atk-s0402a41:15_0": "57.",
  "atk-s0402a41:15_1": "Sattame pajjanikanti tassa nigamassa nāmaṁ.",
  "atk-s0402a41:15_2": "Koliyānanti kolarājakulānaṁ.",
  "atk-s0402a41:15_3": "Āyuṁ kho pana datvāti āyudānaṁ datvā.",
  "atk-s0402a41:15_4": "Āyussa bhāginī hotīti āyubhāgapaṭilābhinī hoti,",
  "atk-s0402a41:15_5": "āyuṁ vā bhajanikā hoti,",
  "atk-s0402a41:15_6": "āyuppaṭilābhinīti attho.",
  "atk-s0402a41:15_7": "Sesapadesupi eseva nayo.",
  "atk-s0402a41:16_0": "Rasasā upetanti rasena upetaṁ rasasampannaṁ.",
  "atk-s0402a41:16_1": "Ujjugatesūti kāyavaṅkādirahitattā ujukameva gatesu khīṇāsavesu.",
  "atk-s0402a41:16_2": "Caraṇūpapannesūti pañcadasahi caraṇadhammehi samannāgatesu.",
  "atk-s0402a41:16_3": "Mahaggatesūti mahattaṁ gatesu.",
  "atk-s0402a41:16_4": "Khīṇāsavānaññevetaṁ nāmaṁ.",
  "atk-s0402a41:16_5": "Puññena puññaṁ saṁsandamānāti puññena saddhiṁ puññaṁ ghaṭayamānā.",
  "atk-s0402a41:16_6": "Mahapphalā lokavidūna vaṇṇitāti evarūpā dānasaṅkhātā dakkhiṇā tividhalokaṁ viditaṁ katvā ṭhitattā lokavidūnaṁ buddhānaṁ vaṇṇitā,",
  "atk-s0402a41:16_7": "buddhehi pasatthāti attho.",
  "atk-s0402a41:16_8": "Yaññamanussarantāti yaññaṁ dānaṁ anussarantā.",
  "atk-s0402a41:16_9": "Vedajātāti tuṭṭhijātā.",
  "atk-s0402a41:17_0": "8. Sudattasuttavaṇṇanā",
  "atk-s0402a41:18_0": "58.",
  "atk-s0402a41:18_1": "Aṭṭhame saññatānanti kāyavācāhi saṁyatānaṁ.",
  "atk-s0402a41:18_2": "Paradattabhojinanti parehi dinnameva bhuñjitvā yāpentānaṁ.",
  "atk-s0402a41:18_3": "Kālenāti yuttappattakālena.",
  "atk-s0402a41:18_4": "Sakkacca dadātīti sahatthā sakkāraṁ katvā dadāti.",
  "atk-s0402a41:18_5": "Cattāri ṭhānāni anuppavecchatīti cattāri kāraṇāni anuppaveseti dadāti.",
  "atk-s0402a41:18_6": "Yasavā hotīti mahāparivāro hoti.",
  "atk-s0402a41:18_7": "Navamaṁ kevalaṁ bhikkhūnaṁ kathitaṁ.",
  "atk-s0402a41:18_8": "Sesamettha tādisameva.",
  "atk-s0402a41:19_0": "10. Gihisāmīcisuttavaṇṇanā",
  "atk-s0402a41:20_0": "60.",
  "atk-s0402a41:20_1": "Dasame gihisāmīcipaṭipadanti gihīnaṁ anucchavikaṁ paṭipattiṁ.",
  "atk-s0402a41:20_2": "Paccupaṭṭhito hotīti atiharitvā dātukāmatāya patiupaṭṭhito hoti upagato,",
  "atk-s0402a41:20_3": "bhikkhusaṅghassa cīvaraṁ detīti attho.",
  "atk-s0402a41:21_0": "Upaṭṭhitāti upaṭṭhāyako.",
  "atk-s0402a41:21_1": "Tesaṁ divā ca ratto cāti ye evaṁ catūhi paccayehi upaṭṭhahanti,",
  "atk-s0402a41:21_2": "tesaṁ divā ca rattiñca pariccāgavasena ca anussaraṇavasena ca sadā puññaṁ pavaḍḍhati.",
  "atk-s0402a41:21_3": "Saggañca kamatiṭṭhānanti tādiso ca bhaddakaṁ kammaṁ katvā saggaṭṭhānaṁ upagacchati.",
  "atk-s0402a41:21_4": "Imesu catūsupi suttesu āgāriyapaṭipadā kathitā.",
  "atk-s0402a41:21_5": "Sotāpannasakadāgāmīnampi vaṭṭati.",
  "atk-s0402a41:22_0": "Puññābhisandavaggo paṭhamo."
}