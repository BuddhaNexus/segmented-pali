{
  "mil6.3.1:0.1_0": "Milindapañha",
  "mil6.3.1:0.2_0": "Anumānapañha",
  "mil6.3.1:0.3_0": "Vessantaravagga",
  "mil6.3.1:0.4_0": "1. Vessantarapañha",
  "mil6.3.1:1.1_0": "“Bhante nāgasena,",
  "mil6.3.1:1.1_1": "sabbeva bodhisattā puttadāraṁ denti,",
  "mil6.3.1:1.1_2": "udāhu vessantareneva raññā puttadāraṁ dinnan”ti?",
  "mil6.3.1:1.2_0": "“Sabbepi, mahārāja, bodhisattā puttadāraṁ denti, na vessantareneva raññā puttadāraṁ dinnan”ti.",
  "mil6.3.1:1.3_0": "“Api ca kho, bhante nāgasena, tesaṁ anumatena dentī”ti.",
  "mil6.3.1:1.4_0": "“Bhariyā, mahārāja, anumatā,",
  "mil6.3.1:1.4_1": "dārakā pana bālatāya vilapiṁsu,",
  "mil6.3.1:1.4_2": "yadi te atthato jāneyyuṁ,",
  "mil6.3.1:1.4_3": "tepi anumodeyyuṁ,",
  "mil6.3.1:1.4_4": "na te vilapeyyun”ti.",
  "mil6.3.1:2.1_0": "“Dukkaraṁ,",
  "mil6.3.1:2.1_1": "bhante nāgasena,",
  "mil6.3.1:2.1_2": "bodhisattena kataṁ,",
  "mil6.3.1:2.1_3": "yaṁ so attano orase piye putte brāhmaṇassa dāsatthāya adāsi.",
  "mil6.3.1:3.1_0": "Idampi dutiyaṁ dukkarato dukkarataraṁ,",
  "mil6.3.1:3.1_1": "yaṁ so attano orase piye putte bālake taruṇake latāya bandhitvā tena brāhmaṇena latāya anumajjīyante disvā ajjhupekkhi.",
  "mil6.3.1:4.1_0": "Idampi tatiyaṁ dukkarato dukkarataraṁ,",
  "mil6.3.1:4.1_1": "yaṁ so sakena balena bandhanā muccitvā āgate dārake sārajjamupagate punadeva latāya bandhitvā adāsi.",
  "mil6.3.1:5.1_0": "Idampi catutthaṁ dukkarato dukkarataraṁ,",
  "mil6.3.1:5.1_1": "yaṁ so dārake ‘ayaṁ kho, tāta,",
  "mil6.3.1:5.1_2": "yakkho khādituṁ neti amhe’ti vilapante ‘mā bhāyitthā’ti na assāsesi.",
  "mil6.3.1:6.1_0": "Idampi pañcamaṁ dukkarato dukkarataraṁ,",
  "mil6.3.1:6.1_1": "yaṁ so jālissa kumārassa rudamānassa pādesu nipatitvā ‘alaṁ, tāta,",
  "mil6.3.1:6.1_2": "kaṇhājinaṁ nivattehi,",
  "mil6.3.1:6.1_3": "ahameva gacchāmi yakkhena saha,",
  "mil6.3.1:6.1_4": "khādatu maṁ yakkho’ti yācamānassa evaṁ na sampaṭicchi.",
  "mil6.3.1:7.1_0": "Idampi chaṭṭhaṁ dukkarato dukkarataraṁ,",
  "mil6.3.1:7.1_1": "yaṁ so jālissa kumārassa ‘pāsāṇasamaṁ nūna te, tāta, hadayaṁ,",
  "mil6.3.1:7.1_2": "yaṁ tvaṁ amhākaṁ dukkhitānaṁ pekkhamāno nimmanussake brahāraññe yakkhena nīyamāne na nivāresī’ti vilapamānassa kāruññaṁ nākāsi.",
  "mil6.3.1:8.1_0": "Idampi sattamaṁ dukkarato dukkarataraṁ,",
  "mil6.3.1:8.1_1": "yaṁ tassa ruḷaruḷassa bhīmabhīmassa nīte dārake adassanaṁ gamite na phali hadayaṁ satadhā vā sahassadhā vā,",
  "mil6.3.1:8.1_2": "puññakāmena manujena kiṁ paradukkhāpanena,",
  "mil6.3.1:8.1_3": "nanu nāma sakadānaṁ dātabbaṁ hotī”ti?",
  "mil6.3.1:9.1_0": "“Dukkarassa, mahārāja,",
  "mil6.3.1:9.1_1": "katattā bodhisattassa kittisaddo dasasahassiyā lokadhātuyā sadevamanussesu abbhuggato,",
  "mil6.3.1:9.1_2": "devā devabhavane pakittenti,",
  "mil6.3.1:9.1_3": "asurā asurabhavane pakittenti,",
  "mil6.3.1:9.1_4": "garuḷā garuḷabhavane pakittenti,",
  "mil6.3.1:9.1_5": "nāgā nāgabhavane pakittenti,",
  "mil6.3.1:9.1_6": "yakkhā yakkhabhavane pakittenti,",
  "mil6.3.1:9.1_7": "anupubbena tassa kittisaddo paramparāya ajjetarahi idha amhākaṁ samayaṁ anuppatto,",
  "mil6.3.1:9.1_8": "taṁ mayaṁ dānaṁ pakittentā vikopentā nisinnā sudinnaṁ,",
  "mil6.3.1:9.1_9": "udāhu duddinnanti.",
  "mil6.3.1:9.2_0": "So kho panāyaṁ, mahārāja,",
  "mil6.3.1:9.2_1": "kittisaddo nipuṇānaṁ viññūnaṁ vidūnaṁ vibhāvīnaṁ bodhisattānaṁ dasa guṇe anudassati.",
  "mil6.3.1:9.3_0": "Katame dasa?",
  "mil6.3.1:9.4_0": "Agedhatā nirālayatā cāgo pahānaṁ apunarāvattitā sukhumatā mahantatā duranubodhatā dullabhatā asadisatā buddhadhammassa,",
  "mil6.3.1:9.4_1": "so kho panāyaṁ, mahārāja,",
  "mil6.3.1:9.4_2": "kittisaddo nipuṇānaṁ viññūnaṁ vidūnaṁ vibhāvīnaṁ bodhisattānaṁ ime dasa guṇe anudassatī”ti.",
  "mil6.3.1:10.1_0": "“Bhante nāgasena,",
  "mil6.3.1:10.1_1": "yo paraṁ dukkhāpetvā dānaṁ deti,",
  "mil6.3.1:10.1_2": "api nu taṁ dānaṁ sukhavipākaṁ hoti saggasaṁvattanikan”ti?",
  "mil6.3.1:10.2_0": "“Āma, mahārāja, kiṁ vattabban”ti.",
  "mil6.3.1:10.3_0": "“Iṅgha, bhante nāgasena, kāraṇaṁ upadassehī”ti.",
  "mil6.3.1:10.4_0": "“Idha, mahārāja,",
  "mil6.3.1:10.4_1": "koci samaṇo vā brāhmaṇo vā sīlavā hoti kalyāṇadhammo,",
  "mil6.3.1:10.4_2": "so bhaveyya pakkhahato vā pīṭhasappī vā aññataraṁ vā byādhiṁ āpanno,",
  "mil6.3.1:10.4_3": "tamenaṁ yo koci puññakāmo yānaṁ āropetvā patthitaṁ desamanupāpeyya,",
  "mil6.3.1:10.4_4": "api nu kho, mahārāja,",
  "mil6.3.1:10.4_5": "tassa purisassa tatonidānaṁ kiñci sukhaṁ nibbatteyya saggasaṁvattanikaṁ taṁ kamman”ti?",
  "mil6.3.1:10.5_0": "“Āma, bhante, kiṁ vattabbaṁ?",
  "mil6.3.1:10.6_0": "Hatthiyānaṁ vā so, bhante,",
  "mil6.3.1:10.6_1": "puriso labheyya assayānaṁ vā rathayānaṁ vā,",
  "mil6.3.1:10.6_2": "thale thalayānaṁ jale jalayānaṁ devesu devayānaṁ manussesu manussayānaṁ,",
  "mil6.3.1:10.6_3": "tadanucchavikaṁ tadanulomikaṁ bhave bhave nibbatteyya,",
  "mil6.3.1:10.6_4": "tadanucchavikāni tadanulomikāni cassa sukhāni nibbatteyyuṁ,",
  "mil6.3.1:10.6_5": "sugatito sugatiṁ gaccheyya,",
  "mil6.3.1:10.6_6": "teneva kammābhisandena iddhiyānaṁ abhiruyha patthitaṁ nibbānanagaraṁ pāpuṇeyyā”ti.",
  "mil6.3.1:10.7_0": "“Tena hi, mahārāja,",
  "mil6.3.1:10.7_1": "paradukkhāpanena dinnadānaṁ sukhavipākaṁ hoti saggasaṁvattanikaṁ,",
  "mil6.3.1:10.7_2": "yaṁ so puriso balībadde dukkhāpetvā evarūpaṁ sukhaṁ anubhavati.",
  "mil6.3.1:11.1_0": "Aparampi, mahārāja,",
  "mil6.3.1:11.1_1": "uttariṁ kāraṇaṁ suṇohi,",
  "mil6.3.1:11.1_2": "yathā paradukkhāpanena dinnadānaṁ sukhavipākaṁ hoti saggasaṁvattanikaṁ.",
  "mil6.3.1:11.2_0": "Idha, mahārāja,",
  "mil6.3.1:11.2_1": "yo koci rājā janapadato dhammikaṁ baliṁ uddharāpetvā āṇāpavattanena dānaṁ dadeyya,",
  "mil6.3.1:11.2_2": "api nu kho so, mahārāja,",
  "mil6.3.1:11.2_3": "rājā tatonidānaṁ kiñci sukhaṁ anubhaveyya saggasaṁvattanikaṁ taṁ dānan”ti?",
  "mil6.3.1:11.3_0": "“Āma, bhante, kiṁ vattabbaṁ, tatonidānaṁ so, bhante, rājā uttariṁ anekasatasahassaguṇaṁ labheyya.",
  "mil6.3.1:11.4_0": "Rājūnaṁ atirājā bhaveyya,",
  "mil6.3.1:11.4_1": "devānaṁ atidevo bhaveyya,",
  "mil6.3.1:11.4_2": "brahmānaṁ atibrahmā bhaveyya,",
  "mil6.3.1:11.4_3": "samaṇānaṁ atisamaṇo bhaveyya,",
  "mil6.3.1:11.4_4": "brāhmaṇānaṁ atibrāhmaṇo bhaveyya,",
  "mil6.3.1:11.4_5": "arahantānaṁ atiarahā bhaveyyā”ti.",
  "mil6.3.1:11.5_0": "“Tena hi, mahārāja,",
  "mil6.3.1:11.5_1": "paradukkhāpanena dinnadānaṁ sukhavipākaṁ hoti saggasaṁvattanikaṁ,",
  "mil6.3.1:11.5_2": "yaṁ so rājā balinā janaṁ pīḷetvā dinnadānena evarūpaṁ uttariṁ yasasukhaṁ anubhavatī”ti.",
  "mil6.3.1:12.1_0": "“Atidānaṁ,",
  "mil6.3.1:12.1_1": "bhante nāgasena,",
  "mil6.3.1:12.1_2": "vessantarena raññā dinnaṁ,",
  "mil6.3.1:12.1_3": "yaṁ so sakaṁ bhariyaṁ parassa bhariyatthāya adāsi,",
  "mil6.3.1:12.1_4": "sake orase putte brāhmaṇassa dāsatthāya adāsi,",
  "mil6.3.1:12.1_5": "atidānaṁ nāma,",
  "mil6.3.1:12.1_6": "bhante nāgasena,",
  "mil6.3.1:12.1_7": "loke vidūhi ninditaṁ garahitaṁ,",
  "mil6.3.1:12.1_8": "yathā nāma,",
  "mil6.3.1:12.1_9": "bhante nāgasena,",
  "mil6.3.1:12.1_10": "atibhārena sakaṭassa akkho bhijjati,",
  "mil6.3.1:12.1_11": "atibhārena nāvā osīdati,",
  "mil6.3.1:12.1_12": "atibhuttena bhojanaṁ visamaṁ pariṇamati,",
  "mil6.3.1:12.1_13": "ativassena dhaññaṁ vinassati,",
  "mil6.3.1:12.1_14": "atidānena bhogakkhayaṁ upeti,",
  "mil6.3.1:12.1_15": "atitāpena pathavī upaḍayhati,",
  "mil6.3.1:12.1_16": "atirāgena ummattako hoti,",
  "mil6.3.1:12.1_17": "atidosena vajjho hoti,",
  "mil6.3.1:12.1_18": "atimohena anayaṁ āpajjati,",
  "mil6.3.1:12.1_19": "atilobhena coraggahaṇamupagacchati,",
  "mil6.3.1:12.1_20": "atibhayena nirujjhati,",
  "mil6.3.1:12.1_21": "atipūrena nadī uttarati,",
  "mil6.3.1:12.1_22": "ativātena asani patati,",
  "mil6.3.1:12.1_23": "atiagginā odanaṁ uttarati,",
  "mil6.3.1:12.1_24": "atisañcaraṇena na ciraṁ jīvati.",
  "mil6.3.1:12.2_0": "Evameva kho,",
  "mil6.3.1:12.2_1": "bhante nāgasena,",
  "mil6.3.1:12.2_2": "atidānaṁ nāma loke vidūhi ninditaṁ garahitaṁ, atidānaṁ,",
  "mil6.3.1:12.2_3": "bhante nāgasena,",
  "mil6.3.1:12.2_4": "vessantarena raññā dinnaṁ,",
  "mil6.3.1:12.2_5": "na tattha kiñci phalaṁ icchitabban”ti.",
  "mil6.3.1:13.1_0": "“Atidānaṁ, mahārāja,",
  "mil6.3.1:13.1_1": "loke vidūhi vaṇṇitaṁ thutaṁ pasatthaṁ,",
  "mil6.3.1:13.1_2": "ye keci yādisaṁ kīdisaṁ dānaṁ denti,",
  "mil6.3.1:13.1_3": "atidānadāyī loke kittiṁ pāpuṇāti.",
  "mil6.3.1:13.2_0": "Yathā, mahārāja,",
  "mil6.3.1:13.2_1": "atipavaratāya dibbaṁ vanamūlaṁ gahitampi hatthapāse ṭhitānaṁ parajanānaṁ na dassayati,",
  "mil6.3.1:13.2_2": "agado atijaccatāya pīḷāya samugghātako rogānaṁ antakaro,",
  "mil6.3.1:13.2_3": "aggi atijotitāya ḍahati,",
  "mil6.3.1:13.2_4": "udakaṁ atisītatāya nibbāpeti,",
  "mil6.3.1:13.2_5": "padumaṁ parisuddhatāya na upalimpati vārikaddamena,",
  "mil6.3.1:13.2_6": "maṇi atiguṇatāya kāmadado,",
  "mil6.3.1:13.2_7": "vajiraṁ atitikhiṇatāya vijjhati maṇimuttāphalikaṁ,",
  "mil6.3.1:13.2_8": "pathavī atimahantatāya naroragamigapakkhijalaselapabbatadume dhāreti,",
  "mil6.3.1:13.2_9": "samuddo atimahantatāya aparipūraṇo,",
  "mil6.3.1:13.2_10": "sineru atibhāratāya acalo,",
  "mil6.3.1:13.2_11": "ākāso ativitthāratāya ananto,",
  "mil6.3.1:13.2_12": "sūriyo atippabhatāya timiraṁ ghāteti,",
  "mil6.3.1:13.2_13": "sīho atijātitāya vigatabhayo,",
  "mil6.3.1:13.2_14": "mallo atibalavatāya paṭimallaṁ khippaṁ ukkhipati,",
  "mil6.3.1:13.2_15": "rājā atipuññatāya adhipati,",
  "mil6.3.1:13.2_16": "bhikkhu atisīlavantatāya nāgayakkhanaramarūhi namassanīyo,",
  "mil6.3.1:13.2_17": "buddho atiaggatāya anupamo.",
  "mil6.3.1:13.3_0": "Evameva kho, mahārāja,",
  "mil6.3.1:13.3_1": "atidānaṁ nāma loke vidūhi vaṇṇitaṁ thutaṁ pasatthaṁ,",
  "mil6.3.1:13.3_2": "ye keci yādisaṁ kīdisaṁ dānaṁ denti,",
  "mil6.3.1:13.3_3": "atidānadāyī loke kittiṁ pāpuṇāti,",
  "mil6.3.1:13.3_4": "atidānena vessantaro rājā dasasahassiyā lokadhātuyā vaṇṇito thuto pasattho mahito kittito,",
  "mil6.3.1:13.3_5": "teneva atidānena vessantaro rājā ajjetarahi buddho jāto aggo sadevake loke.",
  "mil6.3.1:14.1_0": "Atthi pana, mahārāja, loke ṭhapanīyaṁ dānaṁ, yaṁ dakkhiṇeyye anuppatte na dātabban”ti?",
  "mil6.3.1:14.2_0": "“Dasa kho panimāni,",
  "mil6.3.1:14.2_1": "bhante nāgasena, dānāni,",
  "mil6.3.1:14.2_2": "yāni loke adānasammatāni,",
  "mil6.3.1:14.2_3": "yo tāni dānāni deti,",
  "mil6.3.1:14.2_4": "so apāyagāmī hoti.",
  "mil6.3.1:14.3_0": "Katamāni dasa?",
  "mil6.3.1:14.4_0": "Majjadānaṁ, bhante nāgasena, loke adānasammataṁ, yo taṁ dānaṁ deti, so apāyagāmī hoti.",
  "mil6.3.1:14.5_0": "Samajjadānaṁ …pe…",
  "mil6.3.1:14.6_0": "itthidānaṁ …",
  "mil6.3.1:14.7_0": "usabhadānaṁ …",
  "mil6.3.1:14.8_0": "cittakammadānaṁ …",
  "mil6.3.1:14.9_0": "satthadānaṁ …",
  "mil6.3.1:14.10_0": "visadānaṁ …",
  "mil6.3.1:14.11_0": "saṅkhalikadānaṁ …",
  "mil6.3.1:14.12_0": "kukkuṭasūkaradānaṁ …",
  "mil6.3.1:14.13_0": "tulākūṭamānakūṭadānaṁ,",
  "mil6.3.1:14.13_1": "bhante nāgasena,",
  "mil6.3.1:14.13_2": "loke adānasammataṁ hoti,",
  "mil6.3.1:14.13_3": "yo taṁ dānaṁ deti,",
  "mil6.3.1:14.13_4": "so apāyagāmī hoti.",
  "mil6.3.1:14.14_0": "Imāni kho,",
  "mil6.3.1:14.14_1": "bhante nāgasena,",
  "mil6.3.1:14.14_2": "dasa dānāni loke adānasammatāni,",
  "mil6.3.1:14.14_3": "yo tāni dānāni deti,",
  "mil6.3.1:14.14_4": "so apāyagāmī hotī”ti.",
  "mil6.3.1:15.1_0": "“Nāhaṁ taṁ, mahārāja,",
  "mil6.3.1:15.1_1": "adānasammataṁ pucchāmi,",
  "mil6.3.1:15.1_2": "imaṁ khvāhaṁ, mahārāja,",
  "mil6.3.1:15.1_3": "taṁ pucchāmi ‘atthi pana, mahārāja,",
  "mil6.3.1:15.1_4": "loke ṭhapanīyaṁ dānaṁ,",
  "mil6.3.1:15.1_5": "yaṁ dakkhiṇeyye anuppatte na dātabban’”ti.",
  "mil6.3.1:15.2_0": "“Natthi, bhante nāgasena, loke ṭhapanīyaṁ dānaṁ.",
  "mil6.3.1:15.3_0": "Yaṁ dakkhiṇeyye anuppatte na dātabbaṁ,",
  "mil6.3.1:15.3_1": "cittappasāde uppanne keci dakkhiṇeyyānaṁ bhojanaṁ denti,",
  "mil6.3.1:15.3_2": "keci acchādanaṁ,",
  "mil6.3.1:15.3_3": "keci sayanaṁ,",
  "mil6.3.1:15.3_4": "keci āvasathaṁ,",
  "mil6.3.1:15.3_5": "keci attharaṇapāvuraṇaṁ,",
  "mil6.3.1:15.3_6": "keci dāsidāsaṁ,",
  "mil6.3.1:15.3_7": "keci khettavatthuṁ,",
  "mil6.3.1:15.3_8": "keci dvipadacatuppadaṁ,",
  "mil6.3.1:15.3_9": "keci sataṁ sahassaṁ satasahassaṁ,",
  "mil6.3.1:15.3_10": "keci mahārajjaṁ,",
  "mil6.3.1:15.3_11": "keci jīvitampi dentī”ti.",
  "mil6.3.1:15.4_0": "“Yadi pana, mahārāja,",
  "mil6.3.1:15.4_1": "keci jīvitampi denti,",
  "mil6.3.1:15.4_2": "kiṁ kāraṇā vessantaraṁ dānapatiṁ atibāḷhaṁ paripātesi sudinne putte ca dāre ca?",
  "mil6.3.1:16.1_0": "Api nu kho, mahārāja,",
  "mil6.3.1:16.1_1": "atthi lokapakati lokāciṇṇaṁ,",
  "mil6.3.1:16.1_2": "labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā”ti?",
  "mil6.3.1:16.2_0": "“Āma, bhante, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā”ti.",
  "mil6.3.1:16.3_0": "“Yadi, mahārāja,",
  "mil6.3.1:16.3_1": "labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā,",
  "mil6.3.1:16.3_2": "vessantaropi, mahārāja,",
  "mil6.3.1:16.3_3": "rājā alabhamāno sabbaññutañāṇaṁ upadduto dukkhito tassa dhammadhanassa paṭilābhāya puttadāraṁ āvapesi ca vikkiṇi ca.",
  "mil6.3.1:16.4_0": "Iti, mahārāja, vessantarena raññā aññesaṁ dinnaṁyeva dinnaṁ, kataṁyeva kataṁ.",
  "mil6.3.1:16.5_0": "Kissa pana tvaṁ, mahārāja, tena dānena vessantaraṁ dānapatiṁ atibāḷhaṁ apasādesī”ti?",
  "mil6.3.1:17.1_0": "“Nāhaṁ,",
  "mil6.3.1:17.1_1": "bhante nāgasena,",
  "mil6.3.1:17.1_2": "vessantarassa dānapatino dānaṁ garahāmi,",
  "mil6.3.1:17.1_3": "api ca puttadāraṁ yācante niminitvā attānaṁ dātabban”ti.",
  "mil6.3.1:17.2_0": "“Etaṁ kho, mahārāja,",
  "mil6.3.1:17.2_1": "asabbhikāraṇaṁ,",
  "mil6.3.1:17.2_2": "yaṁ puttadāraṁ yācante attānaṁ dadeyya,",
  "mil6.3.1:17.2_3": "yaṁ yaṁ hi yācante taṁ tadeva dātabbaṁ,",
  "mil6.3.1:17.2_4": "etaṁ sappurisānaṁ kammaṁ.",
  "mil6.3.1:17.3_0": "Yathā, mahārāja,",
  "mil6.3.1:17.3_1": "koci puriso pānīyaṁ āharāpeyya,",
  "mil6.3.1:17.3_2": "tassa yo bhojanaṁ dadeyya,",
  "mil6.3.1:17.3_3": "api nu so, mahārāja,",
  "mil6.3.1:17.3_4": "puriso tassa kiccakārī assā”ti?",
  "mil6.3.1:17.4_0": "“Na hi, bhante, yaṁ so āharāpeti, tameva tassa dento kiccakārī assā”ti.",
  "mil6.3.1:17.5_0": "“Evameva kho, mahārāja, vessantaro rājā brāhmaṇe puttadāraṁ yācante puttadāraṁ yeva adāsi.",
  "mil6.3.1:17.6_0": "Sace, mahārāja,",
  "mil6.3.1:17.6_1": "brāhmaṇo vessantarassa sarīraṁ yāceyya, na so, mahārāja,",
  "mil6.3.1:17.6_2": "attānaṁ rakkheyya na kampeyya na rajjeyya,",
  "mil6.3.1:17.6_3": "tassa dinnaṁ pariccattaṁyeva sarīraṁ bhaveyya.",
  "mil6.3.1:17.7_0": "Sace, mahārāja,",
  "mil6.3.1:17.7_1": "koci vessantaraṁ dānapatiṁ upagantvā yāceyya ‘dāsattaṁ me upehī’ti,",
  "mil6.3.1:17.7_2": "dinnaṁ pariccattaṁyevassa sarīraṁ bhaveyya,",
  "mil6.3.1:17.7_3": "na so datvā tapeyya, rañño, mahārāja,",
  "mil6.3.1:17.7_4": "vessantarassa kāyo bahusādhāraṇo.",
  "mil6.3.1:18.1_0": "Yathā, mahārāja, pakkā maṁsapesi bahusādhāraṇā;",
  "mil6.3.1:18.2_0": "evameva kho, mahārāja, rañño vessantarassa kāyo bahusādhāraṇo.",
  "mil6.3.1:18.3_0": "Yathā vā pana, mahārāja, phalito rukkho nānādijagaṇasādhāraṇo;",
  "mil6.3.1:18.4_0": "evameva kho, mahārāja, rañño vessantarassa kāyo bahusādhāraṇo.",
  "mil6.3.1:18.5_0": "Kiṁ kāraṇā?",
  "mil6.3.1:18.6_0": "‘Evāhaṁ paṭipajjanto sammāsambodhiṁ pāpuṇissāmī’ti.",
  "mil6.3.1:19.1_0": "Yathā, mahārāja,",
  "mil6.3.1:19.1_1": "puriso adhano dhanatthiko dhanapariyesanaṁ caramāno ajapathaṁ saṅkupathaṁ vettapathaṁ gacchati,",
  "mil6.3.1:19.1_2": "jalathalavāṇijjaṁ karoti,",
  "mil6.3.1:19.1_3": "kāyena vācāya manasā dhanaṁ ārādheti,",
  "mil6.3.1:19.1_4": "dhanappaṭilābhāya vāyamati;",
  "mil6.3.1:19.2_0": "evameva kho, mahārāja,",
  "mil6.3.1:19.2_1": "vessantaro dānapati adhano buddhadhanena sabbaññutañāṇaratanappaṭilābhāya yācakānaṁ dhanadhaññaṁ dāsidāsaṁ",
  "mil6.3.1:19.2_2": "yānavāhanaṁ sakalasāpateyyaṁ sakaṁ puttadāraṁ attānañca cajitvā sammāsambodhiṁyeva pariyesati.",
  "mil6.3.1:20.1_0": "Yathā vā pana, mahārāja,",
  "mil6.3.1:20.1_1": "amacco muddakāmo muddādhikaraṇaṁ yaṁ kiñci gehe dhanadhaññaṁ hiraññasuvaṇṇaṁ,",
  "mil6.3.1:20.1_2": "taṁ sabbaṁ datvāpi muddappaṭilābhāya vāyamati;",
  "mil6.3.1:20.2_0": "evameva kho, mahārāja,",
  "mil6.3.1:20.2_1": "vessantaro dānapati sabbaṁ taṁ bāhirabbhantaradhanaṁ datvā jīvitampi paresaṁ datvā sammāsambodhiṁyeva pariyesati.",
  "mil6.3.1:21.1_0": "Api ca, mahārāja,",
  "mil6.3.1:21.1_1": "vessantarassa dānapatino evaṁ ahosi ‘yaṁ so brāhmaṇo yācati,",
  "mil6.3.1:21.1_2": "tamevāhaṁ tassa dento kiccakārī nāma homī’ti,",
  "mil6.3.1:21.1_3": "evaṁ so tassa puttadāramadāsi.",
  "mil6.3.1:21.2_0": "Na kho, mahārāja,",
  "mil6.3.1:21.2_1": "vessantaro dānapati dessatāya brāhmaṇassa puttadāramadāsi,",
  "mil6.3.1:21.2_2": "na adassanakāmatāya puttadāramadāsi,",
  "mil6.3.1:21.2_3": "na atibahukā me puttadārā,",
  "mil6.3.1:21.2_4": "‘na sakkomi te posetun’ti puttadāramadāsi,",
  "mil6.3.1:21.2_5": "na ukkaṇṭhito ‘appiyā me’ti nīharitukāmatāya puttadāramadāsi.",
  "mil6.3.1:21.3_0": "Atha kho sabbaññutañāṇaratanasseva piyattā sabbaññutañāṇassa kāraṇā vessantaro rājā evarūpaṁ atulaṁ vipulamanuttaraṁ",
  "mil6.3.1:21.3_1": "piyaṁ manāpaṁ dayitaṁ pāṇasamaṁ puttadāradānavaraṁ brāhmaṇassa adāsi.",
  "mil6.3.1:22.1_0": "Bhāsitampetaṁ, mahārāja, bhagavatā devātidevena cariyāpiṭake—",
  "mil6.3.1:23.1_0": "‘Na me dessā ubho puttā,",
  "mil6.3.1:23.2_0": "maddī devī na dessiyā;",
  "mil6.3.1:23.3_0": "Sabbaññutaṁ piyaṁ mayhaṁ,",
  "mil6.3.1:23.4_0": "tasmā piye adāsahan’ti.",
  "mil6.3.1:24.1_0": "Tasmā, mahārāja, vessantaro rājā puttadānaṁ datvā paṇṇasālaṁ pavisitvā nipajji.",
  "mil6.3.1:24.2_0": "Tassa atipemena dukkhitassa balavasoko uppajji, hadayavatthu uṇhamahosi.",
  "mil6.3.1:24.3_0": "Nāsikāya appahontiyā mukhena uṇhe assāsapassāse vissajjesi,",
  "mil6.3.1:24.3_1": "assūni parivattitvā lohitabindūni hutvā nettehi nikkhamiṁsu.",
  "mil6.3.1:24.4_0": "Evameva kho, mahārāja,",
  "mil6.3.1:24.4_1": "dukkhena vessantaro rājā brāhmaṇassa puttadāramadāsi ‘mā me dānapatho parihāyī’ti.",
  "mil6.3.1:25.1_0": "Api ca, mahārāja, vessantaro rājā dve atthavase paṭicca brāhmaṇassa dve dārake adāsi.",
  "mil6.3.1:25.2_0": "Katame dve?",
  "mil6.3.1:25.3_0": "Dānapatho ca me aparihīno bhavissati,",
  "mil6.3.1:25.3_1": "dukkhite ca me puttake vanamūlaphalehi itonidānaṁ ayyako mocessatīti.",
  "mil6.3.1:25.4_0": "Jānāti hi, mahārāja,",
  "mil6.3.1:25.4_1": "vessantaro rājā ‘na me dārakā sakkā kenaci dāsabhogena bhuñjituṁ,",
  "mil6.3.1:25.4_2": "ime ca dārake ayyako nikkiṇissati,",
  "mil6.3.1:25.4_3": "evaṁ amhākampi gamanaṁ bhavissatī’ti.",
  "mil6.3.1:25.5_0": "Ime kho, mahārāja, dve atthavase paṭicca brāhmaṇassa dve dārake adāsi.",
  "mil6.3.1:26.1_0": "Api ca, mahārāja,",
  "mil6.3.1:26.1_1": "vessantaro rājā jānāti ‘ayaṁ kho brāhmaṇo jiṇṇo vuḍḍho mahallako dubbalo bhaggo daṇḍaparāyaṇo khīṇāyuko parittapuñño,",
  "mil6.3.1:26.1_2": "neso samattho ime dārake dāsabhogena bhuñjitun’ti.",
  "mil6.3.1:26.2_0": "Sakkuṇeyya pana, mahārāja,",
  "mil6.3.1:26.2_1": "puriso pākatikena balena ime candimasūriye evaṁmahiddhike evaṁmahānubhāve gahetvā peḷāya vā samugge vā",
  "mil6.3.1:26.2_2": "pakkhipitvā nippabhe katvā thālakaparibhogena paribhuñjitun”ti?",
  "mil6.3.1:26.3_0": "“Na hi, bhante”ti.",
  "mil6.3.1:26.4_0": "“Evameva kho, mahārāja,",
  "mil6.3.1:26.4_1": "imasmiṁ loke candimasūriyappaṭibhāgassa vessantarassa dārakā na sakkā kenaci dāsabhogena bhuñjitunti.",
  "mil6.3.1:27.1_0": "Aparampi, mahārāja,",
  "mil6.3.1:27.1_1": "uttariṁ kāraṇaṁ suṇohi,",
  "mil6.3.1:27.1_2": "yena kāraṇena vessantarassa dārakā na sakkā kenaci dāsabhogena bhuñjituṁ.",
  "mil6.3.1:27.2_0": "Yathā, mahārāja,",
  "mil6.3.1:27.2_1": "rañño cakkavattissa maṇiratanaṁ subhaṁ jātimantaṁ aṭṭhaṁsaṁ suparikammakataṁ catuhatthāyāmaṁ sakaṭanābhipariṇāhaṁ",
  "mil6.3.1:27.2_2": "na sakkā kenaci pilotikāya veṭhetvā peḷāya pakkhipitvā satthakanisānaparibhogena paribhuñjituṁ;",
  "mil6.3.1:27.3_0": "evameva kho, mahārāja,",
  "mil6.3.1:27.3_1": "loke cakkavattirañño maṇiratanappaṭibhāgassa vessantarassa dārakā na sakkā kenaci dāsabhogena bhuñjituṁ.",
  "mil6.3.1:28.1_0": "Aparampi, mahārāja,",
  "mil6.3.1:28.1_1": "uttariṁ kāraṇaṁ suṇohi,",
  "mil6.3.1:28.1_2": "yena kāraṇena vessantarassa dārakā na sakkā kenaci dāsabhogena bhuñjituṁ.",
  "mil6.3.1:28.2_0": "Yathā, mahārāja,",
  "mil6.3.1:28.2_1": "tidhā pabhinno sabbaseto sattappatiṭṭhito aṭṭharatanubbedho navaratanāyāmapariṇāho pāsādiko dassanīyo",
  "mil6.3.1:28.2_2": "uposatho nāgarājā na sakkā kenaci suppena vā sarāvena vā pidahituṁ,",
  "mil6.3.1:28.2_3": "govacchako viya vacchakasālāya pakkhipitvā pariharituṁ vā;",
  "mil6.3.1:28.3_0": "evameva kho, mahārāja,",
  "mil6.3.1:28.3_1": "loke uposathanāgarājappaṭibhāgassa vessantarassa dārakā na sakkā kenaci dāsabhogena bhuñjituṁ.",
  "mil6.3.1:29.1_0": "Aparampi, mahārāja,",
  "mil6.3.1:29.1_1": "uttariṁ kāraṇaṁ suṇohi,",
  "mil6.3.1:29.1_2": "yena kāraṇena vessantarassa dārakā na sakkā kenaci dāsabhogena bhuñjituṁ.",
  "mil6.3.1:29.2_0": "Yathā, mahārāja,",
  "mil6.3.1:29.2_1": "mahāsamuddo dīghaputhulavitthiṇṇo gambhīro appameyyo duruttaro apariyogāḷho anāvaṭo na sakkā kenaci sabbattha pidahitvā ekatitthena paribhogaṁ kātuṁ;",
  "mil6.3.1:29.3_0": "evameva kho, mahārāja,",
  "mil6.3.1:29.3_1": "loke mahāsamuddappaṭibhāgassa vessantarassa dārakā na sakkā kenaci dāsabhogena bhuñjituṁ.",
  "mil6.3.1:30.1_0": "Aparampi, mahārāja,",
  "mil6.3.1:30.1_1": "uttariṁ kāraṇaṁ suṇohi,",
  "mil6.3.1:30.1_2": "yena kāraṇena vessantarassa dārakā na sakkā kenaci dāsabhogena bhuñjituṁ.",
  "mil6.3.1:30.2_0": "Yathā, mahārāja,",
  "mil6.3.1:30.2_1": "himavanto pabbatarājā pañcayojanasataṁ accuggato nabhe tisahassayojanāyāmavitthāro caturāsītikūṭasahassappaṭimaṇḍito",
  "mil6.3.1:30.2_2": "pañcannaṁ mahānadīsatānaṁ pabhavo mahābhūtagaṇālayo nānāvidhagandhadharo dibbosadhasatasamalaṅkato nabhe",
  "mil6.3.1:30.2_3": "valāhako viya accuggato dissati;",
  "mil6.3.1:30.3_0": "evameva kho, mahārāja,",
  "mil6.3.1:30.3_1": "loke himavantapabbatarājappaṭibhāgassa vessantarassa dārakā na sakkā kenaci dāsabhogena bhuñjituṁ.",
  "mil6.3.1:31.1_0": "Aparampi, mahārāja,",
  "mil6.3.1:31.1_1": "uttariṁ kāraṇaṁ suṇohi,",
  "mil6.3.1:31.1_2": "yena kāraṇena vessantarassa dārakā na sakkā kenaci dāsabhogena bhuñjituṁ.",
  "mil6.3.1:31.2_0": "Yathā, mahārāja,",
  "mil6.3.1:31.2_1": "rattandhakāratimisāyaṁ uparipabbatagge jalamāno mahāaggikkhandho suvidūrepi paññāyati;",
  "mil6.3.1:31.3_0": "evameva kho, mahārāja,",
  "mil6.3.1:31.3_1": "vessantaro rājā pabbatagge jalamāno mahāaggikkhandho viya suvidūrepi pākaṭo paññāyati,",
  "mil6.3.1:31.3_2": "tassa dārakā na sakkā kenaci dāsabhogena bhuñjituṁ.",
  "mil6.3.1:32.1_0": "Aparampi, mahārāja,",
  "mil6.3.1:32.1_1": "uttariṁ kāraṇaṁ suṇohi,",
  "mil6.3.1:32.1_2": "yena kāraṇena vessantarassa dārakā na sakkā kenaci dāsabhogena bhuñjituṁ.",
  "mil6.3.1:32.2_0": "Yathā, mahārāja,",
  "mil6.3.1:32.2_1": "himavante pabbate nāgapupphasamaye ujuvāte vāyante dasa dvādasa yojanāni pupphagandho vāyati;",
  "mil6.3.1:32.3_0": "evameva kho, mahārāja,",
  "mil6.3.1:32.3_1": "vessantarassa rañño api yojanasahassehipi yāva akaniṭṭhabhavanaṁ etthantare surāsuragaruḷagandhabbayakkharakkhasamahoragakinnaraindabhavanesu",
  "mil6.3.1:32.3_2": "kittisaddo abbhuggato,",
  "mil6.3.1:32.3_3": "sīlavaragandho cassa sampavāyati,",
  "mil6.3.1:32.3_4": "tena tassa dārakā na sakkā kenaci dāsabhogena bhuñjituṁ.",
  "mil6.3.1:32.4_0": "Anusiṭṭho, mahārāja,",
  "mil6.3.1:32.4_1": "jālī kumāro pitarā vessantarena raññā ‘ayyako te, tāta,",
  "mil6.3.1:32.4_2": "tumhe brāhmaṇassa dhanaṁ datvā nikkiṇanto taṁ nikkhasahassaṁ datvā nikkiṇātu,",
  "mil6.3.1:32.4_3": "kaṇhājinaṁ nikkiṇanto dāsasataṁ dāsisataṁ hatthisataṁ assasataṁ dhenusataṁ usabhasataṁ nikkhasatanti sabbasataṁ datvā nikkiṇātu, yadi te, tāta,",
  "mil6.3.1:32.4_4": "ayyako tumhe brāhmaṇassa hatthato āṇāya balasā mudhā gaṇhāti,",
  "mil6.3.1:32.4_5": "mā tumhe ayyakassa vacanaṁ karittha,",
  "mil6.3.1:32.4_6": "brāhmaṇasseva anuyāyino hothā’ti,",
  "mil6.3.1:32.4_7": "evamanusāsitvā putte pesesi,",
  "mil6.3.1:32.4_8": "tato jālīkumāro gantvā ayyakena puṭṭho kathesi—",
  "mil6.3.1:33.1_0": "‘Sahassagghañhi maṁ tāta,",
  "mil6.3.1:33.2_0": "brāhmaṇassa pitā adā;",
  "mil6.3.1:33.3_0": "Atho kaṇhājinaṁ kaññaṁ,",
  "mil6.3.1:33.4_0": "hatthīnañca satena cā’”ti.",
  "mil6.3.1:34.1_0": "“Sunibbeṭhito, bhante nāgasena, pañho;",
  "mil6.3.1:34.2_0": "subhinnaṁ diṭṭhijālaṁ;",
  "mil6.3.1:34.3_0": "sumaddito paravādo;",
  "mil6.3.1:34.4_0": "sakasamayo sudīpito;",
  "mil6.3.1:34.5_0": "byañjanaṁ suparisodhitaṁ;",
  "mil6.3.1:34.6_0": "suvibhatto attho;",
  "mil6.3.1:34.7_0": "evametaṁ tathā sampaṭicchāmī”ti.",
  "mil6.3.1:35.1_0": "Vessantarapañho paṭhamo."
}