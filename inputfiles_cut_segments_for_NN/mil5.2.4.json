{
  "mil5.2.4:0.1_0": "Milindapañha",
  "mil5.2.4:0.2_0": "Meṇḍakapañha",
  "mil5.2.4:0.3_0": "Abhejjavagga",
  "mil5.2.4:0.4_0": "4. Maccupāsamuttipañha",
  "mil5.2.4:1.1_0": "“Bhante nāgasena, bhāsitampetaṁ bhagavatā—",
  "mil5.2.4:2.1_0": "‘Na antalikkhe na samuddamajjhe,",
  "mil5.2.4:2.2_0": "Na pabbatānaṁ vivaraṁ pavissa;",
  "mil5.2.4:2.3_0": "Na vijjatī so jagatippadeso,",
  "mil5.2.4:2.4_0": "Yatthaṭṭhito mucceyya maccupāsā’ti.",
  "mil5.2.4:3.1_0": "Puna bhagavatā parittā ca uddiṭṭhā.",
  "mil5.2.4:3.2_0": "Seyyathidaṁ—",
  "mil5.2.4:3.3_0": "ratanasuttaṁ mettasuttaṁ khandhaparittaṁ moraparittaṁ dhajaggaparittaṁ āṭānāṭiyaparittaṁ aṅgulimālaparittaṁ.",
  "mil5.2.4:3.4_0": "Yadi,",
  "mil5.2.4:3.4_1": "bhante nāgasena,",
  "mil5.2.4:3.4_2": "ākāsagatopi samuddamajjhagatopi pāsādakuṭileṇaguhāpabbhāradaribilagirivivarapabbatantaragatopi na muccati maccupāsā,",
  "mil5.2.4:3.4_3": "tena hi parittakammaṁ micchā.",
  "mil5.2.4:3.5_0": "Yadi parittakaraṇena maccupāsā parimutti bhavati, tena hi ‘na antalikkhe …pe…",
  "mil5.2.4:3.6_0": "maccupāsā’ti tampi vacanaṁ micchā.",
  "mil5.2.4:3.7_0": "Ayampi ubhato koṭiko pañho gaṇṭhitopi gaṇṭhitaro tavānuppatto, so tayā nibbāhitabbo”ti.",
  "mil5.2.4:4.1_0": "“Bhāsitampetaṁ, mahārāja, bhagavatā ‘na antalikkhe …pe…",
  "mil5.2.4:4.2_0": "maccupāsā’ti,",
  "mil5.2.4:4.2_1": "parittā ca bhagavatā uddiṭṭhā,",
  "mil5.2.4:4.2_2": "tañca pana sāvasesāyukassa vayasampannassa apetakammāvaraṇassa, natthi, mahārāja,",
  "mil5.2.4:4.2_3": "khīṇāyukassa ṭhitiyā kiriyā vā upakkamo vā.",
  "mil5.2.4:5.1_0": "Yathā, mahārāja,",
  "mil5.2.4:5.1_1": "matassa rukkhassa sukkhassa koḷāpassa nisnehassa uparuddhajīvitassa gatāyusaṅkhārassa kumbhasahassenapi",
  "mil5.2.4:5.1_2": "udake ākirante allattaṁ vā pallavitaharitabhāvo vā na bhaveyya;",
  "mil5.2.4:5.2_0": "evameva kho, mahārāja,",
  "mil5.2.4:5.2_1": "bhesajjaparittakammena natthi khīṇāyukassa ṭhitiyā kiriyā vā upakkamo vā,",
  "mil5.2.4:5.2_2": "yāni tāni, mahārāja,",
  "mil5.2.4:5.2_3": "mahiyā osadhāni bhesajjāni,",
  "mil5.2.4:5.2_4": "tānipi khīṇāyukassa akiccakarāni bhavanti.",
  "mil5.2.4:5.3_0": "Sāvasesāyukaṁ, mahārāja,",
  "mil5.2.4:5.3_1": "vayasampannaṁ apetakammāvaraṇaṁ parittaṁ rakkhati gopeti,",
  "mil5.2.4:5.3_2": "tassatthāya bhagavatā parittā uddiṭṭhā.",
  "mil5.2.4:6.1_0": "Yathā, mahārāja,",
  "mil5.2.4:6.1_1": "kassako paripakke dhaññe mate sassanāḷe udakappavesanaṁ vāreyya,",
  "mil5.2.4:6.1_2": "yaṁ pana sassaṁ taruṇaṁ meghasannibhaṁ vayasampannaṁ,",
  "mil5.2.4:6.1_3": "taṁ udakavaḍḍhiyā vaḍḍhati.",
  "mil5.2.4:6.2_0": "Evameva kho, mahārāja,",
  "mil5.2.4:6.2_1": "khīṇāyukassa bhesajjaparittakiriyā ṭhapitā paṭikkhittā,",
  "mil5.2.4:6.2_2": "ye pana te manussā sāvasesāyukā vayasampannā,",
  "mil5.2.4:6.2_3": "tesaṁ atthāya parittabhesajjāni bhaṇitāni,",
  "mil5.2.4:6.2_4": "te parittabhesajjehi vaḍḍhantī”ti.",
  "mil5.2.4:7.1_0": "“Yadi,",
  "mil5.2.4:7.1_1": "bhante nāgasena,",
  "mil5.2.4:7.1_2": "khīṇāyuko marati,",
  "mil5.2.4:7.1_3": "sāvasesāyuko jīvati,",
  "mil5.2.4:7.1_4": "tena hi parittabhesajjāni niratthakāni hontī”ti?",
  "mil5.2.4:7.2_0": "“Diṭṭhapubbo pana tayā, mahārāja, koci rogo bhesajjehi paṭinivattito”ti?",
  "mil5.2.4:7.3_0": "“Āma, bhante, anekasatāni diṭṭhānī”ti.",
  "mil5.2.4:7.4_0": "“Tena hi, mahārāja, ‘parittabhesajjakiriyā niratthakā’ti yaṁ vacanaṁ, taṁ micchā bhavatī”ti.",
  "mil5.2.4:8.1_0": "“Dissanti,",
  "mil5.2.4:8.1_1": "bhante nāgasena,",
  "mil5.2.4:8.1_2": "vejjānaṁ upakkamā bhesajjapānānulepā,",
  "mil5.2.4:8.1_3": "tena tesaṁ upakkamena rogo paṭinivattatī”ti.",
  "mil5.2.4:8.2_0": "“Parittānampi, mahārāja,",
  "mil5.2.4:8.2_1": "pavattīyamānānaṁ saddo suyyati,",
  "mil5.2.4:8.2_2": "jivhā sukkhati,",
  "mil5.2.4:8.2_3": "hadayaṁ byāvaṭṭati,",
  "mil5.2.4:8.2_4": "kaṇṭho āturati.",
  "mil5.2.4:8.3_0": "Tena tesaṁ pavattena sabbe byādhayo vūpasamanti, sabbā ītiyo apagacchantīti.",
  "mil5.2.4:9.1_0": "Diṭṭhapubbo pana tayā, mahārāja,",
  "mil5.2.4:9.1_1": "koci ahinā daṭṭho mantapadena visaṁ pātīyamāno visaṁ cikkhassanto uddhamadho ācamayamāno”ti?",
  "mil5.2.4:9.2_0": "“Āma, bhante, ajjetarahipi taṁ loke vattatī”ti.",
  "mil5.2.4:9.3_0": "“Tena hi, mahārāja, ‘parittabhesajjakiriyā niratthakā’ti yaṁ vacanaṁ, taṁ micchā bhavati.",
  "mil5.2.4:9.4_0": "Kataparittañhi, mahārāja,",
  "mil5.2.4:9.4_1": "purisaṁ ḍaṁsitukāmo ahi na ḍaṁsati,",
  "mil5.2.4:9.4_2": "vivaṭaṁ mukhaṁ pidahati,",
  "mil5.2.4:9.4_3": "corānaṁ ukkhittalaguḷampi na sambhavati,",
  "mil5.2.4:9.4_4": "te laguḷaṁ muñcitvā pemaṁ karonti,",
  "mil5.2.4:9.4_5": "kupitopi hatthināgo samāgantvā uparamati,",
  "mil5.2.4:9.4_6": "pajjalitamahāaggikkhandhopi upagantvā nibbāyati,",
  "mil5.2.4:9.4_7": "visaṁ halāhalampi khāyitaṁ agadaṁ sampajjati,",
  "mil5.2.4:9.4_8": "āhāratthaṁ vā pharati,",
  "mil5.2.4:9.4_9": "vadhakā hantukāmā upagantvā dāsabhūtā sampajjanti,",
  "mil5.2.4:9.4_10": "akkantopi pāso na saṁvarati.",
  "mil5.2.4:10.1_0": "Sutapubbaṁ pana tayā, mahārāja,",
  "mil5.2.4:10.1_1": "‘morassa kataparittassa sattavassasatāni luddako nāsakkhi pāsaṁ upanetuṁ,",
  "mil5.2.4:10.1_2": "akataparittassa taṁ yeva divasaṁ pāsaṁ upanesī’”ti?",
  "mil5.2.4:10.2_0": "“Āma, bhante, suyyati, abbhuggato so saddo sadevake loke”ti.",
  "mil5.2.4:10.3_0": "“Tena hi, mahārāja ‘parittabhesajjakiriyā niratthakā’ti yaṁ vacanaṁ, taṁ micchā bhavati.",
  "mil5.2.4:11.1_0": "Sutapubbaṁ pana tayā, mahārāja,",
  "mil5.2.4:11.1_1": "‘dānavo bhariyaṁ parirakkhanto samugge pakkhipitvā gilitvā kucchinā pariharati,",
  "mil5.2.4:11.1_2": "atheko vijjādharo tassa dānavassa mukhena pavisitvā tāya saddhiṁ abhiramati,",
  "mil5.2.4:11.1_3": "yadā so dānavo aññāsi,",
  "mil5.2.4:11.1_4": "atha samuggaṁ vamitvā vivari,",
  "mil5.2.4:11.1_5": "saha samugge vivaṭe vijjādharo yathākāmaṁ pakkāmī’”ti?",
  "mil5.2.4:11.2_0": "“Āma, bhante, suyyati, abbhuggato sopi saddo sadevake loke”ti.",
  "mil5.2.4:11.3_0": "“Nanu so, mahārāja, vijjādharo parittabalena gahaṇā mutto”ti.",
  "mil5.2.4:11.4_0": "“Āma, bhante”ti.",
  "mil5.2.4:11.5_0": "“Tena hi, mahārāja, atthi parittabalaṁ.",
  "mil5.2.4:12.1_0": "Sutapubbaṁ pana tayā, mahārāja,",
  "mil5.2.4:12.1_1": "‘aparopi vijjādharo bārāṇasirañño antepure mahesiyā saddhiṁ sampaduṭṭho gahaṇappatto samāno khaṇena adassanaṁ gato mantabalenā’”ti.",
  "mil5.2.4:12.2_0": "“Āma, bhante, suyyatī”ti.",
  "mil5.2.4:12.3_0": "“Nanu so, mahārāja, vijjādharo parittabalena gahaṇā mutto”ti?",
  "mil5.2.4:12.4_0": "“Āma, bhante”ti.",
  "mil5.2.4:12.5_0": "“Tena hi, mahārāja, atthi parittabalan”ti.",
  "mil5.2.4:13.1_0": "“Bhante nāgasena, kiṁ sabbeyeva parittaṁ rakkhatī”ti?",
  "mil5.2.4:13.2_0": "“Ekacce, mahārāja, rakkhati, ekacce na rakkhatī”ti.",
  "mil5.2.4:13.3_0": "“Tena hi, bhante nāgasena, parittaṁ na sabbatthikan”ti?",
  "mil5.2.4:13.4_0": "“Api nu kho, mahārāja, bhojanaṁ sabbesaṁ jīvitaṁ rakkhatī”ti?",
  "mil5.2.4:13.5_0": "“Ekacce, bhante, rakkhati, ekacce na rakkhatī”ti.",
  "mil5.2.4:13.6_0": "“Kiṁ kāraṇā”ti.",
  "mil5.2.4:13.7_0": "“Yato, bhante, ekacce taṁyeva bhojanaṁ atibhuñjitvā visūcikāya marantī”ti.",
  "mil5.2.4:13.8_0": "“Tena hi, mahārāja, bhojanaṁ na sabbesaṁ jīvitaṁ rakkhatī”ti?",
  "mil5.2.4:13.9_0": "“Dvīhi,",
  "mil5.2.4:13.9_1": "bhante nāgasena,",
  "mil5.2.4:13.9_2": "kāraṇehi bhojanaṁ jīvitaṁ harati atibhuttena vā usmādubbalatāya vā, āyudadaṁ,",
  "mil5.2.4:13.9_3": "bhante nāgasena,",
  "mil5.2.4:13.9_4": "bhojanaṁ durupacārena jīvitaṁ haratī”ti.",
  "mil5.2.4:13.10_0": "“Evameva kho, mahārāja, parittaṁ ekacce rakkhati, ekacce na rakkhati.",
  "mil5.2.4:14.1_0": "Tīhi, mahārāja, kāraṇehi parittaṁ na rakkhati kammāvaraṇena, kilesāvaraṇena, asaddahanatāya.",
  "mil5.2.4:14.2_0": "Sattānurakkhaṇaṁ, mahārāja,",
  "mil5.2.4:14.2_1": "parittaṁ attanā katena ārakkhaṁ jahati, yathā, mahārāja,",
  "mil5.2.4:14.2_2": "mātā puttaṁ kucchigataṁ poseti,",
  "mil5.2.4:14.2_3": "hitena upacārena janeti,",
  "mil5.2.4:14.2_4": "janayitvā asucimalasiṅghāṇikamapanetvā uttamavarasugandhaṁ upalimpati,",
  "mil5.2.4:14.2_5": "so aparena samayena paresaṁ putte akkosante vā paharante vā pahāraṁ deti.",
  "mil5.2.4:14.3_0": "Te tassa kujjhitvā parisāya ākaḍḍhitvā taṁ gahetvā sāmino upanenti,",
  "mil5.2.4:14.3_1": "yadi pana tassā putto aparaddho hoti velātivatto.",
  "mil5.2.4:14.4_0": "Atha naṁ sāmino manussā ākaḍḍhayamānā daṇḍamuggarajāṇumuṭṭhīhi tāḷenti pothenti,",
  "mil5.2.4:14.4_1": "api nu kho, mahārāja,",
  "mil5.2.4:14.4_2": "tassa mātā labhati ākaḍḍhanaparikaḍḍhanaṁ gāhaṁ sāmino upanayanaṁ kātun”ti?",
  "mil5.2.4:14.5_0": "“Na hi, bhante”ti.",
  "mil5.2.4:14.6_0": "“Kena kāraṇena, mahārājā”ti.",
  "mil5.2.4:14.7_0": "“Attano, bhante, aparādhenā”ti.",
  "mil5.2.4:14.8_0": "“Evameva kho, mahārāja, sattānaṁ ārakkhaṁ parittaṁ attano aparādhena vañjhaṁ karotī”ti.",
  "mil5.2.4:14.9_0": "“Sādhu,",
  "mil5.2.4:14.9_1": "bhante nāgasena,",
  "mil5.2.4:14.9_2": "suvinicchito pañho,",
  "mil5.2.4:14.9_3": "gahanaṁ agahanaṁ kataṁ,",
  "mil5.2.4:14.9_4": "andhakāro āloko kato,",
  "mil5.2.4:14.9_5": "viniveṭhitaṁ diṭṭhijālaṁ,",
  "mil5.2.4:14.9_6": "tvaṁ gaṇivarapavaramāsajjā”ti.",
  "mil5.2.4:15.1_0": "Maccupāsamuttipañho catuttho."
}