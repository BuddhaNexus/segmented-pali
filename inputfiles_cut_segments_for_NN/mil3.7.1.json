{
  "mil3.7.1:0.1_0": "Milindapañha",
  "mil3.7.1:0.2_0": "Arūpadhammavavatthānavagga",
  "mil3.7.1:0.3_0": "1. Satiuppajjanapañha",
  "mil3.7.1:1.1_0": "Rājā āha—",
  "mil3.7.1:1.2_0": "“bhante nāgasena, katihākārehi sati uppajjatī”ti?",
  "mil3.7.1:1.3_0": "“Sattarasahākārehi, mahārāja, sati uppajjatī”ti.",
  "mil3.7.1:1.4_0": "“Katamehi sattarasahākārehī”ti?",
  "mil3.7.1:1.5_0": "“Abhijānatopi, mahārāja, sati uppajjati, kaṭumikāyapi sati uppajjati,",
  "mil3.7.1:1.5_1": "oḷārikaviññāṇatopi sati uppajjati,",
  "mil3.7.1:1.5_2": "hitaviññāṇatopi sati uppajjati,",
  "mil3.7.1:1.5_3": "ahitaviññāṇatopi sati uppajjati,",
  "mil3.7.1:1.5_4": "sabhāganimittatopi sati uppajjati,",
  "mil3.7.1:1.5_5": "visabhāganimittatopi sati uppajjati,",
  "mil3.7.1:1.5_6": "kathābhiññāṇatopi sati uppajjati, lakkhaṇatopi sati uppajjati, sāraṇatopi sati uppajjati, muddātopi sati uppajjati, gaṇanātopi sati uppajjati, dhāraṇatopi sati uppajjati, bhāvanatopi sati uppajjati,",
  "mil3.7.1:1.5_7": "potthakanibandhanatopi sati uppajjati,",
  "mil3.7.1:1.5_8": "upanikkhepatopi sati uppajjati,",
  "mil3.7.1:1.5_9": "anubhūtatopi sati uppajjatīti.",
  "mil3.7.1:2.1_0": "Kathaṁ abhijānato sati uppajjati?",
  "mil3.7.1:2.2_0": "Yathā, mahārāja,",
  "mil3.7.1:2.2_1": "āyasmā ca ānando khujjuttarā ca upāsikā,",
  "mil3.7.1:2.2_2": "ye vā pana aññepi keci jātissarā jātiṁ saranti,",
  "mil3.7.1:2.2_3": "evaṁ abhijānato sati uppajjati.",
  "mil3.7.1:3.1_0": "Kathaṁ kaṭumikāya sati uppajjati?",
  "mil3.7.1:3.2_0": "Yo pakatiyā muṭṭhassatiko,",
  "mil3.7.1:3.2_1": "pare ca taṁ sarāpanatthaṁ nibandhanti,",
  "mil3.7.1:3.2_2": "evaṁ kaṭumikāya sati uppajjati.",
  "mil3.7.1:4.1_0": "Kathaṁ oḷārikaviññāṇato sati uppajjati?",
  "mil3.7.1:4.2_0": "Yadā rajje vā abhisitto hoti,",
  "mil3.7.1:4.2_1": "sotāpattiphalaṁ vā patto hoti,",
  "mil3.7.1:4.2_2": "evaṁ oḷārikaviññāṇato sati uppajjati.",
  "mil3.7.1:5.1_0": "Kathaṁ hitaviññāṇato sati uppajjati?",
  "mil3.7.1:5.2_0": "Yamhi sukhāpito,",
  "mil3.7.1:5.2_1": "‘amukasmiṁ evaṁ sukhāpito’ti sarati,",
  "mil3.7.1:5.2_2": "evaṁ hitaviññāṇato sati uppajjati.",
  "mil3.7.1:6.1_0": "Kathaṁ ahitaviññāṇato sati uppajjati?",
  "mil3.7.1:6.2_0": "Yamhi dukkhāpito,",
  "mil3.7.1:6.2_1": "‘amukasmiṁ evaṁ dukkhāpito’ti sarati,",
  "mil3.7.1:6.2_2": "evaṁ ahitaviññāṇato sati uppajjati.",
  "mil3.7.1:7.1_0": "Kathaṁ sabhāganimittato sati uppajjati?",
  "mil3.7.1:7.2_0": "Sadisaṁ puggalaṁ disvā mātaraṁ vā pitaraṁ vā bhātaraṁ vā bhaginiṁ vā sarati,",
  "mil3.7.1:7.2_1": "oṭṭhaṁ vā goṇaṁ vā gadrabhaṁ vā disvā aññaṁ tādisaṁ oṭṭhaṁ vā goṇaṁ vā gadrabhaṁ vā sarati,",
  "mil3.7.1:7.2_2": "evaṁ sabhāganimittato sati uppajjati.",
  "mil3.7.1:8.1_0": "Kathaṁ visabhāganimittato sati uppajjati?",
  "mil3.7.1:8.2_0": "Asukassa nāma vaṇṇo ediso, saddo ediso, gandho ediso, raso ediso, phoṭṭhabbo edisoti sarati,",
  "mil3.7.1:8.2_1": "evampi visabhāganimittatopi sati uppajjati.",
  "mil3.7.1:9.1_0": "Kathaṁ kathābhiññāṇato sati uppajjati?",
  "mil3.7.1:9.2_0": "Yo pakatiyā muṭṭhassatiko hoti, taṁ pare sarāpenti, tena so sarati,",
  "mil3.7.1:9.2_1": "evaṁ kathābhiññāṇato sati uppajjati.",
  "mil3.7.1:10.1_0": "Kathaṁ lakkhaṇato sati uppajjati?",
  "mil3.7.1:10.2_0": "Yo pakatiyā balībaddānaṁ aṅgena jānāti, lakkhaṇena jānāti,",
  "mil3.7.1:10.2_1": "evaṁ lakkhaṇato sati uppajjati.",
  "mil3.7.1:11.1_0": "Kathaṁ sāraṇato sati uppajjati?",
  "mil3.7.1:11.2_0": "Yo pakatiyā muṭṭhassatiko hoti, yo taṁ ‘sarāhi bho,",
  "mil3.7.1:11.2_1": "sarāhi bho’ti punappunaṁ sarāpeti, evaṁ sāraṇato sati uppajjati.",
  "mil3.7.1:12.1_0": "Kathaṁ muddāto sati uppajjati?",
  "mil3.7.1:12.2_0": "Lipiyā sikkhitattā jānāti ‘imassa akkharassa anantaraṁ imaṁ akkharaṁ kātabban’ti evaṁ muddāto sati uppajjati.",
  "mil3.7.1:13.1_0": "Kathaṁ gaṇanāto sati uppajjati?",
  "mil3.7.1:13.2_0": "Gaṇanāya sikkhitattā gaṇakā bahumpi gaṇenti, evaṁ gaṇanāto sati uppajjati.",
  "mil3.7.1:14.1_0": "Kathaṁ dhāraṇato sati uppajjati?",
  "mil3.7.1:14.2_0": "Dhāraṇāya sikkhitattā dhāraṇakā bahumpi dhārenti,",
  "mil3.7.1:14.2_1": "evaṁ dhāraṇato sati uppajjati.",
  "mil3.7.1:15.1_0": "Kathaṁ bhāvanāto sati uppajjati?",
  "mil3.7.1:15.2_0": "Idha bhikkhu anekavihitaṁ pubbenivāsaṁ anussarati, seyyathidaṁ—",
  "mil3.7.1:15.3_0": "ekampi jātiṁ dvepi jātiyo …pe…",
  "mil3.7.1:15.4_0": "iti sākāraṁ sauddesaṁ pubbenivāsaṁ anussarati,",
  "mil3.7.1:15.4_1": "evaṁ bhāvanāto sati uppajjati.",
  "mil3.7.1:16.1_0": "Kathaṁ potthakanibandhanato sati uppajjati?",
  "mil3.7.1:16.2_0": "Rājāno anusāsaniyaṁ assarantā etaṁ potthakaṁ āharathāti, tena potthakena anussaranti,",
  "mil3.7.1:16.2_1": "evaṁ potthakanibandhanato sati uppajjati.",
  "mil3.7.1:17.1_0": "Kathaṁ upanikkhepato sati uppajjati?",
  "mil3.7.1:17.2_0": "Upanikkhittaṁ bhaṇḍaṁ disvā sarati,",
  "mil3.7.1:17.2_1": "evaṁ upanikkhepato sati uppajjati.",
  "mil3.7.1:18.1_0": "Kathaṁ anubhūtato sati uppajjati?",
  "mil3.7.1:18.2_0": "Diṭṭhattā rūpaṁ sarati, sutattā saddaṁ sarati, ghāyitattā gandhaṁ sarati, sāyitattā rasaṁ sarati,",
  "mil3.7.1:18.2_1": "phuṭṭhattā phoṭṭhabbaṁ sarati, viññātattā dhammaṁ sarati,",
  "mil3.7.1:18.2_2": "evaṁ anubhūtato sati uppajjati.",
  "mil3.7.1:18.3_0": "Imehi kho, mahārāja,",
  "mil3.7.1:18.3_1": "sattarasahākārehi sati uppajjatī”ti.",
  "mil3.7.1:19.1_0": "“Kallosi, bhante nāgasenā”ti.",
  "mil3.7.1:20.1_0": "Satiuppajjanapañho paṭhamo."
}