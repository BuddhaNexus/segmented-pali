{
  "atk-s0102a9:0_0": "10. Pāyāsirājaññasuttavaṇṇanā",
  "atk-s0102a9:1_0": "406.Evaṁme sutanti pāyāsirājaññasuttaṁ.",
  "atk-s0102a9:1_1": "Tatrāyamapubbapadavaṇṇanā –",
  "atk-s0102a9:1_2": "āyasmāti piyavacanametaṁ.",
  "atk-s0102a9:1_3": "Kumārakassapoti tassa nāmaṁ.",
  "atk-s0102a9:1_4": "Kumārakāle pabbajitattā pana bhagavatā ‘‘kassapaṁ pakkosatha,",
  "atk-s0102a9:1_5": "idaṁ phalaṁ vā khādanīyaṁ vā kassapassa dethā’’ti vutte ‘‘katarakassapassā’’ti.",
  "atk-s0102a9:1_6": "‘‘Kumārakassapassā’’ti evaṁ gahitanāmattā tato paṭṭhāya vuḍḍhakālepi ‘‘kumārakassapo’’ tveva vuccati.",
  "atk-s0102a9:1_7": "Apica rañño posāvanikaputtattāpi taṁ kumārakassapoti sañjāniṁsu.",
  "atk-s0102a9:2_0": "Ayaṁ panassa pubbayogato paṭṭhāya āvibhāvakathā –",
  "atk-s0102a9:2_1": "thero kira padumuttarassa bhagavato kāle seṭṭhiputto ahosi.",
  "atk-s0102a9:2_2": "Athekadivasaṁ bhagavantaṁ citrakathiṁ ekaṁ attano sāvakaṁ etadagge ṭhapentaṁ disvā bhagavato sattāhaṁ",
  "atk-s0102a9:2_3": "dānaṁ datvā ‘‘ahampi bhagavā anāgate ekassa buddhassa ayaṁ thero viya citrakathī sāvako bhavāmī’’ti patthanaṁ",
  "atk-s0102a9:2_4": "katvā puññāni karonto kassapassa bhagavato sāsane pabbajitvā visesaṁ nibbattetuṁ nāsakkhi.",
  "atk-s0102a9:2_5": "Tadā kira parinibbutassa bhagavato sāsane osakkante pañca bhikkhū nisseṇiṁ bandhitvā pabbataṁ āruyha samaṇadhammaṁ akaṁsu.",
  "atk-s0102a9:2_6": "Saṅghatthero tatiyadivase arahattaṁ patto,",
  "atk-s0102a9:2_7": "anuthero catutthadivase anāgāmī ahosi,",
  "atk-s0102a9:2_8": "itare tayo visesaṁ nibbattetuṁ asakkontā devaloke nibbattā.",
  "atk-s0102a9:3_0": "Tesaṁ ekaṁ buddhantaraṁ devesu ca manussesu ca sampattiṁ anubhavantānaṁ eko takkasilāyaṁ rājakule nibbattitvā",
  "atk-s0102a9:3_1": "pakkusāti nāma rājā hutvā bhagavantaṁ uddissa pabbajitvā rājagahaṁ uddissa āgacchanto kumbhakārasālāyaṁ",
  "atk-s0102a9:3_2": "bhagavato dhammadesanaṁ sutvā anāgāmiphalaṁ patto.",
  "atk-s0102a9:3_3": "Eko ekasmiṁ samuddapaṭṭane kulaghare nibbattitvā nāvaṁ āruyha bhinnanāvo dārucīrāni nivāsetvā lābhasampattiṁ",
  "atk-s0102a9:3_4": "patto ‘‘ahaṁ arahā’’ti cittaṁ uppādetvā ‘‘na tvaṁ arahā, gaccha,",
  "atk-s0102a9:3_5": "satthāraṁ upasaṅkamitvā pañhaṁ pucchā’’ti atthakāmāya devatāya codito tathā katvā arahattaphalaṁ patto.",
  "atk-s0102a9:4_0": "Eko rājagahe ekissā kuladārikāya kucchimhi uppanno.",
  "atk-s0102a9:4_1": "Sā ca paṭhamaṁ mātāpitaro yācitvā pabbajjaṁ alabhamānā kulagharaṁ gantvā gabbhaṁ gaṇhi .",
  "atk-s0102a9:4_2": "Gabbhasaṇṭhitampi ajānanti sāmikaṁ ārādhetvā tena anuññātā bhikkhunīsu pabbajitā,",
  "atk-s0102a9:4_3": "tassā gabbhanimittaṁ disvā bhikkhuniyo devadattaṁ pucchiṁsu.",
  "atk-s0102a9:4_4": "So ‘‘assamaṇī’’ti āha.",
  "atk-s0102a9:4_5": "Dasabalaṁ pucchiṁsu.",
  "atk-s0102a9:4_6": "Satthā upālittheraṁ sampaṭicchāpesi.",
  "atk-s0102a9:4_7": "Thero sāvatthinagaravāsīni kulāni visākhañca upāsikaṁ pakkosāpetvā sodhento ‘‘pure laddho gabbho,",
  "atk-s0102a9:4_8": "pabbajjā arogā’’ti āha.",
  "atk-s0102a9:4_9": "Satthā ‘‘suvinicchitaṁ adhikaraṇa’’nti therassa sādhukāramadāsi.",
  "atk-s0102a9:4_10": "Sā bhikkhunī suvaṇṇabimbasadisaṁ puttaṁ vijāyi.",
  "atk-s0102a9:4_11": "Taṁ gahetvā rājā pasenadi kosalo posāpesi.",
  "atk-s0102a9:4_12": "‘‘Kassapo’’ti cassa nāmaṁ katvā aparabhāge alaṅkaritvā satthu santikaṁ netvā pabbājesi.",
  "atk-s0102a9:4_13": "Iti naṁ rañño posāvanikaputtattāpi ‘‘kumārakassapo’’ti sañjāniṁsūti.",
  "atk-s0102a9:4_14": "Taṁ ekadivasaṁ andhavane samaṇadhammaṁ karontaṁ atthakāmā devatā pañhe uggahāpetvā ‘‘ime pañhe bhagavantaṁ pucchā’’ti āha.",
  "atk-s0102a9:4_15": "Thero pañhe pucchitvā pañhavissajjanāvasāne arahattaṁ pāpuṇi.",
  "atk-s0102a9:4_16": "Bhagavāpi taṁ citrakathikānaṁ bhikkhūnaṁ aggaṭṭhāne ṭhapesi.",
  "atk-s0102a9:5_0": "Setabyāti tassa nagarassa nāmaṁ.",
  "atk-s0102a9:5_1": "Uttarena setabyanti setabyato uttaradisāya.",
  "atk-s0102a9:5_2": "Rājaññoti anabhisittakarājā.",
  "atk-s0102a9:5_3": "Diṭṭhigatanti diṭṭhiyeva.",
  "atk-s0102a9:5_4": "Yathā gūthagataṁ muttagatanti vutte na gūthādito aññaṁ atthi,",
  "atk-s0102a9:5_5": "evaṁ diṭṭhiyeva diṭṭhigataṁ.",
  "atk-s0102a9:5_6": "Itipi natthīti taṁ taṁ kāraṇaṁ apadisitvā evampi natthīti vadati. Purā…pe…",
  "atk-s0102a9:5_7": "saññāpetīti yāva na saññāpeti.",
  "atk-s0102a9:6_0": "Candimasūriyaupamāvaṇṇanā",
  "atk-s0102a9:7_0": "411.Ime bho, kassapa,",
  "atk-s0102a9:7_1": "candimasūriyāti so kira therena pucchito cintesi ‘‘ayaṁ samaṇo paṭhamaṁ candimasūriye upamaṁ āhari,",
  "atk-s0102a9:7_2": "candimasūriyasadiso bhavissati paññāya,",
  "atk-s0102a9:7_3": "anabhibhavanīyo aññena,",
  "atk-s0102a9:7_4": "sace panāhaṁ ‘candimasūriyā imasmiṁ loke’ti bhaṇissāmi,",
  "atk-s0102a9:7_5": "‘kiṁ nissitā ete,",
  "atk-s0102a9:7_6": "kittakapamāṇā,",
  "atk-s0102a9:7_7": "kittakaṁ uccā’tiādīhi paliveṭhessati.",
  "atk-s0102a9:7_8": "Ahaṁ kho panetaṁ nibbeṭhetuṁ na sakkhissāmi,",
  "atk-s0102a9:7_9": "‘parasmiṁ loke’ iccevassa kathessāmī’’ti.",
  "atk-s0102a9:7_10": "Tasmā evamāha.",
  "atk-s0102a9:8_0": "Bhagavā pana tato pubbe na cirasseva sudhābhojanīyajātakaṁ kathesi.",
  "atk-s0102a9:8_1": "Tattha ‘‘cande cando devaputto,",
  "atk-s0102a9:8_2": "sūriye sūriyo devaputto’’ti āgataṁ.",
  "atk-s0102a9:8_3": "Bhagavatā ca kathitaṁ jātakaṁ vā suttantaṁ vā sakalajambudīpe patthaṭaṁ hoti,",
  "atk-s0102a9:8_4": "tena so ‘‘ettha nivāsino devaputtā natthī’’ti na sakkā vattunti cintetvā devā te na manussāti āha.",
  "atk-s0102a9:9_0": "412.Atthi pana, rājañña,",
  "atk-s0102a9:9_1": "pariyāyoti atthi pana kāraṇanti pucchati.",
  "atk-s0102a9:9_2": "Ābādhikāti visabhāgavedanāsaṅkhātena ābādhena samannāgatā.",
  "atk-s0102a9:9_3": "Dukkhitāti dukkhappattā.",
  "atk-s0102a9:9_4": "Bāḷhagilānāti adhimattagilānā.",
  "atk-s0102a9:9_5": "Saddhāyikāti ahaṁ tumhe saddahāmi,",
  "atk-s0102a9:9_6": "tumhe mayhaṁ saddhāyikā saddhāyitabbavacanāti attho.",
  "atk-s0102a9:9_7": "Paccayikāti ahaṁ tumhe pattiyāmi,",
  "atk-s0102a9:9_8": "tumhe mayhaṁ paccayikā pattiyāyitabbāti attho.",
  "atk-s0102a9:10_0": "Corādiupamāvaṇṇanā",
  "atk-s0102a9:11_0": "413.Uddisitvāti tesaṁ attānañca paṭisāmitabhaṇḍakañca dassetvā,",
  "atk-s0102a9:11_1": "sampaṭicchāpetvāti attho.",
  "atk-s0102a9:11_2": "Vippalapantassāti ‘‘putto me, dhītā me,",
  "atk-s0102a9:11_3": "dhanaṁ me’’ti vividhaṁ palapantassa.",
  "atk-s0102a9:11_4": "Nirayapālesūti niraye kammakāraṇikasattesu.",
  "atk-s0102a9:11_5": "Ye pana ‘‘kammameva kammakāraṇaṁ karoti,",
  "atk-s0102a9:11_6": "natthi nirayapālā’’ti vadanti.",
  "atk-s0102a9:11_7": "Te ‘‘tamenaṁ,",
  "atk-s0102a9:11_8": "bhikkhave,",
  "atk-s0102a9:11_9": "nirayapālā’’ti devadūtasuttaṁ paṭibāhanti.",
  "atk-s0102a9:11_10": "Manussaloke rājakulesu kāraṇikamanussā viya hi niraye nirayapālā honti.",
  "atk-s0102a9:12_0": "415.Veḷupesikāhīti veḷuvilīvehi.",
  "atk-s0102a9:12_1": "Sunimmajjathāti yathā suṭṭhu nimmajjitaṁ hoti,",
  "atk-s0102a9:12_2": "evaṁ nimmajjatha,",
  "atk-s0102a9:12_3": "apanethāti attho.",
  "atk-s0102a9:13_0": "Asucīti amanāpo.",
  "atk-s0102a9:13_1": "Asucisaṅkhātoti asucikoṭṭhāsabhūto asucīti ñāto vā.",
  "atk-s0102a9:13_2": "Duggandhoti kuṇapagandho.",
  "atk-s0102a9:13_3": "Jegucchoti jigucchitabbayutto.",
  "atk-s0102a9:13_4": "Paṭikūloti dassaneneva paṭighāvaho.",
  "atk-s0102a9:13_5": "Ubbādhatīti divasassa dvikkhattuṁ nhatvā tikkhattuṁ vatthāni parivattetvā alaṅkatapaṭimaṇḍitānaṁ cakkavattiādīnampi",
  "atk-s0102a9:13_6": "manussānaṁ gandho yojanasate ṭhitānaṁ devatānaṁ kaṇṭhe āsattakuṇapaṁ viya bādhati.",
  "atk-s0102a9:14_0": "416.",
  "atk-s0102a9:14_1": "Puna pāṇātipātādipañcasīlāni samādāyavattentānaṁ vasena vadati.",
  "atk-s0102a9:14_2": "Tāvatiṁsānanti idañca dūre nibbattā tāva mā āgacchantu,",
  "atk-s0102a9:14_3": "ime kasmā na entīti vadati.",
  "atk-s0102a9:15_0": "418.Jaccandhūpamomaññe paṭibhāsīti jaccandho viya upaṭṭhāsi.",
  "atk-s0102a9:15_1": "Araññavanapatthānīti araññakaṅgayuttatāya araññāni,",
  "atk-s0102a9:15_2": "mahāvanasaṇḍatāya vanapatthāni.",
  "atk-s0102a9:15_3": "Pantānīti dūrāni.",
  "atk-s0102a9:16_0": "419.Kalyāṇadhammeti teneva sīlena sundaradhamme.",
  "atk-s0102a9:16_1": "Dukkhapaṭikūleti dukkhaṁ apatthente.",
  "atk-s0102a9:16_2": "Seyyo bhavissatīti paraloke sugatisukhaṁ bhavissatīti adhippāyo.",
  "atk-s0102a9:17_0": "420.Upavijaññāti upagatavijāyanakālā,",
  "atk-s0102a9:17_1": "paripakkagabbhā na cirasseva vijāyissatīti attho.",
  "atk-s0102a9:17_2": "Opabhoggā bhavissatīti pādaparicārikā bhavissati.",
  "atk-s0102a9:17_3": "Anayabyasananti mahādukkhaṁ.",
  "atk-s0102a9:17_4": "Ayoti sukhaṁ,",
  "atk-s0102a9:17_5": "na ayo anayo, dukkhaṁ.",
  "atk-s0102a9:17_6": "Tadetaṁ sabbaso sukhaṁ byasati vikkhipatīti byasanaṁ.",
  "atk-s0102a9:17_7": "Iti anayova byasanaṁ anayabyasanaṁ,",
  "atk-s0102a9:17_8": "mahādukkhanti attho.",
  "atk-s0102a9:17_9": "Ayonisoti anupāyena.",
  "atk-s0102a9:17_10": "Apakkaṁ na paripācentīti apariṇataṁ akhīṇaṁ āyuṁ antarāva na upacchindanti.",
  "atk-s0102a9:17_11": "Paripākaṁ āgamentīti āyuparipākakālaṁ āgamenti.",
  "atk-s0102a9:17_12": "Dhammasenāpatināpetaṁ vuttaṁ –",
  "atk-s0102a9:18_0": "‘‘Nābhinandāmi maraṇaṁ, nābhinandāmi jīvitaṁ;",
  "atk-s0102a9:19_0": "Kālañca paṭikaṅkhāmi, nibbisaṁ bhatako yathāti. (theragā. 1001)",
  "atk-s0102a9:20_0": "421.Ubbhinditvāti mattikālepaṁ bhinditvā.",
  "atk-s0102a9:21_0": "422.Rāmaṇeyyakanti ramaṇīyabhāvaṁ.",
  "atk-s0102a9:21_1": "Velāsikāti khiḍḍāparādhikā.",
  "atk-s0102a9:21_2": "Komārikāti taruṇadārikā.",
  "atk-s0102a9:21_3": "Tuyhaṁ jīvanti supinadassanakāle nikkhamantaṁ vā pavisantaṁ vā jīvaṁ api nu passanti.",
  "atk-s0102a9:21_4": "Idha cittācāraṁ ‘‘jīva’’nti gahetvā āha.",
  "atk-s0102a9:21_5": "So hi tattha jīvasaññīti.",
  "atk-s0102a9:22_0": "423.Jiyāyāti dhanujiyāya,",
  "atk-s0102a9:22_1": "gīvaṁ veṭhetvāti attho.",
  "atk-s0102a9:22_2": "Patthinnataroti thaddhataro.",
  "atk-s0102a9:22_3": "Iminā kiṁ dasseti?",
  "atk-s0102a9:22_4": "Tumhe jīvakāle sattassa pañcakkhandhāti vadanti,",
  "atk-s0102a9:22_5": "cavanakāle pana rūpakkhandhamattameva avasissati,",
  "atk-s0102a9:22_6": "tayo khandhā appavattā honti,",
  "atk-s0102a9:22_7": "viññāṇakkhandho gacchati.",
  "atk-s0102a9:22_8": "Avasiṭṭhena rūpakkhandhena lahutarena bhavitabbaṁ,",
  "atk-s0102a9:22_9": "garukataro ca hoti.",
  "atk-s0102a9:22_10": "Tasmā natthi koci kuhiṁ gantāti imamatthaṁ dasseti.",
  "atk-s0102a9:23_0": "424.Nibbutanti vūpasantatejaṁ.",
  "atk-s0102a9:24_0": "425.Anupahaccāti avināsetvā.",
  "atk-s0102a9:24_1": "Āmato hotīti addhamato marituṁ āraddho hoti.",
  "atk-s0102a9:24_2": "Odhunāthāti orato karotha.",
  "atk-s0102a9:24_3": "Sandhunāthāti parato karotha.",
  "atk-s0102a9:24_4": "Niddhunāthāti aparāparaṁ karotha.",
  "atk-s0102a9:24_5": "Tañcāyatanaṁ na paṭisaṁvedetīti tena cakkhunā taṁ rūpāyatanaṁ na vibhāveti.",
  "atk-s0102a9:24_6": "Esa nayo sabbattha.",
  "atk-s0102a9:25_0": "426.Saṅkhadhamoti saṅkhadhamako. Upalāpetvāti dhamitvā.",
  "atk-s0102a9:26_0": "428.Aggikoti aggiparicārako.",
  "atk-s0102a9:26_1": "Āpādeyyanti nipphādeyyaṁ,",
  "atk-s0102a9:26_2": "āyuṁ vā pāpuṇāpeyyaṁ.",
  "atk-s0102a9:26_3": "Poseyyanti bhojanādīhi bhareyyaṁ.",
  "atk-s0102a9:26_4": "Vaḍḍheyyanti vaḍḍhiṁ gameyyaṁ.",
  "atk-s0102a9:26_5": "Araṇīsahitanti araṇīyugaḷaṁ.",
  "atk-s0102a9:27_0": "429.Tirorājānopīti tiroraṭṭhe aññasmimpi janapade rājāno jānanti.",
  "atk-s0102a9:27_1": "Abyattoti avisado acheko.",
  "atk-s0102a9:27_2": "Kopenapīti ye maṁ evaṁ vakkhanti,",
  "atk-s0102a9:27_3": "tesu uppajjanakena kopenapi etaṁ diṭṭhigataṁ harissāmi pariharissāmīti gahetvā vicarissāmi.",
  "atk-s0102a9:27_4": "Makkhenāti tayā vuttayuttakāraṇamakkhalakkhaṇena makkhenāpi.",
  "atk-s0102a9:27_5": "Palāsenāti tayā saddhiṁ yugaggāhalakkhaṇena palāsenāpi.",
  "atk-s0102a9:28_0": "430.Haritakapaṇṇanti yaṁ kiñci haritakaṁ,",
  "atk-s0102a9:28_1": "antamaso allatiṇapaṇṇampi na hotīti attho.",
  "atk-s0102a9:28_2": "Sannaddhakalāpanti sannaddhadhanukalāpaṁ.",
  "atk-s0102a9:28_3": "Āsittodakāni vaṭumānīti paripuṇṇasalilā maggā ca kandarā ca.",
  "atk-s0102a9:28_4": "Yoggānīti balibadde.",
  "atk-s0102a9:29_0": "Bahunikkhantaroti bahunikkhanto ciranikkhantoti attho.",
  "atk-s0102a9:29_1": "Yathābhatena bhaṇḍenāti yaṁ vo tiṇakaṭṭhodakabhaṇḍakaṁ āropitaṁ,",
  "atk-s0102a9:29_2": "tena yathābhatena yathāropitena,",
  "atk-s0102a9:29_3": "yathāgahitenāti attho.",
  "atk-s0102a9:30_0": "Appasārānīti appagghāni. Paṇiyānīti bhaṇḍāni.",
  "atk-s0102a9:31_0": "Gūthabhārikādiupamāvaṇṇanā",
  "atk-s0102a9:32_0": "432.Mamaca sūkarabhattanti mama ca sūkarānaṁ idaṁ bhattaṁ.",
  "atk-s0102a9:32_1": "Uggharantanti upari gharantaṁ.",
  "atk-s0102a9:32_2": "Paggharantanti heṭṭhā parissavantaṁ.",
  "atk-s0102a9:32_3": "Tumhe khvettha bhaṇeti tumhe kho ettha bhaṇe.",
  "atk-s0102a9:32_4": "Ayameva vā pāṭho.",
  "atk-s0102a9:32_5": "Tathā hi pana me sūkarabhattanti tathā hi pana me ayaṁ gūtho sūkarānaṁ bhattaṁ.",
  "atk-s0102a9:33_0": "434.Āgatāgataṁ kaliṁ gilatīti āgatāgataṁ parājayaguḷaṁ gilati.",
  "atk-s0102a9:33_1": "Pajjohissāmīti pajjohanaṁ karissāmi,",
  "atk-s0102a9:33_2": "balikammaṁ karissāmīti attho.",
  "atk-s0102a9:33_3": "Akkhehi dibbissāmāti guḷehi kīḷissāma.",
  "atk-s0102a9:33_4": "Littaṁ paramena tejasāti paramatejena visena littaṁ.",
  "atk-s0102a9:34_0": "436.Gāmapaṭṭanti vuṭṭhitagāmapadeso vuccati.",
  "atk-s0102a9:34_1": "‘‘Gāmapada’’ntipi pāṭho,",
  "atk-s0102a9:34_2": "ayamevattho.",
  "atk-s0102a9:34_3": "Sāṇabhāranti sāṇavākabhāraṁ.",
  "atk-s0102a9:34_4": "Susannaddhoti subaddho.",
  "atk-s0102a9:34_5": "Tvaṁ pajānāhīti tvaṁ jāna.",
  "atk-s0102a9:34_6": "Sace gaṇhitukāmosi,",
  "atk-s0102a9:34_7": "gaṇhāhīti vuttaṁ hoti.",
  "atk-s0102a9:35_0": "Khomanti khomavākaṁ.",
  "atk-s0102a9:35_1": "Ayanti kāḷalohaṁ.",
  "atk-s0102a9:35_2": "Lohanti tambalohaṁ.",
  "atk-s0102a9:35_3": "Sajjhanti rajataṁ.",
  "atk-s0102a9:35_4": "Suvaṇṇanti suvaṇṇamāsakaṁ.",
  "atk-s0102a9:35_5": "Abhinandiṁsūti tussiṁsu.",
  "atk-s0102a9:36_0": "437.Attamanoti sakamano tuṭṭhacitto.",
  "atk-s0102a9:36_1": "Abhiraddhoti abhippasanno.",
  "atk-s0102a9:36_2": "Pañhāpaṭibhānānīti pañhupaṭṭhānāni.",
  "atk-s0102a9:36_3": "Paccanīkaṁ kattabbanti paccanīkaṁ paṭiviruddhaṁ viya kattabbaṁ amaññissaṁ,",
  "atk-s0102a9:36_4": "paṭilomagāhaṁ gahetvā aṭṭhāsinti attho.",
  "atk-s0102a9:37_0": "438.Saṅghātaṁ āpajjantīti saṅghātaṁ vināsaṁ maraṇaṁ āpajjanti.",
  "atk-s0102a9:37_1": "Na mahapphaloti vipākaphalena na mahapphalo hoti.",
  "atk-s0102a9:37_2": "Na mahānisaṁsoti guṇānisaṁsena mahānisaṁso na hoti.",
  "atk-s0102a9:37_3": "Na mahājutikoti ānubhāvajutiyā mahājutiko na hoti.",
  "atk-s0102a9:37_4": "Na mahāvipphāroti vipākavipphāratāya mahāvipphāro na hoti.",
  "atk-s0102a9:37_5": "Bījanaṅgalanti bījañca naṅgalañca.",
  "atk-s0102a9:37_6": "Dukkhetteti duṭṭhukhette nissārakhette.",
  "atk-s0102a9:37_7": "Dubbhūmeti visamabhūmibhāge.",
  "atk-s0102a9:37_8": "Patiṭṭhāpeyyāti ṭhapeyya.",
  "atk-s0102a9:37_9": "Khaṇḍānīti chinnabhinnāni.",
  "atk-s0102a9:37_10": "Pūtīnīti nissārāni.",
  "atk-s0102a9:37_11": "Vātātapahatānīti vātena ca ātapena ca hatāni pariyādinnatejāni.",
  "atk-s0102a9:37_12": "Asārādānīti taṇḍulasārādānarahitāni palālāni.",
  "atk-s0102a9:37_13": "Asukhasayitānīti yāni sukkhāpetvā koṭṭhe ākiritvā ṭhapitāni,",
  "atk-s0102a9:37_14": "tāni sukhasayitāni nāma.",
  "atk-s0102a9:37_15": "Etāni pana na tādisāni.",
  "atk-s0102a9:37_16": "Anuppaveccheyyāti anupaveseyya,",
  "atk-s0102a9:37_17": "na sammā vasseyya,",
  "atk-s0102a9:37_18": "anvaddhamāsaṁ anudasāhaṁ anupañcāhaṁ na vasseyyāti attho.",
  "atk-s0102a9:37_19": "Api nu tānīti api nu evaṁ khettabījavuṭṭhidose sati tāni bījāni aṅkuramūlapattādīhi uddhaṁ vuddhiṁ heṭṭhā",
  "atk-s0102a9:37_20": "virūḷhiṁ samantato ca vepullaṁ āpajjeyyunti .",
  "atk-s0102a9:37_21": "Evarūpo kho rājañña yaññoti evarūpaṁ rājañña dānaṁ parūpaghātena uppāditapaccayatopi dāyakatopi pariggāhakatopi avisuddhattā na mahapphalaṁ hoti.",
  "atk-s0102a9:38_0": "Evarūpo kho rājañña yaññoti evarūpaṁ rājaññadānaṁ aparūpaghātena uppannapaccayatopi aparūpaghātitāya",
  "atk-s0102a9:38_1": "sīlavantadāyakatopi sammādiṭṭhiādiguṇasampannapaṭiggāhakatopi mahapphalaṁ hoti.",
  "atk-s0102a9:38_2": "Sace pana guṇātirekaṁ nirodhā vuṭṭhitaṁ paṭiggāhakaṁ labhati,",
  "atk-s0102a9:38_3": "cetanā ca vipulā hoti,",
  "atk-s0102a9:38_4": "diṭṭheva dhamme vipākaṁ detīti.",
  "atk-s0102a9:39_0": "439.",
  "atk-s0102a9:39_1": "Imaṁ pana therassa dhammakathaṁ sutvā pāyāsirājañño theraṁ nimantetvā sattāhaṁ therassa mahādānaṁ datvā tato paṭṭhāya mahājanassa dānaṁ paṭṭhapesi.",
  "atk-s0102a9:39_2": "Taṁ sandhāya atha kho pāyāsi rājaññotiādi vuttaṁ.",
  "atk-s0102a9:39_3": "Tattha kaṇājakanti sakuṇḍakaṁ uttaṇḍulabhattaṁ.",
  "atk-s0102a9:39_4": "Bilaṅgadutiyanti kañjikadutiyaṁ.",
  "atk-s0102a9:39_5": "Dhorakāni ca vatthānīti thūlāni ca vatthāni.",
  "atk-s0102a9:39_6": "Guḷavālakānīti guḷadasāni,",
  "atk-s0102a9:39_7": "puñjapuñjavasena ṭhitamahantadasānīti attho.",
  "atk-s0102a9:39_8": "Evaṁ anuddisatīti evaṁ upadisati.",
  "atk-s0102a9:39_9": "Pādāpīti pādenapi.",
  "atk-s0102a9:40_0": "440.Asakkaccanti saddhāvirahitaṁ assaddhadānaṁ.",
  "atk-s0102a9:40_1": "Asahatthāti na sahatthena.",
  "atk-s0102a9:40_2": "Acittīkatanti cittīkāravirahitaṁ,",
  "atk-s0102a9:40_3": "na cittīkārampi paccupaṭṭhāpetvā na paṇītacittaṁ katvā adāsi.",
  "atk-s0102a9:40_4": "Apaviddhanti chaḍḍitaṁ vippatitaṁ.",
  "atk-s0102a9:40_5": "Suññaṁ serīsakanti serīsakaṁ nāma ekaṁ tucchaṁ rajatavimānaṁ upagato.",
  "atk-s0102a9:40_6": "Tassa kira dvāre mahāsirīsarukkho,",
  "atk-s0102a9:40_7": "tena taṁ ‘‘serīsaka’’nti vuccati.",
  "atk-s0102a9:41_0": "441.Āyasmāgavaṁpatīti thero kira pubbe manussakāle gopāladārakānaṁ jeṭṭhako hutvā mahato sirīsassa mūlaṁ",
  "atk-s0102a9:41_1": "sodhetvā vālikaṁ okiritvā ekaṁ piṇḍapātikattheraṁ rukkhamūle nisīdāpetvā attanā laddhaṁ āhāraṁ datvā",
  "atk-s0102a9:41_2": "tato cuto tassānubhāvena tasmiṁ rajatavimāne nibbatti.",
  "atk-s0102a9:41_3": "Sirīsarukkho vimānadvāre aṭṭhāsi.",
  "atk-s0102a9:41_4": "So paññāsāya vassehi phalati,",
  "atk-s0102a9:41_5": "tato paññāsa vassāni gatānīti devaputto saṁvegaṁ āpajjati.",
  "atk-s0102a9:41_6": "So aparena samayena amhākaṁ bhagavato kāle manussesu nibbattitvā satthu dhammakathaṁ sutvā arahattaṁ patto.",
  "atk-s0102a9:41_7": "Pubbāciṇṇavasena pana divāvihāratthāya tadeva vimānaṁ abhiṇhaṁ gacchati,",
  "atk-s0102a9:41_8": "taṁ kirassa utusukhaṁ hoti.",
  "atk-s0102a9:41_9": "Taṁ sandhāya ‘‘tena kho pana samayena āyasmā gavaṁpatī’’tiādi vuttaṁ.",
  "atk-s0102a9:42_0": "Sosakkaccaṁ dānaṁ datvāti so parassa santakampi dānaṁ sakkaccaṁ datvā.",
  "atk-s0102a9:42_1": "Evamārocesīti ‘‘sakkaccaṁ dānaṁ dethā’’tiādinā nayena ārocesi.",
  "atk-s0102a9:42_2": "Tañca pana therassa ārocanaṁ sutvā mahājano sakkaccaṁ dānaṁ datvā devaloke nibbatto.",
  "atk-s0102a9:42_3": "Pāyāsissa pana rājaññassa paricārakā sakkaccaṁ dānaṁ datvāpi nikantivasena gantvā tasseva santike nibbattā.",
  "atk-s0102a9:42_4": "Taṁ kira disācārikavimānaṁ vaṭṭaniaṭaviyaṁ ahosi.",
  "atk-s0102a9:42_5": "Pāyāsidevaputto ca ekadivasaṁ vāṇijakānaṁ dassetvā attano katakammaṁ kathesīti.",
  "atk-s0102a9:43_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a9:44_0": "Pāyāsirājaññasuttavaṇṇanā niṭṭhitā.",
  "atk-s0102a9:45_0": "Niṭṭhitā ca mahāvaggassatthavaṇṇanā.",
  "atk-s0102a9:46_0": "Mahāvaggaṭṭhakathā niṭṭhitā."
}