{
  "mn68:0.1_0": "Majjhima Nikāya 68 ",
  "mn68:0.2_0": "Naḷakapānasutta ",
  "mn68:1.1_0": "Evaṁ me sutaṁ—",
  "mn68:1.2_0": "ekaṁ samayaṁ bhagavā kosalesu viharati naḷakapāne palāsavane. ",
  "mn68:2.1_0": "Tena kho pana samayena sambahulā abhiññātā abhiññātā kulaputtā bhagavantaṁ uddissa saddhā agārasmā anagāriyaṁ pabbajitā honti—",
  "mn68:2.2_0": "āyasmā ca anuruddho,",
  "mn68:2.2_1": "āyasmā ca bhaddiyo,",
  "mn68:2.2_2": "āyasmā ca kimilo,",
  "mn68:2.2_3": "āyasmā ca bhagu,",
  "mn68:2.2_4": "āyasmā ca koṇḍañño,",
  "mn68:2.2_5": "āyasmā ca revato,",
  "mn68:2.2_6": "āyasmā ca ānando,",
  "mn68:2.2_7": "aññe ca abhiññātā abhiññātā kulaputtā.",
  "mn68:3.1_0": "Tena kho pana samayena bhagavā bhikkhusaṅghaparivuto abbhokāse nisinno hoti. ",
  "mn68:3.2_0": "Atha kho bhagavā te kulaputte ārabbha bhikkhū āmantesi: ",
  "mn68:3.3_0": "“ye te,",
  "mn68:3.3_1": "bhikkhave,",
  "mn68:3.3_2": "kulaputtā mamaṁ uddissa saddhā agārasmā anagāriyaṁ pabbajitā, kacci te,",
  "mn68:3.3_3": "bhikkhave,",
  "mn68:3.3_4": "bhikkhū abhiratā brahmacariye”ti?",
  "mn68:3.4_0": "Evaṁ vutte, te bhikkhū tuṇhī ahesuṁ. ",
  "mn68:3.5_0": "Dutiyampi kho bhagavā te kulaputte ārabbha bhikkhū āmantesi: ",
  "mn68:3.6_0": "“ye te,",
  "mn68:3.6_1": "bhikkhave,",
  "mn68:3.6_2": "kulaputtā mamaṁ uddissa saddhā agārasmā anagāriyaṁ pabbajitā, kacci te,",
  "mn68:3.6_3": "bhikkhave,",
  "mn68:3.6_4": "bhikkhū abhiratā brahmacariye”ti?",
  "mn68:3.7_0": "Dutiyampi kho te bhikkhū tuṇhī ahesuṁ. ",
  "mn68:3.8_0": "Tatiyampi kho bhagavā te kulaputte ārabbha bhikkhū āmantesi: ",
  "mn68:3.9_0": "“ye te,",
  "mn68:3.9_1": "bhikkhave,",
  "mn68:3.9_2": "kulaputtā mamaṁ uddissa saddhā agārasmā anagāriyaṁ pabbajitā, kacci te,",
  "mn68:3.9_3": "bhikkhave,",
  "mn68:3.9_4": "bhikkhū abhiratā brahmacariye”ti?",
  "mn68:3.10_0": "Tatiyampi kho te bhikkhū tuṇhī ahesuṁ. ",
  "mn68:4.1_0": "Atha kho bhagavato etadahosi: ",
  "mn68:4.2_0": "“yannūnāhaṁ te kulaputte puccheyyan”ti. ",
  "mn68:4.3_0": "Atha kho bhagavā āyasmantaṁ anuruddhaṁ āmantesi: ",
  "mn68:4.4_0": "“kacci tumhe, anuruddhā, abhiratā brahmacariye”ti? ",
  "mn68:4.5_0": "“Taggha mayaṁ, bhante, abhiratā brahmacariye”ti. ",
  "mn68:5.1_0": "“Sādhu sādhu, anuruddhā. ",
  "mn68:5.2_0": "Etaṁ kho,",
  "mn68:5.2_1": "anuruddhā,",
  "mn68:5.2_2": "tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ yaṁ tumhe abhirameyyātha brahmacariye.",
  "mn68:5.3_0": "Yena tumhe,",
  "mn68:5.3_1": "anuruddhā,",
  "mn68:5.3_2": "bhadrena yobbanena samannāgatā paṭhamena vayasā susukāḷakesā kāme paribhuñjeyyātha tena tumhe,",
  "mn68:5.3_3": "anuruddhā,",
  "mn68:5.3_4": "bhadrenapi yobbanena samannāgatā paṭhamena vayasā susukāḷakesā agārasmā anagāriyaṁ pabbajitā.",
  "mn68:5.4_0": "Te ca kho pana tumhe,",
  "mn68:5.4_1": "anuruddhā,",
  "mn68:5.4_2": "neva rājābhinītā agārasmā anagāriyaṁ pabbajitā,",
  "mn68:5.4_3": "na corābhinītā agārasmā anagāriyaṁ pabbajitā,",
  "mn68:5.4_4": "na iṇaṭṭā agārasmā anagāriyaṁ pabbajitā,",
  "mn68:5.4_5": "na bhayaṭṭā agārasmā anagāriyaṁ pabbajitā,",
  "mn68:5.4_6": "nājīvikāpakatā agārasmā anagāriyaṁ pabbajitā.",
  "mn68:5.5_0": "Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi,",
  "mn68:5.5_1": "dukkhotiṇṇo dukkhapareto;",
  "mn68:5.6_0": "appeva nāma imassa kevalassa dukkhakkhandhassa antakiriyā paññāyethāti—",
  "mn68:5.7_0": "nanu tumhe, anuruddhā, evaṁ saddhā agārasmā anagāriyaṁ pabbajitā”ti? ",
  "mn68:5.8_0": "“Evaṁ, bhante”. ",
  "mn68:6.1_0": "“Evaṁ pabbajitena ca pana, anuruddhā, kulaputtena kimassa karaṇīyaṁ? ",
  "mn68:6.2_0": "Vivekaṁ,",
  "mn68:6.2_1": "anuruddhā,",
  "mn68:6.2_2": "kāmehi vivekaṁ akusalehi dhammehi pītisukhaṁ nādhigacchati aññaṁ vā tato santataraṁ,",
  "mn68:6.2_3": "tassa abhijjhāpi cittaṁ pariyādāya tiṭṭhati,",
  "mn68:6.2_4": "byāpādopi cittaṁ pariyādāya tiṭṭhati,",
  "mn68:6.2_5": "thinamiddhampi cittaṁ pariyādāya tiṭṭhati uddhaccakukkuccampi cittaṁ pariyādāya tiṭṭhati,",
  "mn68:6.2_6": "vicikicchāpi cittaṁ pariyādāya tiṭṭhati,",
  "mn68:6.2_7": "aratīpi cittaṁ pariyādāya tiṭṭhati,",
  "mn68:6.2_8": "tandīpi cittaṁ pariyādāya tiṭṭhati.",
  "mn68:6.3_0": "Vivekaṁ,",
  "mn68:6.3_1": "anuruddhā,",
  "mn68:6.3_2": "kāmehi vivekaṁ akusalehi dhammehi pītisukhaṁ nādhigacchati aññaṁ vā tato santataraṁ.",
  "mn68:6.4_0": "Vivekaṁ,",
  "mn68:6.4_1": "anuruddhā,",
  "mn68:6.4_2": "kāmehi vivekaṁ akusalehi dhammehi pītisukhaṁ adhigacchati aññaṁ vā tato santataraṁ,",
  "mn68:6.4_3": "tassa abhijjhāpi cittaṁ na pariyādāya tiṭṭhati,",
  "mn68:6.4_4": "byāpādopi cittaṁ na pariyādāya tiṭṭhati,",
  "mn68:6.4_5": "thinamiddhampi cittaṁ na pariyādāya tiṭṭhati,",
  "mn68:6.4_6": "uddhaccakukkuccampi cittaṁ na pariyādāya tiṭṭhati,",
  "mn68:6.4_7": "vicikicchāpi cittaṁ na pariyādāya tiṭṭhati,",
  "mn68:6.4_8": "aratīpi cittaṁ na pariyādāya tiṭṭhati,",
  "mn68:6.4_9": "tandīpi cittaṁ na pariyādāya tiṭṭhati.",
  "mn68:6.5_0": "Vivekaṁ,",
  "mn68:6.5_1": "anuruddhā,",
  "mn68:6.5_2": "kāmehi vivekaṁ akusalehi dhammehi pītisukhaṁ adhigacchati aññaṁ vā tato santataraṁ.",
  "mn68:7.1_0": "Kinti vo, anuruddhā, mayi hoti: ",
  "mn68:7.2_0": "‘ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā,",
  "mn68:7.2_1": "appahīnā te tathāgatassa;",
  "mn68:7.3_0": "tasmā tathāgato saṅkhāyekaṁ paṭisevati,",
  "mn68:7.3_1": "saṅkhāyekaṁ adhivāseti,",
  "mn68:7.3_2": "saṅkhāyekaṁ parivajjeti,",
  "mn68:7.3_3": "saṅkhāyekaṁ vinodetī’”ti?",
  "mn68:7.4_0": "“Na kho no, bhante, bhagavati evaṁ hoti: ",
  "mn68:7.5_0": "‘ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā,",
  "mn68:7.5_1": "appahīnā te tathāgatassa;",
  "mn68:7.6_0": "tasmā tathāgato saṅkhāyekaṁ paṭisevati,",
  "mn68:7.6_1": "saṅkhāyekaṁ adhivāseti,",
  "mn68:7.6_2": "saṅkhāyekaṁ parivajjeti,",
  "mn68:7.6_3": "saṅkhāyekaṁ vinodetī’ti.",
  "mn68:7.7_0": "Evaṁ kho no, bhante, bhagavati hoti: ",
  "mn68:7.8_0": "‘ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā,",
  "mn68:7.8_1": "pahīnā te tathāgatassa;",
  "mn68:7.9_0": "tasmā tathāgato saṅkhāyekaṁ paṭisevati,",
  "mn68:7.9_1": "saṅkhāyekaṁ adhivāseti,",
  "mn68:7.9_2": "saṅkhāyekaṁ parivajjeti,",
  "mn68:7.9_3": "saṅkhāyekaṁ vinodetī’”ti.",
  "mn68:7.10_0": "“Sādhu sādhu, anuruddhā. ",
  "mn68:7.11_0": "Tathāgatassa,",
  "mn68:7.11_1": "anuruddhā,",
  "mn68:7.11_2": "ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā,",
  "mn68:7.11_3": "pahīnā te ucchinnamūlā tālāvatthukatā anabhāvaṅkatā āyatiṁ anuppādadhammā.",
  "mn68:7.12_0": "Seyyathāpi, anuruddhā, tālo matthakacchinno abhabbo punavirūḷhiyā; ",
  "mn68:7.13_0": "evameva kho,",
  "mn68:7.13_1": "anuruddhā,",
  "mn68:7.13_2": "tathāgatassa ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā,",
  "mn68:7.13_3": "pahīnā te ucchinnamūlā tālāvatthukatā anabhāvaṅkatā āyatiṁ anuppādadhammā;",
  "mn68:7.14_0": "tasmā tathāgato saṅkhāyekaṁ paṭisevati,",
  "mn68:7.14_1": "saṅkhāyekaṁ adhivāseti,",
  "mn68:7.14_2": "saṅkhāyekaṁ parivajjeti,",
  "mn68:7.14_3": "saṅkhāyekaṁ vinodeti.",
  "mn68:8.1_0": "Taṁ kiṁ maññasi, anuruddhā, ",
  "mn68:8.2_0": "kaṁ atthavasaṁ sampassamāno tathāgato sāvake abbhatīte kālaṅkate upapattīsu byākaroti: ",
  "mn68:8.3_0": "‘asu amutra upapanno; asu amutra upapanno’”ti? ",
  "mn68:8.4_0": "“Bhagavaṁmūlakā no, bhante,",
  "mn68:8.4_1": "dhammā bhagavaṁnettikā bhagavaṁpaṭisaraṇā.",
  "mn68:8.4_2": "Sādhu vata, bhante,",
  "mn68:8.4_3": "bhagavantaṁyeva paṭibhātu etassa bhāsitassa attho.",
  "mn68:8.4_4": "Bhagavato sutvā bhikkhū dhāressantī”ti.",
  "mn68:9.1_0": "“Na kho,",
  "mn68:9.1_1": "anuruddhā,",
  "mn68:9.1_2": "tathāgato janakuhanatthaṁ na janalapanatthaṁ na lābhasakkārasilokānisaṁsatthaṁ na ‘iti maṁ jano jānātū’ti",
  "mn68:9.1_3": "sāvake abbhatīte kālaṅkate upapattīsu byākaroti:",
  "mn68:9.2_0": "‘asu amutra upapanno, asu amutra upapanno’ti. ",
  "mn68:9.3_0": "Santi ca kho, anuruddhā, kulaputtā saddhā uḷāravedā uḷārapāmojjā. ",
  "mn68:9.4_0": "Te taṁ sutvā tadatthāya cittaṁ upasaṁharanti. ",
  "mn68:9.5_0": "Tesaṁ taṁ, anuruddhā, hoti dīgharattaṁ hitāya sukhāya. ",
  "mn68:10.1_0": "Idhānuruddhā, bhikkhu suṇāti: ",
  "mn68:10.2_0": "‘itthannāmo bhikkhu kālaṅkato; ",
  "mn68:10.3_0": "so bhagavatā byākato—",
  "mn68:10.4_0": "aññāya saṇṭhahī’ti. ",
  "mn68:10.5_0": "So kho panassa āyasmā sāmaṁ diṭṭho vā hoti anussavassuto vā: ",
  "mn68:10.6_0": "‘evaṁsīlo so āyasmā ahosi itipi,",
  "mn68:10.6_1": "evaṁdhammo so āyasmā ahosi itipi,",
  "mn68:10.6_2": "evaṁpañño so āyasmā ahosi itipi,",
  "mn68:10.6_3": "evaṁvihārī so āyasmā ahosi itipi,",
  "mn68:10.6_4": "evaṁvimutto so āyasmā ahosi itipī’ti.",
  "mn68:10.7_0": "So tassa saddhañca sīlañca sutañca cāgañca paññañca anussaranto tadatthāya cittaṁ upasaṁharati. ",
  "mn68:10.8_0": "Evampi kho, anuruddhā, bhikkhuno phāsuvihāro hoti. ",
  "mn68:11.1_0": "Idhānuruddhā, bhikkhu suṇāti: ",
  "mn68:11.2_0": "‘itthannāmo bhikkhu kālaṅkato; ",
  "mn68:11.3_0": "so bhagavatā byākato—",
  "mn68:11.4_0": "pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā’ti. ",
  "mn68:11.5_0": "So kho panassa āyasmā sāmaṁ diṭṭho vā hoti anussavassuto vā: ",
  "mn68:11.6_0": "‘evaṁsīlo so āyasmā ahosi itipi,",
  "mn68:11.6_1": "evaṁdhammo …pe…",
  "mn68:11.6_2": "evaṁpañño …",
  "mn68:11.6_3": "evaṁvihārī …",
  "mn68:11.6_4": "evaṁvimutto so āyasmā ahosi itipī’ti.",
  "mn68:11.7_0": "So tassa saddhañca sīlañca sutañca cāgañca paññañca anussaranto tadatthāya cittaṁ upasaṁharati. ",
  "mn68:11.8_0": "Evampi kho, anuruddhā, bhikkhuno phāsuvihāro hoti. ",
  "mn68:12.1_0": "Idhānuruddhā, bhikkhu suṇāti: ",
  "mn68:12.2_0": "‘itthannāmo bhikkhu kālaṅkato; ",
  "mn68:12.3_0": "so bhagavatā byākato—",
  "mn68:12.4_0": "tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī sakideva imaṁ lokaṁ āgantvā dukkhassantaṁ karissatī’ti. ",
  "mn68:12.5_0": "So kho panassa āyasmā sāmaṁ diṭṭho vā hoti anussavassuto vā: ",
  "mn68:12.6_0": "‘evaṁsīlo so āyasmā ahosi itipi,",
  "mn68:12.6_1": "evaṁdhammo …pe…",
  "mn68:12.6_2": "evaṁpañño …",
  "mn68:12.6_3": "evaṁvihārī …",
  "mn68:12.6_4": "evaṁvimutto so āyasmā ahosi itipī’ti.",
  "mn68:12.7_0": "So tassa saddhañca sīlañca sutañca cāgañca paññañca anussaranto tadatthāya cittaṁ upasaṁharati. ",
  "mn68:12.8_0": "Evampi kho, anuruddhā, bhikkhuno phāsuvihāro hoti. ",
  "mn68:13.1_0": "Idhānuruddhā, bhikkhu suṇāti: ",
  "mn68:13.2_0": "‘itthannāmo bhikkhu kālaṅkato; ",
  "mn68:13.3_0": "so bhagavatā byākato—",
  "mn68:13.4_0": "tiṇṇaṁ saṁyojanānaṁ parikkhayā sotāpanno avinipātadhammo niyato sambodhiparāyaṇo’ti. ",
  "mn68:13.5_0": "So kho panassa āyasmā sāmaṁ diṭṭho vā hoti anussavassuto vā: ",
  "mn68:13.6_0": "‘evaṁsīlo so āyasmā ahosi itipi,",
  "mn68:13.6_1": "evaṁdhammo …pe…",
  "mn68:13.6_2": "evaṁpañño …",
  "mn68:13.6_3": "evaṁvihārī …",
  "mn68:13.6_4": "evaṁvimutto so āyasmā ahosi itipī’ti.",
  "mn68:13.7_0": "So tassa saddhañca sīlañca sutañca cāgañca paññañca anussaranto tadatthāya cittaṁ upasaṁharati. ",
  "mn68:13.8_0": "Evampi kho, anuruddhā, bhikkhuno phāsuvihāro hoti. ",
  "mn68:14.1_0": "Idhānuruddhā, bhikkhunī suṇāti: ",
  "mn68:14.2_0": "‘itthannāmā bhikkhunī kālaṅkatā; ",
  "mn68:14.3_0": "sā bhagavatā byākatā—",
  "mn68:14.4_0": "aññāya saṇṭhahī’ti. ",
  "mn68:14.5_0": "Sā kho panassā bhaginī sāmaṁ diṭṭhā vā hoti anussavassutā vā: ",
  "mn68:14.6_0": "‘evaṁsīlā sā bhaginī ahosi itipi,",
  "mn68:14.6_1": "evaṁdhammā sā bhaginī ahosi itipi,",
  "mn68:14.6_2": "evaṁpaññā sā bhaginī ahosi itipi,",
  "mn68:14.6_3": "evaṁvihārinī sā bhaginī ahosi itipi,",
  "mn68:14.6_4": "evaṁvimuttā sā bhaginī ahosi itipī’ti.",
  "mn68:14.7_0": "Sā tassā saddhañca sīlañca sutañca cāgañca paññañca anussarantī tadatthāya cittaṁ upasaṁharati. ",
  "mn68:14.8_0": "Evampi kho, anuruddhā, bhikkhuniyā phāsuvihāro hoti. ",
  "mn68:15.1_0": "Idhānuruddhā, bhikkhunī suṇāti: ",
  "mn68:15.2_0": "‘itthannāmā bhikkhunī kālaṅkatā; ",
  "mn68:15.3_0": "sā bhagavatā byākatā—",
  "mn68:15.4_0": "pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyinī anāvattidhammā tasmā lokā’ti. ",
  "mn68:15.5_0": "Sā kho panassā bhaginī sāmaṁ diṭṭhā vā hoti anussavassutā vā: ",
  "mn68:15.6_0": "‘evaṁsīlā sā bhaginī ahosi itipi,",
  "mn68:15.6_1": "evaṁdhammā …pe…",
  "mn68:15.6_2": "evaṁpaññā …",
  "mn68:15.6_3": "evaṁvihārinī …",
  "mn68:15.6_4": "evaṁvimuttā sā bhaginī ahosi itipī’ti.",
  "mn68:15.7_0": "Sā tassā saddhañca sīlañca sutañca cāgañca paññañca anussarantī tadatthāya cittaṁ upasaṁharati. ",
  "mn68:15.8_0": "Evampi kho, anuruddhā, bhikkhuniyā phāsuvihāro hoti. ",
  "mn68:16.1_0": "Idhānuruddhā, bhikkhunī suṇāti: ",
  "mn68:16.2_0": "‘itthannāmā bhikkhunī kālaṅkatā; ",
  "mn68:16.3_0": "sā bhagavatā byākatā—",
  "mn68:16.4_0": "tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāminī sakideva imaṁ lokaṁ āgantvā dukkhassantaṁ karissatī’ti. ",
  "mn68:16.5_0": "Sā kho panassā bhaginī sāmaṁ diṭṭhā vā hoti anussavassutā vā: ",
  "mn68:16.6_0": "‘evaṁsīlā sā bhaginī ahosi itipi,",
  "mn68:16.6_1": "evaṁdhammā …pe…",
  "mn68:16.6_2": "evaṁpaññā …",
  "mn68:16.6_3": "evaṁvihārinī …",
  "mn68:16.6_4": "evaṁvimuttā sā bhaginī ahosi itipī’ti.",
  "mn68:16.7_0": "Sā tassā saddhañca sīlañca sutañca cāgañca paññañca anussarantī tadatthāya cittaṁ upasaṁharati. ",
  "mn68:16.8_0": "Evampi kho, anuruddhā, bhikkhuniyā phāsuvihāro hoti. ",
  "mn68:17.1_0": "Idhānuruddhā, bhikkhunī suṇāti: ",
  "mn68:17.2_0": "‘itthannāmā bhikkhunī kālaṅkatā; ",
  "mn68:17.3_0": "sā bhagavatā byākatā—",
  "mn68:17.4_0": "tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā’ti. ",
  "mn68:17.5_0": "Sā kho panassā bhaginī sāmaṁ diṭṭhā vā hoti anussavassutā vā: ",
  "mn68:17.6_0": "‘evaṁsīlā sā bhaginī ahosi itipi,",
  "mn68:17.6_1": "evaṁdhammā …",
  "mn68:17.6_2": "evaṁpaññā …",
  "mn68:17.6_3": "evaṁvihārinī …",
  "mn68:17.6_4": "evaṁvimuttā sā bhaginī ahosi itipī’ti.",
  "mn68:17.7_0": "Sā tassā saddhañca sīlañca sutañca cāgañca paññañca anussarantī tadatthāya cittaṁ upasaṁharati. ",
  "mn68:17.8_0": "Evampi kho, anuruddhā, bhikkhuniyā phāsuvihāro hoti. ",
  "mn68:18.1_0": "Idhānuruddhā, upāsako suṇāti: ",
  "mn68:18.2_0": "‘itthannāmo upāsako kālaṅkato; ",
  "mn68:18.3_0": "so bhagavatā byākato—",
  "mn68:18.4_0": "pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā’ti. ",
  "mn68:18.5_0": "So kho panassa āyasmā sāmaṁ diṭṭho vā hoti anussavassuto vā: ",
  "mn68:18.6_0": "‘evaṁsīlo so āyasmā ahosi itipi,",
  "mn68:18.6_1": "evaṁdhammo so āyasmā ahosi itipi,",
  "mn68:18.6_2": "evaṁpañño so āyasmā ahosi itipi,",
  "mn68:18.6_3": "evaṁvihārī so āyasmā ahosi itipi,",
  "mn68:18.6_4": "evaṁvimutto so āyasmā ahosi itipī’ti.",
  "mn68:18.7_0": "So tassa saddhañca sutañca cāgañca paññañca anussaranto tadatthāya cittaṁ upasaṁharati. ",
  "mn68:18.8_0": "Evampi kho, anuruddhā, upāsakassa phāsuvihāro hoti. ",
  "mn68:19.1_0": "Idhānuruddhā, upāsako suṇāti: ",
  "mn68:19.2_0": "‘itthannāmo upāsako kālaṅkato; ",
  "mn68:19.3_0": "so bhagavatā byākato—",
  "mn68:19.4_0": "tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī sakideva imaṁ lokaṁ āgantvā dukkhassantaṁ karissatī’ti. ",
  "mn68:19.5_0": "So kho panassa āyasmā sāmaṁ diṭṭho vā hoti anussavassuto vā: ",
  "mn68:19.6_0": "‘evaṁsīlo so āyasmā ahosi itipi,",
  "mn68:19.6_1": "evaṁdhammo …",
  "mn68:19.6_2": "evaṁpañño …",
  "mn68:19.6_3": "evaṁvihārī …",
  "mn68:19.6_4": "evaṁvimutto so āyasmā ahosi itipī’ti.",
  "mn68:19.7_0": "So tassa saddhañca sīlañca sutañca cāgañca paññañca anussaranto tadatthāya cittaṁ upasaṁharati. ",
  "mn68:19.8_0": "Evampi kho, anuruddhā, upāsakassa phāsuvihāro hoti. ",
  "mn68:20.1_0": "Idhānuruddhā, upāsako suṇāti: ",
  "mn68:20.2_0": "‘itthannāmo upāsako kālaṅkato; ",
  "mn68:20.3_0": "so bhagavatā byākato—",
  "mn68:20.4_0": "tiṇṇaṁ saṁyojanānaṁ parikkhayā sotāpanno avinipātadhammo niyato sambodhiparāyaṇo’ti. ",
  "mn68:20.5_0": "So kho panassa āyasmā sāmaṁ diṭṭho vā hoti anussavassuto vā: ",
  "mn68:20.6_0": "‘evaṁsīlo so āyasmā ahosi itipi,",
  "mn68:20.6_1": "evaṁdhammo …",
  "mn68:20.6_2": "evaṁpañño …",
  "mn68:20.6_3": "evaṁvihārī …",
  "mn68:20.6_4": "evaṁvimutto so āyasmā ahosi itipī’ti.",
  "mn68:20.7_0": "So tassa saddhañca sīlañca sutañca cāgañca paññañca anussaranto tadatthāya cittaṁ upasaṁharati. ",
  "mn68:20.8_0": "Evampi kho, anuruddhā upāsakassa phāsuvihāro hoti. ",
  "mn68:21.1_0": "Idhānuruddhā, upāsikā suṇāti: ",
  "mn68:21.2_0": "‘itthannāmā upāsikā kālaṅkatā; ",
  "mn68:21.3_0": "sā bhagavatā byākatā—",
  "mn68:21.4_0": "pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyinī anāvattidhammā tasmā lokā’ti. ",
  "mn68:21.5_0": "Sā kho panassā bhaginī sāmaṁ diṭṭhā vā hoti anussavassutā vā: ",
  "mn68:21.6_0": "‘evaṁsīlā sā bhaginī ahosi itipi,",
  "mn68:21.6_1": "evaṁdhammā …",
  "mn68:21.6_2": "evaṁpaññā …",
  "mn68:21.6_3": "evaṁvihārinī …",
  "mn68:21.6_4": "evaṁvimuttā sā bhaginī ahosi itipī’ti.",
  "mn68:21.7_0": "Sā tassā saddhañca sīlañca sutañca cāgañca paññañca anussarantī tadatthāya cittaṁ upasaṁharati. ",
  "mn68:21.8_0": "Evampi kho, anuruddhā, upāsikāya phāsuvihāro hoti. ",
  "mn68:22.1_0": "Idhānuruddhā, upāsikā suṇāti: ",
  "mn68:22.2_0": "‘itthannāmā upāsikā kālaṅkatā; ",
  "mn68:22.3_0": "sā bhagavatā byākatā—",
  "mn68:22.4_0": "tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāminī sakideva imaṁ lokaṁ āgantvā dukkhassantaṁ karissatī’ti. ",
  "mn68:22.5_0": "Sā kho panassā bhaginī sāmaṁ diṭṭhā vā hoti anussavassutā vā: ",
  "mn68:22.6_0": "‘evaṁsīlā sā bhaginī ahosi itipi,",
  "mn68:22.6_1": "evaṁdhammā …",
  "mn68:22.6_2": "evaṁpaññā …",
  "mn68:22.6_3": "evaṁvihārinī …",
  "mn68:22.6_4": "evaṁvimuttā sā bhaginī ahosi itipī’ti.",
  "mn68:22.7_0": "Sā tassā saddhañca sīlañca sutañca cāgañca paññañca anussarantī tadatthāya cittaṁ upasaṁharati. ",
  "mn68:22.8_0": "Evampi kho, anuruddhā, upāsikāya phāsuvihāro hoti. ",
  "mn68:23.1_0": "Idhānuruddhā, upāsikā suṇāti: ",
  "mn68:23.2_0": "‘itthannāmā upāsikā kālaṅkatā; ",
  "mn68:23.3_0": "sā bhagavatā byākatā—",
  "mn68:23.4_0": "tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā’ti. ",
  "mn68:23.5_0": "Sā kho panassā bhaginī sāmaṁ diṭṭhā vā hoti anussavassutā vā: ",
  "mn68:23.6_0": "‘evaṁsīlā sā bhaginī ahosi itipi,",
  "mn68:23.6_1": "evaṁdhammā sā bhaginī ahosi itipi,",
  "mn68:23.6_2": "evaṁpaññā sā bhaginī ahosi itipi,",
  "mn68:23.6_3": "evaṁvihārinī sā bhaginī ahosi itipi,",
  "mn68:23.6_4": "evaṁvimuttā sā bhaginī ahosi itipī’ti.",
  "mn68:23.7_0": "Sā tassā saddhañca sīlañca sutañca cāgañca paññañca anussarantī tadatthāya cittaṁ upasaṁharati. ",
  "mn68:23.8_0": "Evampi kho, anuruddhā, upāsikāya phāsuvihāro hoti. ",
  "mn68:24.1_0": "Iti kho,",
  "mn68:24.1_1": "anuruddhā,",
  "mn68:24.1_2": "tathāgato na janakuhanatthaṁ na janalapanatthaṁ na lābhasakkārasilokānisaṁsatthaṁ na ‘iti maṁ jano jānātū’ti",
  "mn68:24.1_3": "sāvake abbhatīte kālaṅkate upapattīsu byākaroti:",
  "mn68:24.2_0": "‘asu amutra upapanno, asu amutra upapanno’ti. ",
  "mn68:24.3_0": "Santi ca kho, anuruddhā, kulaputtā saddhā uḷāravedā uḷārapāmojjā. ",
  "mn68:24.4_0": "Te taṁ sutvā tadatthāya cittaṁ upasaṁharanti. ",
  "mn68:24.5_0": "Tesaṁ taṁ, anuruddhā, hoti dīgharattaṁ hitāya sukhāyā”ti. ",
  "mn68:24.6_0": "Idamavoca bhagavā. ",
  "mn68:24.7_0": "Attamano āyasmā anuruddho bhagavato bhāsitaṁ abhinandīti. ",
  "mn68:24.8_0": "Naḷakapānasuttaṁ niṭṭhitaṁ aṭṭhamaṁ. "
}