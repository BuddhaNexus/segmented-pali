{
  "mn39:0.1_0": "Majjhima Nikāya 39 ",
  "mn39:0.2_0": "Mahāassapurasutta ",
  "mn39:1.1_0": "Evaṁ me sutaṁ—",
  "mn39:1.2_0": "ekaṁ samayaṁ bhagavā aṅgesu viharati assapuraṁ nāma aṅgānaṁ nigamo. ",
  "mn39:1.3_0": "Tatra kho bhagavā bhikkhū āmantesi: ",
  "mn39:1.4_0": "“bhikkhavo”ti. ",
  "mn39:1.5_0": "“Bhadante”ti te bhikkhū bhagavato paccassosuṁ. ",
  "mn39:1.6_0": "Bhagavā etadavoca: ",
  "mn39:2.1_0": "“Samaṇā samaṇāti vo, bhikkhave, jano sañjānāti. ",
  "mn39:2.2_0": "Tumhe ca pana ‘ke tumhe’ti puṭṭhā samānā ‘samaṇāmhā’ti paṭijānātha; ",
  "mn39:2.3_0": "tesaṁ vo,",
  "mn39:2.3_1": "bhikkhave,",
  "mn39:2.3_2": "evaṁsamaññānaṁ sataṁ evaṁpaṭiññānaṁ sataṁ ‘ye dhammā samaṇakaraṇā ca brāhmaṇakaraṇā ca te dhamme samādāya vattissāma,",
  "mn39:2.3_3": "evaṁ no ayaṁ amhākaṁ samaññā ca saccā bhavissati paṭiññā ca bhūtā.",
  "mn39:2.4_0": "Yesañca mayaṁ cīvarapiṇḍapātasenāsanagilānappaccayabhesajjaparikkhāraṁ paribhuñjāma,",
  "mn39:2.4_1": "tesaṁ te kārā amhesu mahapphalā bhavissanti mahānisaṁsā,",
  "mn39:2.4_2": "amhākañcevāyaṁ pabbajjā avañjhā bhavissati saphalā saudrayā’ti.",
  "mn39:2.5_0": "Evañhi vo, bhikkhave, sikkhitabbaṁ. ",
  "mn39:3.1_0": "Katame ca, bhikkhave, dhammā samaṇakaraṇā ca brāhmaṇakaraṇā ca? ",
  "mn39:3.2_0": "‘Hirottappena samannāgatā bhavissāmā’ti evañhi vo, bhikkhave, sikkhitabbaṁ. ",
  "mn39:3.3_0": "Siyā kho pana, bhikkhave, tumhākaṁ evamassa: ",
  "mn39:3.4_0": "‘hirottappenamha samannāgatā,",
  "mn39:3.4_1": "alamettāvatā katamettāvatā,",
  "mn39:3.4_2": "anuppatto no sāmaññattho,",
  "mn39:3.4_3": "natthi no kiñci uttariṁ karaṇīyan’ti tāvatakeneva tuṭṭhiṁ āpajjeyyātha.",
  "mn39:3.5_0": "Ārocayāmi vo, bhikkhave, paṭivedayāmi vo, bhikkhave: ",
  "mn39:3.6_0": "‘mā vo sāmaññatthikānaṁ sataṁ sāmaññattho parihāyi, sati uttariṁ karaṇīye’. ",
  "mn39:4.1_0": "Kiñca, bhikkhave, uttariṁ karaṇīyaṁ? ",
  "mn39:4.2_0": "‘Parisuddho no kāyasamācāro bhavissati uttāno vivaṭo na ca chiddavā saṁvuto ca. ",
  "mn39:4.3_0": "Tāya ca pana parisuddhakāyasamācāratāya nevattānukkaṁsessāma na paraṁ vambhessāmā’ti evañhi vo,",
  "mn39:4.3_1": "bhikkhave,",
  "mn39:4.3_2": "sikkhitabbaṁ.",
  "mn39:4.4_0": "Siyā kho pana, bhikkhave, tumhākaṁ evamassa: ",
  "mn39:4.5_0": "‘hirottappenamha samannāgatā, parisuddho no kāyasamācāro; ",
  "mn39:4.6_0": "alamettāvatā katamettāvatā,",
  "mn39:4.6_1": "anuppatto no sāmaññattho,",
  "mn39:4.6_2": "natthi no kiñci uttariṁ karaṇīyan’ti tāvatakeneva tuṭṭhiṁ āpajjeyyātha.",
  "mn39:4.7_0": "Ārocayāmi vo, bhikkhave, paṭivedayāmi vo, bhikkhave: ",
  "mn39:4.8_0": "‘mā vo sāmaññatthikānaṁ sataṁ sāmaññattho parihāyi, sati uttariṁ karaṇīye’. ",
  "mn39:5.1_0": "Kiñca, bhikkhave, uttariṁ karaṇīyaṁ? ",
  "mn39:5.2_0": "‘Parisuddho no vacīsamācāro bhavissati uttāno vivaṭo na ca chiddavā saṁvuto ca. ",
  "mn39:5.3_0": "Tāya ca pana parisuddhavacīsamācāratāya nevattānukkaṁsessāma na paraṁ vambhessāmā’ti evañhi vo,",
  "mn39:5.3_1": "bhikkhave,",
  "mn39:5.3_2": "sikkhitabbaṁ.",
  "mn39:5.4_0": "Siyā kho pana, bhikkhave, tumhākaṁ evamassa: ",
  "mn39:5.5_0": "‘hirottappenamha samannāgatā, parisuddho no kāyasamācāro, parisuddho vacīsamācāro; ",
  "mn39:5.6_0": "alamettāvatā katamettāvatā,",
  "mn39:5.6_1": "anuppatto no sāmaññattho,",
  "mn39:5.6_2": "natthi no kiñci uttariṁ karaṇīyan’ti tāvatakeneva tuṭṭhiṁ āpajjeyyātha.",
  "mn39:5.7_0": "Ārocayāmi vo, bhikkhave, paṭivedayāmi vo, bhikkhave: ",
  "mn39:5.8_0": "‘mā vo sāmaññatthikānaṁ sataṁ sāmaññattho parihāyi, sati uttariṁ karaṇīye’. ",
  "mn39:6.1_0": "Kiñca, bhikkhave, uttariṁ karaṇīyaṁ? ",
  "mn39:6.2_0": "‘Parisuddho no manosamācāro bhavissati uttāno vivaṭo na ca chiddavā saṁvuto ca. ",
  "mn39:6.3_0": "Tāya ca pana parisuddhamanosamācāratāya nevattānukkaṁsessāma na paraṁ vambhessāmā’ti evañhi vo,",
  "mn39:6.3_1": "bhikkhave,",
  "mn39:6.3_2": "sikkhitabbaṁ.",
  "mn39:6.4_0": "Siyā kho pana, bhikkhave, tumhākaṁ evamassa: ",
  "mn39:6.5_0": "‘hirottappenamha samannāgatā,",
  "mn39:6.5_1": "parisuddho no kāyasamācāro,",
  "mn39:6.5_2": "parisuddho vacīsamācāro,",
  "mn39:6.5_3": "parisuddho manosamācāro;",
  "mn39:6.6_0": "alamettāvatā katamettāvatā,",
  "mn39:6.6_1": "anuppatto no sāmaññattho,",
  "mn39:6.6_2": "natthi no kiñci uttariṁ karaṇīyan’ti tāvatakeneva tuṭṭhiṁ āpajjeyyātha.",
  "mn39:6.7_0": "Ārocayāmi vo, bhikkhave, paṭivedayāmi vo, bhikkhave: ",
  "mn39:6.8_0": "‘mā vo sāmaññatthikānaṁ sataṁ sāmaññattho parihāyi, sati uttariṁ karaṇīye’. ",
  "mn39:7.1_0": "Kiñca, bhikkhave, uttariṁ karaṇīyaṁ? ",
  "mn39:7.2_0": "‘Parisuddho no ājīvo bhavissati uttāno vivaṭo na ca chiddavā saṁvuto ca. ",
  "mn39:7.3_0": "Tāya ca pana parisuddhājīvatāya nevattānukkaṁsessāma na paraṁ vambhessāmā’ti evañhi vo,",
  "mn39:7.3_1": "bhikkhave,",
  "mn39:7.3_2": "sikkhitabbaṁ.",
  "mn39:7.4_0": "Siyā kho pana, bhikkhave, tumhākaṁ evamassa: ",
  "mn39:7.5_0": "‘hirottappenamha samannāgatā,",
  "mn39:7.5_1": "parisuddho no kāyasamācāro,",
  "mn39:7.5_2": "parisuddho vacīsamācāro,",
  "mn39:7.5_3": "parisuddho manosamācāro,",
  "mn39:7.5_4": "parisuddho ājīvo;",
  "mn39:7.6_0": "alamettāvatā katamettāvatā,",
  "mn39:7.6_1": "anuppatto no sāmaññattho,",
  "mn39:7.6_2": "natthi no kiñci uttariṁ karaṇīyan’ti tāvatakeneva tuṭṭhiṁ āpajjeyyātha.",
  "mn39:7.7_0": "Ārocayāmi vo, bhikkhave, paṭivedayāmi vo, bhikkhave: ",
  "mn39:7.8_0": "‘mā vo sāmaññatthikānaṁ sataṁ sāmaññattho parihāyi, sati uttariṁ karaṇīye’. ",
  "mn39:8.1_0": "Kiñca, bhikkhave, uttariṁ karaṇīyaṁ? ",
  "mn39:8.2_0": "‘Indriyesu guttadvārā bhavissāma; ",
  "mn39:8.3_0": "cakkhunā rūpaṁ disvā na nimittaggāhī nānubyañjanaggāhī. ",
  "mn39:8.4_0": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "mn39:8.4_1": "tassa saṁvarāya paṭipajjissāma,",
  "mn39:8.4_2": "rakkhissāma cakkhundriyaṁ,",
  "mn39:8.4_3": "cakkhundriye saṁvaraṁ āpajjissāma.",
  "mn39:8.5_0": "Sotena saddaṁ sutvā …pe… ",
  "mn39:8.6_0": "ghānena gandhaṁ ghāyitvā …pe… ",
  "mn39:8.7_0": "jivhāya rasaṁ sāyitvā …pe… ",
  "mn39:8.8_0": "kāyena phoṭṭhabbaṁ phusitvā …pe… ",
  "mn39:8.9_0": "manasā dhammaṁ viññāya na nimittaggāhī nānubyañjanaggāhī. ",
  "mn39:8.10_0": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "mn39:8.10_1": "tassa saṁvarāya paṭipajjissāma,",
  "mn39:8.10_2": "rakkhissāma manindriyaṁ,",
  "mn39:8.10_3": "manindriye saṁvaraṁ āpajjissāmā’ti evañhi vo,",
  "mn39:8.10_4": "bhikkhave,",
  "mn39:8.10_5": "sikkhitabbaṁ.",
  "mn39:8.11_0": "Siyā kho pana, bhikkhave, tumhākaṁ evamassa: ",
  "mn39:8.12_0": "‘hirottappenamha samannāgatā,",
  "mn39:8.12_1": "parisuddho no kāyasamācāro,",
  "mn39:8.12_2": "parisuddho vacīsamācāro,",
  "mn39:8.12_3": "parisuddho manosamācāro,",
  "mn39:8.12_4": "parisuddho ājīvo,",
  "mn39:8.12_5": "indriyesumha guttadvārā;",
  "mn39:8.13_0": "alamettāvatā katamettāvatā,",
  "mn39:8.13_1": "anuppatto no sāmaññattho,",
  "mn39:8.13_2": "natthi no kiñci uttariṁ karaṇīyan’ti tāvatakeneva tuṭṭhiṁ āpajjeyyātha.",
  "mn39:8.14_0": "Ārocayāmi vo, bhikkhave, paṭivedayāmi vo, bhikkhave: ",
  "mn39:8.15_0": "‘mā vo sāmaññatthikānaṁ sataṁ sāmaññattho parihāyi, sati uttariṁ karaṇīye’. ",
  "mn39:9.1_0": "Kiñca, bhikkhave, uttariṁ karaṇīyaṁ? ",
  "mn39:9.2_0": "‘Bhojane mattaññuno bhavissāma, paṭisaṅkhā yoniso āhāraṁ āharissāma, ",
  "mn39:9.3_0": "neva davāya na madāya na maṇḍanāya na vibhūsanāya yāvadeva imassa kāyassa ṭhitiyā yāpanāya,",
  "mn39:9.3_1": "vihiṁsūparatiyā,",
  "mn39:9.3_2": "brahmacariyānuggahāya,",
  "mn39:9.3_3": "iti purāṇañca vedanaṁ paṭihaṅkhāma navañca vedanaṁ na uppādessāma,",
  "mn39:9.3_4": "yātrā ca no bhavissati,",
  "mn39:9.3_5": "anavajjatā ca,",
  "mn39:9.3_6": "phāsu vihāro cā’ti evañhi vo,",
  "mn39:9.3_7": "bhikkhave,",
  "mn39:9.3_8": "sikkhitabbaṁ.",
  "mn39:9.4_0": "Siyā kho pana, bhikkhave, tumhākaṁ evamassa: ",
  "mn39:9.5_0": "‘hirottappenamha samannāgatā,",
  "mn39:9.5_1": "parisuddho no kāyasamācāro,",
  "mn39:9.5_2": "parisuddho vacīsamācāro,",
  "mn39:9.5_3": "parisuddho manosamācāro,",
  "mn39:9.5_4": "parisuddho ājīvo,",
  "mn39:9.5_5": "indriyesumha guttadvārā,",
  "mn39:9.5_6": "bhojane mattaññuno;",
  "mn39:9.6_0": "alamettāvatā katamettāvatā,",
  "mn39:9.6_1": "anuppatto no sāmaññattho,",
  "mn39:9.6_2": "natthi no kiñci uttariṁ karaṇīyan’ti tāvatakeneva tuṭṭhiṁ āpajjeyyātha.",
  "mn39:9.7_0": "Ārocayāmi vo, bhikkhave, paṭivedayāmi vo, bhikkhave: ",
  "mn39:9.8_0": "‘mā vo, sāmaññatthikānaṁ sataṁ sāmaññattho parihāyi sati uttariṁ karaṇīye’. ",
  "mn39:10.1_0": "Kiñca, bhikkhave, uttariṁ karaṇīyaṁ? ",
  "mn39:10.2_0": "‘Jāgariyaṁ anuyuttā bhavissāma,",
  "mn39:10.2_1": "divasaṁ caṅkamena nisajjāya āvaraṇīyehi dhammehi cittaṁ parisodhessāma.",
  "mn39:10.3_0": "Rattiyā paṭhamaṁ yāmaṁ caṅkamena nisajjāya āvaraṇīyehi dhammehi cittaṁ parisodhessāma. ",
  "mn39:10.4_0": "Rattiyā majjhimaṁ yāmaṁ dakkhiṇena passena sīhaseyyaṁ kappessāma pāde pādaṁ accādhāya,",
  "mn39:10.4_1": "sato sampajāno uṭṭhānasaññaṁ manasi karitvā.",
  "mn39:10.5_0": "Rattiyā pacchimaṁ yāmaṁ paccuṭṭhāya caṅkamena nisajjāya āvaraṇīyehi dhammehi cittaṁ parisodhessāmā’ti,",
  "mn39:10.5_1": "evañhi vo,",
  "mn39:10.5_2": "bhikkhave,",
  "mn39:10.5_3": "sikkhitabbaṁ.",
  "mn39:10.6_0": "Siyā kho pana, bhikkhave, tumhākaṁ evamassa: ",
  "mn39:10.7_0": "‘hirottappenamha samannāgatā,",
  "mn39:10.7_1": "parisuddho no kāyasamācāro,",
  "mn39:10.7_2": "parisuddho vacīsamācāro,",
  "mn39:10.7_3": "parisuddho manosamācāro,",
  "mn39:10.7_4": "parisuddho ājīvo,",
  "mn39:10.7_5": "indriyesumha guttadvārā,",
  "mn39:10.7_6": "bhojane mattaññuno,",
  "mn39:10.7_7": "jāgariyaṁ anuyuttā;",
  "mn39:10.8_0": "alamettāvatā katamettāvatā,",
  "mn39:10.8_1": "anuppatto no sāmaññattho,",
  "mn39:10.8_2": "natthi no kiñci uttariṁ karaṇīyan’ti,",
  "mn39:10.8_3": "tāvatakeneva tuṭṭhiṁ āpajjeyyātha.",
  "mn39:10.9_0": "Ārocayāmi vo, bhikkhave, paṭivedayāmi vo, bhikkhave: ",
  "mn39:10.10_0": "‘mā vo, sāmaññatthikānaṁ sataṁ sāmaññattho parihāyi sati uttariṁ karaṇīye’. ",
  "mn39:11.1_0": "Kiñca, bhikkhave, uttariṁ karaṇīyaṁ? ",
  "mn39:11.2_0": "‘Satisampajaññena samannāgatā bhavissāma,",
  "mn39:11.2_1": "abhikkante paṭikkante sampajānakārī,",
  "mn39:11.2_2": "ālokite vilokite sampajānakārī,",
  "mn39:11.2_3": "samiñjite pasārite sampajānakārī,",
  "mn39:11.2_4": "saṅghāṭipattacīvaradhāraṇe sampajānakārī,",
  "mn39:11.2_5": "asite pīte khāyite sāyite sampajānakārī,",
  "mn39:11.2_6": "uccārapassāvakamme sampajānakārī,",
  "mn39:11.2_7": "gate ṭhite nisinne sutte jāgarite bhāsite tuṇhībhāve sampajānakārī’ti,",
  "mn39:11.2_8": "evañhi vo,",
  "mn39:11.2_9": "bhikkhave,",
  "mn39:11.2_10": "sikkhitabbaṁ.",
  "mn39:11.3_0": "Siyā kho pana, bhikkhave, tumhākaṁ evamassa: ",
  "mn39:11.4_0": "‘hirottappenamha samannāgatā,",
  "mn39:11.4_1": "parisuddho no kāyasamācāro,",
  "mn39:11.4_2": "parisuddho vacīsamācāro,",
  "mn39:11.4_3": "parisuddho manosamācāro,",
  "mn39:11.4_4": "parisuddho ājīvo,",
  "mn39:11.4_5": "indriyesumha guttadvārā,",
  "mn39:11.4_6": "bhojane mattaññuno,",
  "mn39:11.4_7": "jāgariyaṁ anuyuttā,",
  "mn39:11.4_8": "satisampajaññena samannāgatā;",
  "mn39:11.5_0": "alamettāvatā katamettāvatā,",
  "mn39:11.5_1": "anuppatto no sāmaññattho,",
  "mn39:11.5_2": "natthi no kiñci uttariṁ karaṇīyan’ti tāvatakeneva tuṭṭhiṁ āpajjeyyātha.",
  "mn39:11.6_0": "Ārocayāmi vo, bhikkhave, paṭivedayāmi vo, bhikkhave: ",
  "mn39:11.7_0": "‘mā vo, sāmaññatthikānaṁ sataṁ sāmaññattho parihāyi sati uttariṁ karaṇīye’. ",
  "mn39:12.1_0": "Kiñca, bhikkhave, uttariṁ karaṇīyaṁ? ",
  "mn39:12.2_0": "Idha,",
  "mn39:12.2_1": "bhikkhave,",
  "mn39:12.2_2": "bhikkhu vivittaṁ senāsanaṁ bhajati—araññaṁ rukkhamūlaṁ pabbataṁ kandaraṁ giriguhaṁ susānaṁ vanappatthaṁ abbhokāsaṁ palālapuñjaṁ.",
  "mn39:13.1_0": "So pacchābhattaṁ piṇḍapātapaṭikkanto nisīdati pallaṅkaṁ ābhujitvā,",
  "mn39:13.1_1": "ujuṁ kāyaṁ paṇidhāya parimukhaṁ satiṁ upaṭṭhapetvā.",
  "mn39:13.2_0": "So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti; ",
  "mn39:13.3_0": "byāpādapadosaṁ pahāya abyāpannacitto viharati,",
  "mn39:13.3_1": "sabbapāṇabhūtahitānukampī,",
  "mn39:13.3_2": "byāpādapadosā cittaṁ parisodheti;",
  "mn39:13.4_0": "thinamiddhaṁ pahāya vigatathinamiddho viharati,",
  "mn39:13.4_1": "ālokasaññī sato sampajāno,",
  "mn39:13.4_2": "thinamiddhā cittaṁ parisodheti;",
  "mn39:13.5_0": "uddhaccakukkuccaṁ pahāya anuddhato viharati,",
  "mn39:13.5_1": "ajjhattaṁ vūpasantacitto,",
  "mn39:13.5_2": "uddhaccakukkuccā cittaṁ parisodheti;",
  "mn39:13.6_0": "vicikicchaṁ pahāya tiṇṇavicikiccho viharati,",
  "mn39:13.6_1": "akathaṅkathī kusalesu dhammesu,",
  "mn39:13.6_2": "vicikicchāya cittaṁ parisodheti.",
  "mn39:14.1_0": "Seyyathāpi, bhikkhave, puriso iṇaṁ ādāya kammante payojeyya. ",
  "mn39:14.2_0": "Tassa te kammantā samijjheyyuṁ. ",
  "mn39:14.3_0": "So yāni ca porāṇāni iṇamūlāni tāni ca byantī kareyya, siyā cassa uttariṁ avasiṭṭhaṁ dārabharaṇāya. ",
  "mn39:14.4_0": "Tassa evamassa: ",
  "mn39:14.5_0": "‘ahaṁ kho pubbe iṇaṁ ādāya kammante payojesiṁ, tassa me te kammantā samijjhiṁsu. ",
  "mn39:14.6_0": "Sohaṁ yāni ca porāṇāni iṇamūlāni tāni ca byantī akāsiṁ,",
  "mn39:14.6_1": "atthi ca me uttariṁ avasiṭṭhaṁ dārabharaṇāyā’ti.",
  "mn39:14.7_0": "So tatonidānaṁ labhetha pāmojjaṁ, adhigaccheyya somanassaṁ. ",
  "mn39:14.8_0": "Seyyathāpi,",
  "mn39:14.8_1": "bhikkhave,",
  "mn39:14.8_2": "puriso ābādhiko assa dukkhito bāḷhagilāno,",
  "mn39:14.8_3": "bhattañcassa nacchādeyya,",
  "mn39:14.8_4": "na cassa kāye balamattā.",
  "mn39:14.9_0": "So aparena samayena tamhā ābādhā mucceyya, bhattañcassa chādeyya, siyā cassa kāye balamattā. ",
  "mn39:14.10_0": "Tassa evamassa: ",
  "mn39:14.11_0": "‘ahaṁ kho pubbe ābādhiko ahosiṁ dukkhito bāḷhagilāno,",
  "mn39:14.11_1": "bhattañca me nacchādesi,",
  "mn39:14.11_2": "na ca me āsi kāye balamattā,",
  "mn39:14.11_3": "somhi etarahi tamhā ābādhā mutto,",
  "mn39:14.11_4": "bhattañca me chādeti,",
  "mn39:14.11_5": "atthi ca me kāye balamattā’ti.",
  "mn39:14.12_0": "So tatonidānaṁ labhetha pāmojjaṁ, adhigaccheyya somanassaṁ. ",
  "mn39:14.13_0": "Seyyathāpi, bhikkhave, puriso bandhanāgāre baddho assa. ",
  "mn39:14.14_0": "So aparena samayena tamhā bandhanā mucceyya sotthinā abbhayena, na cassa kiñci bhogānaṁ vayo. ",
  "mn39:14.15_0": "Tassa evamassa: ",
  "mn39:14.16_0": "‘ahaṁ kho pubbe bandhanāgāre baddho ahosiṁ,",
  "mn39:14.16_1": "somhi etarahi tamhā bandhanā mutto,",
  "mn39:14.16_2": "sotthinā abbhayena,",
  "mn39:14.16_3": "natthi ca me kiñci bhogānaṁ vayo’ti.",
  "mn39:14.17_0": "So tatonidānaṁ labhetha pāmojjaṁ, adhigaccheyya somanassaṁ. ",
  "mn39:14.18_0": "Seyyathāpi, bhikkhave, puriso dāso assa anattādhīno parādhīno na yenakāmaṅgamo. ",
  "mn39:14.19_0": "So aparena samayena tamhā dāsabyā mucceyya attādhīno aparādhīno bhujisso yenakāmaṅgamo. ",
  "mn39:14.20_0": "Tassa evamassa: ",
  "mn39:14.21_0": "‘ahaṁ kho pubbe dāso ahosiṁ anattādhīno parādhīno na yenakāmaṅgamo,",
  "mn39:14.21_1": "somhi etarahi tamhā dāsabyā mutto attādhīno aparādhīno bhujisso yenakāmaṅgamo’ti.",
  "mn39:14.22_0": "So tatonidānaṁ labhetha pāmojjaṁ, adhigaccheyya somanassaṁ. ",
  "mn39:14.23_0": "Seyyathāpi, bhikkhave, puriso sadhano sabhogo kantāraddhānamaggaṁ paṭipajjeyya. ",
  "mn39:14.24_0": "So aparena samayena tamhā kantārā nitthareyya sotthinā abbhayena, na cassa kiñci bhogānaṁ vayo. ",
  "mn39:14.25_0": "Tassa evamassa: ",
  "mn39:14.26_0": "‘ahaṁ kho pubbe sadhano sabhogo kantāraddhānamaggaṁ paṭipajjiṁ. ",
  "mn39:14.27_0": "Somhi etarahi tamhā kantārā nitthiṇṇo sotthinā abbhayena, natthi ca me kiñci bhogānaṁ vayo’ti. ",
  "mn39:14.28_0": "So tatonidānaṁ labhetha pāmojjaṁ, adhigaccheyya somanassaṁ. ",
  "mn39:14.29_0": "Evameva kho,",
  "mn39:14.29_1": "bhikkhave,",
  "mn39:14.29_2": "bhikkhu yathā iṇaṁ yathā rogaṁ yathā bandhanāgāraṁ yathā dāsabyaṁ yathā kantāraddhānamaggaṁ,",
  "mn39:14.29_3": "ime pañca nīvaraṇe appahīne attani samanupassati.",
  "mn39:14.30_0": "Seyyathāpi,",
  "mn39:14.30_1": "bhikkhave,",
  "mn39:14.30_2": "āṇaṇyaṁ yathā ārogyaṁ yathā bandhanāmokkhaṁ yathā bhujissaṁ yathā khemantabhūmiṁ;",
  "mn39:14.30_3": "evameva bhikkhu ime pañca nīvaraṇe pahīne attani samanupassati.",
  "mn39:15.1_0": "So ime pañca nīvaraṇe pahāya cetaso upakkilese paññāya dubbalīkaraṇe, ",
  "mn39:15.2_0": "vivicceva kāmehi vivicca akusalehi dhammehi,",
  "mn39:15.2_1": "savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn39:15.3_0": "So imameva kāyaṁ vivekajena pītisukhena abhisandeti parisandeti paripūreti parippharati,",
  "mn39:15.3_1": "nāssa kiñci sabbāvato kāyassa vivekajena pītisukhena apphuṭaṁ hoti.",
  "mn39:15.4_0": "Seyyathāpi,",
  "mn39:15.4_1": "bhikkhave,",
  "mn39:15.4_2": "dakkho nhāpako vā nhāpakantevāsī vā kaṁsathāle nhānīyacuṇṇāni ākiritvā udakena paripphosakaṁ paripphosakaṁ sanneyya.",
  "mn39:15.4_3": "Sāyaṁ nhānīyapiṇḍi snehānugatā snehaparetā santarabāhirā,",
  "mn39:15.4_4": "phuṭā snehena na ca pagghariṇī.",
  "mn39:15.5_0": "Evameva kho,",
  "mn39:15.5_1": "bhikkhave,",
  "mn39:15.5_2": "bhikkhu imameva kāyaṁ vivekajena pītisukhena abhisandeti parisandeti paripūreti parippharati,",
  "mn39:15.5_3": "nāssa kiñci sabbāvato kāyassa vivekajena pītisukhena apphuṭaṁ hoti.",
  "mn39:16.1_0": "Puna caparaṁ,",
  "mn39:16.1_1": "bhikkhave,",
  "mn39:16.1_2": "bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ",
  "mn39:16.1_3": "pītisukhaṁ dutiyaṁ jhānaṁ upasampajja viharati.",
  "mn39:16.2_0": "So imameva kāyaṁ samādhijena pītisukhena abhisandeti parisandeti paripūreti parippharati,",
  "mn39:16.2_1": "nāssa kiñci sabbāvato kāyassa samādhijena pītisukhena apphuṭaṁ hoti.",
  "mn39:16.3_0": "Seyyathāpi,",
  "mn39:16.3_1": "bhikkhave,",
  "mn39:16.3_2": "udakarahado ubbhidodako.",
  "mn39:16.3_3": "Tassa nevassa puratthimāya disāya udakassa āyamukhaṁ,",
  "mn39:16.3_4": "na pacchimāya disāya udakassa āyamukhaṁ,",
  "mn39:16.3_5": "na uttarāya disāya udakassa āyamukhaṁ,",
  "mn39:16.3_6": "na dakkhiṇāya disāya udakassa āyamukhaṁ,",
  "mn39:16.3_7": "devo ca na kālena kālaṁ sammādhāraṁ anuppaveccheyya.",
  "mn39:16.3_8": "Atha kho tamhāva udakarahadā sītā vāridhārā ubbhijjitvā tameva udakarahadaṁ sītena vārinā abhisandeyya parisandeyya paripūreyya paripphareyya,",
  "mn39:16.3_9": "nāssa kiñci sabbāvato udakarahadassa sītena vārinā apphuṭaṁ assa.",
  "mn39:16.4_0": "Evameva kho,",
  "mn39:16.4_1": "bhikkhave,",
  "mn39:16.4_2": "bhikkhu imameva kāyaṁ samādhijena pītisukhena abhisandeti parisandeti paripūreti parippharati,",
  "mn39:16.4_3": "nāssa kiñci sabbāvato kāyassa samādhijena pītisukhena apphuṭaṁ hoti.",
  "mn39:17.1_0": "Puna caparaṁ,",
  "mn39:17.1_1": "bhikkhave,",
  "mn39:17.1_2": "bhikkhu pītiyā ca virāgā upekkhako ca viharati,",
  "mn39:17.1_3": "sato ca sampajāno,",
  "mn39:17.1_4": "sukhañca kāyena paṭisaṁvedeti,",
  "mn39:17.1_5": "yaṁ taṁ ariyā ācikkhanti:",
  "mn39:17.1_6": "‘upekkhako satimā sukhavihārī’ti tatiyaṁ jhānaṁ upasampajja viharati.",
  "mn39:17.2_0": "So imameva kāyaṁ nippītikena sukhena abhisandeti parisandeti paripūreti parippharati,",
  "mn39:17.2_1": "nāssa kiñci sabbāvato kāyassa nippītikena sukhena apphuṭaṁ hoti.",
  "mn39:17.3_0": "Seyyathāpi,",
  "mn39:17.3_1": "bhikkhave,",
  "mn39:17.3_2": "uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake",
  "mn39:17.3_3": "jātāni udake saṁvaḍḍhāni udakānuggatāni antonimuggaposīni,",
  "mn39:17.3_4": "tāni yāva caggā yāva ca mūlā sītena vārinā abhisannāni parisannāni paripūrāni paripphuṭāni,",
  "mn39:17.3_5": "nāssa kiñci sabbāvataṁ uppalānaṁ vā padumānaṁ vā puṇḍarīkānaṁ vā sītena vārinā apphuṭaṁ assa.",
  "mn39:17.4_0": "Evameva kho,",
  "mn39:17.4_1": "bhikkhave,",
  "mn39:17.4_2": "bhikkhu imameva kāyaṁ nippītikena sukhena abhisandeti parisandeti paripūreti parippharati,",
  "mn39:17.4_3": "nāssa kiñci sabbāvato kāyassa nippītikena sukhena apphuṭaṁ hoti.",
  "mn39:18.1_0": "Puna caparaṁ,",
  "mn39:18.1_1": "bhikkhave,",
  "mn39:18.1_2": "bhikkhu sukhassa ca pahānā dukkhassa ca pahānā,",
  "mn39:18.1_3": "pubbeva somanassadomanassānaṁ atthaṅgamā,",
  "mn39:18.1_4": "adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.",
  "mn39:18.2_0": "So imameva kāyaṁ parisuddhena cetasā pariyodātena pharitvā nisinno hoti,",
  "mn39:18.2_1": "nāssa kiñci sabbāvato kāyassa parisuddhena cetasā pariyodātena apphuṭaṁ hoti.",
  "mn39:18.3_0": "Seyyathāpi,",
  "mn39:18.3_1": "bhikkhave,",
  "mn39:18.3_2": "puriso odātena vatthena sasīsaṁ pārupetvā nisinno assa,",
  "mn39:18.3_3": "nāssa kiñci sabbāvato kāyassa odātena vatthena apphuṭaṁ assa.",
  "mn39:18.4_0": "Evameva kho,",
  "mn39:18.4_1": "bhikkhave,",
  "mn39:18.4_2": "bhikkhu imameva kāyaṁ parisuddhena cetasā pariyodātena pharitvā nisinno hoti,",
  "mn39:18.4_3": "nāssa kiñci sabbāvato kāyassa parisuddhena cetasā pariyodātena apphuṭaṁ hoti.",
  "mn39:19.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn39:19.1_1": "pubbenivāsānussatiñāṇāya cittaṁ abhininnāmeti.",
  "mn39:19.2_0": "So anekavihitaṁ pubbenivāsaṁ anussarati,",
  "mn39:19.2_1": "seyyathidaṁ—ekampi jātiṁ,",
  "mn39:19.2_2": "dvepi jātiyo …pe…",
  "mn39:19.2_3": "iti sākāraṁ sauddesaṁ anekavihitaṁ pubbenivāsaṁ anussarati.",
  "mn39:19.3_0": "Seyyathāpi,",
  "mn39:19.3_1": "bhikkhave,",
  "mn39:19.3_2": "puriso sakamhā gāmā aññaṁ gāmaṁ gaccheyya,",
  "mn39:19.3_3": "tamhāpi gāmā aññaṁ gāmaṁ gaccheyya,",
  "mn39:19.3_4": "so tamhā gāmā sakaṁyeva gāmaṁ paccāgaccheyya.",
  "mn39:19.3_5": "Tassa evamassa:",
  "mn39:19.3_6": "‘ahaṁ kho sakamhā gāmā amuṁ gāmaṁ agacchiṁ,",
  "mn39:19.3_7": "tatrapi evaṁ aṭṭhāsiṁ evaṁ nisīdiṁ evaṁ abhāsiṁ evaṁ tuṇhī ahosiṁ;",
  "mn39:19.3_8": "tamhāpi gāmā amuṁ gāmaṁ agacchiṁ,",
  "mn39:19.3_9": "tatrapi evaṁ aṭṭhāsiṁ evaṁ nisīdiṁ evaṁ abhāsiṁ evaṁ tuṇhī ahosiṁ;",
  "mn39:19.3_10": "somhi tamhā gāmā sakaṁyeva gāmaṁ paccāgato’ti.",
  "mn39:19.4_0": "Evameva kho,",
  "mn39:19.4_1": "bhikkhave,",
  "mn39:19.4_2": "bhikkhu anekavihitaṁ pubbenivāsaṁ anussarati,",
  "mn39:19.4_3": "seyyathidaṁ—ekampi jātiṁ dvepi jātiyo …pe…",
  "mn39:19.4_4": "iti sākāraṁ sauddesaṁ anekavihitaṁ pubbenivāsaṁ anussarati.",
  "mn39:20.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn39:20.1_1": "sattānaṁ cutūpapātañāṇāya cittaṁ abhininnāmeti.",
  "mn39:20.2_0": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe,",
  "mn39:20.2_1": "sugate duggate,",
  "mn39:20.2_2": "yathākammūpage satte pajānāti …pe…",
  "mn39:20.3_0": "seyyathāpi,",
  "mn39:20.3_1": "bhikkhave,",
  "mn39:20.3_2": "dve agārā sadvārā.",
  "mn39:20.3_3": "Tattha cakkhumā puriso majjhe ṭhito passeyya manusse gehaṁ pavisantepi nikkhamantepi,",
  "mn39:20.3_4": "anucaṅkamantepi anuvicarantepi.",
  "mn39:20.4_0": "Evameva kho,",
  "mn39:20.4_1": "bhikkhave,",
  "mn39:20.4_2": "bhikkhu dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe,",
  "mn39:20.4_3": "sugate duggate yathākammūpage satte pajānāti …pe….",
  "mn39:21.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn39:21.1_1": "āsavānaṁ khayañāṇāya cittaṁ abhininnāmeti.",
  "mn39:21.2_0": "So ‘idaṁ dukkhan’ti yathābhūtaṁ pajānāti,",
  "mn39:21.2_1": "‘ayaṁ dukkhasamudayo’ti yathābhūtaṁ pajānāti,",
  "mn39:21.2_2": "‘ayaṁ dukkhanirodho’ti yathābhūtaṁ pajānāti,",
  "mn39:21.2_3": "‘ayaṁ dukkhanirodhagāminī paṭipadā’ti yathābhūtaṁ pajānāti.",
  "mn39:21.3_0": "‘Ime āsavā’ti yathābhūtaṁ pajānāti,",
  "mn39:21.3_1": "‘ayaṁ āsavasamudayo’ti yathābhūtaṁ pajānāti,",
  "mn39:21.3_2": "‘ayaṁ āsavanirodho’ti yathābhūtaṁ pajānāti,",
  "mn39:21.3_3": "‘ayaṁ āsavanirodhagāminī paṭipadā’ti yathābhūtaṁ pajānāti.",
  "mn39:21.4_0": "Tassa evaṁ jānato evaṁ passato kāmāsavāpi cittaṁ vimuccati,",
  "mn39:21.4_1": "bhavāsavāpi cittaṁ vimuccati,",
  "mn39:21.4_2": "avijjāsavāpi cittaṁ vimuccati.",
  "mn39:21.5_0": "Vimuttasmiṁ vimuttamiti ñāṇaṁ hoti: ",
  "mn39:21.6_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "mn39:21.7_0": "Seyyathāpi, bhikkhave, pabbatasaṅkhepe udakarahado accho vippasanno anāvilo. ",
  "mn39:21.8_0": "Tattha cakkhumā puriso tīre ṭhito passeyya sippisambukampi sakkharakathalampi macchagumbampi,",
  "mn39:21.8_1": "carantampi tiṭṭhantampi.",
  "mn39:21.9_0": "Tassa evamassa: ",
  "mn39:21.10_0": "‘ayaṁ kho udakarahado accho vippasanno anāvilo.",
  "mn39:21.10_1": "Tatrime sippisambukāpi sakkharakathalāpi macchagumbāpi carantipi tiṭṭhantipī’ti’.",
  "mn39:21.11_0": "Evameva kho, bhikkhave, bhikkhu ‘idaṁ dukkhan’ti yathābhūtaṁ pajānāti …pe… ",
  "mn39:21.12_0": "nāparaṁ itthattāyāti pajānāti. ",
  "mn39:22.1_0": "Ayaṁ vuccati,",
  "mn39:22.1_1": "bhikkhave,",
  "mn39:22.1_2": "bhikkhu ‘samaṇo’ itipi ‘brāhmaṇo’itipi ‘nhātako’itipi ‘vedagū’itipi ‘sottiyo’itipi ‘ariyo’itipi ‘arahaṁ’itipi.",
  "mn39:23.1_0": "Kathañca, bhikkhave, bhikkhu samaṇo hoti? ",
  "mn39:23.2_0": "Samitāssa honti pāpakā akusalā dhammā,",
  "mn39:23.2_1": "saṅkilesikā,",
  "mn39:23.2_2": "ponobbhavikā, sadarā,",
  "mn39:23.2_3": "dukkhavipākā, āyatiṁ,",
  "mn39:23.2_4": "jātijarāmaraṇiyā.",
  "mn39:23.3_0": "Evaṁ kho, bhikkhave, bhikkhu samaṇo hoti. ",
  "mn39:24.1_0": "Kathañca, bhikkhave, bhikkhu brāhmaṇo hoti? ",
  "mn39:24.2_0": "Bāhitāssa honti pāpakā akusalā dhammā,",
  "mn39:24.2_1": "saṅkilesikā,",
  "mn39:24.2_2": "ponobbhavikā, sadarā,",
  "mn39:24.2_3": "dukkhavipākā, āyatiṁ,",
  "mn39:24.2_4": "jātijarāmaraṇiyā.",
  "mn39:24.3_0": "Evaṁ kho, bhikkhave, bhikkhu brāhmaṇo hoti. ",
  "mn39:25.1_0": "Kathañca, bhikkhave, bhikkhu nhātako hoti? ",
  "mn39:25.2_0": "Nhātāssa honti pāpakā akusalā dhammā,",
  "mn39:25.2_1": "saṅkilesikā,",
  "mn39:25.2_2": "ponobbhavikā, sadarā,",
  "mn39:25.2_3": "dukkhavipākā, āyatiṁ,",
  "mn39:25.2_4": "jātijarāmaraṇiyā.",
  "mn39:25.3_0": "Evaṁ kho, bhikkhave, bhikkhu nhātako hoti. ",
  "mn39:26.1_0": "Kathañca, bhikkhave, bhikkhu vedagū hoti? ",
  "mn39:26.2_0": "Viditāssa honti pāpakā akusalā dhammā,",
  "mn39:26.2_1": "saṅkilesikā,",
  "mn39:26.2_2": "ponobbhavikā, sadarā,",
  "mn39:26.2_3": "dukkhavipākā, āyatiṁ,",
  "mn39:26.2_4": "jātijarāmaraṇiyā.",
  "mn39:26.3_0": "Evaṁ kho, bhikkhave, bhikkhu vedagū hoti. ",
  "mn39:27.1_0": "Kathañca, bhikkhave, bhikkhu sottiyo hoti? ",
  "mn39:27.2_0": "Nissutāssa honti pāpakā akusalā dhammā,",
  "mn39:27.2_1": "saṅkilesikā,",
  "mn39:27.2_2": "ponobbhavikā, sadarā,",
  "mn39:27.2_3": "dukkhavipākā, āyatiṁ,",
  "mn39:27.2_4": "jātijarāmaraṇiyā.",
  "mn39:27.3_0": "Evaṁ kho, bhikkhave, bhikkhu sottiyo hoti. ",
  "mn39:28.1_0": "Kathañca, bhikkhave, bhikkhu ariyo hoti? ",
  "mn39:28.2_0": "Ārakāssa honti pāpakā akusalā dhammā,",
  "mn39:28.2_1": "saṅkilesikā,",
  "mn39:28.2_2": "ponobbhavikā, sadarā,",
  "mn39:28.2_3": "dukkhavipākā, āyatiṁ,",
  "mn39:28.2_4": "jātijarāmaraṇiyā.",
  "mn39:28.3_0": "Evaṁ kho, bhikkhave, bhikkhu ariyo hoti. ",
  "mn39:29.1_0": "Kathañca, bhikkhave, bhikkhu arahaṁ hoti? ",
  "mn39:29.2_0": "Ārakāssa honti pāpakā akusalā dhammā,",
  "mn39:29.2_1": "saṅkilesikā,",
  "mn39:29.2_2": "ponobbhavikā, sadarā,",
  "mn39:29.2_3": "dukkhavipākā, āyatiṁ,",
  "mn39:29.2_4": "jātijarāmaraṇiyā.",
  "mn39:29.3_0": "Evaṁ kho, bhikkhave, bhikkhu arahaṁ hotī”ti. ",
  "mn39:29.4_0": "Idamavoca bhagavā. ",
  "mn39:29.5_0": "Attamanā te bhikkhū bhagavato bhāsitaṁ abhinandunti. ",
  "mn39:29.6_0": "Mahāassapurasuttaṁ niṭṭhitaṁ navamaṁ. "
}