{
  "tika-vin04t16:0_0": "Pāṭidesanīyakaṇḍo",
  "tika-vin04t16:1_0": "1. Sappiviññāpanasikkhāpadavaṇṇanā",
  "tika-vin04t16:2_0": "Pāṭidesanīyesu paṭhame sappinti pubbe vuttavinicchayaṁ pāḷiāgataṁ (pāci. 1230) gosappiādimeva.",
  "tika-vin04t16:2_1": "Viññāpetvā bhuñjeyyāti ettha ‘‘viññattiyā paṭiladdhaṁ bhuñjissāmī’’ti gahaṇe dukkaṭaṁ,",
  "tika-vin04t16:2_2": "gahitassa ajjhohāre ajjhohāre pāṭidesanīyaṁ.",
  "tika-vin04t16:3_0": "Sāvatthiyaṁ chabbaggiyā bhikkhuniyo ārabbha sappiṁ viññāpetvā bhuñjanavatthusmiṁ paññattaṁ,",
  "tika-vin04t16:3_1": "‘‘agilānā’’ti ayamettha anupaññatti, tikapāṭidesanīyaṁ, gilānāya dvikadukkaṭaṁ. Yā pana gilānā gilānasaññā,",
  "tika-vin04t16:3_2": "gilānakāle vā viññāpetvā pacchā agilānā hutvā bhuñjati, gilānāya vā sesakaṁ,",
  "tika-vin04t16:3_3": "ñātakappavāritaṭṭhānato vā viññattaṁ, aññassa vā atthāya,",
  "tika-vin04t16:3_4": "attano vā dhanena gahitaṁ bhuñjati, tassā, ummattikādīnañca anāpatti. Vuttalakkhaṇasappitā, anuññātakāraṇābhāvo, viññatti,",
  "tika-vin04t16:3_5": "ajjhohāroti imānettha cattāri aṅgāni.",
  "tika-vin04t16:3_6": "Samuṭṭhānādīni addhānasadisānīti.",
  "tika-vin04t16:4_0": "Sappiviññāpanasikkhāpadavaṇṇanā niṭṭhitā.",
  "tika-vin04t16:5_0": "2. Telaviññāpanādisikkhāpadavaṇṇanā",
  "tika-vin04t16:6_0": "Dutiyādīsupi telādīni pubbe vuttavinicchayāni pāḷiyaṁ (pāci. 1236) āgatāneva,",
  "tika-vin04t16:6_1": "pāḷiyaṁ anāgatesu pana aṭṭhasupi dukkaṭameva.",
  "tika-vin04t16:6_2": "Sesaṁ sabbattha paṭhame vuttasadisamevāti.",
  "tika-vin04t16:7_0": "Telaviññāpanādisikkhāpadavaṇṇanā niṭṭhitā.",
  "tika-vin04t16:8_0": "Kaṅkhāvitaraṇiyā pātimokkhavaṇṇanāya",
  "tika-vin04t16:9_0": "Bhikkhunipātimokkhe",
  "tika-vin04t16:10_0": "Pāṭidesanīyavaṇṇanā niṭṭhitā.",
  "tika-vin04t16:11_0": "1. Parimaṇḍalādisikkhāpadavaṇṇanā",
  "tika-vin04t16:12_0": "Ito paraṁ pana sekhiyāni ceva adhikaraṇasamathā ca sabbapakārato bhikkhupātimokkhavaṇṇanāyaṁ vuttanayeneva veditabbāti.",
  "tika-vin04t16:13_0": "Kaṅkhāvitaraṇiyā pātimokkhavaṇṇanāya",
  "tika-vin04t16:14_0": "Bhikkhunipātimokkhavaṇṇanā niṭṭhitā.",
  "tika-vin04t16:15_0": "Nigamanakathā",
  "tika-vin04t16:16_0": "Ettāvatā ca –",
  "tika-vin04t16:17_0": "Vaṇṇanaṁ pātimokkhassa, soṇattherena yācito;",
  "tika-vin04t16:18_0": "Vinaye jātakaṅkhānaṁ, kaṅkhāvitaraṇatthiko.",
  "tika-vin04t16:19_0": "Ārabhiṁ yamahaṁ sabbaṁ, sīhaḷaṭṭhakathānayaṁ;",
  "tika-vin04t16:20_0": "Mahāvihāravāsīnaṁ, vācanāmagganissitaṁ.",
  "tika-vin04t16:21_0": "Nissāya sā ayaṁ niṭṭhaṁ, gatā ādāya sabbaso;",
  "tika-vin04t16:22_0": "Sabbaṁ aṭṭhakathāsāraṁ, pāḷiyatthañca kevalaṁ.",
  "tika-vin04t16:23_0": "Na hettha taṁ padaṁ atthi, yaṁ virujjheyya pāḷiyā;",
  "tika-vin04t16:24_0": "Mahāvihāravāsīnaṁ, porāṇaṭṭhakathāhi vā.",
  "tika-vin04t16:25_0": "Yasmā tasmā akatvāva, ettha kaṅkhaṁ hitesinā;",
  "tika-vin04t16:26_0": "Sikkhitabbāva sakkaccaṁ, kaṅkhāvitaraṇī ayaṁ.",
  "tika-vin04t16:27_0": "Yathā ca niṭṭhaṁ sampattā, kaṅkhāvitaraṇī ayaṁ;",
  "tika-vin04t16:28_0": "Dvāvīsati bhāṇavārapaamāṇāya pāḷiyā.",
  "tika-vin04t16:29_0": "Evaṁ anantarāyena, niṭṭhaṁ kalyāṇanissitā;",
  "tika-vin04t16:30_0": "Aciraṁ sabbasattānaṁ, yantu sabbe manorathāti.",
  "tika-vin04t16:31_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasuviniggatamadhaurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena katā ayaṁ kaṅkhāvitaraṇī nāma pātimokkhavaṇṇanā –",
  "tika-vin04t16:32_0": "Tāva tiṭṭhatu lokasmiṁ, lokanittharaṇesinaṁ;",
  "tika-vin04t16:33_0": "Dassentī kulaputtānaṁ, nayaṁ sīlavisuddhiyā.",
  "tika-vin04t16:34_0": "Yāva ‘‘buddho’’ti nāmampi, suddhacittassa tādino;",
  "tika-vin04t16:35_0": "Lokamhi lokajeṭṭhassa, pavattati mahesinoti.",
  "tika-vin04t16:36_0": "Kaṅkhāvitaraṇī-aṭṭhakathā niṭṭhitā."
}