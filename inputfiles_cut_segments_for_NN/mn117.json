{
  "mn117:0.1_0": "Majjhima Nikāya 117 ",
  "mn117:0.2_0": "Mahācattārīsakasutta ",
  "mn117:1.1_0": "Evaṁ me sutaṁ—",
  "mn117:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn117:1.3_0": "Tatra kho bhagavā bhikkhū āmantesi: ",
  "mn117:1.4_0": "“bhikkhavo”ti. ",
  "mn117:1.5_0": "“Bhadante”ti te bhikkhū bhagavato paccassosuṁ. ",
  "mn117:1.6_0": "Bhagavā etadavoca: ",
  "mn117:2.1_0": "“ariyaṁ vo, bhikkhave, sammāsamādhiṁ desessāmi saupanisaṁ saparikkhāraṁ. ",
  "mn117:2.2_0": "Taṁ suṇātha, sādhukaṁ manasi karotha, bhāsissāmī”ti. ",
  "mn117:2.3_0": "“Evaṁ, bhante”ti kho te bhikkhū bhagavato paccassosuṁ. ",
  "mn117:2.4_0": "Bhagavā etadavoca: ",
  "mn117:3.1_0": "“Katamo ca, bhikkhave, ariyo sammāsamādhi saupaniso saparikkhāro? ",
  "mn117:3.2_0": "Seyyathidaṁ—sammādiṭṭhi,",
  "mn117:3.2_1": "sammāsaṅkappo,",
  "mn117:3.2_2": "sammāvācā,",
  "mn117:3.2_3": "sammākammanto,",
  "mn117:3.2_4": "sammāājīvo,",
  "mn117:3.2_5": "sammāvāyāmo,",
  "mn117:3.2_6": "sammāsati;",
  "mn117:3.3_0": "yā kho, bhikkhave, imehi sattahaṅgehi cittassa ekaggatā parikkhatā—",
  "mn117:3.4_0": "ayaṁ vuccati, bhikkhave, ariyo sammāsamādhi saupaniso itipi, saparikkhāro itipi. ",
  "mn117:4.1_0": "Tatra, bhikkhave, sammādiṭṭhi pubbaṅgamā hoti. ",
  "mn117:4.2_0": "Kathañca, bhikkhave, sammādiṭṭhi pubbaṅgamā hoti? ",
  "mn117:4.3_0": "Micchādiṭṭhiṁ ‘micchādiṭṭhī’ti pajānāti,",
  "mn117:4.3_1": "sammādiṭṭhiṁ ‘sammādiṭṭhī’ti pajānāti—sāssa hoti sammādiṭṭhi.",
  "mn117:5.1_0": "Katamā ca, bhikkhave, micchādiṭṭhi? ",
  "mn117:5.2_0": "‘Natthi dinnaṁ,",
  "mn117:5.2_1": "natthi yiṭṭhaṁ,",
  "mn117:5.2_2": "natthi hutaṁ,",
  "mn117:5.2_3": "natthi sukatadukkaṭānaṁ kammānaṁ phalaṁ vipāko,",
  "mn117:5.2_4": "natthi ayaṁ loko,",
  "mn117:5.2_5": "natthi paro loko,",
  "mn117:5.2_6": "natthi mātā,",
  "mn117:5.2_7": "natthi pitā,",
  "mn117:5.2_8": "natthi sattā opapātikā,",
  "mn117:5.2_9": "natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti—",
  "mn117:5.3_0": "ayaṁ, bhikkhave, micchādiṭṭhi. ",
  "mn117:6.1_0": "Katamā ca, bhikkhave, sammādiṭṭhi? ",
  "mn117:6.2_0": "Sammādiṭṭhimpahaṁ, bhikkhave, dvāyaṁ vadāmi—",
  "mn117:6.3_0": "atthi, bhikkhave, sammādiṭṭhi sāsavā puññabhāgiyā upadhivepakkā; ",
  "mn117:6.4_0": "atthi, bhikkhave, sammādiṭṭhi ariyā anāsavā lokuttarā maggaṅgā. ",
  "mn117:7.1_0": "Katamā ca, bhikkhave, sammādiṭṭhi sāsavā puññabhāgiyā upadhivepakkā? ",
  "mn117:7.2_0": "‘Atthi dinnaṁ,",
  "mn117:7.2_1": "atthi yiṭṭhaṁ,",
  "mn117:7.2_2": "atthi hutaṁ,",
  "mn117:7.2_3": "atthi sukatadukkaṭānaṁ kammānaṁ phalaṁ vipāko,",
  "mn117:7.2_4": "atthi ayaṁ loko,",
  "mn117:7.2_5": "atthi paro loko,",
  "mn117:7.2_6": "atthi mātā,",
  "mn117:7.2_7": "atthi pitā,",
  "mn117:7.2_8": "atthi sattā opapātikā,",
  "mn117:7.2_9": "atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti—",
  "mn117:7.3_0": "ayaṁ, bhikkhave, sammādiṭṭhi sāsavā puññabhāgiyā upadhivepakkā. ",
  "mn117:8.1_0": "Katamā ca, bhikkhave, sammādiṭṭhi ariyā anāsavā lokuttarā maggaṅgā? ",
  "mn117:8.2_0": "Yā kho,",
  "mn117:8.2_1": "bhikkhave,",
  "mn117:8.2_2": "ariyacittassa anāsavacittassa ariyamaggasamaṅgino ariyamaggaṁ bhāvayato paññā paññindriyaṁ paññābalaṁ dhammavicayasambojjhaṅgo sammādiṭṭhi maggaṅgaṁ—",
  "mn117:8.3_0": "ayaṁ vuccati, bhikkhave, sammādiṭṭhi ariyā anāsavā lokuttarā maggaṅgā. ",
  "mn117:9.1_0": "So micchādiṭṭhiyā pahānāya vāyamati, sammādiṭṭhiyā, upasampadāya, svāssa hoti sammāvāyāmo. ",
  "mn117:9.2_0": "So sato micchādiṭṭhiṁ pajahati, sato sammādiṭṭhiṁ upasampajja viharati, sāssa hoti sammāsati. ",
  "mn117:9.3_0": "Itiyime tayo dhammā sammādiṭṭhiṁ anuparidhāvanti anuparivattanti,",
  "mn117:9.3_1": "seyyathidaṁ—sammādiṭṭhi,",
  "mn117:9.3_2": "sammāvāyāmo,",
  "mn117:9.3_3": "sammāsati.",
  "mn117:10.1_0": "Tatra, bhikkhave, sammādiṭṭhi pubbaṅgamā hoti. ",
  "mn117:10.2_0": "Kathañca, bhikkhave, sammādiṭṭhi pubbaṅgamā hoti? ",
  "mn117:10.3_0": "Micchāsaṅkappaṁ ‘micchāsaṅkappo’ti pajānāti,",
  "mn117:10.3_1": "sammāsaṅkappaṁ ‘sammāsaṅkappo’ti pajānāti,",
  "mn117:10.3_2": "sāssa hoti sammādiṭṭhi.",
  "mn117:11.1_0": "Katamo ca, bhikkhave, micchāsaṅkappo? ",
  "mn117:11.2_0": "Kāmasaṅkappo, byāpādasaṅkappo, vihiṁsāsaṅkappo—",
  "mn117:11.3_0": "ayaṁ, bhikkhave, micchāsaṅkappo. ",
  "mn117:12.1_0": "Katamo ca, bhikkhave, sammāsaṅkappo? ",
  "mn117:12.2_0": "Sammāsaṅkappampahaṁ, bhikkhave, dvāyaṁ vadāmi—",
  "mn117:12.3_0": "atthi, bhikkhave, sammāsaṅkappo sāsavo puññabhāgiyo upadhivepakko; ",
  "mn117:12.4_0": "atthi, bhikkhave, sammāsaṅkappo ariyo anāsavo lokuttaro maggaṅgo. ",
  "mn117:13.1_0": "Katamo ca, bhikkhave, sammāsaṅkappo sāsavo puññabhāgiyo upadhivepakko? ",
  "mn117:13.2_0": "Nekkhammasaṅkappo, abyāpādasaṅkappo, avihiṁsāsaṅkappo: ",
  "mn117:13.3_0": "‘ayaṁ, bhikkhave, sammāsaṅkappo sāsavo puññabhāgiyo upadhivepakko’. ",
  "mn117:14.1_0": "Katamo ca, bhikkhave, sammāsaṅkappo ariyo anāsavo lokuttaro maggaṅgo? ",
  "mn117:14.2_0": "Yo kho,",
  "mn117:14.2_1": "bhikkhave,",
  "mn117:14.2_2": "ariyacittassa anāsavacittassa ariyamaggasamaṅgino ariyamaggaṁ bhāvayato takko vitakko saṅkappo appanā byappanā cetaso abhiniropanā vacīsaṅkhāro—",
  "mn117:14.3_0": "ayaṁ, bhikkhave, sammāsaṅkappo ariyo anāsavo lokuttaro maggaṅgo. ",
  "mn117:15.1_0": "So micchāsaṅkappassa pahānāya vāyamati, sammāsaṅkappassa upasampadāya, svāssa hoti sammāvāyāmo. ",
  "mn117:15.2_0": "So sato micchāsaṅkappaṁ pajahati, sato sammāsaṅkappaṁ upasampajja viharati; sāssa hoti sammāsati. ",
  "mn117:15.3_0": "Itiyime tayo dhammā sammāsaṅkappaṁ anuparidhāvanti anuparivattanti,",
  "mn117:15.3_1": "seyyathidaṁ—sammādiṭṭhi,",
  "mn117:15.3_2": "sammāvāyāmo,",
  "mn117:15.3_3": "sammāsati.",
  "mn117:16.1_0": "Tatra, bhikkhave, sammādiṭṭhi pubbaṅgamā hoti. ",
  "mn117:16.2_0": "Kathañca, bhikkhave, sammādiṭṭhi pubbaṅgamā hoti? ",
  "mn117:16.3_0": "Micchāvācaṁ ‘micchāvācā’ti pajānāti, sammāvācaṁ ‘sammāvācā’ti pajānāti; sāssa hoti sammādiṭṭhi. ",
  "mn117:17.1_0": "Katamā ca, bhikkhave, micchāvācā? ",
  "mn117:17.2_0": "Musāvādo, pisuṇā vācā, pharusā vācā, samphappalāpo—",
  "mn117:17.3_0": "ayaṁ, bhikkhave, micchāvācā. ",
  "mn117:18.1_0": "Katamā ca, bhikkhave, sammāvācā? ",
  "mn117:18.2_0": "Sammāvācampahaṁ, bhikkhave, dvāyaṁ vadāmi—",
  "mn117:18.3_0": "atthi, bhikkhave, sammāvācā sāsavā puññabhāgiyā upadhivepakkā; ",
  "mn117:18.4_0": "atthi, bhikkhave, sammāvācā ariyā anāsavā lokuttarā maggaṅgā. ",
  "mn117:19.1_0": "Katamā ca, bhikkhave, sammāvācā sāsavā puññabhāgiyā upadhivepakkā? ",
  "mn117:19.2_0": "Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—",
  "mn117:19.3_0": "ayaṁ, bhikkhave, sammāvācā sāsavā puññabhāgiyā upadhivepakkā. ",
  "mn117:20.1_0": "Katamā ca, bhikkhave, sammāvācā ariyā anāsavā lokuttarā maggaṅgā? ",
  "mn117:20.2_0": "Yā kho,",
  "mn117:20.2_1": "bhikkhave,",
  "mn117:20.2_2": "ariyacittassa anāsavacittassa ariyamaggasamaṅgino ariyamaggaṁ bhāvayato catūhi vacīduccaritehi ārati virati paṭivirati veramaṇī—",
  "mn117:20.3_0": "ayaṁ, bhikkhave, sammāvācā ariyā anāsavā lokuttarā maggaṅgā. ",
  "mn117:21.1_0": "So micchāvācāya pahānāya vāyamati, sammāvācāya upasampadāya; svāssa hoti sammāvāyāmo. ",
  "mn117:21.2_0": "So sato micchāvācaṁ pajahati, sato sammāvācaṁ upasampajja viharati; sāssa hoti sammāsati. ",
  "mn117:21.3_0": "Itiyime tayo dhammā sammāvācaṁ anuparidhāvanti anuparivattanti,",
  "mn117:21.3_1": "seyyathidaṁ—sammādiṭṭhi,",
  "mn117:21.3_2": "sammāvāyāmo,",
  "mn117:21.3_3": "sammāsati.",
  "mn117:22.1_0": "Tatra, bhikkhave, sammādiṭṭhi pubbaṅgamā hoti. ",
  "mn117:22.2_0": "Kathañca, bhikkhave, sammādiṭṭhi pubbaṅgamā hoti? ",
  "mn117:22.3_0": "Micchākammantaṁ ‘micchākammanto’ti pajānāti,",
  "mn117:22.3_1": "sammākammantaṁ ‘sammākammanto’ti pajānāti;",
  "mn117:22.3_2": "sāssa hoti sammādiṭṭhi.",
  "mn117:23.1_0": "Katamo ca, bhikkhave, micchākammanto? ",
  "mn117:23.2_0": "Pāṇātipāto, adinnādānaṁ, kāmesumicchācāro—",
  "mn117:23.3_0": "ayaṁ, bhikkhave, micchākammanto. ",
  "mn117:24.1_0": "Katamo ca, bhikkhave, sammākammanto? ",
  "mn117:24.2_0": "Sammākammantampahaṁ, bhikkhave, dvāyaṁ vadāmi—",
  "mn117:24.3_0": "atthi, bhikkhave, sammākammanto sāsavo puññabhāgiyo upadhivepakko; ",
  "mn117:24.4_0": "atthi, bhikkhave, sammākammanto ariyo anāsavo lokuttaro maggaṅgo. ",
  "mn117:25.1_0": "Katamo ca, bhikkhave, sammākammanto sāsavo puññabhāgiyo upadhivepakko? ",
  "mn117:25.2_0": "Pāṇātipātā veramaṇī, adinnādānā veramaṇī, kāmesumicchācārā veramaṇī—",
  "mn117:25.3_0": "ayaṁ, bhikkhave, sammākammanto sāsavo puññabhāgiyo upadhivepakko. ",
  "mn117:26.1_0": "Katamo ca, bhikkhave, sammākammanto ariyo anāsavo lokuttaro maggaṅgo? ",
  "mn117:26.2_0": "Yā kho,",
  "mn117:26.2_1": "bhikkhave,",
  "mn117:26.2_2": "ariyacittassa anāsavacittassa ariyamaggasamaṅgino ariyamaggaṁ bhāvayato tīhi kāyaduccaritehi ārati virati paṭivirati veramaṇī—",
  "mn117:26.3_0": "ayaṁ, bhikkhave, sammākammanto ariyo anāsavo lokuttaro maggaṅgo. ",
  "mn117:27.1_0": "So micchākammantassa pahānāya vāyamati, sammākammantassa upasampadāya; svāssa hoti sammāvāyāmo. ",
  "mn117:27.2_0": "So sato micchākammantaṁ pajahati, sato sammākammantaṁ upasampajja viharati; sāssa hoti sammāsati. ",
  "mn117:27.3_0": "Itiyime tayo dhammā sammākammantaṁ anuparidhāvanti anuparivattanti,",
  "mn117:27.3_1": "seyyathidaṁ—sammādiṭṭhi,",
  "mn117:27.3_2": "sammāvāyāmo,",
  "mn117:27.3_3": "sammāsati.",
  "mn117:28.1_0": "Tatra, bhikkhave, sammādiṭṭhi pubbaṅgamā hoti. ",
  "mn117:28.2_0": "Kathañca, bhikkhave, sammādiṭṭhi pubbaṅgamā hoti? ",
  "mn117:28.3_0": "Micchāājīvaṁ ‘micchāājīvo’ti pajānāti, sammāājīvaṁ ‘sammāājīvo’ti pajānāti; sāssa hoti sammādiṭṭhi. ",
  "mn117:29.1_0": "Katamo ca, bhikkhave, micchāājīvo? ",
  "mn117:29.2_0": "Kuhanā, lapanā, nemittikatā, nippesikatā, lābhena lābhaṁ nijigīsanatā—",
  "mn117:29.3_0": "ayaṁ, bhikkhave, micchāājīvo. ",
  "mn117:30.1_0": "Katamo ca, bhikkhave, sammāājīvo? ",
  "mn117:30.2_0": "Sammāājīvampahaṁ, bhikkhave, dvāyaṁ vadāmi—",
  "mn117:30.3_0": "atthi, bhikkhave, sammāājīvo sāsavo puññabhāgiyo upadhivepakko; ",
  "mn117:30.4_0": "atthi, bhikkhave, sammāājīvo ariyo anāsavo lokuttaro maggaṅgo. ",
  "mn117:31.1_0": "Katamo ca, bhikkhave, sammāājīvo sāsavo puññabhāgiyo upadhivepakko? ",
  "mn117:31.2_0": "Idha, bhikkhave, ariyasāvako micchāājīvaṁ pahāya sammāājīvena jīvikaṁ kappeti—",
  "mn117:31.3_0": "ayaṁ, bhikkhave, sammāājīvo sāsavo puññabhāgiyo upadhivepakko. ",
  "mn117:32.1_0": "Katamo ca, bhikkhave, sammāājīvo ariyo anāsavo lokuttaro maggaṅgo? ",
  "mn117:32.2_0": "Yā kho,",
  "mn117:32.2_1": "bhikkhave,",
  "mn117:32.2_2": "ariyacittassa anāsavacittassa ariyamaggasamaṅgino ariyamaggaṁ bhāvayato micchāājīvā ārati virati paṭivirati veramaṇī—",
  "mn117:32.3_0": "ayaṁ, bhikkhave, sammāājīvo ariyo anāsavo lokuttaro maggaṅgo. ",
  "mn117:33.1_0": "So micchāājīvassa pahānāya vāyamati, sammāājīvassa upasampadāya; svāssa hoti sammāvāyāmo. ",
  "mn117:33.2_0": "So sato micchāājīvaṁ pajahati, sato sammāājīvaṁ upasampajja viharati; sāssa hoti sammāsati. ",
  "mn117:33.3_0": "Itiyime tayo dhammā sammāājīvaṁ anuparidhāvanti anuparivattanti,",
  "mn117:33.3_1": "seyyathidaṁ—sammādiṭṭhi,",
  "mn117:33.3_2": "sammāvāyāmo,",
  "mn117:33.3_3": "sammāsati.",
  "mn117:34.1_0": "Tatra, bhikkhave, sammādiṭṭhi pubbaṅgamā hoti. ",
  "mn117:34.2_0": "Kathañca, bhikkhave, sammādiṭṭhi pubbaṅgamā hoti? ",
  "mn117:34.3_0": "Sammādiṭṭhissa,",
  "mn117:34.3_1": "bhikkhave,",
  "mn117:34.3_2": "sammāsaṅkappo pahoti,",
  "mn117:34.3_3": "sammāsaṅkappassa sammāvācā pahoti,",
  "mn117:34.3_4": "sammāvācassa sammākammanto pahoti,",
  "mn117:34.3_5": "sammākammantassa sammāājīvo pahoti,",
  "mn117:34.3_6": "sammāājīvassa sammāvāyāmo pahoti,",
  "mn117:34.3_7": "sammāvāyāmassa sammāsati pahoti,",
  "mn117:34.3_8": "sammāsatissa sammāsamādhi pahoti,",
  "mn117:34.3_9": "sammāsamādhissa sammāñāṇaṁ pahoti,",
  "mn117:34.3_10": "sammāñāṇassa sammāvimutti pahoti.",
  "mn117:34.4_0": "Iti kho, bhikkhave, aṭṭhaṅgasamannāgato sekkho, dasaṅgasamannāgato arahā hoti. ",
  "mn117:34.5_0": "Tatrapi sammāñāṇena aneke pāpakā akusalā dhammā vigatā bhāvanāpāripūriṁ gacchanti. ",
  "mn117:35.1_0": "Tatra, bhikkhave, sammādiṭṭhi pubbaṅgamā hoti. ",
  "mn117:35.2_0": "Kathañca, bhikkhave, sammādiṭṭhi pubbaṅgamā hoti? ",
  "mn117:35.3_0": "Sammādiṭṭhissa, bhikkhave, micchādiṭṭhi nijjiṇṇā hoti. ",
  "mn117:35.4_0": "Ye ca micchādiṭṭhipaccayā aneke pāpakā akusalā dhammā sambhavanti te cassa nijjiṇṇā honti. ",
  "mn117:35.5_0": "Sammādiṭṭhipaccayā aneke kusalā dhammā bhāvanāpāripūriṁ gacchanti. ",
  "mn117:35.6_0": "Sammāsaṅkappassa, bhikkhave, micchāsaṅkappo nijjiṇṇo hoti …pe… ",
  "mn117:35.7_0": "sammāvācassa, bhikkhave, micchāvācā nijjiṇṇā hoti … ",
  "mn117:35.8_0": "sammākammantassa, bhikkhave, micchākammanto nijjiṇṇo hoti … ",
  "mn117:35.9_0": "sammāājīvassa, bhikkhave, micchāājīvo nijjiṇṇo hoti … ",
  "mn117:35.10_0": "sammāvāyāmassa, bhikkhave, micchāvāyāmo nijjiṇṇo hoti … ",
  "mn117:35.11_0": "sammāsatissa, bhikkhave, micchāsati nijjiṇṇā hoti … ",
  "mn117:35.12_0": "sammāsamādhissa, bhikkhave, micchāsamādhi nijjiṇṇo hoti … ",
  "mn117:35.13_0": "sammāñāṇassa, bhikkhave, micchāñāṇaṁ nijjiṇṇaṁ hoti … ",
  "mn117:35.14_0": "sammāvimuttassa, bhikkhave, micchāvimutti nijjiṇṇā hoti. ",
  "mn117:35.15_0": "Ye ca micchāvimuttipaccayā aneke pāpakā akusalā dhammā sambhavanti te cassa nijjiṇṇā honti. ",
  "mn117:35.16_0": "Sammāvimuttipaccayā ca aneke kusalā dhammā bhāvanāpāripūriṁ gacchanti. ",
  "mn117:36.1_0": "Iti kho, bhikkhave, vīsati kusalapakkhā, vīsati akusalapakkhā—",
  "mn117:36.2_0": "mahācattārīsako dhammapariyāyo pavattito appaṭivattiyo samaṇena vā brāhmaṇena vā devena vā mārena vā brahmunā vā kenaci vā lokasmiṁ. ",
  "mn117:37.1_0": "Yo hi koci,",
  "mn117:37.1_1": "bhikkhave,",
  "mn117:37.1_2": "samaṇo vā brāhmaṇo vā imaṁ mahācattārīsakaṁ dhammapariyāyaṁ garahitabbaṁ paṭikkositabbaṁ maññeyya tassa",
  "mn117:37.1_3": "diṭṭheva dhamme dasasahadhammikā vādānuvādā gārayhaṁ ṭhānaṁ āgacchanti—",
  "mn117:37.2_0": "sammādiṭṭhiñce bhavaṁ garahati, ye ca micchādiṭṭhī samaṇabrāhmaṇā te bhoto pujjā, te bhoto pāsaṁsā; ",
  "mn117:37.3_0": "sammāsaṅkappañce bhavaṁ garahati,",
  "mn117:37.3_1": "ye ca micchāsaṅkappā samaṇabrāhmaṇā te bhoto pujjā,",
  "mn117:37.3_2": "te bhoto pāsaṁsā;",
  "mn117:37.4_0": "sammāvācañce bhavaṁ garahati …pe… ",
  "mn117:37.5_0": "sammākammantañce bhavaṁ garahati … ",
  "mn117:37.6_0": "sammāājīvañce bhavaṁ garahati … ",
  "mn117:37.7_0": "sammāvāyāmañce bhavaṁ garahati … ",
  "mn117:37.8_0": "sammāsatiñce bhavaṁ garahati … ",
  "mn117:37.9_0": "sammāsamādhiñce bhavaṁ garahati … ",
  "mn117:37.10_0": "sammāñāṇañce bhavaṁ garahati … ",
  "mn117:37.11_0": "sammāvimuttiñce bhavaṁ garahati,",
  "mn117:37.11_1": "ye ca micchāvimuttī samaṇabrāhmaṇā te bhoto pujjā,",
  "mn117:37.11_2": "te bhoto pāsaṁsā.",
  "mn117:37.12_0": "Yo koci,",
  "mn117:37.12_1": "bhikkhave,",
  "mn117:37.12_2": "samaṇo vā brāhmaṇo vā imaṁ mahācattārīsakaṁ dhammapariyāyaṁ garahitabbaṁ paṭikkositabbaṁ maññeyya tassa",
  "mn117:37.12_3": "diṭṭheva dhamme ime dasasahadhammikā vādānuvādā gārayhaṁ ṭhānaṁ āgacchanti.",
  "mn117:38.1_0": "Yepi te,",
  "mn117:38.1_1": "bhikkhave,",
  "mn117:38.1_2": "ahesuṁ okkalā vassabhaññā ahetuvādā akiriyavādā natthikavādā tepi mahācattārīsakaṁ dhammapariyāyaṁ na garahitabbaṁ nappaṭikkositabbaṁ amaññiṁsu.",
  "mn117:38.2_0": "Taṁ kissa hetu? ",
  "mn117:38.3_0": "Nindābyārosaupārambhabhayā”ti. ",
  "mn117:38.4_0": "Idamavoca bhagavā. ",
  "mn117:38.5_0": "Attamanā te bhikkhū bhagavato bhāsitaṁ abhinandunti. ",
  "mn117:38.6_0": "Mahācattārīsakasuttaṁ niṭṭhitaṁ sattamaṁ. "
}