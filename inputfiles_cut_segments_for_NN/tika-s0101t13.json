{
  "tika-s0101t13:0_0": "13. Tevijjasuttavaṇṇanā",
  "tika-s0101t13:1_0": "518.Uttarenāti ettha ena-saddo disāvācīsaddato pañcamīantato adūrattho icchito,",
  "tika-s0101t13:1_1": "tasmā uttarena-saddena adūratthajotanaṁ dassento ‘‘adūre uttarapasse’’ti āha.",
  "tika-s0101t13:1_2": "Akkharacintakā pana ena-saddayoge avadhivācini pade upayogavacanaṁ icchanti.",
  "tika-s0101t13:1_3": "Attho pana sāmivaseneva icchitoti idha sāmivacanavaseneva vuttaṁ.",
  "tika-s0101t13:2_0": "519.Kulacārittādīti ādi-saddena mantajjhenābhirūpatādisampattiṁ saṅgaṇhāti.",
  "tika-s0101t13:2_1": "Mantasajjhāyakaraṇatthanti āthabbaṇamantānaṁ sajjhāyakaraṇatthaṁ,",
  "tika-s0101t13:2_2": "tenāha ‘‘aññesaṁ bahūnaṁ pavesanaṁ nivāretvā’’ti.",
  "tika-s0101t13:3_0": "Maggāmaggakathāvaṇṇanā",
  "tika-s0101t13:4_0": "520.‘‘Jaṅghacāra’’nti caṅkamato ito cito ca caraṇamāha.",
  "tika-s0101t13:4_1": "So hi jaṅghāsu kilamathavinodanattho cāroti tathā vutto.",
  "tika-s0101t13:4_2": "Tenāha ‘‘anucaṅkamantānaṁ anuvicarantāna’’nti.",
  "tika-s0101t13:4_3": "Tenāti ubhosupi anucaṅkamanānuvicāraṇānaṁ labbhanato.",
  "tika-s0101t13:4_4": "Sahāyā hi te aññamañña sabhāgavuttikā.",
  "tika-s0101t13:4_5": "‘‘Maggo’’ti icchitaṭṭhānaṁ ujukaṁ maggati upagacchati etenāti maggo, ujumaggo. Tadañño amaggo, tasmiṁ magge ca amagge ca.",
  "tika-s0101t13:4_6": "Paṭipadanti brahmalokagāmimaggassa pubbabhāgapaṭipadaṁ.",
  "tika-s0101t13:5_0": "Niyyātīti niyyānīyo,",
  "tika-s0101t13:5_1": "so eva ‘‘niyyāniko’’ti vuttoti āha ‘‘niyyāyanto’’ti.",
  "tika-s0101t13:5_2": "Yasmā niyyātapuggalavasenassa niyyānikabhāvo ,",
  "tika-s0101t13:5_3": "tasmā ‘‘niyyāyanto’’ti puggalassa yoniso paṭipajjanavasena niyyāyanto maggo ‘‘niyyātī’’ti vutto.",
  "tika-s0101t13:5_4": "Karotīti attano santāne uppādeti.",
  "tika-s0101t13:5_5": "Uppādentoyeva hi tattha paṭipajjati nāma.",
  "tika-s0101t13:5_6": "Saha byeti vattatīti sahabyo, sahavattanako .",
  "tika-s0101t13:5_7": "Tassa bhāvo sahabyatāti āha ‘‘sahabhāvāyā’’tiādi. Sahabhāvoti ca salokatā, samīpatā vā veditabbā,",
  "tika-s0101t13:5_8": "tenāha ‘‘ekaṭṭhāne pātubhāvāyā’’ti.",
  "tika-s0101t13:5_9": "Sakameva ācariyavādanti attano ācariyena pokkharasātinā kathitameva ācariyavādaṁ.",
  "tika-s0101t13:5_10": "Thometvā paggaṇhitvā ‘‘ayameva ujumaggo ayamañjasāyano’’ti pasaṁsitvā ukkaṁsitvā.",
  "tika-s0101t13:5_11": "Bhāradvājopisakamevāti bhāradvājopi māṇavo attano ācariyena tārukkhena kathitameva ācariyavādaṁ thometvā paggaṇhitvā vicaratīti yojanā.",
  "tika-s0101t13:5_12": "Tena vuttanti tena yathā tathā vā abhiniviṭṭhabhāvena vuttaṁ pāḷiyaṁ.",
  "tika-s0101t13:6_0": "521-2.Aniyyānikā vāti appāṭihāriyāva aññamaññassa vāde dosaṁ dassetvā aviparītatthadassanatthaṁ uttararahitā eva.",
  "tika-s0101t13:6_1": "Aññamaññassa vādassa ādito viruddhaggahaṇaṁ viggaho,",
  "tika-s0101t13:6_2": "sveva vivadanavasena aparāparaṁ uppanno vivādoti āha ‘‘pubbuppattiko viggaho aparabhāge vivādo’’ti. Duvidhopi eso viggaho,",
  "tika-s0101t13:6_3": "vivādoti dvidhā vuttopi virodho.",
  "tika-s0101t13:6_4": "Nānāācariyānaṁ vādatoti nānārucikānaṁ ācariyānaṁ vādabhāvato.",
  "tika-s0101t13:6_5": "Nānāvādo nānāvidho vādoti katvā.",
  "tika-s0101t13:7_0": "523.Ekassāpīti tumhesu dvīsu ekassāpi.",
  "tika-s0101t13:7_1": "Ekasminti sakavādaparavādesu ekasmimpi.",
  "tika-s0101t13:7_2": "Saṁsayo natthīti ‘‘maggo nu kho,",
  "tika-s0101t13:7_3": "na maggo nu kho’’ti saṁsayo vicikicchā natthi. Añjasāyanabhāve pana saṁsayo. Tenāha ‘‘esa kirā’’tiādi.",
  "tika-s0101t13:7_4": "Bhagavā pana yadi sabbattha maggasaññino,",
  "tika-s0101t13:7_5": "evaṁ sati ‘‘kismiṁ vo viggaho’’ti pucchati.",
  "tika-s0101t13:8_0": "524.",
  "tika-s0101t13:8_1": "‘‘Icchitaṭṭhānaṁ ujukaṁ maggati upagacchati etenāti maggo, ujumaggo.",
  "tika-s0101t13:8_2": "Tadañño amaggo’’ti vutto vāyamattho.",
  "tika-s0101t13:8_3": "Sabbe teti sabbepi te nānāācariyehi vuttamaggā.",
  "tika-s0101t13:9_0": "Ye pāḷiyaṁ ‘‘addhariyā brāhmaṇā’’tiādinā vuttā. Addharo nāma yaññaviseso,",
  "tika-s0101t13:9_1": "tadupayogibhāvato ‘‘addhariyā’’ tveva vuccanti yajūni,",
  "tika-s0101t13:9_2": "tāni sajjhāyantīti addhariyā, yajubbedino.",
  "tika-s0101t13:9_3": "Ye ca tittiriisinā kate mante sajjhāyanti, te tittiriyā, yajubbedino eva. Yajubbedasākhā hesā, yadidaṁ tittiraṁ.",
  "tika-s0101t13:9_4": "Chando vuccati visesato sāmavedo,",
  "tika-s0101t13:9_5": "taṁ sarena kāyantīti chandokā, sāmavedino. ‘‘Chandogā’’tipi paṭhanti, so evattho.",
  "tika-s0101t13:9_6": "Bahavo irayo etthāti bavhāri, irubbedo. Taṁ adhīyantīti bavhārijjhā.",
  "tika-s0101t13:10_0": "‘‘Bahūnī’’ti etthāyaṁ upamāsaṁsandanā – yathā te nānāmaggā ekaṁsato tassa gāmassa vā nigamassa vā pavesāya honti,",
  "tika-s0101t13:10_1": "evaṁ brāhmaṇehi paññāpiyamānāpi nānāmaggā brahmalokūpagamanāya brahmunā sahabyatāya ekaṁseneva hontīti.",
  "tika-s0101t13:11_0": "527-529.Va-kāro āgamasandhimattanti anatthako va-kāro,",
  "tika-s0101t13:11_1": "tena vaṇṇāgamena padantarasandhimattaṁ katanti attho. Andhapaveṇīti andhapanti.",
  "tika-s0101t13:11_2": "‘‘Paññāsasaṭṭhi andhā’’ti idaṁ tassā andhapaveṇiyā mahato gacchagumbassa anuparigamanayogyatādassanaṁ.",
  "tika-s0101t13:11_3": "Evañhi te ‘‘suciraṁ velaṁ maggaṁ gacchāmā’’ti evaṁ saññino honti.",
  "tika-s0101t13:11_4": "Nāmakaṁyevāti atthābhāvato nāmamattaṁyeva,",
  "tika-s0101t13:11_5": "taṁ pana bhāsitaṁ tehi sārasaññitampi nāmamattatāya asārabhāvato nihīnamevāti āha ‘‘lāmakaṁyevā’’ti.",
  "tika-s0101t13:12_0": "530.Yatoti bhummatthe nissakkavacanaṁ,",
  "tika-s0101t13:12_1": "sāmaññajotanā ca visese avatiṭṭhatīti āha ‘‘yasmiṁ kāle’’ti. Āyācantīti patthenti.",
  "tika-s0101t13:12_2": "Uggamanaṁ lokassa bahukārabhāvato tathā thomanāti.",
  "tika-s0101t13:12_3": "Ayaṁ kira brāhmaṇānaṁ laddhi ‘‘brāhmaṇānaṁ āyācanāya candimasūriyā gantvā loke obhāsaṁ karontī’’ti.",
  "tika-s0101t13:13_0": "532.Idha pana kiṁ vattabbanti imasmiṁ pana appaccakkhabhūtassa brahmuno sahabyatāya maggadesane tevijjānaṁ kiṁ vattabbaṁ atthi,",
  "tika-s0101t13:13_1": "ye paccakkhabhūtānampi candimasūriyānaṁ sahabyatāya maggaṁ desetuṁ na sakkontīti adhippāyo.",
  "tika-s0101t13:13_2": "‘‘Yatthā’’ti ‘‘idha panā’’ti vuttamevatthaṁ paccāmasati.",
  "tika-s0101t13:14_0": "Aciravatīnadīupamākathāvaṇṇanā",
  "tika-s0101t13:15_0": "542.Samabharitāti sampuṇṇā. Tato eva kākapeyyā. Pārāti paratīraṁ. Apāranti orimatīraṁ. Ehīti āgaccha.",
  "tika-s0101t13:16_0": "544.Pañcasīla…pe… veditabbā yamaniyamādibrāhmaṇadhammānaṁ tadantogadhabhāvato.",
  "tika-s0101t13:16_1": "Tabbiparītāti pañcasīlādiviparītā pañca verādayo.",
  "tika-s0101t13:16_2": "‘‘Punapī’’ti vatvā ‘‘aparampī’’ti vacanaṁ itarāyapi nadi upamāya saṅgaṇhanatthaṁ.",
  "tika-s0101t13:17_0": "546.Kāmayitabbaṭṭhenāti kāmanīyabhāvena.",
  "tika-s0101t13:17_1": "Bandhanaṭṭhenāti teneva kāmetabbabhāvena sattānaṁ cittassa ābandhanabhāvena.",
  "tika-s0101t13:17_2": "Kāmañcāyaṁ guṇa-saddo atthantaresupi diṭṭhappayogo,",
  "tika-s0101t13:17_3": "tesaṁ panettha asambhavato pārisesañāyena bandhanaṭṭheyeva yuttoti dassetuṁ ‘‘anujānāmī’’tiādinā atthuddhāro āraddho, esevāti bandhanaṭṭho eva.",
  "tika-s0101t13:17_4": "Na hi rūpādīnaṁ kāmetabbabhāve vuccamāne paṭalaṭṭho yujjati tathā kāmetabbatāya anadhippetattā.",
  "tika-s0101t13:17_5": "Rāsaṭṭhaānisaṁsaṭṭhesupi eseva nayo tathāpi kāmetabbatāya anadhippetattā.",
  "tika-s0101t13:17_6": "Pārisesato pana bandhanaṭṭho gahito.",
  "tika-s0101t13:17_7": "Yadaggena hi nesaṁ kāmetabbatā, tadaggena bandhanabhāvo cāti.",
  "tika-s0101t13:18_0": "Koṭṭhāsaṭṭhopi tesu yujjateva cakkhuviññeyyādikoṭṭhāsabhāvena nesaṁ kāmetabbato.",
  "tika-s0101t13:18_1": "Koṭṭhāse ca guṇa-saddo dissati ‘‘diguṇaṁ vaḍḍhetabba’’ntiādīsu, sampadāṭṭhopi –",
  "tika-s0101t13:19_0": "‘‘Asaṅkhyeyyāni nāmāni, saguṇena mahesino;",
  "tika-s0101t13:20_0": "Guṇena nāmamuddheyyaṁ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 76);",
  "tika-s0101t13:21_0": "Ādīsu sopi idha na yujjatīti anuddhaṭo.",
  "tika-s0101t13:22_0": "Cakkhuviññeyyāti cakkhuviññāṇena vijānitabbā,",
  "tika-s0101t13:22_1": "tena pana vijānanaṁ dassanamevāti āha ‘‘passitabbā’’ti.",
  "tika-s0101t13:22_2": "‘‘Sotaviññāṇena sotabbā’’ti evamādi etenupāyenāti atidisati.",
  "tika-s0101t13:22_3": "Gavesitampi ‘‘iṭṭha’’nti vuccati,",
  "tika-s0101t13:22_4": "taṁ idha nādhippetanti āha ‘‘pariyiṭṭhā vā hontu mā vā’’ti.",
  "tika-s0101t13:22_5": "Iṭṭhārammaṇabhūtāti sukhārammaṇabhūtā. Kāmanīyāti kāmetabbā.",
  "tika-s0101t13:22_6": "Iṭṭhabhāvena manaṁ appāyantīti manāpā. Piyajātikāti piyasabhāvā.",
  "tika-s0101t13:23_0": "Gedhenāti lobhena abhibhūtā hutvā pañcakāmaguṇe paribhuñjantīti yojanā. Mucchākāranti mohanākāraṁ.",
  "tika-s0101t13:23_1": "Adhiosannāti adhiggayha ajjhosāya avasannā, tenāha ‘‘ogāḷhā’’ti.",
  "tika-s0101t13:23_2": "Pariniṭṭhānappattāti gilitvā pariniṭṭhāpanavasena pariniṭṭhānaṁ upagatā.",
  "tika-s0101t13:23_3": "Ādīnavanti kāmaparibhoge sampati, āyatiñca dosaṁ apassantā.",
  "tika-s0101t13:23_4": "Ghāsacchādanādisambhoganimittasaṁkilesato nissaranti apagacchanti etenāti nissaraṇaṁ,",
  "tika-s0101t13:23_5": "yoniso paccavekkhitvā tesaṁ paribhogapaññā.",
  "tika-s0101t13:23_6": "Tadabhāvato anissaraṇapaññāti imamatthaṁ dassento ‘‘idametthā’’tiādimāha.",
  "tika-s0101t13:24_0": "548-9.Āvarantīti kusalappavattiṁ āditova nivārenti.",
  "tika-s0101t13:24_1": "Nivārentīti niravasesato vārayanti.",
  "tika-s0101t13:24_2": "Onandhantīti ogāhantā viya chādenti.",
  "tika-s0101t13:24_3": "Pariyonandhantīti sabbaso chādenti.",
  "tika-s0101t13:24_4": "Āvaraṇādīnaṁ vasenāti āvaraṇādiatthānaṁ vasena.",
  "tika-s0101t13:24_5": "Te hi āsevanabalavatāya purimapurimehi pacchimapacchimā daḷhataratamādibhāvappattā vuttā.",
  "tika-s0101t13:25_0": "Saṁsandanakathāvaṇṇanā",
  "tika-s0101t13:26_0": "550.",
  "tika-s0101t13:26_1": "Itthipariggahe sati purisassa pañcakāmaguṇapariggaho paripuṇṇo eva hotīti vuttaṁ ‘‘sapariggahoti itthipariggahena sapariggaho’’ti.",
  "tika-s0101t13:26_2": "‘‘Itthipariggahena apariggaho’’ti ca idaṁ tevijjabrāhmaṇesu dissamānapariggahānaṁ duṭṭhullatamapariggahābhāvadassanaṁ.",
  "tika-s0101t13:26_3": "Evaṁbhūtānaṁ tevijjānaṁ brāhmaṇānaṁ kā brahmunā saṁsandanā,",
  "tika-s0101t13:26_4": "brahmā pana sabbena sabbaṁ apariggahoti. Veracittena avero,",
  "tika-s0101t13:26_5": "kuto etassa verappayogoti adhippāyo.",
  "tika-s0101t13:26_6": "Cittagelaññasaṅkhātenāti cittuppādagelaññasaññitena,",
  "tika-s0101t13:26_7": "tenassa sabbarūpakāyagelaññabhāvo vutto hoti. Byāpajjhenāti dukkhena.",
  "tika-s0101t13:26_8": "Uddhaccakukkuccādīhīti ādi-saddena tadekaṭṭhā saṁkilesadhammā saṅgayhanti.",
  "tika-s0101t13:26_9": "Appaṭipattihetubhūtāya vicikicchāya sati na kadāci cittaṁ purisassa vase vattati,",
  "tika-s0101t13:26_10": "pahīnāya pana siyā vasavattananti āha ‘‘vicikicchāya abhāvato cittaṁ vase vattetī’’ti. Cittagatikāti cittavasikā,",
  "tika-s0101t13:26_11": "tenāha cittassa vase vattantī’’ti.",
  "tika-s0101t13:26_12": "Na tādisoti brāhmaṇā viya cittavasiko na hoti,",
  "tika-s0101t13:26_13": "atha kho vasībhūtajjhānābhiññatāya cittaṁ attano vase vattetīti vasavattī.",
  "tika-s0101t13:27_0": "552.Brahmalokamaggeti brahmalokagāmimagge paṭipajjitabbe, paññapetabbe vā, taṁ paññapentāti adhippāyo.",
  "tika-s0101t13:27_1": "Upagantvāti amaggameva ‘‘maggo’’ti micchāpaṭipajjanena upagantvā, paṭijānitvā vā.",
  "tika-s0101t13:27_2": "Paṅkaṁ otiṇṇā viyāti matthake ekaṅgulaṁ vā upaḍḍhaṅgulaṁ vā sukkhatāya ‘‘samatala’’nti saññāya anekaporisaṁ mahāpaṅkaṁ otiṇṇā viya.",
  "tika-s0101t13:27_3": "Anuppavisantīti apāyamaggaṁ brahmalokamaggasaññāya ogāhayanti.",
  "tika-s0101t13:27_4": "Tato eva saṁsīditvā visādaṁ pāpuṇanti.",
  "tika-s0101t13:27_5": "Evanti ‘‘samatala’’ntiādinā vuttanayena. Saṁsīditvāti nimmujjitvā.",
  "tika-s0101t13:27_6": "Sukkhataraṇaṁ maññe tarantīti sukkhanaditaraṇaṁ taranti maññe.",
  "tika-s0101t13:27_7": "Tasmāti yasmā tevijjā amaggameva ‘‘maggo’’ti upagantvā saṁsīdanti, tasmā.",
  "tika-s0101t13:27_8": "Yathāteti yathā te ‘‘samatala’’nti saññāya paṅkaṁ otiṇṇā.",
  "tika-s0101t13:27_9": "Idheva cāti imasmiñca attabhāve.",
  "tika-s0101t13:27_10": "Sukhaṁ vā sātaṁ vā na labhantīti jhānasukhaṁ vā vipassanāsātaṁ vā na labhanti,",
  "tika-s0101t13:27_11": "kuto maggasukhaṁ vā nibbānasātaṁ vāti adhippāyo.",
  "tika-s0101t13:27_12": "Maggadīpakanti maggadīpakābhimataṁ.",
  "tika-s0101t13:27_13": "‘‘Iriṇa’’nti araññāniyā idaṁ adhivacananti āha ‘‘agāmakaṁ mahārañña’’nti .",
  "tika-s0101t13:27_14": "Migaruruādīnampi anupabhogarukkhehi.",
  "tika-s0101t13:27_15": "Parivattitumpi na sakkā honti mahākaṇṭakatāya.",
  "tika-s0101t13:27_16": "Ñātīnaṁ byasanaṁ vināso ñātibyasanaṁ.",
  "tika-s0101t13:27_17": "Evaṁ bhogasīlabyasanāni veditabbāni.",
  "tika-s0101t13:27_18": "Rogo eva byasati vibādhatīti rogabyasanaṁ.",
  "tika-s0101t13:27_19": "Evaṁ diṭṭhibyasanampi daṭṭhabbaṁ.",
  "tika-s0101t13:28_0": "554.Jātasaṁvaḍḍhoti jāto hutvā saṁvaḍḍhito.",
  "tika-s0101t13:28_1": "Na sabbaso paccakkhā honti paricayābhāvato.",
  "tika-s0101t13:28_2": "Ciranikkhantoti nikkhanto hutvā cirakālo.",
  "tika-s0101t13:28_3": "Dandhāyitattanti vissajjane mandattaṁ saṇikavutti,",
  "tika-s0101t13:28_4": "taṁ pana saṁsayavasena cirāyanaṁ nāma hotīti āha ‘‘kaṅkhāvasena cirāyitatta’’nti.",
  "tika-s0101t13:28_5": "Vitthāyitattanti sārajjitattaṁ.",
  "tika-s0101t13:28_6": "Aṭṭhakathāyaṁ pana vitthāyitattaṁ nāma chambhitattanti adhippāyena ‘‘thaddhabhāvaggahaṇa’’nti vuttaṁ.",
  "tika-s0101t13:29_0": "555.U-iti upasaggayoge lumpa-saddo uddharaṇattho hotīti ‘‘ullumpatū’’ti padassa uddharatūti atthamāha.",
  "tika-s0101t13:29_1": "Upasaggavasena hi dhātu-saddā atthavisesavuttino honti yathā ‘‘uddharatū’’ti.",
  "tika-s0101t13:30_0": "Brahmalokamaggadesanāvaṇṇanā",
  "tika-s0101t13:31_0": "556. Yassa atisayena balaṁ atthi,",
  "tika-s0101t13:31_1": "so ‘‘balavā’’ti vuttoti āha ‘‘balasampanno’’ti.",
  "tika-s0101t13:31_2": "Saṅkhaṁ dhamayatīti saṅkhadhamako,",
  "tika-s0101t13:31_3": "taṁ dhamayitvā tato saddapavattako.",
  "tika-s0101t13:31_4": "Appanāva vaṭṭati paṭipakkhato sammadeva cetaso vimuttibhāvato.",
  "tika-s0101t13:32_0": "Pamāṇakataṁ kammaṁ nāma kāmāvacaraṁ pamāṇakarānaṁ saṁkilesadhammānaṁ avikkhambhanato.",
  "tika-s0101t13:32_1": "Tathā hi taṁ brahmavihārapubbabhāgabhūtaṁ pamāṇaṁ atikkamitvā odissakaanodissakadisāpharaṇavasena vaḍḍhetuṁ na sakkā.",
  "tika-s0101t13:32_2": "Vuttavipariyāyato pana appamāṇakataṁ kammaṁ nāma rūpārūpāvacaraṁ, tenāha ‘‘tañhī’’tiādi.",
  "tika-s0101t13:32_3": "Tattha arūpāvacare odissakānodissakavasena pharaṇaṁ na labbhati, tathā disāpharaṇaṁ.",
  "tika-s0101t13:33_0": "Keci pana taṁ āgamanavasena labbhatīti vadanti, tadayuttaṁ.",
  "tika-s0101t13:33_1": "Na hi brahmavihāranissando āruppaṁ, atha kho kasiṇanissando,",
  "tika-s0101t13:33_2": "tasmā yaṁ suvibhāvitaṁ vasībhāvaṁ pāpitaṁ āruppaṁ,",
  "tika-s0101t13:33_3": "taṁ ‘‘appamāṇakata’’nti vuttanti daṭṭhabbaṁ.",
  "tika-s0101t13:33_4": "Yaṁ vā sātisayaṁ brahmavihārabhāvanāya abhisaṅkhatena santānena nibbattitaṁ,",
  "tika-s0101t13:33_5": "yañca brahmavihārasamāpattito vuṭṭhāya samāpannaṁ arūpāvacarajjhānaṁ,",
  "tika-s0101t13:33_6": "taṁ iminā pariyāyena pharaṇappamāṇavasena appamāṇakatanti vattuṁ vaṭṭatīti apare. Vīmaṁsitvā gahetabbaṁ.",
  "tika-s0101t13:34_0": "Rūpāvacarārūpāvacarakammeti rūpāvacarakamme, arūpāvacarakamme ca sati.",
  "tika-s0101t13:34_1": "Na ohīyati na tiṭṭhatīti katūpacitampi kāmāvacarakammaṁ yathādhigate mahaggatajjhāne aparihīne taṁ abhibhavitvā paṭibāhitvā sayaṁ ohīyakaṁ hutvā paṭisandhiṁ dātuṁ samatthabhāve na tiṭṭhati.",
  "tika-s0101t13:34_2": "Laggitunti āvarituṁ nisedhetuṁ.",
  "tika-s0101t13:34_3": "Ṭhātunti paṭibalo hutvā ṭhātuṁ. Pharitvāti paṭippharitvā.",
  "tika-s0101t13:34_4": "Pariyādiyitvāti tassa sāmatthiyaṁ khepetvā.",
  "tika-s0101t13:34_5": "Kammassa pariyādiyanaṁ nāma tassa vipākuppādanaṁ nisedhetvā attano vipākuppādananti āha ‘‘tassa vipākaṁ paṭibāhitvā’’tiādi.",
  "tika-s0101t13:34_6": "Evaṁ mettādivihārīti evaṁ vuttānaṁ mettādīnaṁ brahmavihārānaṁ vasena mettādivihārī.",
  "tika-s0101t13:35_0": "559.Aggaññasutte…pe… alatthunti aggaññasutte āgatanayena upasampadañceva arahattañca alatthuṁ paṭilabhiṁsu. Sesaṁ suviññeyyameva.",
  "tika-s0101t13:36_0": "Tevijjasuttavaṇṇanāya līnatthappakāsanā.",
  "tika-s0101t13:37_0": "Niṭṭhitā ca terasasuttapaṭimaṇḍitassa sīlakkhandhavaggassa atthavaṇṇanāya",
  "tika-s0101t13:38_0": "Līnatthappakāsanāti.",
  "tika-s0101t13:39_0": "Sīlakkhandhavaggaṭīkā niṭṭhitā."
}