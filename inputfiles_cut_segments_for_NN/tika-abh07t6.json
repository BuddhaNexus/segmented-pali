{
  "tika-abh07t6:0_0": "7. Samuccayaparicchedo",
  "tika-abh07t6:1_0": "1. Dvāsattatividhā vuttā, vatthudhammā salakkhaṇā.",
  "tika-abh07t6:2_0": "Tesaṁ dāni yathāyogaṁ, pavakkhāmi samuccayaṁ.",
  "tika-abh07t6:3_0": "2.",
  "tika-abh07t6:3_1": "Akusalasaṅgaho missakasaṅgaho bodhipakkhiyasaṅgaho sabbasaṅgaho ceti samuccayasaṅgaho catubbidho veditabbo.",
  "tika-abh07t6:4_0": "Akusalasaṅgaho",
  "tika-abh07t6:5_0": "3. Kathaṁ?",
  "tika-abh07t6:5_1": "Akusalasaṅgahe tāva cattāro āsavā – kāmāsavo bhavāsavo diṭṭhāsavo avijjāsavo.",
  "tika-abh07t6:6_0": "4.",
  "tika-abh07t6:6_1": "Cattāro oghā – kāmogho bhavogho diṭṭhogho avijjogho.",
  "tika-abh07t6:7_0": "5.",
  "tika-abh07t6:7_1": "Cattāro yogā – kāmayogo bhavayogo diṭṭhiyogo avijjāyogo.",
  "tika-abh07t6:8_0": "6.",
  "tika-abh07t6:8_1": "Cattāro ganthā – abhijjhākāyagantho, byāpādo kāyagantho,",
  "tika-abh07t6:8_2": "sīlabbataparāmāso kāyagantho,",
  "tika-abh07t6:8_3": "idaṁsaccābhiniveso kāyagantho.",
  "tika-abh07t6:9_0": "7.",
  "tika-abh07t6:9_1": "Cattāro upādānā – kāmupādānaṁ diṭṭhupādānaṁ sīlabbatupādānaṁ attavādupādānaṁ.",
  "tika-abh07t6:10_0": "8.",
  "tika-abh07t6:10_1": "Cha nīvaraṇāni – kāmacchandanīvaraṇaṁ byāpādanīvaraṇaṁ thinamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ avijjānīvaraṇaṁ.",
  "tika-abh07t6:11_0": "9.",
  "tika-abh07t6:11_1": "Satta anusayā – kāmarāgānusayo bhavarāgānusayo paṭighānusayo mānānusayo diṭṭhānusayo vicikicchānusayo avijjānusayo.",
  "tika-abh07t6:12_0": "10.",
  "tika-abh07t6:12_1": "Dasa saṁyojanāni – kāmarāgasaṁyojanaṁ rūparāgasaṁyojanaṁ arūparāgasaṁyojanaṁ paṭighasaṁyojanaṁ mānasaṁyojanaṁ diṭṭhisaṁyojanaṁ sīlabbataparāmāsasaṁyojanaṁ vicikicchāsaṁyojanaṁ uddhaccasaṁyojanaṁ avijjāsaṁyojanaṁ suttante.",
  "tika-abh07t6:13_0": "11.",
  "tika-abh07t6:13_1": "Aparānipi dasa saṁyojanāni – kāmarāgasaṁyojanaṁ bhavarāgasaṁyojanaṁ paṭighasaṁyojanaṁ mānasaṁyojanaṁ diṭṭhisaṁyojanaṁ sīlabbataparāmāsasaṁyojanaṁ vicikicchāsaṁyojanaṁ issāsaṁyojanaṁ macchariyasaṁyojanaṁ avijjāsaṁyojanaṁ abhidhamme (vibha. 969).",
  "tika-abh07t6:14_0": "12.",
  "tika-abh07t6:14_1": "Dasa kilesā – lobho doso moho māno diṭṭhi vicikicchā thinaṁ uddhaccaṁ ahirikaṁ anottappaṁ.",
  "tika-abh07t6:15_0": "13.",
  "tika-abh07t6:15_1": "Āsavādīsu panettha kāmabhavanāmena tabbatthukā taṇhā adhippetā,",
  "tika-abh07t6:15_2": "sīlabbataparāmāso idaṁsaccābhiniveso attavādupādo ca tathāpavattaṁ diṭṭhigatameva pavuccati.",
  "tika-abh07t6:16_0": "14. Āsavoghā ca yogā ca,",
  "tika-abh07t6:17_0": "Tayo ganthā ca vatthuto;",
  "tika-abh07t6:18_0": "Upādānā duve vuttā,",
  "tika-abh07t6:19_0": "Aṭṭha nīvaraṇā siyuṁ.",
  "tika-abh07t6:20_0": "Chaḷevānusayā honti, nava saṁyojanā matā;",
  "tika-abh07t6:21_0": "Kilesā dasa vuttoyaṁ, navadhā pāpasaṅgaho.",
  "tika-abh07t6:22_0": "Missakasaṅgaho",
  "tika-abh07t6:23_0": "15.Missakasaṅgahe cha hetū – lobho doso moho alobho adoso amoho.",
  "tika-abh07t6:24_0": "16.",
  "tika-abh07t6:24_1": "Satta jhānaṅgāni – vitakko vicāro pīti ekaggatā somanassaṁ domanassaṁ upekkhā.",
  "tika-abh07t6:25_0": "17.",
  "tika-abh07t6:25_1": "Dvādasa maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi micchādiṭṭhi micchāsaṅkappo micchāvāyāmo micchāsamādhi.",
  "tika-abh07t6:26_0": "18.",
  "tika-abh07t6:26_1": "Bāvīsatindriyāni – cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ itthindriyaṁ purisindriyaṁ jīvitindriyaṁ manindriyaṁ sukhindriyaṁ dukkhindriyaṁ somanassindriyaṁ domanassindriyaṁ upekkhindriyaṁ saddhindriyaṁ vīriyindriyaṁ satindriyaṁ samādhindriyaṁ paññindriyaṁ anaññātaññassāmītindriyaṁ aññindriyaṁ aññātāvindriyaṁ.",
  "tika-abh07t6:27_0": "19.",
  "tika-abh07t6:27_1": "Nava balāni – saddhābalaṁ vīriyabalaṁ satibalaṁ samādhibalaṁ paññābalaṁ hiribalaṁ ottappabalaṁ ahirikabalaṁ anottappabalaṁ.",
  "tika-abh07t6:28_0": "20.",
  "tika-abh07t6:28_1": "Cattāro adhipatī – chandādhipati vīriyādhipati cittādhipati vīmaṁsādhipati.",
  "tika-abh07t6:29_0": "21.",
  "tika-abh07t6:29_1": "Cattāro āhārā – kabaḷīkāro āhāro, phasso dutiyo, manosañcetanā tatiyā, viññāṇaṁ catutthaṁ.",
  "tika-abh07t6:30_0": "22.",
  "tika-abh07t6:30_1": "Indriyesu panettha sotāpattimaggañāṇaṁ anaññātaññassāmītindriyaṁ.",
  "tika-abh07t6:31_0": "23. Arahattaphalañāṇaṁ aññātāvindriyaṁ.",
  "tika-abh07t6:32_0": "24. Majjhe cha ñāṇāni aññindriyānīti pavuccanti.",
  "tika-abh07t6:33_0": "25. Jīvitindriyañca rūpārūpavasena duvidhaṁ hoti.",
  "tika-abh07t6:34_0": "26. Pañcaviññāṇesu jhānaṅgāni, avīriyesu balāni,",
  "tika-abh07t6:34_1": "ahetukesu maggaṅgāni na labbhanti.",
  "tika-abh07t6:35_0": "27.",
  "tika-abh07t6:35_1": "Tathā vicikicchācitte ekaggatā maggindriyabalabhāvaṁ na gacchati.",
  "tika-abh07t6:36_0": "28.",
  "tika-abh07t6:36_1": "Dvihetukatihetukajavanesveva yathāsambhavaṁ adhipati ekova labbhatīti.",
  "tika-abh07t6:37_0": "29. Cha hetū pañca jhānaṅgā, maggaṅgā nava vatthuto.",
  "tika-abh07t6:38_0": "Soḷasindriyadhammā ca, baladhammā naveritā.",
  "tika-abh07t6:39_0": "Cattārodhipati vuttā, tathāhārāti sattadhā;",
  "tika-abh07t6:40_0": "Kusalādisamākiṇṇo, vuttomissakasaṅgaho.",
  "tika-abh07t6:41_0": "Bodhipakkhiyasaṅgaho",
  "tika-abh07t6:42_0": "30.Bodhipakkhiyasaṅgahe cattāro satipaṭṭhānā kāyānupassanāsatipaṭṭhānaṁ vedanānupassanāsatipaṭṭhānaṁ cittānupassanāsatipaṭṭhānaṁ dhammānupassanāsatipaṭṭhānaṁ.",
  "tika-abh07t6:43_0": "31.",
  "tika-abh07t6:43_1": "Cattāro sammappadhānā uppannānaṁ pāpakānaṁ pahānāya vāyāmo,",
  "tika-abh07t6:43_2": "anuppannānaṁ pāpakānaṁ anuppādāya vāyāmo,",
  "tika-abh07t6:43_3": "anuppannānaṁ kusalānaṁ uppādāya vāyāmo,",
  "tika-abh07t6:43_4": "uppannānaṁ kusalānaṁ bhiyyobhāvāya vāyāmo.",
  "tika-abh07t6:44_0": "32.",
  "tika-abh07t6:44_1": "Cattāro iddhipādā – chandiddhipādo vīriyiddhipādo cittiddhipādo vīmaṁsiddhipādo.",
  "tika-abh07t6:45_0": "33.",
  "tika-abh07t6:45_1": "Pañcindriyāni – saddhindriyaṁ vīriyindriyaṁ satindriyaṁ samādhindriyaṁ paññindriyaṁ.",
  "tika-abh07t6:46_0": "34.",
  "tika-abh07t6:46_1": "Pañca balāni – saddhābalaṁ vīriyabalaṁ satibalaṁ samādhibalaṁ paññābalaṁ.",
  "tika-abh07t6:47_0": "35.",
  "tika-abh07t6:47_1": "Satta bojjhaṅgā – satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo.",
  "tika-abh07t6:48_0": "36.",
  "tika-abh07t6:48_1": "Aṭṭha maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.",
  "tika-abh07t6:49_0": "37.",
  "tika-abh07t6:49_1": "Ettha pana cattāro satipaṭṭhānāti sammāsati ekāva pavuccati.",
  "tika-abh07t6:50_0": "38. Tathā cattāro sammappadhānāti ca sammāvāyāmo.",
  "tika-abh07t6:51_0": "39. Chando cittamupekkhā ca, saddhāpassaddhipītiyo.",
  "tika-abh07t6:52_0": "Sammādiṭṭhi ca saṅkappo, vāyāmo viratittayaṁ.",
  "tika-abh07t6:53_0": "Sammāsati samādhīti, cuddasete sabhāvato;",
  "tika-abh07t6:54_0": "Sattatiṁsappabhedena, sattadhā tattha saṅgaho.",
  "tika-abh07t6:55_0": "40. Saṅkappapassaddhi ca pītupekkhā,",
  "tika-abh07t6:56_0": "Chando ca cittaṁ viratittayañca;",
  "tika-abh07t6:57_0": "Navekaṭhānā viriyaṁ navaṭṭha,",
  "tika-abh07t6:58_0": "Satī samādhī catu pañca paññā;",
  "tika-abh07t6:59_0": "Saddhā duṭhānuttamasattatiṁsa-",
  "tika-abh07t6:60_0": "Dhammānameso pavaro vibhāgo.",
  "tika-abh07t6:61_0": "41. Sabbe lokuttare honti, na vā saṅkappapītiyo.",
  "tika-abh07t6:62_0": "Lokiyepi yathāyogaṁ, chabbisuddhipavattiyaṁ.",
  "tika-abh07t6:63_0": "Sabbasaṅgaho",
  "tika-abh07t6:64_0": "42.Sabbasaṅgahe pañcakkhandhā – rūpakkhandho vedanākkhandho saññākkhandho saṅkhārakkhandho viññāṇakkhandho.",
  "tika-abh07t6:65_0": "43.",
  "tika-abh07t6:65_1": "Pañcupādānakkhandhā – rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho.",
  "tika-abh07t6:66_0": "44.",
  "tika-abh07t6:66_1": "Dvādasāyatanāni – cakkhāyatanaṁ sotāyatanaṁ ghānāyatanaṁ jivhāyatanaṁ kāyāyatanaṁ manāyatanaṁ rūpāyatanaṁ saddāyatanaṁ gandhāyatanaṁ rasāyatanaṁ phoṭṭhabbāyatanaṁ dhammāyatanaṁ.",
  "tika-abh07t6:67_0": "45.",
  "tika-abh07t6:67_1": "Aṭṭhārasa dhātuyo – cakkhudhātu sotadhātu ghānadhātu jivhādhātu kāyadhātu rūpadhātu saddadhātu gandhadhātu rasadhātu phoṭṭhabbadhātu cakkhuviññāṇadhātu sotaviññāṇadhātu ghānaviññāṇadhātu jivhāviññāṇadhātu kāyaviññāṇadhātu manodhātu dhammadhātu manoviññāṇadhātu.",
  "tika-abh07t6:68_0": "46.",
  "tika-abh07t6:68_1": "Cattāri ariyasaccāni – dukkhaṁ ariyasaccaṁ, dukkhasamudayo ariyasaccaṁ, dukkhanirodho ariyasaccaṁ,",
  "tika-abh07t6:68_2": "dukkhanirodhagāminī paṭipadā ariyasaccaṁ.",
  "tika-abh07t6:69_0": "47.",
  "tika-abh07t6:69_1": "Ettha pana cetasikasukhumarūpanibbānavasena ekūnasattati dhammā dhammāyatanadhammadhātūti saṅkhaṁ gacchanti.",
  "tika-abh07t6:70_0": "48.",
  "tika-abh07t6:70_1": "Manāyatanameva sattaviññāṇadhātuvasena bhijjati.",
  "tika-abh07t6:71_0": "49. Rūpañca vedanā saññā, sesacetasikā tathā.",
  "tika-abh07t6:72_0": "Viññāṇamiti pañcete, pañcakkhandhāti bhāsitā.",
  "tika-abh07t6:73_0": "50. Pañcupādānakkhandhāti , tathā tebhūmakā matā.",
  "tika-abh07t6:74_0": "Bhedābhāvena nibbānaṁ, khandhasaṅgahanissaṭaṁ.",
  "tika-abh07t6:75_0": "51. Dvārārammaṇabhedena, bhavantāyatanāni ca.",
  "tika-abh07t6:76_0": "Dvārālambataduppanna-pariyāyena dhātuyo.",
  "tika-abh07t6:77_0": "52. Dukkhaṁ tebhūmakaṁ vaṭṭaṁ, taṇhā samudayo bhave.",
  "tika-abh07t6:78_0": "Nirodho nāma nibbānaṁ, maggo lokuttaro mato.",
  "tika-abh07t6:79_0": "53. Maggayuttā phalā ceva, catusaccavinissaṭā.",
  "tika-abh07t6:80_0": "Iti pañcappabhedena, pavutto sabbasaṅgaho.",
  "tika-abh07t6:81_0": "Iti abhidhammatthasaṅgahe samuccayasaṅgahavibhāgo nāma",
  "tika-abh07t6:82_0": "Sattamo paricchedo."
}