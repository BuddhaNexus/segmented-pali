{
  "atk-s0203a3:0_0": "4. Vibhaṅgavaggo",
  "atk-s0203a3:1_0": "1. Bhaddekarattasuttavaṇṇanā",
  "atk-s0203a3:2_0": "272.Evaṁme sutanti bhaddekarattasuttaṁ.",
  "atk-s0203a3:2_1": "Tattha bhaddekarattassāti vipassanānuyogasamannāgatattā bhaddakassa ekarattassa. Uddesanti mātikaṁ.",
  "atk-s0203a3:2_2": "Vibhaṅganti vitthārabhājanīyaṁ.",
  "atk-s0203a3:3_0": "Atītanti atīte pañcakkhandhe.",
  "atk-s0203a3:3_1": "Nānvāgameyyāti taṇhādiṭṭhīhi nānugaccheyya.",
  "atk-s0203a3:3_2": "Nappaṭikaṅkheti taṇhādiṭṭhīhi na pattheyya.",
  "atk-s0203a3:3_3": "Yadatītanti idamettha kāraṇavacanaṁ. Yasmā yaṁ atītaṁ,",
  "atk-s0203a3:3_4": "taṁ pahīnaṁ niruddhaṁ atthaṅgataṁ, tasmā taṁ puna nānugaccheyya. Yasmā ca yaṁ anāgataṁ,",
  "atk-s0203a3:3_5": "taṁ appattaṁ ajātaṁ anibbattaṁ, tasmā tampi na pattheyya.",
  "atk-s0203a3:4_0": "Tattha tatthāti paccuppannampi dhammaṁ yattha yattheva uppanno,",
  "atk-s0203a3:4_1": "tattha tattheva ca naṁ aniccānupassanādīhi sattahi anupassanāhi yo vipassati araññādīsu vā tattha tattheva vipassati.",
  "atk-s0203a3:4_2": "Asaṁhīraṁasaṁkuppanti idaṁ vipassanāpaṭivipassanādassanatthaṁ vuttaṁ.",
  "atk-s0203a3:4_3": "Vipassanā hi rāgādīhi na saṁhīrati na saṁkuppatīti asaṁhīraṁ asaṁkuppaṁ, taṁ anubrūhaye vaḍḍheyya, paṭivipasseyyāti vuttaṁ hoti.",
  "atk-s0203a3:4_4": "Atha vā nibbānaṁ rāgādīhi na saṁhīrati na saṁkuppatīti asaṁhīraṁ asaṁkuppaṁ.",
  "atk-s0203a3:4_5": "Taṁ vidvā paṇḍito bhikkhu anubrūhaye,",
  "atk-s0203a3:4_6": "punappunaṁ tadārammaṇaṁ taṁ taṁ phalasamāpattiṁ appento vaḍḍheyyāti attho.",
  "atk-s0203a3:5_0": "Tassa pana anubrūhantassa atthāya – ajjeva kiccamātappanti kilesānaṁ ātāpanaparitāpanena ātappanti laddhanāmaṁ vīriyaṁ ajjeva kātabbaṁ.",
  "atk-s0203a3:5_1": "Ko jaññā maraṇaṁ suveti sve jīvitaṁ vā maraṇaṁ vā ko jānāti. Ajjeva dānaṁ vā dassāmi, sīlaṁ vā rakkhissāmi,",
  "atk-s0203a3:5_2": "aññataraṁ vā pana kusalaṁ karissāmīti hi ‘‘ajja tāva papañco atthi,",
  "atk-s0203a3:5_3": "sve vā punadivase vā karissāmī’’ti cittaṁ anuppādetvā ajjeva karissāmīti evaṁ vīriyaṁ kātabbanti dasseti.",
  "atk-s0203a3:5_4": "Mahāsenenāti aggivisasatthādīni anekāni maraṇakāraṇāni tassa senā,",
  "atk-s0203a3:5_5": "tāya mahatiyā senāya vasena mahāsenena evarūpena maccunā saddhiṁ ‘‘katipāhaṁ tāva āgamehi yāvāhaṁ buddhapūjādiṁ attano avassayakammaṁ karomī’’ti .",
  "atk-s0203a3:5_6": "Evaṁ mittasanthavākārasaṅkhāto vā,",
  "atk-s0203a3:5_7": "‘‘idaṁ sataṁ vā sahassaṁ vā gahetvā katipāhaṁ āgamehī’’ti evaṁ lañjānuppadānasaṅkhāto vā,",
  "atk-s0203a3:5_8": "‘‘imināhaṁ balarāsinā paṭibāhissāmī’’ti evaṁ balarāsisaṅkhāto vā saṅgaro natthi.",
  "atk-s0203a3:5_9": "Saṅgaroti hi mittasanthavākāralañjānuppadānabalarāsīnaṁ nāmaṁ, tasmā ayamattho vutto.",
  "atk-s0203a3:6_0": "Atanditanti analasaṁ uṭṭhāhakaṁ.",
  "atk-s0203a3:6_1": "Evaṁ paṭipannattā bhaddo ekaratto assāti bhaddekaratto.",
  "atk-s0203a3:6_2": "Iti taṁ evaṁ paṭipannapuggalaṁ ‘‘bhaddekaratto aya’’nti.",
  "atk-s0203a3:6_3": "Rāgādīnaṁ santatāya santo buddhamuni ācikkhati.",
  "atk-s0203a3:7_0": "273.Evaṁrūpotiādīsu kāḷopi samāno indanīlamaṇivaṇṇo ahosinti evaṁ manuññarūpavaseneva evaṁrūpo ahosiṁ.",
  "atk-s0203a3:7_1": "Kusalasukhasomanassavedanāvaseneva evaṁvedano.",
  "atk-s0203a3:7_2": "Taṁsampayuttānaṁyeva saññādīnaṁ vasena evaṁsañño evaṁsaṅkhāro evaṁviññāṇo ahosiṁ atītamaddhānanti.",
  "atk-s0203a3:8_0": "Tattha nandiṁ samanvānetīti tesu rūpādīsu taṇhaṁ samanvāneti anupavatteti.",
  "atk-s0203a3:8_1": "Hīnarūpādivasena pana evaṁrūpo ahosiṁ…pe… evaṁviññāṇo ahosinti na maññati.",
  "atk-s0203a3:9_0": "Nandiṁ na samanvānetīti taṇhaṁ vā taṇhāsampayuttadiṭṭhiṁ vā nānupavattayati.",
  "atk-s0203a3:10_0": "274.Evaṁrūpo siyantiādīsupi taṁmanuññarūpādivaseneva taṇhādiṭṭhipavattasaṅkhātā nandisamanvānayanāva veditabbā.",
  "atk-s0203a3:11_0": "275.Kathañca, bhikkhave,",
  "atk-s0203a3:11_1": "paccuppannesu dhammesu saṁhīratīti idaṁ ‘‘paccuppannañca yo dhammaṁ, tattha tattha vipassati.",
  "atk-s0203a3:11_2": "Asaṁhīraṁ asaṁkuppa’’nti uddesassa niddesatthaṁ vuttaṁ. Kāmañcettha ‘‘kathañca, bhikkhave,",
  "atk-s0203a3:11_3": "paccuppannaṁ dhammaṁ na vipassatī’’tiādi vattabbaṁ siyā,",
  "atk-s0203a3:11_4": "yasmā pana asaṁhīrāti ca asaṁkuppāti ca vipassanā vuttā,",
  "atk-s0203a3:11_5": "tasmā tassā eva abhāvañca bhāvañca dassetuṁ saṁhīratīti mātikaṁ uddharitvā vitthāro vutto.",
  "atk-s0203a3:11_6": "Tattha saṁhīratīti vipassanāya abhāvato taṇhādiṭṭhīhi ākaḍḍhiyati.",
  "atk-s0203a3:11_7": "Na saṁhīratīti vipassanāya bhāvena taṇhādiṭṭhīhi nākaḍḍhiyati. Sesaṁ sabbattha uttānamevāti.",
  "atk-s0203a3:12_0": "Papañcasūdaniyā majjhimanikāyaṭṭhakathāya",
  "atk-s0203a3:13_0": "Bhaddekarattasuttavaṇṇanā niṭṭhitā.",
  "atk-s0203a3:14_0": "2. Ānandabhaddekarattasuttavaṇṇanā",
  "atk-s0203a3:15_0": "276.Evaṁme sutanti ānandabhaddekarattasuttaṁ.",
  "atk-s0203a3:15_1": "Tattha paṭisallānā vuṭṭhitoti phalasamāpattito vuṭṭhito. Ko nu kho,",
  "atk-s0203a3:15_2": "bhikkhaveti jānantova kathāsamuṭṭhāpanatthaṁ pucchi.",
  "atk-s0203a3:16_0": "278.Sādhu sādhūti therassa sādhukāramadāsi.",
  "atk-s0203a3:16_1": "Sādhu kho tvanti parimaṇḍalehi padabyañjanehi parisuddhehi kathitattā desanaṁ pasaṁsanto āha. Sesaṁ sabbattha uttānamevāti.",
  "atk-s0203a3:17_0": "Papañcasūdaniyā majjhimanikāyaṭṭhakathāya",
  "atk-s0203a3:18_0": "Ānandabhaddekarattasuttavaṇṇanā niṭṭhitā.",
  "atk-s0203a3:19_0": "3. Mahākaccānabhaddekarattasuttavaṇṇanā",
  "atk-s0203a3:20_0": "279.Evaṁme sutanti mahākaccānabhaddekarattasuttaṁ.",
  "atk-s0203a3:20_1": "Tattha tapodārāmeti tattodakassa rahadassa vasena evaṁladdhanāme ārāme.",
  "atk-s0203a3:20_2": "Vebhārapabbatassa kira heṭṭhā bhūmaṭṭhakanāgānaṁ pañcayojanasatikaṁ nāgabhavanaṁ devalokasadisaṁ maṇimayena talena ārāmauyyānehi ca samannāgataṁ,",
  "atk-s0203a3:20_3": "tattha nāgānaṁ kīḷanaṭṭhāne mahāudakarahado,",
  "atk-s0203a3:20_4": "tato tapodā nāma nadī sandati kuthitā uṇhodakā. Kasmā panesā edisā jātā?",
  "atk-s0203a3:20_5": "Rājagahaṁ kira parivāretvā mahā petaloko,",
  "atk-s0203a3:20_6": "tattha dvinnaṁ mahālohakumbhinirayānaṁ antarena ayaṁ tapodā āgacchati, tasmā sā kuthitā sandati. Vuttampi cetaṁ – ‘‘yatāyaṁ, bhikkhave, tapodā sandati,",
  "atk-s0203a3:20_7": "so daho acchodako sītodako sātodako setodako suppatittho ramaṇīyo pahūtamacchakacchapo,",
  "atk-s0203a3:20_8": "cakkamattāni ca padumāni pupphanti . Apicāyaṁ, bhikkhave,",
  "atk-s0203a3:20_9": "tapodā dvinnaṁ mahānirayānaṁ antarikāya āgacchati,",
  "atk-s0203a3:20_10": "tenāyaṁ tapodā kuthitā sandatī’’ti (pārā. 231).",
  "atk-s0203a3:20_11": "Imassa pana ārāmassa abhisammukhaṭṭhāne tato mahāudakarahado jāto,",
  "atk-s0203a3:20_12": "tassa nāmavasenāyaṁ vihāro tapodārāmoti vuccati.",
  "atk-s0203a3:21_0": "280.Samiddhīti tassa kira therassa attabhāvo samiddho abhirūpo pāsādiko,",
  "atk-s0203a3:21_1": "tasmā samiddhitveva saṅkhaṁ gato.",
  "atk-s0203a3:21_2": "Ādibrahmacariyakoti maggabrahmacariyassa ādi pubbabhāgappaṭipattibhūto.",
  "atk-s0203a3:21_3": "Idaṁ vatvāna sugato uṭṭhāyāsanāti madhupiṇḍikasutte (ma. ni.",
  "atk-s0203a3:21_4": "1.199 ādayo) vuttanayeneva vitthāretabbaṁ.",
  "atk-s0203a3:22_0": "282.Iti me cakkhunti imasmiṁ kira sutte bhagavā dvādasāyatanavaseneva mātikaṁ ṭhapesi.",
  "atk-s0203a3:22_1": "Theropi ‘‘bhagavatā heṭṭhā dvīsu,",
  "atk-s0203a3:22_2": "upari catutthe cāti imesu tīsu suttesu pañcakkhandhavasena mātikā ca vibhaṅgo ca kato,",
  "atk-s0203a3:22_3": "idha pana dvādasāyatanavaseneva vibhajanatthaṁ mātikā ṭhapitā’’ti nayaṁ paṭilabhitvā evamāha.",
  "atk-s0203a3:22_4": "Imaṁ pana nayaṁ labhantena therena bhāriyaṁ kataṁ, apade padaṁ dassitaṁ, ākāse padaṁ kataṁ,",
  "atk-s0203a3:22_5": "tena naṁ bhagavā imameva suttaṁ sandhāya – ‘‘etadaggaṁ , bhikkhave,",
  "atk-s0203a3:22_6": "mama sāvakānaṁ bhikkhūnaṁ saṁkhittena bhāsitassa vitthārena atthaṁ vibhajantānaṁ yadidaṁ mahākaccāno’’ti (a. ni. 1.197) etadagge ṭhapesi.",
  "atk-s0203a3:22_7": "Ettha pana cakkhūti cakkhupasādo. Rūpāti catusamuṭṭhānikarūpā.",
  "atk-s0203a3:22_8": "Iminā nayena sesāyatanānipi veditabbāni. Viññāṇanti nikantiviññāṇaṁ.",
  "atk-s0203a3:22_9": "Tadabhinandatīti taṁ cakkhuñceva rūpañca taṇhādiṭṭhivasena abhinandati.",
  "atk-s0203a3:22_10": "Anvāgametīti taṇhādiṭṭhīhi anugacchati.",
  "atk-s0203a3:23_0": "Iti me mano ahosi atītamaddhānaṁ iti dhammāti ettha pana manoti bhavaṅgacittaṁ.",
  "atk-s0203a3:23_1": "Dhammāti tebhūmakadhammārammaṇaṁ.",
  "atk-s0203a3:24_0": "283.Paṇidahatīti patthanāvasena ṭhapesi.",
  "atk-s0203a3:24_1": "Paṇidhānapaccayāti patthanāṭṭhapanakāraṇā. Sesaṁ sabbattha uttānamevāti.",
  "atk-s0203a3:25_0": "Papañcasūdaniyā majjhimanikāyaṭṭhakathāya",
  "atk-s0203a3:26_0": "Mahākaccānabhaddekarattasuttavaṇṇanā niṭṭhitā.",
  "atk-s0203a3:27_0": "4. Lomasakaṅgiyabhaddekarattasuttavaṇṇanā",
  "atk-s0203a3:28_0": "286.Evaṁme sutanti lomasakaṅgiyabhaddekarattasuttaṁ.",
  "atk-s0203a3:28_1": "Tattha lomasakaṅgiyoti aṅgathero kira nāmesa,",
  "atk-s0203a3:28_2": "kāyassa pana īsakalomasākāratāya lomasakaṅgiyoti pākaṭo jāto.",
  "atk-s0203a3:28_3": "Candanodevaputtoti kassapasammāsambuddhakāle kiresa candano nāma upāsako aḍḍho mahaddhano tīṇi ratanāni catūhi paccayehi pūjetvā devaloke nibbatto,",
  "atk-s0203a3:28_4": "purimanāmena candano devaputtotveva saṅkhaṁ gato.",
  "atk-s0203a3:28_5": "Paṇḍukambalasilāyanti rattakambalasilāyaṁ.",
  "atk-s0203a3:28_6": "Tassā kira rattakambalasseva jayasumanapuppharāsi viya vaṇṇo,",
  "atk-s0203a3:28_7": "tasmā ‘‘paṇḍukambalasilā’’ti vuccati.",
  "atk-s0203a3:29_0": "Kadā pana tattha bhagavā vihāsīti?",
  "atk-s0203a3:29_1": "Bodhipattito sattame saṁvacchare sāvatthiyaṁ āsāḷhīmāsapuṇṇamāya dvādasayojanāya parisāya majjhe yamakapāṭihāriyaṁ katvā oruyha kaṇḍambamūle paññattavarabuddhāsane nisīditvā dhammadesanāya mahājanaṁ mahāviduggato uddharitvā buddhā nāma yasmā pāṭihāriyaṁ katvā manussapathe na vasanti,",
  "atk-s0203a3:29_2": "tasmā passamānasseva tassa janassa padavīkkamaṁ katvā tāvatiṁsabhavane pāricchattakamūle paṇḍukambalasilāyaṁ vassaṁ upagato, tasmiṁ samaye vihāsi.",
  "atk-s0203a3:30_0": "Tatra bhagavāti tatra viharanto bhagavā yebhuyyena dasahi cakkavāḷasahassehi sannipatitāhi devatāhi parivuto mātaraṁ kāyasakkhiṁ katvā abhidhammapiṭakaṁ kathento gambhīraṁ nipuṇaṁ tilakkhaṇāhataṁ rūpārūpaparicchedakathaṁ paṭivijjhituṁ asakkontānaṁ devānaṁ saṁvegajananatthaṁ antarantarā bhaddekarattassa uddesañca vibhaṅgañca abhāsi.",
  "atk-s0203a3:30_1": "Tatrāyaṁ devaputto uggaṇhanto imā gāthā saddhiṁ vibhaṅgena uggaṇhi,",
  "atk-s0203a3:30_2": "devattassa pana pamādādhiṭṭhānattā dibbehi ārammaṇehi nippīḷiyamāno anupubbena suttaṁ sammuṭṭho gāthāmattameva dhāresi.",
  "atk-s0203a3:30_3": "Tenāha ‘‘evaṁ kho ahaṁ bhikkhu dhāremi bhaddekarattiyo gāthā’’ti.",
  "atk-s0203a3:31_0": "Uggaṇhāhitvantiādīsu tuṇhībhūto nisīditvā suṇanto uggaṇhāti nāma,",
  "atk-s0203a3:31_1": "vācāya sajjhāyaṁ karonto pariyāpuṇāti nāma, aññesaṁ vācento dhāreti nāma. Sesamettha uttānamevāti.",
  "atk-s0203a3:32_0": "Papañcasūdaniyā majjhimanikāyaṭṭhakathāya",
  "atk-s0203a3:33_0": "Lomasakaṅgiyabhaddekarattasuttavaṇṇanā niṭṭhitā.",
  "atk-s0203a3:34_0": "5. Cūḷakammavibhaṅgasuttavaṇṇanā",
  "atk-s0203a3:35_0": "289.Evaṁme sutanti cūḷakammavibhaṅgasuttaṁ.",
  "atk-s0203a3:35_1": "Tattha subhoti so kira dassanīyo ahosi pāsādiko,",
  "atk-s0203a3:35_2": "tenassa aṅgasubhatāya subhotveva nāmaṁ akaṁsu.",
  "atk-s0203a3:35_3": "Māṇavoti pana taṁ taruṇakāle vohariṁsu,",
  "atk-s0203a3:35_4": "so mahallakakālepi teneva vohārena vohariyati.",
  "atk-s0203a3:35_5": "Todeyyaputtoti todeyyassa nāma pasenadirañño purohitabrāhmaṇassa putto.",
  "atk-s0203a3:35_6": "So kira sāvatthiyā avidūre tudigāmo nāma atthi,",
  "atk-s0203a3:35_7": "tassa adhipatittā todeyyoti saṅkhaṁ gato.",
  "atk-s0203a3:35_8": "Mahādhano pana hoti sattāsītikoṭivibhavo paramamaccharī,",
  "atk-s0203a3:35_9": "‘‘dadato bhogānaṁ aparikkhayo nāma natthī’’ti cintetvā kassaci kiñci na deti. Vuttampi cetaṁ –",
  "atk-s0203a3:36_0": "‘‘Añjanānaṁ khayaṁ disvā, vammikānañca sañcayaṁ;",
  "atk-s0203a3:37_0": "Madhūnañca samāhāraṁ, paṇḍito gharamāvase’’ti.",
  "atk-s0203a3:38_0": "Evaṁ adānameva sikkhāpesi.",
  "atk-s0203a3:38_1": "Dhuravihāre vasato sammāsambuddhassa yāguuḷuṅgamattaṁ vā bhattakaṭacchumattaṁ vā adatvā dhanalobhena kālaṁ katvā tasmiṁyeva ghare sunakho hutvā nibbatto.",
  "atk-s0203a3:38_2": "Subho taṁ sunakhaṁ ativiya piyāyati ,",
  "atk-s0203a3:38_3": "attano bhuñjanakabhattaṁyeva bhojeti,",
  "atk-s0203a3:38_4": "ukkhipitvā varasayane sayāpeti.",
  "atk-s0203a3:38_5": "Atha bhagavā ekadivasaṁ paccūsasamaye lokaṁ volokento taṁ sunakhaṁ disvā – ‘‘todeyyabrāhmaṇo dhanalobhena attanova ghare sunakho hutvā nibbatto,",
  "atk-s0203a3:38_6": "ajja mayi subhassa gharaṁ gate maṁ disvā sunakho bhukkāraṁ karissati,",
  "atk-s0203a3:38_7": "athassāhaṁ ekaṁ vacanaṁ vakkhāmi,",
  "atk-s0203a3:38_8": "so ‘jānāti maṁ samaṇo gotamo’ti gantvā uddhanaṭṭhāne nipajjissati.",
  "atk-s0203a3:38_9": "Tatonidānaṁ subhassa mayā saddhiṁ eko kathāsallāpo bhavissati,",
  "atk-s0203a3:38_10": "so dhammaṁ sutvā saraṇesu patiṭṭhahissati,",
  "atk-s0203a3:38_11": "sunakho pana kālaṁ katvā niraye nibbattissatī’’ti imaṁ māṇavassa saraṇesu patiṭṭhānabhāvaṁ ñatvā bhagavā taṁ divasaṁ sarīrapaṭijagganaṁ katvā ekakova gāmaṁ pavisitvā nikkhante māṇave taṁ gharaṁ piṇḍāya pāvisi.",
  "atk-s0203a3:39_0": "Sunakho bhagavantaṁ disvā bhukkāraṁ karonto bhagavato samīpaṁ gato.",
  "atk-s0203a3:39_1": "Tato naṁ bhagavā etadavoca – ‘‘todeyya tvaṁ pubbepi maṁ bho bhoti paribhavitvā sunakho jāto,",
  "atk-s0203a3:39_2": "idānipi bhukkāraṁ katvā avīciṁ gamissasī’’ti.",
  "atk-s0203a3:39_3": "Sunakho taṁ sutvā – ‘‘jānāti maṁ samaṇo gotamo’’ti vippaṭisārī hutvā gīvaṁ onāmetvā uddhanantare chārikāyaṁ nipanno.",
  "atk-s0203a3:39_4": "Manussā ukkhipitvā sayane sayāpetuṁ nāsakkhiṁsu.",
  "atk-s0203a3:39_5": "Subho āgantvā – ‘‘kenāyaṁ sunakho sayanā oropito’’ti āha.",
  "atk-s0203a3:39_6": "Manussā na kenacīti vatvā taṁ pavattiṁ ārocesuṁ.",
  "atk-s0203a3:39_7": "Māṇavo sutvā – ‘‘mama pitā brahmaloke nibbatto, todeyyo nāma sunakho natthi.",
  "atk-s0203a3:39_8": "Samaṇo pana gotamo pitaraṁ sunakhaṁ karoti,",
  "atk-s0203a3:39_9": "yaṁkiñci esa mukhāruḷhaṁ bhāsatī’’ti kujjhitvā bhagavantaṁ musāvādena niggahetukāmo vihāraṁ gantvā taṁ pavattiṁ pucchi.",
  "atk-s0203a3:40_0": "Bhagavāpi tassa tatheva vatvā avisaṁvādanatthaṁ āha – ‘‘atthi pana te māṇava pitarā anakkhātaṁ dhana’’nti . Atthi, bho gotama,",
  "atk-s0203a3:40_1": "satasahassagghanikā suvaṇṇamālā satasahassagghanikā suvaṇṇapādukā satasahassagghanikā suvaṇṇapāti satasahassañca kahāpaṇanti.",
  "atk-s0203a3:40_2": "Gaccha taṁ sunakhaṁ appodakapāyāsaṁ bhojāpetvā sayane āropetvā īsakaṁ niddaṁ okkantakāle puccha, sabbaṁ te ācikkhissati.",
  "atk-s0203a3:40_3": "Atha naṁ jāneyyāsi ‘‘pitā me eso’’ti.",
  "atk-s0203a3:40_4": "Māṇavo – ‘‘sace saccaṁ bhavissati, dhanaṁ lacchāmi, no ce,",
  "atk-s0203a3:40_5": "samaṇaṁ gotamaṁ musāvādena niggaṇhissāmī’’ti dvīhipi kāraṇehi tuṭṭho gantvā tathā akāsi.",
  "atk-s0203a3:40_6": "Sunakho – ‘‘ñātomhi iminā’’ti roditvā huṁ hunti karonto dhananidhānaṭṭhānaṁ gantvā pādena pathaviṁ khaṇitvā saññaṁ adāsi,",
  "atk-s0203a3:40_7": "māṇavo dhanaṁ gahetvā – ‘‘bhavapaṭicchannaṁ nāma evaṁ sukhumaṁ paṭisandhiantaraṁ pākaṭaṁ samaṇassa gotamassa,",
  "atk-s0203a3:40_8": "addhā esa sabbaññū’’ti bhagavati pasannacitto cuddasa pañhe abhisaṅkhari. Aṅgavijjāpāṭhako kiresa,",
  "atk-s0203a3:40_9": "tenassa etadahosi – ‘‘idaṁ dhammapaṇṇākāraṁ gahetvā samaṇaṁ gotamaṁ pañhe pucchissāmī’’ti dutiyagamanena yena bhagavā tenupasaṅkami,",
  "atk-s0203a3:40_10": "tena puṭṭhapañhe pana bhagavā ekappahāreneva vissajjento kammassakātiādimāha.",
  "atk-s0203a3:41_0": "Tattha kammaṁ etesaṁ sakaṁ attano bhaṇḍakanti kammassakā.",
  "atk-s0203a3:41_1": "Kammassa dāyādāti kammadāyādā,",
  "atk-s0203a3:41_2": "kammaṁ etesaṁ dāyajjaṁ bhaṇḍakanti attho.",
  "atk-s0203a3:41_3": "Kammaṁ etesaṁ yoni kāraṇanti kammayonī.",
  "atk-s0203a3:41_4": "Kammaṁ etesaṁ bandhūti kammabandhū, kammañātakāti attho.",
  "atk-s0203a3:41_5": "Kammaṁ etesaṁ paṭisaraṇaṁ patiṭṭhāti kammapaṭisaraṇā.",
  "atk-s0203a3:41_6": "Yadidaṁhīnappaṇītatāyāti yaṁ idaṁ ‘‘tvaṁ hīno bhava, tvaṁ paṇīto, tvaṁ appāyuko,",
  "atk-s0203a3:41_7": "tvaṁ dīghāyuko…pe… tvaṁ duppañño bhava,",
  "atk-s0203a3:41_8": "tvaṁ paññavā’’ti evaṁ hīnappaṇītatāya vibhajanaṁ, taṁ na añño koci karoti,",
  "atk-s0203a3:41_9": "kammameva evaṁ satte vibhajatīti attho.",
  "atk-s0203a3:41_10": "Na māṇavo kathitassa atthaṁ sañjānāsi,",
  "atk-s0203a3:41_11": "ghanadussapaṭṭenassa mukhaṁ bandhitvā madhuraṁ purato ṭhapitaṁ viya ahosi.",
  "atk-s0203a3:41_12": "Mānanissito kiresa paṇḍitamānī, attanā samaṁ na passati.",
  "atk-s0203a3:41_13": "Athassa ‘‘kiṁ samaṇo gotamo katheti, yamahaṁ jānāmi,",
  "atk-s0203a3:41_14": "tadeva kathetīti ayaṁ māno mā ahosī’’ti mānabhañjanatthaṁ bhagavā ‘‘āditova duppaṭivijjhaṁ katvā kathessāmi,",
  "atk-s0203a3:41_15": "tato ‘nāhaṁ bho gotama jānāmi,",
  "atk-s0203a3:41_16": "vitthārena me pākaṭaṁ katvā kathethā’ti maṁ yācissati,",
  "atk-s0203a3:41_17": "athassāhaṁ yācitakāle kathessāmi,",
  "atk-s0203a3:41_18": "evañcassa sātthakaṁ bhavissatī’’ti duppaṭivijjhaṁ katvā kathesi.",
  "atk-s0203a3:42_0": "Idāni so attano appaṭividdhabhāvaṁ pakāsento na kho ahantiādimāha.",
  "atk-s0203a3:43_0": "290.Samattenāti paripuṇṇena.",
  "atk-s0203a3:43_1": "Samādinnenāti gahitena parāmaṭṭhena. Appāyukasaṁvattanikā esā, māṇava,",
  "atk-s0203a3:43_2": "paṭipadā yadidaṁ pāṇātipātīti yaṁ idaṁ pāṇātipātakammaṁ,",
  "atk-s0203a3:43_3": "esā appāyukasaṁvattanikā paṭipadāti.",
  "atk-s0203a3:44_0": "Kathaṁ panesā appāyukataṁ karoti?",
  "atk-s0203a3:44_1": "Cattāri hi kammāni upapīḷakaṁ upacchedakaṁ janakaṁ upatthambhakanti.",
  "atk-s0203a3:44_2": "Balavakammena hi nibbattaṁ pavatte upapīḷakaṁ āgantvā atthato evaṁ vadati nāma – ‘‘sacāhaṁ paṭhamataraṁ jāneyyaṁ,",
  "atk-s0203a3:44_3": "na te idha nibbattituṁ dadeyyaṁ,",
  "atk-s0203a3:44_4": "catūsuyeva taṁ apāyesu nibbattāpeyyaṁ. Hotu,",
  "atk-s0203a3:44_5": "tvaṁ yattha katthaci nibbatta,",
  "atk-s0203a3:44_6": "ahaṁ upapīḷakakammaṁ nāma taṁ pīḷetvā nirojaṁ niyūsaṁ kasaṭaṁ karissāmī’’ti.",
  "atk-s0203a3:44_7": "Tato paṭṭhāya taṁ tādisaṁ karoti. Kiṁ karoti? Parissayaṁ upaneti, bhoge vināseti.",
  "atk-s0203a3:45_0": "Tattha dārakassa mātukucchiyaṁ nibbattakālato paṭṭhāya mātu assādo vā sukhaṁ vā na hoti, mātāpitūnaṁ pīḷāva uppajjati. Evaṁ parissayaṁ upaneti.",
  "atk-s0203a3:45_1": "Dārakassa pana mātukucchimhi nibbattakālato paṭṭhāya gehe bhogā udakaṁ patvā loṇaṁ viya rājādīnaṁ vasena nassanti,",
  "atk-s0203a3:45_2": "kumbhadohanadhenuyo khīraṁ na denti, sūratā goṇā caṇḍā honti, kāṇā honti, khujjā honti, gomaṇḍale rogo patati, dāsādayo vacanaṁ na karonti, vāpitaṁ sassaṁ na jāyati, gehagataṁ gehe, araññagataṁ araññe nassati,",
  "atk-s0203a3:45_3": "anupubbena ghāsacchādanamattaṁ dullabhaṁ hoti, gabbhaparihāro na hoti,",
  "atk-s0203a3:45_4": "vijātakāle mātuthaññaṁ chijjati,",
  "atk-s0203a3:45_5": "dārako parihāraṁ alabhanto pīḷito nirojo niyūso kasaṭo hoti, idaṁ upapīḷakakammaṁ nāma.",
  "atk-s0203a3:46_0": "Dīghāyukakammena pana nibbattassa upacchedakakammaṁ āgantvā āyuṁ chindati.",
  "atk-s0203a3:46_1": "Yathā hi puriso aṭṭhusabhagamanaṁ katvā saraṁ khipeyya tamañño dhanuto vimuttamattaṁ muggarena paharitvā tattheva pāteyya,",
  "atk-s0203a3:46_2": "evaṁ dīghāyukakammena nibbattassa upacchedakakammaṁ āyuṁ chindati. Kiṁ karoti? Corānaṁ aṭaviṁ paveseti, vāḷamacchodakaṁ otāreti,",
  "atk-s0203a3:46_3": "aññataraṁ vā pana saparissayaṭṭhānaṁ upaneti, idaṁ upacchedakakammaṁ nāma,",
  "atk-s0203a3:46_4": "‘‘upaghātaka’’ntipi etasseva nāmaṁ.",
  "atk-s0203a3:47_0": "Paṭisandhinibbattakaṁ pana kammaṁ janakakammaṁ nāma.",
  "atk-s0203a3:47_1": "Appabhogakulādīsu nibbattassa bhogasampadādikaraṇena upatthambhakakammaṁ upatthambhakakammaṁ nāma.",
  "atk-s0203a3:48_0": "Imesu catūsu purimāni dve akusalāneva,",
  "atk-s0203a3:48_1": "janakaṁ kusalampi akusalampi, upatthambhakaṁ kusalameva.",
  "atk-s0203a3:48_2": "Tattha pāṇātipātakammaṁ upacchedakakammena appāyukasaṁvattanikaṁ hoti.",
  "atk-s0203a3:48_3": "Pāṇātipātinā vā kataṁ kusalakammaṁ uḷāraṁ na hoti,",
  "atk-s0203a3:48_4": "dīghāyukapaṭisandhiṁ janetuṁ na sakkoti.",
  "atk-s0203a3:48_5": "Evaṁ pāṇātipāto appāyukasaṁvattaniko hoti.",
  "atk-s0203a3:48_6": "Paṭisandhimeva vā niyāmetvā appāyukaṁ karoti,",
  "atk-s0203a3:48_7": "sanniṭṭhānacetanāya vā niraye nibbattati,",
  "atk-s0203a3:48_8": "pubbāparacetanāhi vuttanayena appāyuko hoti.",
  "atk-s0203a3:49_0": "Dīghāyukasaṁvattanikā esā māṇava paṭipadāti ettha parittakammenapi nibbattaṁ pavatte etaṁ pāṇātipātā viratikammaṁ āgantvā atthato evaṁ vadati nāma – ‘‘sacāhaṁ paṭhamataraṁ jāneyyaṁ,",
  "atk-s0203a3:49_1": "na te idha nibbattituṁ dadeyyaṁ,",
  "atk-s0203a3:49_2": "devalokeyeva taṁ nibbattāpeyyaṁ. Hotu,",
  "atk-s0203a3:49_3": "tvaṁ yattha katthaci nibbatti,",
  "atk-s0203a3:49_4": "ahaṁ upatthambhakakammaṁ nāma thambhaṁ te karissāmī’’ti upatthambhaṁ karoti. Kiṁ karoti? Parissayaṁ nāseti, bhoge uppādeti.",
  "atk-s0203a3:50_0": "Tattha dārakassa mātukucchiyaṁ nibbattakālato paṭṭhāya mātāpitūnaṁ sukhameva sātameva hoti.",
  "atk-s0203a3:50_1": "Yepi pakatiyā manussāmanussaparissayā honti, te sabbe apagacchanti. Evaṁ parissayaṁ nāseti.",
  "atk-s0203a3:50_2": "Dārakassa pana mātukucchimhi nibbattakālato paṭṭhāya gehe bhogānaṁ pamāṇaṁ na hoti,",
  "atk-s0203a3:50_3": "nidhikumbhiyo puratopi pacchatopi gehaṁ pavaṭṭamānā pavisanti.",
  "atk-s0203a3:50_4": "Mātāpitaro parehi ṭhapitadhanassāpi sammukhībhāvaṁ gacchanti. Dhenuyo bahukhīrā honti, goṇā sukhasīlā honti,",
  "atk-s0203a3:50_5": "vappaṭṭhāne sassāni sampajjanti. Vaḍḍhiyā vā sampayuttaṁ,",
  "atk-s0203a3:50_6": "tāvakālikaṁ vā dinnaṁ dhanaṁ acoditā sayameva āharitvā denti, dāsādayo suvacā honti, kammantā na parihāyanti.",
  "atk-s0203a3:50_7": "Dārako gabbhato paṭṭhāya parihāraṁ labhati,",
  "atk-s0203a3:50_8": "komārikavejjā sannihitāva honti.",
  "atk-s0203a3:50_9": "Gahapatikule jāto seṭṭhiṭṭhānaṁ,",
  "atk-s0203a3:50_10": "amaccakulādīsu jāto senāpatiṭṭhānādīni labhati. Evaṁ bhoge uppādeti.",
  "atk-s0203a3:50_11": "So aparissayo sabhogo ciraṁ jīvatīti.",
  "atk-s0203a3:50_12": "Evaṁ apāṇātipātakammaṁ dīghāyukasaṁvattanikaṁ hoti.",
  "atk-s0203a3:51_0": "Apāṇātipātinā vā kataṁ aññampi kusalaṁ uḷāraṁ hoti,",
  "atk-s0203a3:51_1": "dīghāyukapaṭisandhiṁ janetuṁ sakkoti,",
  "atk-s0203a3:51_2": "evampi dīghāyukasaṁvattanikaṁ hoti.",
  "atk-s0203a3:51_3": "Paṭisandhimeva vā niyāmetvā dīghāyukaṁ karoti.",
  "atk-s0203a3:51_4": "Sanniṭṭhānacetanāya vā devaloke nibbattati,",
  "atk-s0203a3:51_5": "pubbāparacetanāhi vuttanayena dīghāyuko hoti.",
  "atk-s0203a3:51_6": "Iminā nayena sabbapañhavissajjanesu attho veditabbo.",
  "atk-s0203a3:52_0": "Viheṭhanakammādīnipi hi pavatte āgantvā atthato tatheva vadamānāni viya upapīḷanena nibbhogataṁ āpādetvā paṭijagganaṁ alabhantassa roguppādanādīhi vā,",
  "atk-s0203a3:52_1": "viheṭhakādīhi katassa kusalassa anuḷāratāya vā,",
  "atk-s0203a3:52_2": "āditova paṭisandhiniyāmanena vā,",
  "atk-s0203a3:52_3": "vuttanayeneva pubbāparacetanāvasena vā bahvābādhatādīni karonti,",
  "atk-s0203a3:52_4": "apāṇātipāto viya ca aviheṭhanādīnipi appābādhatādīnīti.",
  "atk-s0203a3:53_0": "293.",
  "atk-s0203a3:53_1": "Ettha pana issāmanakoti issāsampayuttacitto.",
  "atk-s0203a3:53_2": "Upadussatīti issāvaseneva upakkosanto dussati.",
  "atk-s0203a3:53_3": "Issaṁ bandhatīti yavakalāpaṁ bandhanto viya yathā na nassati evaṁ bandhitvā viya ṭhapeti. Appesakkhoti appaparivāro,",
  "atk-s0203a3:53_4": "rattiṁ khitto viya saro na paññāyati,",
  "atk-s0203a3:53_5": "ucchiṭṭhahattho nisīditvā udakadāyakampi na labhati.",
  "atk-s0203a3:54_0": "294.Nadātā hotīti macchariyavasena na dātā hoti.",
  "atk-s0203a3:54_1": "Tena kammenāti tena macchariyakammena.",
  "atk-s0203a3:55_0": "295.Abhivādetabbanti abhivādanārahaṁ buddhaṁ vā paccekabuddhaṁ vā ariyasāvakaṁ vā.",
  "atk-s0203a3:55_1": "Paccuṭṭhātabbādīsupi eseva nayo.",
  "atk-s0203a3:55_2": "Imasmiṁ pana pañhavissajjane upapīḷakaupatthambhakakammāni na gahetabbāni.",
  "atk-s0203a3:55_3": "Na hi pavatte nīcakulinaṁ vā uccākulinaṁ vā sakkā kātuṁ,",
  "atk-s0203a3:55_4": "paṭisandhimeva pana niyāmetvā nīcakuliyaṁ kammaṁ nīcakule nibbatteti, uccākuliyaṁ kammaṁ uccākule.",
  "atk-s0203a3:56_0": "296.Na paripucchitā hotīti ettha pana aparipucchanena niraye na nibbattati.",
  "atk-s0203a3:56_1": "Aparipucchako pana ‘‘idaṁ kātabbaṁ,",
  "atk-s0203a3:56_2": "idaṁ na kātabba’’nti na jānāti, ajānanto kātabbaṁ na karoti, akātabbaṁ karoti. Tena niraye nibbattati, itaro sagge. Iti kho,",
  "atk-s0203a3:56_3": "māṇava…pe… yadidaṁ hīnappaṇītatāyāti satthā desanaṁ yathānusandhiṁ pāpesi. Sesaṁ sabbattha uttānamevāti.",
  "atk-s0203a3:57_0": "Papañcasūdaniyā majjhimanikāyaṭṭhakathāya",
  "atk-s0203a3:58_0": "Cūḷakammavibhaṅgasuttavaṇṇanā niṭṭhitā.",
  "atk-s0203a3:59_0": "Subhasuttantipi vuccati.",
  "atk-s0203a3:60_0": "6. Mahākammavibhaṅgasuttavaṇṇanā",
  "atk-s0203a3:61_0": "298.Evaṁme sutanti mahākammavibhaṅgasuttaṁ.",
  "atk-s0203a3:61_1": "Tattha moghanti tucchaṁ aphalaṁ. Saccanti tathaṁ bhūtaṁ.",
  "atk-s0203a3:61_2": "Idañca etena na sammukhā sutaṁ, upālisutte (ma. ni.",
  "atk-s0203a3:61_3": "2.56) pana – ‘‘manokammaṁ mahāsāvajjataraṁ paññapemi pāpassa kammassa kiriyāya pāpassa kammassa pavattiyā,",
  "atk-s0203a3:61_4": "no tathā kāyakammaṁ no tathā vacīkamma’’nti bhagavatā vuttaṁ atthi,",
  "atk-s0203a3:61_5": "sā kathā titthiyānaṁ antare pākaṭā jātā, taṁ gahetvā esa vadati.",
  "atk-s0203a3:61_6": "Atthi ca sā samāpattīti idaṁ – ‘‘kathaṁ nu kho, bho,",
  "atk-s0203a3:61_7": "abhisaññānirodho hotī’’ti poṭṭhapādasutte (dī. ni.",
  "atk-s0203a3:61_8": "1.406 ādayo) uppannaṁ abhisaññānirodhakathaṁ sandhāya vadati.",
  "atk-s0203a3:61_9": "Na kiñci vediyatīti ekavedanampi na vediyati.",
  "atk-s0203a3:61_10": "Atthi ca khoti thero nirodhasamāpattiṁ sandhāya anujānāti.",
  "atk-s0203a3:61_11": "Parirakkhitabbanti garahato mocanena rakkhitabbaṁ.",
  "atk-s0203a3:61_12": "Sañcetanā assa atthīti sañcetanikaṁ,",
  "atk-s0203a3:61_13": "sābhisandhikaṁ sañcetanikakammaṁ katvāti attho.",
  "atk-s0203a3:61_14": "Dukkhaṁ soti thero ‘‘akusalameva sandhāya paribbājako pucchatī’’ti saññāya evaṁ vadati.",
  "atk-s0203a3:62_0": "Dassanampi kho ahanti bhagavā caturaṅgepi andhakāre samantā yojanaṭṭhāne tilamattampi saṅkhāraṁ maṁsacakkhunāva passati,",
  "atk-s0203a3:62_1": "ayañca paribbājako na dūre gāvutamattabbhantare vasati, kasmā bhagavā evamāhāti?",
  "atk-s0203a3:62_2": "Samāgamadassanaṁ sandhāyevamāha.",
  "atk-s0203a3:63_0": "299.Udāyīti lāludāyī.",
  "atk-s0203a3:63_1": "Taṁ dukkhasminti sabbaṁ taṁ dukkhameva.",
  "atk-s0203a3:63_2": "Iti imaṁ vaṭṭadukkhaṁ kilesadukkhaṁ saṅkhāradukkhaṁ sandhāya ‘‘sace bhāsitaṁ bhaveyya bhagavā’’ti pucchati.",
  "atk-s0203a3:64_0": "300.Ummaṅganti pañhāummaṅgaṁ.",
  "atk-s0203a3:64_1": "Ummujjamānoti sīsaṁ nīharamāno.",
  "atk-s0203a3:64_2": "Ayoniso ummujjissatīti anupāyena sīsaṁ nīharissati.",
  "atk-s0203a3:64_3": "Idañca pana bhagavā jānanto neva dibbacakkhunā na cetopariyañāṇena na sabbaññutañāṇena jāni, adhippāyeneva pana aññāsi.",
  "atk-s0203a3:64_4": "Kathentassa hi adhippāyo nāma suvijāno hoti,",
  "atk-s0203a3:64_5": "kathetukāmo gīvaṁ paggaṇhāti, hanukaṁ cāleti, mukhamassa phandati, sannisīdituṁ na sakkoti.",
  "atk-s0203a3:64_6": "Bhagavā tassa taṁ ākāraṁ disvā ‘‘ayaṁ udāyī sannisīdituṁ na sakkoti, yaṁ abhūtaṁ,",
  "atk-s0203a3:64_7": "tadeva kathessatī’’ti oloketvāva aññāsi. Ādiṁ yevātiādimhiyeva.",
  "atk-s0203a3:64_8": "Tisso vedanāti ‘‘kiṁ so vediyatī’’ti?",
  "atk-s0203a3:64_9": "Pucchantena ‘‘tisso vedanā pucchāmī’’ti evaṁ vavatthapetvāva tisso vedanā pucchitā.",
  "atk-s0203a3:64_10": "Sukhavedaniyanti sukhavedanāya paccayabhūtaṁ. Sesesupi eseva nayo.",
  "atk-s0203a3:65_0": "Ettha ca kāmāvacarakusalato somanassasahagatacittasampayuttā catasso cetanā,",
  "atk-s0203a3:65_1": "heṭṭhā tikajjhānacetanāti evaṁ paṭisandhipavattesu sukhavedanāya jananato sukhavedaniyaṁ kammaṁ nāma.",
  "atk-s0203a3:65_2": "Kāmāvacarañcettha paṭisandhiyaṁyeva ekantena sukhaṁ janeti,",
  "atk-s0203a3:65_3": "pavatte iṭṭhamajjhattārammaṇe adukkhamasukhampi.",
  "atk-s0203a3:66_0": "Akusalacetanā paṭisandhipavattesu dukkhasseva jananato dukkhavedaniyaṁ kammaṁ nāma.",
  "atk-s0203a3:66_1": "Kāyadvāre pavatteyeva cetaṁ ekantena dukkhaṁ janeti, aññattha adukkhamasukhampi,",
  "atk-s0203a3:66_2": "sā pana vedanā aniṭṭhāniṭṭhamajjhattesuyeva ārammaṇesu uppajjanato dukkhātveva saṅkhaṁ gatā.",
  "atk-s0203a3:67_0": "Kāmāvacarakusalato pana upekkhāsahagatacittasampayuttā catasso cetanā,",
  "atk-s0203a3:67_1": "rūpāvacarakusalato catutthajjhānacetanāti evaṁ paṭisandhipavattesu tatiyavedanāya jananato adukkhamasukhavedaniyaṁ kammaṁ nāma.",
  "atk-s0203a3:67_2": "Ettha ca kāmāvacaraṁ paṭisandhiyaṁyeva ekantena adukkhamasukhaṁ janeti,",
  "atk-s0203a3:67_3": "pavatte iṭṭhārammaṇe sukhampi.",
  "atk-s0203a3:67_4": "Apica sukhavedaniyakammaṁ paṭisandhipavattivasena vaṭṭati,",
  "atk-s0203a3:67_5": "tathā adukkhamasukhavedaniyaṁ,",
  "atk-s0203a3:67_6": "dukkhavedaniyaṁ pavattivaseneva vaṭṭati.",
  "atk-s0203a3:67_7": "Etassa pana vasena sabbaṁ pavattivaseneva vaṭṭati.",
  "atk-s0203a3:68_0": "Etassa bhagavāti thero tathāgatena mahākammavibhaṅgakathanatthaṁ ālayo dassito,",
  "atk-s0203a3:68_1": "tathāgataṁ yācitvā mahākammavibhaṅgañāṇaṁ bhikkhusaṅghassa pākaṭaṁ karissāmīti cintetvā anusandhikusalatāya evamāha.",
  "atk-s0203a3:68_2": "Tattha mahākammavibhaṅganti mahākammavibhajanaṁ.",
  "atk-s0203a3:68_3": "Katame cattāro…pe… idhānanda,",
  "atk-s0203a3:68_4": "ekacco puggalo…pe… nirayaṁ upapajjatīti idaṁ na mahākammavibhaṅgañāṇabhājanaṁ,",
  "atk-s0203a3:68_5": "mahākammavibhaṅgañāṇabhājanatthāya pana mātikāṭṭhapanaṁ.",
  "atk-s0203a3:69_0": "301.Idhānanda,",
  "atk-s0203a3:69_1": "ekacco samaṇo vāti pāṭiyekko anusandhi.",
  "atk-s0203a3:69_2": "Idañhi bhagavā – ‘‘dibbacakkhukā samaṇabrāhmaṇā idaṁ ārammaṇaṁ katvā imaṁ paccayaṁ labhitvā idaṁ dassanaṁ gaṇhantī’’ti pakāsanatthaṁ ārabhi.",
  "atk-s0203a3:69_3": "Tattha ātappantiādīni pañcapi vīriyasseva nāmāni.",
  "atk-s0203a3:69_4": "Cetosamādhinti dibbacakkhusamādhiṁ.",
  "atk-s0203a3:69_5": "Passatīti ‘‘so satto kuhiṁ nibbatto’’ti olokento passati.",
  "atk-s0203a3:69_6": "Ye aññathāti ye ‘‘dasannaṁ kusalānaṁ kammapathānaṁ pūritattā nirayaṁ upapajjatī’’ti jānanti, micchā tesaṁ ñāṇanti vadati.",
  "atk-s0203a3:69_7": "Iminā nayena sabbavāresu attho veditabbo. Viditanti pākaṭaṁ. Thāmasāti diṭṭhithāmena. Parāmāsāti diṭṭhiparāmāsena.",
  "atk-s0203a3:69_8": "Abhinivissa voharatīti adhiṭṭhahitvā ādiyitvā voharati.",
  "atk-s0203a3:70_0": "302.Tatrānandāti idampi na mahākammavibhaṅgañāṇassa bhājanaṁ,",
  "atk-s0203a3:70_1": "atha khvāssa mātikāṭṭhapanameva.",
  "atk-s0203a3:70_2": "Ettha pana etesaṁ dibbacakkhukānaṁ vacane ettakā anuññātā,",
  "atk-s0203a3:70_3": "ettakā ananuññātāti idaṁ dassitaṁ.",
  "atk-s0203a3:70_4": "Tattha tatrāti tesu catūsu samaṇabrāhmaṇesu. Idamassāti idaṁ vacanaṁ assa. Aññathāti aññenākārena.",
  "atk-s0203a3:70_5": "Iti imesaṁ samaṇabrāhmaṇānaṁ vāde dvīsu ṭhānesu anuññātā,",
  "atk-s0203a3:70_6": "tīsu ananuññātāti evaṁ sabbattha anuññā nānuññā veditabbā.",
  "atk-s0203a3:71_0": "303.",
  "atk-s0203a3:71_1": "Evaṁ dibbacakkhukānaṁ vacane anuññā ca ananuññā ca dassetvā idāni mahākammavibhaṅgañāṇaṁ vibhajanto tatrānanda, yvāyaṁ puggalotiādimāha.",
  "atk-s0203a3:72_0": "Pubbe vāssa taṁ kataṁ hotīti yaṁ iminā dibbacakkhukena kammaṁ karonto diṭṭho, tato pubbe kataṁ.",
  "atk-s0203a3:72_1": "Pubbe katenapi hi niraye nibbattati, pacchā katenapi nibbattati,",
  "atk-s0203a3:72_2": "maraṇakāle vā pana – ‘‘khando seṭṭho sivo seṭṭho, pitāmaho seṭṭho,",
  "atk-s0203a3:72_3": "issarādīhi vā loko visaṭṭho’’tiādinā micchādassanenapi nibbattateva.",
  "atk-s0203a3:72_4": "Diṭṭheva dhammeti yaṁ tattha diṭṭhadhammavedanīyaṁ hoti, tassa diṭṭheva dhamme, yaṁ upapajjavedanīyaṁ, tassa upapajjitvā, yaṁ aparāpariyavedanīyaṁ,",
  "atk-s0203a3:72_5": "tassa aparasmiṁ pariyāye vipākaṁ paṭisaṁvedeti.",
  "atk-s0203a3:73_0": "Iti ayaṁ samaṇo vā brāhmaṇo vā ekaṁ kammarāsiṁ ekañca vipākarāsiṁ addasa,",
  "atk-s0203a3:73_1": "sammāsambuddho iminā adiṭṭhe tayo kammarāsī, dve ca vipākarāsī addasa.",
  "atk-s0203a3:73_2": "Iminā pana diṭṭhe adiṭṭhe ca cattāro kammarāsī tayo ca vipākarāsī addasa.",
  "atk-s0203a3:73_3": "Imāni satta ṭhānāni jānanañāṇaṁ tathāgatassa mahākammavibhaṅgañāṇaṁ nāma.",
  "atk-s0203a3:73_4": "Dutiyavāre dibbacakkhukena kiñci na diṭṭhaṁ ,",
  "atk-s0203a3:73_5": "tathāgatena pana tayo kammarāsī, dve ca vipākarāsī diṭṭhāti.",
  "atk-s0203a3:73_6": "Imānipi pañca paccattaṭṭhānāni jānanañāṇaṁ tathāgatassa mahākammavibhaṅgañāṇaṁ nāma. Sesavāradvayepi eseva nayo.",
  "atk-s0203a3:74_0": "Abhabbanti bhūtavirahitaṁ akusalaṁ.",
  "atk-s0203a3:74_1": "Abhabbābhāsanti abhabbaṁ ābhāsati abhibhavati paṭibāhatīti attho.",
  "atk-s0203a3:74_2": "Bahukasmiñhi akusalakamme āyūhite balavakammaṁ dubbalakammassa vipākaṁ paṭibāhitvā attano vipākassa okāsaṁ karoti idaṁ abhabbañceva abhabbābhāsañca.",
  "atk-s0203a3:74_3": "Kusalaṁ pana āyūhitvā āsanne akusalaṁ kataṁ hoti,",
  "atk-s0203a3:74_4": "taṁ kusalassa vipākaṁ paṭibāhitvā attano vipākassa okāsaṁ karoti, idaṁ abhabbaṁ bhabbābhāsaṁ.",
  "atk-s0203a3:74_5": "Bahumhi kusale āyūhitepi balavakammaṁ dubbalakammassa vipākaṁ paṭibāhitvā attano vipākassa okāsaṁ karoti,",
  "atk-s0203a3:74_6": "idaṁ bhabbañceva bhabbābhāsañca.",
  "atk-s0203a3:74_7": "Akusalaṁ pana āyūhitvā āsanne kusalaṁ kataṁ hoti,",
  "atk-s0203a3:74_8": "taṁ akusalassa vipākaṁ paṭibāhitvā attano vipākassa okāsaṁ karoti, idaṁ bhabbaṁ abhabbābhāsaṁ.",
  "atk-s0203a3:75_0": "Apica upaṭṭhānākārenapettha attho veditabbo. Idañhi vuttaṁ hoti,",
  "atk-s0203a3:75_1": "abhabbato ābhāsati upaṭṭhātīti abhabbābhāsaṁ.",
  "atk-s0203a3:75_2": "Tattha ‘‘yvāyaṁ puggalo idha pāṇātipātī’’tiādinā nayena cattāro puggalā vuttā,",
  "atk-s0203a3:75_3": "tesu paṭhamassa kammaṁ abhabbaṁ abhabbābhāsaṁ, tañhi akusalattā abhabbaṁ,",
  "atk-s0203a3:75_4": "tassa ca niraye nibbattattā tattha nibbattikāraṇabhūtaṁ akusalaṁ hutvā upaṭṭhāti.",
  "atk-s0203a3:75_5": "Dutiyassa kammaṁ abhabbaṁ bhabbābhāsaṁ, tañhi akusalattā abhabbaṁ.",
  "atk-s0203a3:75_6": "Tassa pana sagge nibbattattā aññatitthiyānaṁ sagge nibbattikāraṇabhūtaṁ kusalaṁ hutvā upaṭṭhāti.",
  "atk-s0203a3:75_7": "Itarasmimpi kammadvaye eseva nayo. Sesaṁ sabbattha uttānamevāti.",
  "atk-s0203a3:76_0": "Papañcasūdaniyā majjhimanikāyaṭṭhakathāya",
  "atk-s0203a3:77_0": "Mahākammavibhaṅgasuttavaṇṇanā niṭṭhitā.",
  "atk-s0203a3:78_0": "7. Saḷāyatanavibhaṅgasuttavaṇṇanā",
  "atk-s0203a3:79_0": "304.Evaṁme sutanti saḷāyatanavibhaṅgasuttaṁ.",
  "atk-s0203a3:79_1": "Tattha veditabbānīti sahavipassanena maggena jānitabbāni. Manopavicārāti vitakkavicārā.",
  "atk-s0203a3:79_2": "Vitakkuppādakañhi mano idha manoti adhippetaṁ,",
  "atk-s0203a3:79_3": "manassa upavicārāti manopavicārā.",
  "atk-s0203a3:79_4": "Sattapadāti vaṭṭavivaṭṭanissitānaṁ sattānaṁ padā.",
  "atk-s0203a3:79_5": "Ettha hi aṭṭhārasa vaṭṭapadā nāma, aṭṭhārasa vivaṭṭapadā nāma,",
  "atk-s0203a3:79_6": "tepi sahavipassanena maggeneva veditabbā.",
  "atk-s0203a3:79_7": "Yoggācariyānanti hatthiyoggādiācārasikkhāpakānaṁ, dametabbadamakānanti attho.",
  "atk-s0203a3:79_8": "Sesaṁ vibhaṅgeyeva āvibhavissati.",
  "atk-s0203a3:79_9": "Ayamuddesoti idaṁ mātikāṭṭhapanaṁ.",
  "atk-s0203a3:80_0": "305.Cakkhāyatanādīni visuddhimagge vitthāritāni.",
  "atk-s0203a3:80_1": "Cakkhuviññāṇanti kusalākusalavipākato dve cakkhuviññāṇāni.",
  "atk-s0203a3:80_2": "Sesapasādaviññāṇesupi eseva nayo.",
  "atk-s0203a3:80_3": "Imāni pana dasa ṭhapetvā sesaṁ idha manoviññāṇaṁ nāma.",
  "atk-s0203a3:81_0": "Cakkhusamphassoti cakkhumhi samphasso.",
  "atk-s0203a3:81_1": "Cakkhuviññāṇasampayuttasamphassassetaṁ adhivacanaṁ. Sesesupi eseva nayo.",
  "atk-s0203a3:82_0": "Cakkhunārūpaṁ disvāti cakkhuviññāṇena rūpaṁ disvā. Eseva nayo sabbattha.",
  "atk-s0203a3:82_1": "Somanassaṭṭhāniyanti somanassassa ārammaṇavasena kāraṇabhūtaṁ.",
  "atk-s0203a3:82_2": "Upavicaratīti tattha vicārapavattanena upavicarati,",
  "atk-s0203a3:82_3": "vitakko taṁsampayutto cāti iminā nayena aṭṭhārasa vitakkavicārasaṅkhātā manopavicārā veditabbā.",
  "atk-s0203a3:82_4": "Cha somanassūpavicārāti ettha pana somanassena saddhiṁ upavicarantīti somanassūpavicārā. Sesapadadvayepi eseva nayo.",
  "atk-s0203a3:83_0": "306.Gehasitānīti kāmaguṇanissitāni.",
  "atk-s0203a3:83_1": "Nekkhammasitānīti vipassanānissitāni. Iṭṭhānanti pariyesitānaṁ. Kantānanti kāmitānaṁ.",
  "atk-s0203a3:83_2": "Manoramānanti mano etesu ramatīti manoramāni, tesaṁ manoramānaṁ.",
  "atk-s0203a3:83_3": "Lokāmisapaṭisaṁyuttānanti taṇhāpaṭisaṁyuttānaṁ. Atītanti paṭiladdhaṁ .",
  "atk-s0203a3:83_4": "Paccuppannaṁ tāva ārabbha somanassaṁ uppajjatu, atīte kathaṁ uppajjatīti.",
  "atk-s0203a3:83_5": "Atītepi – ‘‘yathāhaṁ etarahi iṭṭhārammaṇaṁ anubhavāmi,",
  "atk-s0203a3:83_6": "evaṁ pubbepi anubhavi’’nti anussarantassa balavasomanassaṁ uppajjati.",
  "atk-s0203a3:84_0": "Aniccatanti aniccākāraṁ.",
  "atk-s0203a3:84_1": "Vipariṇāmavirāganirodhanti pakativijahanena vipariṇāmaṁ, vigacchanena virāgaṁ, nirujjhanena nirodhaṁ.",
  "atk-s0203a3:84_2": "Sammapaññāyāti vipassanāpaññāya.",
  "atk-s0203a3:84_3": "Idaṁ vuccati nekkhammasitaṁ somanassanti idaṁ rañño viya attano sirisampattiṁ olokentassa vipassanaṁ paṭṭhapetvā nisinnassa saṅkhārānaṁ bhedaṁ passato saṅkhāragatamhi tikkhe sūre vipassanāñāṇe vahante uppannasomanassaṁ ‘‘nekkhammasitaṁ somanassa’’nti vuccati. Vuttampi cetaṁ –",
  "atk-s0203a3:85_0": "‘‘Suññāgāraṁ paviṭṭhassa, santacittassa bhikkhuno;",
  "atk-s0203a3:86_0": "Amānusī ratī hoti, sammā dhammaṁ vipassato.",
  "atk-s0203a3:87_0": "Yato yato sammasati, khandhānaṁ udayabbayaṁ;",
  "atk-s0203a3:88_0": "Labhatī pītipāmojjaṁ, amatantaṁ vijānata’’nti. (dha. pa. 373-374);",
  "atk-s0203a3:89_0": "Imānīti imāni chasu dvāresu iṭṭhārammaṇe āpāthagate aniccādivasena vipassanaṁ paṭṭhapetvā nisinnassa uppannāni cha nekkhammasitāni somanassāni.",
  "atk-s0203a3:90_0": "307.Atītanti paccuppannaṁ tāva patthetvā alabhantassa domanassaṁ uppajjatu, atīte kathaṁ uppajjatīti.",
  "atk-s0203a3:90_1": "Atītepi ‘‘yathāhaṁ etarahi iṭṭhārammaṇaṁ patthetvā na labhāmi,",
  "atk-s0203a3:90_2": "evaṁ pubbepi patthetvā na labhi’’nti anussarantassa balavadomanassaṁ uppajjati.",
  "atk-s0203a3:91_0": "Anuttaresu vimokkhesūti anuttaravimokkho nāma arahattaṁ,",
  "atk-s0203a3:91_1": "arahatte patthanaṁ paṭṭhapentassāti attho. Āyatananti arahattāyatanaṁ.",
  "atk-s0203a3:91_2": "Pihaṁ upaṭṭhāpayatoti patthanaṁ paṭṭhapentassa.",
  "atk-s0203a3:91_3": "Taṁ panetaṁ patthanaṁ paṭṭhapentassa uppajjati,",
  "atk-s0203a3:91_4": "iti patthanāmūlakattā ‘‘pihaṁ upaṭṭhāpayato’’ti vuttaṁ.",
  "atk-s0203a3:91_5": "Imāni cha nekkhammasitāni domanassānīti imāni evaṁ chasu dvāresu iṭṭhārammaṇe āpāthagate arahatte pihaṁ paṭṭhapetvā tadadhigamāya aniccādivasena vipassanaṁ upaṭṭhapetvā ussukkāpetuṁ asakkontassa – ‘‘imampi pakkhaṁ imampi māsaṁ imampi saṁvaccharaṁ arahattaṁ pāpuṇituṁ nāsakkhi’’nti anusocato gāmantapabbhāravāsimahāsīvattherassa viya assudhārāpavattanavasena uppannadomanassāni cha nekkhammasitadomanassānīti veditabbāni.",
  "atk-s0203a3:91_6": "Vatthu pana sumaṅgalavilāsiniyā dīghanikāyaṭṭhakathāya sakkapañhavaṇṇanāyaṁ (dī. ni. aṭṭha. 2.361) vitthāritaṁ, icchantena tato gahetabbaṁ.",
  "atk-s0203a3:92_0": "308.Uppajjati upekkhāti ettha upekkhā nāma aññāṇupekhā.",
  "atk-s0203a3:92_1": "Anodhijinassāti kilesodhiṁ jinitvā ṭhitattā khīṇāsavo odhijino nāma, tasmā akhīṇāsavassāti attho.",
  "atk-s0203a3:92_2": "Avipākajinassāti etthapi āyatiṁ vipākaṁ jinitvā ṭhitattā khīṇāsavova vipākajino nāma,",
  "atk-s0203a3:92_3": "tasmā akhīṇāsavassevāti attho.",
  "atk-s0203a3:92_4": "Anādīnavadassāvinotiādīnavato upaddavato apassantassa.",
  "atk-s0203a3:92_5": "Imā cha gehasitā upekkhāti imā evaṁ chasu dvāresu iṭṭhārammaṇe āpāthagate guḷapiṇḍake nilīnamakkhikā viya rūpādīni anativattamānā tattha laggā laggitā hutvā uppannā upekkhā cha gehasitā upekkhāti veditabbā.",
  "atk-s0203a3:93_0": "Rūpaṁ sā ativattatīti rūpaṁ sā anatikkamati,",
  "atk-s0203a3:93_1": "tattha nikantivasena na tiṭṭhati.",
  "atk-s0203a3:93_2": "Imā cha nekkhammasitā upekkhāti imā evaṁ chasu dvāresu iṭṭhādiārammaṇe āpāthagate iṭṭhe arajjantassa, aniṭṭhe adussantassa,",
  "atk-s0203a3:93_3": "asamapekkhane asammuyhantassa,",
  "atk-s0203a3:93_4": "uppannavipassanā-ñāṇasampayuttā cha nekkhammasitā upekkhāti veditabbā.",
  "atk-s0203a3:94_0": "309.Tatra idaṁ nissāya idaṁ pajahathāti tesu chattiṁsasattapadesu aṭṭhārasa nissāya aṭṭhārasa pajahathāti attho. Teneva – ‘‘tatra, bhikkhave,",
  "atk-s0203a3:94_1": "yāni cha nekkhammasitānī’’tiādimāha.",
  "atk-s0203a3:94_2": "Nissāya āgammāti pavattanavasena nissāya ceva āgamma ca.",
  "atk-s0203a3:94_3": "Evametesaṁ samatikkamohotīti evaṁ nekkhammasitānaṁ pavattanena gehasitāni atikkantāni nāma honti.",
  "atk-s0203a3:95_0": "Evaṁ sarikkhakeneva sarikkhakaṁ jahāpetvā idāni balavatā dubbalaṁ jahāpento – ‘‘tatra, bhikkhave,",
  "atk-s0203a3:95_1": "yāni cha nekkhammasitāni somanassānī’’tiādimāha.",
  "atk-s0203a3:95_2": "Evaṁ nekkhammasitasomanassehi nekkhammasitadomanassāni ,",
  "atk-s0203a3:95_3": "nekkhammasitaupekkhāhi ca nekkhammasitasomanassāni jahāpentena balavatā dubbalappahānaṁ kathitaṁ.",
  "atk-s0203a3:96_0": "Ettha pana ṭhatvā upekkhākathā veditabbā – aṭṭhasu hi samāpattīsu paṭhamādīni ca tīṇi jhānāni,",
  "atk-s0203a3:96_1": "suddhasaṅkhāre ca pādake katvā vipassanaṁ āraddhānaṁ catunnaṁ bhikkhūnaṁ pubbabhāgavipassanā somanassasahagatā vā hoti upekkhāsahagatā vā,",
  "atk-s0203a3:96_2": "vuṭṭhānagāminī pana somanassasahagatāva.",
  "atk-s0203a3:96_3": "Catutthajjhānādīni pādakāni katvā vipassanaṁ āraddhānaṁ pañcannaṁ pubbabhāgavipassanā purimasadisāva.",
  "atk-s0203a3:96_4": "Vuṭṭhānagāminī pana upekkhāsahagatā hoti.",
  "atk-s0203a3:96_5": "Idaṁ sandhāya – ‘‘yā cha nekkhammasitā upekkhā, tā nissāya tā āgamma,",
  "atk-s0203a3:96_6": "yāni cha nekkhammasitāni somanassāni, tāni pajahathā’’ti vuttaṁ.",
  "atk-s0203a3:96_7": "Na kevalañca evaṁpaṭipannassa bhikkhuno ayaṁ vipassanāya vedanāvisesova hoti,",
  "atk-s0203a3:96_8": "ariyamaggepi pana jhānaṅgabojjhaṅgamaggaṅgānampi viseso hoti.",
  "atk-s0203a3:97_0": "Ko panetaṁ visesaṁ niyameti?",
  "atk-s0203a3:97_1": "Keci tāva therā vipassanāpādakajjhānaṁ niyametīti vadanti,",
  "atk-s0203a3:97_2": "keci vipassanāya ārammaṇabhūtā khandhā niyamentīti vadanti,",
  "atk-s0203a3:97_3": "keci puggalajjhāsayo niyametīti vadanti.",
  "atk-s0203a3:97_4": "Tesampi vāde ayameva pubbabhāge vuṭṭhānagāminīvipassanā niyametīti veditabbā.",
  "atk-s0203a3:97_5": "Vinicchayakathā panettha visuddhimagge saṅkhārupekkhāniddese vuttāva.",
  "atk-s0203a3:98_0": "310.Nānattāti nānā bahū anekappakārā.",
  "atk-s0203a3:98_1": "Nānattasitāti nānārammaṇanissitā. Ekattāti ekā.",
  "atk-s0203a3:98_2": "Ekattasitāti ekārammaṇanissitā. Katamā panāyaṁ upekkhāti?",
  "atk-s0203a3:98_3": "Heṭṭhā tāva aññāṇupekkhā vuttā,",
  "atk-s0203a3:98_4": "upari chaḷaṅgupekkhā vakkhati, idha samathaupekkhā,",
  "atk-s0203a3:98_5": "vipassanupekkhāti dve upekkhā gahitā.",
  "atk-s0203a3:99_0": "Tattha yasmā aññāva rūpesu upekkhā, aññāva saddādīsu, na hi yā rūpe upekkhā, sā saddādīsu hoti.",
  "atk-s0203a3:99_1": "Rūpe upekkhā ca rūpameva ārammaṇaṁ karoti , na saddādayo.",
  "atk-s0203a3:99_2": "Rūpe upekkhābhāvañca aññā samathaupekkhā pathavīkasiṇaṁ ārammaṇaṁ katvā uppajjati, aññā āpokasiṇādīni.",
  "atk-s0203a3:99_3": "Tasmā nānattaṁ nānattasitaṁ vibhajanto atthi, bhikkhave, upekkhā rūpesūtiādimāha .",
  "atk-s0203a3:99_4": "Yasmā pana dve vā tīṇi vā ākāsānañcāyatanāni vā viññāṇañcāyatanādīni vā natthi,",
  "atk-s0203a3:99_5": "tasmā ekattaṁ ekattasitaṁ vibhajanto atthi, bhikkhave,",
  "atk-s0203a3:99_6": "upekkhā ākāsānañcāyatananissitātiādimāha.",
  "atk-s0203a3:100_0": "Tattha ākāsānañcāyatanaupekkhā sampayuttavasena ākāsānañcāyatananissitā,",
  "atk-s0203a3:100_1": "ākāsānañcāyatanakhandhe vipassantassa vipassanupekkhā ārammaṇavasena ākāsānañcāyatananissitā. Sesāsupi eseva nayo.",
  "atk-s0203a3:101_0": "Taṁ pajahathāti ettha arūpāvacarasamāpattiupekkhāya rūpāvacarasamāpattiupekkhaṁ pajahāpeti,",
  "atk-s0203a3:101_1": "arūpāvacaravipassanupekkhāya rūpāvacaravipassanupekkhaṁ.",
  "atk-s0203a3:102_0": "Atammayatanti ettha tammayatā nāma taṇhā,",
  "atk-s0203a3:102_1": "tassā pariyādānato vuṭṭhānagāminīvipassanā atammayatāti vuccati.",
  "atk-s0203a3:102_2": "Taṁ pajahathāti idha vuṭṭhānagāminīvipassanāya arūpāvacarasamāpattiupekkhañca vipassanupekkhañca pajahāpeti.",
  "atk-s0203a3:103_0": "311.Yadariyoti ye satipaṭṭhāne ariyo sammāsambuddho sevati.",
  "atk-s0203a3:103_1": "Tattha tīsu ṭhānesu satiṁ paṭṭhapento satipaṭṭhāne sevatīti veditabbo.",
  "atk-s0203a3:103_2": "Na sussūsantīti saddahitvā sotuṁ na icchanti.",
  "atk-s0203a3:103_3": "Na aññāti jānanatthāya cittaṁ na upaṭṭhapenti. Vokkammāti atikkamitvā.",
  "atk-s0203a3:103_4": "Satthu sāsanāti satthu ovādaṁ gahetabbaṁ pūretabbaṁ na maññantīti attho. Na ca attamanoti na sakamano.",
  "atk-s0203a3:103_5": "Ettha ca gehasitadomanassavasena appatīto hotīti na evamattho daṭṭhabbo,",
  "atk-s0203a3:103_6": "appaṭipannakesu pana attamanatākāraṇassa abhāvenetaṁ vuttaṁ.",
  "atk-s0203a3:103_7": "Anavassutoti paṭighaavassavena anavassuto.",
  "atk-s0203a3:103_8": "Sato sampajānoti satiyā ca ñāṇena ca samannāgato .",
  "atk-s0203a3:103_9": "Upekkhakoti chaḷaṅgupekkhāya upekkhako.",
  "atk-s0203a3:103_10": "Attamanoti idhāpi gehasitasomanassavasena uppilāvitoti na evamattho daṭṭhabbo,",
  "atk-s0203a3:103_11": "paṭipannakesu pana anattamanatākāraṇassa abhāvenetaṁ vuttaṁ.",
  "atk-s0203a3:103_12": "Anavassutoti rāgāvassavena anavassuto.",
  "atk-s0203a3:104_0": "312.Sāritoti damito.",
  "atk-s0203a3:104_1": "Ekameva disaṁ dhāvatīti anivattitvā dhāvanto ekaṁyeva disaṁ dhāvati,",
  "atk-s0203a3:104_2": "nivattitvā pana aparaṁ dhāvituṁ sakkoti.",
  "atk-s0203a3:104_3": "Aṭṭhadisā vidhāvatīti ekapallaṅkena nisinno kāyena anivattitvāva vimokkhavasena ekappahāreneva aṭṭha disā vidhāvati,",
  "atk-s0203a3:104_4": "puratthābhimukho vā dakkhiṇādīsu aññataradisābhimukho vā nisīditvā aṭṭha samāpattiyo samāpajjatiyevāti attho. Sesaṁ sabbattha uttānamevāti.",
  "atk-s0203a3:105_0": "Papañcasūdaniyā majjhimanikāyaṭṭhakathāya",
  "atk-s0203a3:106_0": "Saḷāyatanavibhaṅgasuttavaṇṇanā niṭṭhitā.",
  "atk-s0203a3:107_0": "8. Uddesavibhaṅgasuttavaṇṇanā",
  "atk-s0203a3:108_0": "313.Evaṁme sutanti uddesavibhaṅgasuttaṁ.",
  "atk-s0203a3:108_1": "Tattha uddesavibhaṅganti uddesañca vibhaṅgañca,",
  "atk-s0203a3:108_2": "mātikañca vibhajanañcāti attho.",
  "atk-s0203a3:108_3": "Upaparikkheyyāti tuleyya tīreyya pariggaṇheyya paricchindeyya.",
  "atk-s0203a3:108_4": "Bahiddhāti bahiddhāārammaṇesu.",
  "atk-s0203a3:108_5": "Avikkhittaṁ avisaṭanti nikantivasena ārammaṇe tiṭṭhamānaṁ vikkhittaṁ visaṭaṁ nāma hoti, taṁ paṭisedhento evamāha.",
  "atk-s0203a3:108_6": "Ajjhattaṁ asaṇṭhitanti gocarajjhatte nikantivasena asaṇṭhitaṁ.",
  "atk-s0203a3:108_7": "Anupādāya na paritasseyyāti anupādiyitvā aggahetvā taṁ viññāṇaṁ na paritasseyya.",
  "atk-s0203a3:108_8": "Yathā viññāṇaṁ bahiddhā avikkhittaṁ avisaṭaṁ,",
  "atk-s0203a3:108_9": "ajjhattaṁ asaṇṭhitaṁ anupādāya na paritasseyya,",
  "atk-s0203a3:108_10": "evaṁ bhikkhu upaparikkheyyāti vuttaṁ hoti.",
  "atk-s0203a3:108_11": "Jātijarāmaraṇadukkhasamudayasambhavoti jātijarāmaraṇassa ceva avasesassa ca dukkhassa nibbatti na hotīti attho.",
  "atk-s0203a3:109_0": "316.Rūpanimittānusārīti rūpanimittaṁ anussarati anudhāvatīti rūpanimittānusārī.",
  "atk-s0203a3:110_0": "318.Evaṁ kho, āvuso,",
  "atk-s0203a3:110_1": "ajjhattaṁ asaṇṭhitanti nikantivasena asaṇṭhitaṁ.",
  "atk-s0203a3:110_2": "Nikantivasena hi atiṭṭhamānaṁ hānabhāgiyaṁ na hoti, visesabhāgiyameva hoti.",
  "atk-s0203a3:111_0": "320.Anupādā paritassanāti satthārā khandhiyavagge ‘‘upādāparitassanañca vo, bhikkhave,",
  "atk-s0203a3:111_1": "desessāmi anupādāaparitassanañcā’’ti (saṁ. ni.",
  "atk-s0203a3:111_2": "3.7) evaṁ gahetvā paritassanā,",
  "atk-s0203a3:111_3": "aggahetvāva aparitassanā ca kathitā,",
  "atk-s0203a3:111_4": "taṁ mahāthero upādāparitassanameva anupādāparitassananti katvā dassento evamāha.",
  "atk-s0203a3:111_5": "Kathaṁ panesā anupādāparitassanā hotīti. Upādātabbassa abhāvato.",
  "atk-s0203a3:111_6": "Yadi hi koci saṅkhāro nicco vā dhuvo vā attā vā attaniyo vāti gahetabbayuttako abhavissa,",
  "atk-s0203a3:111_7": "ayaṁ paritassanā upādāparitassanāva assa.",
  "atk-s0203a3:111_8": "Yasmā pana evaṁ upādātabbo saṅkhāro nāma natthi,",
  "atk-s0203a3:111_9": "tasmā rūpaṁ attātiādinā nayena rūpādayo upādinnāpi anupādinnāva honti.",
  "atk-s0203a3:111_10": "Evamesā diṭṭhivasena upādāparitassanāpi samānā atthato anupādāparitassanāyeva nāma hotīti veditabbā.",
  "atk-s0203a3:112_0": "Aññathā hotīti parivattati pakatijahanena nassati,",
  "atk-s0203a3:112_1": "rūpavipariṇāmānuparivattīti ‘‘mama rūpaṁ vipariṇata’’nti vā, ‘‘yaṁ ahu,",
  "atk-s0203a3:112_2": "taṁ vata me natthī’’ti vā ādinā (ma. ni.",
  "atk-s0203a3:112_3": "1.242) nayena kammaviññāṇaṁ rūpassa bhedānuparivatti hoti.",
  "atk-s0203a3:112_4": "Vipariṇāmānuparivattajāti vipariṇāmassa anuparivattanato vipariṇāmārammaṇacittato jātā.",
  "atk-s0203a3:112_5": "Paritassanā dhammasamuppādāti taṇhāparitassanā ca akusaladhammasamuppādā ca.",
  "atk-s0203a3:112_6": "Cittaṁ pariyādāya tiṭṭhantīti kusalacittaṁ pariyādiyitvā gahetvā khepetvā tiṭṭhanti.",
  "atk-s0203a3:112_7": "Uttāsavāti bhayatāsenapi sauttāso taṇhātāsenapi sauttāso.",
  "atk-s0203a3:112_8": "Vighātavāti savighāto sadukkho. Apekkhavāti sālayo sasineho. Evaṁ kho, āvuso,",
  "atk-s0203a3:112_9": "anupādā paritassanā hotīti evaṁ maṇikaraṇḍakasaññāya tucchakaraṇḍakaṁ gahetvā tasmiṁ naṭṭhe pacchā vighātaṁ āpajjantassa viya pacchā aggahetvā paritassanā hoti.",
  "atk-s0203a3:113_0": "321.Naca rūpavipariṇāmānuparivattīti khīṇāsavassa kammaviññāṇameva natthi,",
  "atk-s0203a3:113_1": "tasmā rūpabhedānuparivatti na hoti. Sesaṁ sabbattha uttānamevāti.",
  "atk-s0203a3:114_0": "Papañcasūdaniyā majjhimanikāyaṭṭhakathāya",
  "atk-s0203a3:115_0": "Uddesavibhaṅgasuttavaṇṇanā niṭṭhitā.",
  "atk-s0203a3:116_0": "9. Araṇavibhaṅgasuttavaṇṇanā",
  "atk-s0203a3:117_0": "323.Evaṁme sutanti araṇavibhaṅgasuttaṁ.",
  "atk-s0203a3:117_1": "Tattha nevussādeyya na apasādeyyāti gehasitavasena kañci puggalaṁ neva ukkhipeyya na avakkhipeyya.",
  "atk-s0203a3:117_2": "Dhammameva deseyyāti sabhāvameva katheyya.",
  "atk-s0203a3:117_3": "Sukhavinicchayanti vinicchitasukhaṁ.",
  "atk-s0203a3:117_4": "Raho vādanti parammukhā avaṇṇaṁ, pisuṇavācanti attho.",
  "atk-s0203a3:117_5": "Sammukhā na khīṇanti sammukhāpi khīṇaṁ ākiṇṇaṁ saṁkiliṭṭhaṁ vācaṁ na bhaṇeyya.",
  "atk-s0203a3:117_6": "Nābhiniveseyyāti na adhiṭṭhahitvā ādāya vohareyya.",
  "atk-s0203a3:117_7": "Samaññanti lokasamaññaṁ lokapaṇṇattiṁ. Nātidhāveyyāti nātikkameyya.",
  "atk-s0203a3:118_0": "324.Kāmapaṭisandhisukhinoti kāmapaṭisandhinā kāmūpasaṁhitena sukhena sukhitassa.",
  "atk-s0203a3:118_1": "Sadukkhoti vipākadukkhena saṁkilesadukkhenapi sadukkho.",
  "atk-s0203a3:118_2": "Saupaghātoti vipākūpaghātakilesūpaghāteheva saupaghāto. Tathā sapariḷāho.",
  "atk-s0203a3:118_3": "Micchāpaṭipadāti ayāthāvapaṭipadā akusalapaṭipadā.",
  "atk-s0203a3:119_0": "326.Ittheke apasādetīti evaṁ gehasitavasena ekacce puggale apasādeti. Ussādanepi eseva nayo.",
  "atk-s0203a3:119_1": "Bhavasaṁyojananti bhavabandhanaṁ, taṇhāyetaṁ nāmaṁ.",
  "atk-s0203a3:120_0": "Subhūtitthero kira imaṁ catukkaṁ nissāya etadagge ṭhapito.",
  "atk-s0203a3:120_1": "Bhagavato hi dhammaṁ desentassa puggalānaṁ ussādanāapasādanā paññāyanti, tathā sāriputtattherādīnaṁ.",
  "atk-s0203a3:120_2": "Subhūtittherassa pana dhammadesanāya ‘‘ayaṁ puggalo appaṭipannako anārādhako’’ti vā,",
  "atk-s0203a3:120_3": "‘‘ayaṁ sīlavā guṇavā lajjipesalo ācārasampanno’’ti vā natthi,",
  "atk-s0203a3:120_4": "dhammadesanāya panassa ‘‘ayaṁ micchāpaṭipadā,",
  "atk-s0203a3:120_5": "ayaṁ sammāpaṭipadā’’tveva paññāyati. Tasmā bhagavā ‘‘etadaggaṁ, bhikkhave,",
  "atk-s0203a3:120_6": "mama sāvakānaṁ bhikkhūnaṁ araṇavihārīnaṁ yadidaṁ subhūtī’’ti āha.",
  "atk-s0203a3:121_0": "329.Kālaññūassāti asampatte ca atikkante ca kāle akathetvā ‘‘idāni vuccamānaṁ mahājano gaṇhissatī’’ti yuttapattakālaṁ ñatvāva parammukhā avaṇṇaṁ bhāseyya. Khīṇavādepi eseva nayo.",
  "atk-s0203a3:122_0": "330.Upahaññatīti ghātiyati.",
  "atk-s0203a3:122_1": "Saropi upahaññatīti saddopi bhijjati.",
  "atk-s0203a3:122_2": "Āturīyatīti āturo hoti gelaññappatto sābādho.",
  "atk-s0203a3:122_3": "Avissaṭṭhanti vissaṭṭhaṁ apalibuddhaṁ na hoti.",
  "atk-s0203a3:123_0": "331.Tadevāti taṁyeva bhājanaṁ.",
  "atk-s0203a3:123_1": "Abhinivissa voharatīti pattanti sañjānanajanapadaṁ gantvā ‘‘pattaṁ āharatha dhovathā’’ti sutvā ‘‘andhabālaputhujjano, nayidaṁ pattaṁ, pāti namesā,",
  "atk-s0203a3:123_2": "evaṁ vadāhī’’ti abhinivissa voharati. Evaṁ sabbapadehi yojetabbaṁ. Atisāroti atidhāvanaṁ.",
  "atk-s0203a3:124_0": "332.Tathā tathā voharati aparāmasanti amhākaṁ janapade bhājanaṁ pātīti vuccati,",
  "atk-s0203a3:124_1": "ime pana naṁ pattanti vadantīti tato paṭṭhāya janapadavohāraṁ muñcitvā pattaṁ pattanteva aparāmasanto voharati. Sesapadesupi eseva nayo.",
  "atk-s0203a3:125_0": "333.",
  "atk-s0203a3:125_1": "Idāni mariyādabhājanīyaṁ karonto tatra, bhikkhavetiādimāha.",
  "atk-s0203a3:125_2": "Tattha saraṇoti sarajo sakileso. Araṇoti arajo nikkileso. Subhūti ca pana,",
  "atk-s0203a3:125_3": "bhikkhaveti ayaṁ thero dvīsu ṭhānesu etadaggaṁ āruḷho ‘‘araṇavihārīnaṁ yadidaṁ subhūti,",
  "atk-s0203a3:125_4": "dakkhiṇeyyānaṁ yadidaṁ subhūtī’’ti (a. ni. 1.202).",
  "atk-s0203a3:126_0": "Dhammasenāpati kira vatthuṁ sodheti,",
  "atk-s0203a3:126_1": "subhūtitthero dakkhiṇaṁ sodheti.",
  "atk-s0203a3:126_2": "Tathā hi dhammasenāpati piṇḍāya caranto gehadvāre ṭhito yāva bhikkhaṁ āharanti,",
  "atk-s0203a3:126_3": "tāva pubbabhāge paricchinditvā nirodhaṁ samāpajjati,",
  "atk-s0203a3:126_4": "nirodhā vuṭṭhāya deyyadhammaṁ paṭiggaṇhāti.",
  "atk-s0203a3:126_5": "Subhūtitthero ca tatheva mettājhānaṁ samāpajjati,",
  "atk-s0203a3:126_6": "mettājhānā vuṭṭhāya deyyadhammaṁ paṭiggaṇhāti. Evaṁ pana kātuṁ sakkāti. Āma sakkā, neva acchariyañcetaṁ,",
  "atk-s0203a3:126_7": "yaṁ mahābhiññappattā sāvakā evaṁ kareyyuṁ.",
  "atk-s0203a3:126_8": "Imasmimpi hi tambapaṇṇidīpe porāṇakarājakāle piṅgalabuddharakkhitatthero nāma uttaragāmaṁ nissāya vihāsi.",
  "atk-s0203a3:126_9": "Tattha satta kulasatāni honti,",
  "atk-s0203a3:126_10": "ekampi taṁ kuladvāraṁ natthi,",
  "atk-s0203a3:126_11": "yattha thero samāpattiṁ na samāpajji. Sesaṁ sabbattha uttānamevāti.",
  "atk-s0203a3:127_0": "Papañcasūdaniyā majjhimanikāyaṭṭhakathāya",
  "atk-s0203a3:128_0": "Araṇavibhaṅgasuttavaṇṇanā niṭṭhitā.",
  "atk-s0203a3:129_0": "10. Dhātuvibhaṅgasuttavaṇṇanā",
  "atk-s0203a3:130_0": "342.Evaṁme sutanti dhātuvibhaṅgasuttaṁ.",
  "atk-s0203a3:130_1": "Tattha cārikanti turitagamanacārikaṁ.",
  "atk-s0203a3:130_2": "Sace te bhaggava agarūti sace tuyhaṁ bhāriyaṁ aphāsukaṁ kiñci natthi.",
  "atk-s0203a3:130_3": "Sace so anujānātīti bhaggavassa kira etadahosi – ‘‘pabbajitā nāma nānāajjhāsayā, eko gaṇābhirato hoti, eko ekābhirato.",
  "atk-s0203a3:130_4": "Sace so ekābhirato bhavissati, ‘āvuso, mā pāvisi, mayā sālā laddhā’ti vakkhati.",
  "atk-s0203a3:130_5": "Sace ayaṁ ekābhirato bhavissati, ‘āvuso, nikkhama, mayā sālā laddhā’ti vakkhati.",
  "atk-s0203a3:130_6": "Evaṁ sante ahaṁ ubhinnaṁ vivādakāretā nāma bhavissāmi,",
  "atk-s0203a3:130_7": "dinnaṁ nāma dinnameva vaṭṭati, kataṁ katamevā’’ti. Tasmā evamāha.",
  "atk-s0203a3:131_0": "Kulaputtoti jātikulaputtopi ācārakulaputtopi. Vāsūpagatoti vāsaṁ upagato. Kuto āgantvāti? Takkasīlanagarato.",
  "atk-s0203a3:132_0": "Tatrāyaṁ anupubbikathā – majjhimappadese kira rājagahanagare bimbisāre rajjaṁ kārente paccante takkasīlanagare pukkusāti rājā rajjaṁ kāresi.",
  "atk-s0203a3:132_1": "Atha takkasīlato bhaṇḍaṁ gahetvā vāṇijā rājagahaṁ āgatā paṇṇākāraṁ gahetvā rājānaṁ addasaṁsu.",
  "atk-s0203a3:132_2": "Rājā te vanditvā ṭhite ‘‘katthavāsino tumhe’’ti pucchi. Takkasīlavāsino devāti.",
  "atk-s0203a3:132_3": "Atha ne rājā janapadassa khemasubhikkhatādīni nagarassa ca pavattiṁ pucchitvā ‘‘ko nāma tumhākaṁ rājā’’ti pucchi. Pukkusāti nāma devāti. Dhammikoti? Āma deva dhammiko.",
  "atk-s0203a3:132_4": "Catūhi saṅgahavatthūhi janaṁ saṅgaṇhāti,",
  "atk-s0203a3:132_5": "lokassa mātāpitiṭṭhāne ṭhito,",
  "atk-s0203a3:132_6": "aṅge nipannadārakaṁ viya janaṁ tosetīti. Katarasmiṁ vaye vattatīti? Athassa vayaṁ ācikkhiṁsu.",
  "atk-s0203a3:132_7": "Vayesupi bimbisārena samavayo jāto.",
  "atk-s0203a3:132_8": "Atha te rājā āha – ‘‘tātā tumhākaṁ rājā dhammiko, vayena ca me samāno,",
  "atk-s0203a3:132_9": "sakkuṇeyyātha tumhākaṁ rājānaṁ mama mittaṁ kātu’’nti. Sakkoma devāti.",
  "atk-s0203a3:132_10": "Rājā tesaṁ suṅkaṁ vissajjetvā gehañca dāpetvā – ‘‘gacchatha bhaṇḍaṁ vikkiṇitvā gamanakāle maṁ disvā gaccheyyāthā’’ti āha.",
  "atk-s0203a3:132_11": "Te tathā katvā gamanakāle rājānaṁ addasaṁsu.",
  "atk-s0203a3:132_12": "‘‘Gacchatha tumhākaṁ rājānaṁ mama vacanena punappunaṁ ārogyaṁ pucchitvā ‘rājā tumhehi saddhiṁ mittabhāvaṁ icchatī’ti vadathā’’ti āha.",
  "atk-s0203a3:133_0": "Te sādhūti paṭissuṇitvā gantvā bhaṇḍaṁ paṭisāmetvā bhuttapātarāsā rājānaṁ upasaṅkamitvā vandiṁsu.",
  "atk-s0203a3:133_1": "Rājā ‘‘kahaṁ bhaṇe tumhe ettake ime divase na dissathā’’ti pucchi. Te sabbaṁ pavattiṁ ārocesuṁ. Rājā – ‘‘sādhu, tātā,",
  "atk-s0203a3:133_2": "tumhe nissāya mayā majjhimappadese rājā mitto laddho’’ti attamano ahosi.",
  "atk-s0203a3:133_3": "Aparabhāge rājagahavāsinopi vāṇijā takkasīlaṁ agamaṁsu.",
  "atk-s0203a3:133_4": "Te paṇṇākāraṁ gahetvā āgate pukkusāti rājā ‘‘kuto āgatatthā’’ti pucchitvā ‘‘rājagahato’’ti sutvā ‘‘mayhaṁ sahāyassa nagarato āgatā tumhe’’ti. Āma devāti.",
  "atk-s0203a3:133_5": "Ārogyaṁ me sahāyassāti ārogyaṁ pucchitvā ‘‘ajja paṭṭhāya ye mayhaṁ sahāyassa nagarato jaṅghasatthena vā sakaṭasatthena vā vāṇijā āgacchanti,",
  "atk-s0203a3:133_6": "sabbesaṁ mama visayaṁ paviṭṭhakālato paṭṭhāya vasanagehāni,",
  "atk-s0203a3:133_7": "rājakoṭṭhāgārato nivāpañca dentu, suṅkaṁ vissajjentu,",
  "atk-s0203a3:133_8": "kiñci upaddavaṁ mā karontū’’ti bheriṁ carāpesi.",
  "atk-s0203a3:133_9": "Bimbisāropi attano nagare tatheva bheriṁ carāpesi.",
  "atk-s0203a3:134_0": "Atha bimbisāro pukkusātissa paṇṇaṁ pahiṇi – ‘‘paccantadese nāma maṇimuttādīni ratanāni uppajjanti,",
  "atk-s0203a3:134_1": "yaṁ mayhaṁ sahāyassa rajje dassanīyaṁ vā savanīyaṁ vā ratanaṁ uppajjati,",
  "atk-s0203a3:134_2": "tattha me mā maccharāyatū’’ti.",
  "atk-s0203a3:134_3": "Pukkusātipi – ‘‘majjhimadeso nāma mahājanapado,",
  "atk-s0203a3:134_4": "yaṁ tattha evarūpaṁ ratanaṁ uppajjati,",
  "atk-s0203a3:134_5": "tattha me sahāyo mā maccharāyatū’’ti paṭipaṇṇaṁ pahiṇi.",
  "atk-s0203a3:134_6": "Evaṁ te gacchante gacchante kāle aññamaññaṁ adisvāpi daḷhamittā ahesuṁ.",
  "atk-s0203a3:135_0": "Evaṁ tesaṁ katikaṁ katvā vasantānaṁ paṭhamataraṁ pukkusātissa paṇṇākāro uppajji.",
  "atk-s0203a3:135_1": "Rājā kira aṭṭha pañcavaṇṇe anagghakambale labhi.",
  "atk-s0203a3:135_2": "So – ‘‘atisundarā ime kambalā,",
  "atk-s0203a3:135_3": "ahaṁ sahāyassa pesissāmī’’ti lākhāguḷamatte aṭṭha sārakaraṇḍake likhāpetvā tesu te kambale pakkhipitvā lākhāya vaṭṭāpetvā setavatthena veṭhetvā samugge pakkhipitvā vatthena veṭhetvā rājamuddikāya lañchetvā ‘‘mayhaṁ sahāyassa dethā’’ti amacce pesesi.",
  "atk-s0203a3:135_4": "Sāsanañca adāsi – ‘‘ayaṁ paṇṇākāro nagaramajjhe amaccādiparivutena daṭṭhabbo’’ti.",
  "atk-s0203a3:135_5": "Te gantvā bimbisārassa adaṁsu.",
  "atk-s0203a3:136_0": "So sāsanaṁ sutvā amaccādayo sannipatantūti bheriṁ carāpetvā nagaramajjhe amaccādiparivuto setacchattena dhāriyamānena pallaṅkavare nisinno lañchanaṁ bhinditvā vatthaṁ apanetvā samuggaṁ vivaritvā anto bhaṇḍikaṁ muñcitvā lākhāguḷe disvā ‘‘mayhaṁ sahāyo pukkusāti ‘jutavittako me sahāyo’ti maññamāno maññe imaṁ paṇṇākāraṁ pahiṇī’’ti ekaṁ guḷaṁ gahetvā hatthena vaṭṭetvā tulayantova anto dussabhaṇḍikaṁ atthīti aññāsi.",
  "atk-s0203a3:136_1": "Atha naṁ pallaṅkapāde paharitvā tāvadeva lākhā paripati,",
  "atk-s0203a3:136_2": "so nakhena karaṇḍakaṁ vivaritvā anto kambalaratanaṁ disvā itarepi vivarāpesi, sabbepi kambalā ahesuṁ. Atha ne pattharāpesi,",
  "atk-s0203a3:136_3": "te vaṇṇasampannā phassasampannā dīghato soḷasahatthā tiriyaṁ aṭṭhahatthā ahesuṁ.",
  "atk-s0203a3:136_4": "Mahājano disvā aṅguliyo poṭhesi, celukkhepaṁ akāsi,",
  "atk-s0203a3:136_5": "– ‘‘amhākaṁ rañño adiṭṭhasahāyo pukkusāti adisvāva evarūpaṁ paṇṇākāraṁ pesesi,",
  "atk-s0203a3:136_6": "yuttaṁ evarūpaṁ mittaṁ kātu’’nti attamano ahosi.",
  "atk-s0203a3:136_7": "Rājā ekamekaṁ kambalaṁ agghāpesi, sabbe anagghā ahesuṁ.",
  "atk-s0203a3:136_8": "Tesu cattāro sammāsambuddhassa pesesi, cattāro attano ghare akāsi.",
  "atk-s0203a3:136_9": "Tato cintesi – ‘‘pacchā pesentena paṭhamaṁ pesitapaṇṇākārato atirekaṁ pesetuṁ vaṭṭati,",
  "atk-s0203a3:136_10": "sahāyena ca me anaggho paṇṇākāro pesito, kiṁ nu kho pesemī’’ti?",
  "atk-s0203a3:137_0": "Kiṁ pana rājagahe tato adhikaṁ ratanaṁ natthīti? No natthi, mahāpuñño rājā,",
  "atk-s0203a3:137_1": "apica kho panassa sotāpannakālato paṭṭhāya ṭhapetvā tīṇi ratanāni aññaṁ ratanaṁ somanassaṁ janetuṁ samatthaṁ nāma natthi .",
  "atk-s0203a3:137_2": "So ratanaṁ vicinituṁ āraddho – ratanaṁ nāma saviññāṇakaṁ aviññāṇakanti duvidhaṁ.",
  "atk-s0203a3:137_3": "Tattha aviññāṇakaṁ suvaṇṇarajatādi, saviññāṇakaṁ indriyabaddhaṁ.",
  "atk-s0203a3:137_4": "Aviññāṇakaṁ saviññāṇakasseva alaṅkārādivasena paribhogaṁ hoti,",
  "atk-s0203a3:137_5": "iti imesu dvīsu ratanesu saviññāṇakaṁ seṭṭhaṁ.",
  "atk-s0203a3:137_6": "Saviññāṇakampi duvidhaṁ tiracchānaratanaṁ manussaratananti.",
  "atk-s0203a3:137_7": "Tattha tiracchānaratanaṁ hatthiassaratanaṁ,",
  "atk-s0203a3:137_8": "tampi manussānaṁ upabhogatthameva nibbattati ,",
  "atk-s0203a3:137_9": "iti imesupi dvīsu manussaratanaṁ seṭṭhaṁ.",
  "atk-s0203a3:137_10": "Manussaratanampi duvidhaṁ itthiratanaṁ purisaratananti.",
  "atk-s0203a3:137_11": "Tattha cakkavattino rañño uppannaṁ itthiratanampi purisasseva upabhogaṁ.",
  "atk-s0203a3:137_12": "Iti imesupi dvīsu purisaratanameva seṭṭhaṁ.",
  "atk-s0203a3:138_0": "Purisaratanampi duvidhaṁ agāriyaratanaṁ anagāriyaratanañca.",
  "atk-s0203a3:138_1": "Tattha agāriyaratanesupi cakkavattirājā ajja pabbajitasāmaṇeraṁ pañcapatiṭṭhitena vandati,",
  "atk-s0203a3:138_2": "iti imesupi dvīsu anagāriyaratanameva seṭṭhaṁ.",
  "atk-s0203a3:138_3": "Anagāriyaratanampi duvidhaṁ sekkharatanañca asekkharatanañca.",
  "atk-s0203a3:138_4": "Tattha satasahassampi sekkhānaṁ asekkhassa padesaṁ na pāpuṇāti,",
  "atk-s0203a3:138_5": "iti imesupi dvīsu asekkharatanameva seṭṭhaṁ.",
  "atk-s0203a3:138_6": "Tampi duvidhaṁ buddharatanaṁ sāvakaratananti.",
  "atk-s0203a3:138_7": "Tattha satasahassampi sāvakaratanānaṁ buddharatanassa padesaṁ na pāpuṇāti,",
  "atk-s0203a3:138_8": "iti imesupi dvīsū buddharatanameva seṭṭhaṁ.",
  "atk-s0203a3:139_0": "Buddharatanampi duvidhaṁ paccekabuddharatanaṁ sabbaññubuddharatananti.",
  "atk-s0203a3:139_1": "Tattha satasahassampi paccekabuddhānaṁ sabbaññubuddhassa padesaṁ na pāpuṇāti,",
  "atk-s0203a3:139_2": "iti imesupi dvīsu sabbaññubuddharatanaṁyeva seṭṭhaṁ.",
  "atk-s0203a3:139_3": "Sadevakasmiñhi loke buddharatanasamaṁ ratanaṁ nāma natthi.",
  "atk-s0203a3:139_4": "Tasmā asadisameva ratanaṁ mayhaṁ sahāyassa pesessāmīti cintetvā takkasīlavāsino pucchi – ‘‘tātā tumhākaṁ janapade buddho dhammo saṅghoti imāni tīṇi ratanāni dissantī’’ti.",
  "atk-s0203a3:139_5": "Ghosopi so mahārāja tāva tattha natthi, dassanaṁ pana kutoti.",
  "atk-s0203a3:140_0": "‘‘Sundaraṁ tātā’’ti rājā tuṭṭho cintesi – ‘‘sakkā bhaveyya janasaṅgahatthāya mayhaṁ sahāyassa vasanaṭṭhānaṁ sammāsambuddhaṁ pesetuṁ,",
  "atk-s0203a3:140_1": "buddhā pana paccantimesu janapadesu na aruṇaṁ uṭṭhapenti.",
  "atk-s0203a3:140_2": "Tasmā satthārā gantuṁ na sakkā.",
  "atk-s0203a3:140_3": "Sāriputtamoggallānādayo mahāsāvake pesetuṁ sakkā bhaveyya.",
  "atk-s0203a3:140_4": "Mayā pana ‘therā paccante vasantī’ti sutvāpi manusse pesetvā te attano samīpaṁ āṇāpetvā upaṭṭhātumeva yuttaṁ.",
  "atk-s0203a3:140_5": "Tasmā na therehipi sakkā gantuṁ.",
  "atk-s0203a3:140_6": "Yena panākārena sāsane pesite satthā ca mahāsāvakā ca gatā viya honti,",
  "atk-s0203a3:140_7": "tenākārena sāsanaṁ pahiṇissāmī’’ti.",
  "atk-s0203a3:140_8": "Cintetvā caturatanāyāmaṁ vidatthimattaputhulaṁ nātitanuṁ nātibahalaṁ suvaṇṇapaṭṭaṁ kārāpetvā ‘‘tattha ajja akkharāni likhissāmī’’ti.",
  "atk-s0203a3:140_9": "Pātova sīsaṁ nhāyitvā uposathaṅgāni adhiṭṭhāya bhuttapātarāso apanītagandhamālābharaṇo suvaṇṇasarakena jātihiṅgulikaṁ ādāya heṭṭhato paṭṭhāya dvārāni pidahanto pāsādamāruyha pubbadisāmukhaṁ sīhapañjaraṁ vivaritvā ākāsatale nisīditvā suvaṇṇapaṭṭe akkharāni likhanto – ‘‘idha tathāgato loke uppanno arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’’ti.",
  "atk-s0203a3:140_10": "Buddhaguṇe tāva ekadesena likhi.",
  "atk-s0203a3:141_0": "Tato ‘‘evaṁ dasa pāramiyo pūretvā tusitabhavanato cavitvā mātukucchimhi paṭisandhiṁ gaṇhi , evaṁ lokavivaraṇaṁ ahosi,",
  "atk-s0203a3:141_1": "mātukucchiyaṁ vasamāne idaṁ nāma ahosi,",
  "atk-s0203a3:141_2": "agāramajjhe vasamāne idaṁ nāma ahosi,",
  "atk-s0203a3:141_3": "evaṁ mahābhinikkhamanaṁ nikkhanto evaṁ mahāpadhānaṁ padahi.",
  "atk-s0203a3:141_4": "Evaṁ dukkarakārikaṁ katvā mahābodhimaṇḍaṁ āruyha aparājitapallaṅke nisinno sabbaññutaññāṇaṁ paṭivijjhi,",
  "atk-s0203a3:141_5": "sabbaññutaññāṇaṁ paṭivijjhantassa evaṁ lokavivaraṇaṁ ahosi.",
  "atk-s0203a3:141_6": "Sadevake loke aññaṁ evarūpaṁ ratanaṁ nāma natthīti.",
  "atk-s0203a3:142_0": "Yaṁkiñci vittaṁ idha vā huraṁ vā,",
  "atk-s0203a3:143_0": "Saggesu vā yaṁ ratanaṁ paṇītaṁ;",
  "atk-s0203a3:144_0": "Na no samaṁ atthi tathāgatena,",
  "atk-s0203a3:145_0": "Idampi buddhe ratanaṁ paṇītaṁ;",
  "atk-s0203a3:146_0": "Etena saccena suvatthi hotū’’ti. (khu. pā. 6.3; su. ni. 226) –",
  "atk-s0203a3:147_0": "Evaṁ ekadesena buddhaguṇepi likhitvā dutiyaṁ dhammaratanaṁ thomento – ‘‘svākkhāto bhagavatā dhammo…pe… paccattaṁ veditabbo viññūhī’’ti.",
  "atk-s0203a3:147_1": "‘‘Cattāro satipaṭṭhānā…pe… ariyo aṭṭhaṅgiko maggo’’ti.",
  "atk-s0203a3:147_2": "‘‘Satthārā desitadhammo nāma evarūpo ca evarūpo cā’’ti sattatiṁsa bodhipakkhiye ekadesena likhitvā –",
  "atk-s0203a3:148_0": "‘‘Yaṁ buddhaseṭṭho parivaṇṇayī suciṁ,",
  "atk-s0203a3:149_0": "Samādhimānantarikaññamāhu;",
  "atk-s0203a3:150_0": "Samādhinā tena samo na vijjati,",
  "atk-s0203a3:151_0": "Idampi dhamme ratanaṁ paṇītaṁ;",
  "atk-s0203a3:152_0": "Etena saccena suvatthi hotū’’ti. (khu. pā. 6.5; su. ni. 228) –",
  "atk-s0203a3:153_0": "Evaṁ ekadesena dhammaguṇe likhitvā tatiyaṁ saṅgharatanaṁ thomento – ‘‘suppaṭipanno bhagavato sāvakasaṅgho…pe… puññakkhettaṁ lokassā’’ti.",
  "atk-s0203a3:153_1": "‘‘Kulaputtā nāma satthu dhammakathaṁ sutvā evaṁ nikkhamitvā pabbajanti,",
  "atk-s0203a3:153_2": "keci setacchattaṁ pahāya pabbajanti, keci uparajjaṁ,",
  "atk-s0203a3:153_3": "keci senāpatiṭṭhānādīni pahāya pabbajanti.",
  "atk-s0203a3:153_4": "Pabbajitvā ca pana imañca paṭipattiṁ pūrentī’’ti cūḷasīlamajjhimasīlamahāsīlādīni ekadesena likhitvā chadvārasaṁvaraṁ satisampajaññaṁ catupaccayasantosaṁ navavidhaṁ senāsanaṁ,",
  "atk-s0203a3:153_5": "nīvaraṇappahānaṁ parikammaṁ jhānābhiññā aṭṭhatiṁsa kammaṭṭhānāni yāva āsavakkhayā ekadesena likhi,",
  "atk-s0203a3:153_6": "soḷasavidhaṁ ānāpānassatikammaṭṭhānaṁ vitthāreneva likhitvā ‘‘satthu sāvakasaṅgho nāma evarūpehi ca guṇehi samannāgato.",
  "atk-s0203a3:154_0": "Ye puggalā aṭṭhasataṁ pasaṭṭhā,",
  "atk-s0203a3:155_0": "Cattāri etāni yugāni honti;",
  "atk-s0203a3:156_0": "Te dakkhiṇeyyā sugatassa sāvakā,",
  "atk-s0203a3:157_0": "Etesu dinnāni mahapphalāni;",
  "atk-s0203a3:158_0": "Idampi saṅghe ratanaṁ paṇītaṁ,",
  "atk-s0203a3:159_0": "Etena saccena suvatthi hotū’’ti. (khu. pā. 6.6; su. ni. 229) –",
  "atk-s0203a3:160_0": "Evaṁ ekadesena saṅghaguṇe likhitvā – ‘‘bhagavato sāsanaṁ svākkhātaṁ niyyānikaṁ, sace mayhaṁ sahāyo sakkoti,",
  "atk-s0203a3:160_1": "nikkhamitvā pabbajatū’’ti likhitvā suvaṇṇapaṭṭaṁ saṁharitvā sukhumakambalena veṭhetvā sārasamugge pakkhipitvā taṁ samuggaṁ suvaṇṇamaye, suvaṇṇamayaṁ,",
  "atk-s0203a3:160_2": "rajatamaye rajatamayaṁ maṇimaye, maṇimayaṁ pavāḷamaye, pavāḷamayaṁ lohitaṅkamaye,",
  "atk-s0203a3:160_3": "lohitaṅkamayaṁ masāragallamaye,",
  "atk-s0203a3:160_4": "masāragallamayaṁ phalikamaye, phalikamayaṁ dantamaye, dantamayaṁ sabbaratanamaye,",
  "atk-s0203a3:160_5": "sabbaratanamayaṁ kilañjamaye,",
  "atk-s0203a3:160_6": "kilañjamayaṁ samuggaṁ sārakaraṇḍake ṭhapesi.",
  "atk-s0203a3:161_0": "Puna sārakaraṇḍakaṁ suvaṇṇakaraṇḍaketi purimanayeneva haritvā sabbaratanamayaṁ karaṇḍakaṁ kilañjamaye karaṇḍake ṭhapesi.",
  "atk-s0203a3:161_1": "Tato kilañjamayaṁ karaṇḍakaṁ sāramayapeḷāyāti puna vuttanayeneva haritvā sabbaratanamayaṁ peḷaṁ kilañjamayapeḷāya ṭhapetvā bahi vatthena veṭhetvā rājamuddikāya lañchetvā amacce āṇāpesi – ‘‘mama āṇāpavattiṭṭhāne maggaṁ alaṅkārāpetha maggo aṭṭhusabhavitthato hotu,",
  "atk-s0203a3:161_2": "catuusabhaṭṭhānaṁ sodhitamattakameva hotu,",
  "atk-s0203a3:161_3": "majjhe catuusabhaṁ rājānubhāvena paṭiyādethā’’ti.",
  "atk-s0203a3:161_4": "Tato maṅgalahatthiṁ alaṅkārāpetvā tassa upari pallaṅkaṁ paññapetvā setacchattaṁ ussāpetvā nagaravīthiyo sittasammaṭṭhā samussitaddhajapaṭākā kadalipuṇṇaghaṭagandhadhūmapupphādīhi suppaṭimaṇḍitā kāretvā ‘‘attano attano visayappadese evarūpaṁ pūjaṁ kārentū’’ti antarabhogikānaṁ javanadūte pesetvā sayaṁ sabbālaṅkārena alaṅkaritvā – ‘‘sabbatāḷāvacarasammissabalakāyaparivuto paṇṇākāraṁ pesemī’’ti attano visayapariyantaṁ gantvā amaccassa mukhasāsanaṁ adāsi – ‘‘tāta mayhaṁ sahāyo pukkusāti imaṁ paṇṇākāraṁ paṭicchanto orodhamajjhe apaṭicchitvā pāsādaṁ āruyha paṭicchatū’’ti.",
  "atk-s0203a3:161_5": "Evaṁ sāsanaṁ datvā paccantadesaṁ satthā gacchatīti pañcapatiṭṭhitena vanditvā nivatti.",
  "atk-s0203a3:161_6": "Antarabhogikā teneva niyāmena maggaṁ paṭiyādetvā paṇṇākāraṁ nayiṁsu.",
  "atk-s0203a3:162_0": "Pukkusātipi attano rajjasīmato paṭṭhāya teneva niyāmena maggaṁ paṭiyādetvā nagaraṁ alaṅkārāpetvā paṇṇākārassa paccuggamanaṁ akāsi.",
  "atk-s0203a3:162_1": "Paṇṇākāro takkasīlaṁ pāpuṇanto uposathadivase pāpuṇi,",
  "atk-s0203a3:162_2": "paṇṇākāraṁ gahetvā gataamaccopi rañño vuttasāsanaṁ ārocesi.",
  "atk-s0203a3:162_3": "Rājā taṁ sutvā paṇṇākārena saddhiṁ āgatānaṁ kattabbakiccaṁ vicāretvā paṇṇākāraṁ ādāya pāsādaṁ āruyha ‘‘mā idha koci pavisatū’’ti dvāre ārakkhaṁ kāretvā sīhapañjaraṁ vivaritvā paṇṇākāraṁ uccāsane ṭhapetvā sayaṁ nīcāsane nisinno lañchanaṁ bhinditvā nivāsanaṁ apanetvā kilañjapeḷato paṭṭhāya anupubbena vivaranto sāramayaṁ samuggaṁ disvā cintesi – ‘‘mahāparihāro nāyaṁ aññassa ratanassa bhavissati,",
  "atk-s0203a3:162_4": "addhā majjhimadese sotabbayuttakaṁ ratanaṁ uppanna’’nti.",
  "atk-s0203a3:162_5": "Atha taṁ samuggaṁ vivaritvā rājalañchanaṁ bhinditvā sukhumakambalaṁ ubhato viyūhitvā suvaṇṇapaṭṭaṁ addasa.",
  "atk-s0203a3:163_0": "So taṁ pasāretvā – ‘‘manāpāni vata akkharāni samasīsāni samapantīni caturassānī’’tiādito paṭṭhāya vācetuṁ ārabhi.",
  "atk-s0203a3:163_1": "Tassa – ‘‘idha tathāgato loke uppanno’’ti buddhaguṇe vācentassa balavasomanassaṁ uppajji,",
  "atk-s0203a3:163_2": "navanavutilomakūpasahassāni uddhaggalomāni ahesuṁ.",
  "atk-s0203a3:163_3": "Attano ṭhitabhāvaṁ vā nisinnabhāvaṁ vā na jānāti.",
  "atk-s0203a3:163_4": "Athassa – ‘‘kappakoṭisatasahassehipi etaṁ dullabhasāsanaṁ sahāyaṁ nissāya sotuṁ labhāmī’’ti bhiyyo balavapīti udapādi.",
  "atk-s0203a3:163_5": "So hi upari vācetuṁ asakkonto yāva pītivegapassaddhiyā nisīditvā parato – ‘‘svākkhāto bhagavatā dhammo’’ti dhammaguṇe ārabhi. Tatrāpissa tatheva ahosi.",
  "atk-s0203a3:163_6": "So puna yāva pītivegapassaddhiyā nisīditvā parato ‘‘suppaṭipanno’’ti saṅghaguṇe ārabhi . Tatrāpissa tatheva ahosi.",
  "atk-s0203a3:163_7": "Atha sabbapariyante ānāpānassatikammaṭṭhānaṁ vācetvā catukkapañcakajjhānāni nibbattesi, so jhānasukheneva vītināmesi.",
  "atk-s0203a3:163_8": "Añño koci daṭṭhuṁ na labhati, ekova cūḷupaṭṭhāko pavisati.",
  "atk-s0203a3:163_9": "Evaṁ addhamāsamattaṁ vītināmesi.",
  "atk-s0203a3:164_0": "Nāgarā rājaṅgaṇe sannipatitvā ukkuṭṭhiṁ akaṁsu ‘‘paṇṇākāraṁ paṭicchitadivasato paṭṭhāya baladassanaṁ vā nāṭakadassanaṁ vā natthi, vinicchayadānaṁ natthi,",
  "atk-s0203a3:164_1": "rājā sahāyena pahitaṁ paṇṇākāraṁ yassicchati tassa dassetu,",
  "atk-s0203a3:164_2": "rājāno nāma ekaccassa paṇṇākāravasenapi vañcetvā rajjaṁ attano kātuṁ vāyamanti.",
  "atk-s0203a3:164_3": "Kiṁ nāma amhākaṁ rājā karotī’’ti?",
  "atk-s0203a3:164_4": "Rājā ukkuṭṭhisaddaṁ sutvā – ‘‘rajjaṁ nu kho dhāremi, udāhu satthāra’’nti cintesi.",
  "atk-s0203a3:164_5": "Athassa etadahosi – ‘‘rajjakāritaattabhāvo nāma neva gaṇakena,",
  "atk-s0203a3:164_6": "na gaṇakamahāmattena gaṇetuṁ sakko.",
  "atk-s0203a3:164_7": "Satthusāsanaṁ dhāressāmī’’ti sayane ṭhapitaṁ asiṁ gahetvā kese chinditvā sīhapañjaraṁ vivaritvā – ‘‘etaṁ gahetvā rajjaṁ kārethā’’ti saddhiṁ cūḷāmaṇinā kesakalāpaṁ parisamajjhe pātesi,",
  "atk-s0203a3:164_8": "mahājano taṁ ukkhipitvā – ‘‘sahāyakasantikā laddhapaṇṇākārā nāma rājāno tumhādisā honti devā’’ti ekappahāreneva viravi.",
  "atk-s0203a3:164_9": "Raññopi dvaṅgulamattaṁ kesamassu ahosi.",
  "atk-s0203a3:164_10": "Bodhisattassa pabbajjāsadisameva kira jātaṁ.",
  "atk-s0203a3:165_0": "Tato cūḷupaṭṭhākaṁ pesetvā antarāpaṇā dve kāsāyavatthāni mattikāpattañca āharāpetvā – ‘‘ye loke arahanto,",
  "atk-s0203a3:165_1": "te uddissa mayhaṁ pabbajjā’’ti satthāraṁ uddissa ekaṁ kāsāvaṁ nivāsetvā ekaṁ pārupitvā pattaṁ vāmaaṁsakūṭe katvā kattaradaṇḍaṁ gahetvā – ‘‘sobhati nu kho me pabbajjā no vā’’ti mahātale katipayavāre aparāparaṁ caṅkamitvā – ‘‘sobhati me pabbajjā’’ti dvāraṁ vivaritvā pāsādā otari.",
  "atk-s0203a3:165_2": "Otarantaṁ pana naṁ tīsu dvāresu ṭhitanāṭakādīni disvāpi na sañjāniṁsu.",
  "atk-s0203a3:165_3": "‘‘Eko paccekabuddho amhākaṁ rañño dhammakathaṁ kathetuṁ āgato’’ti kira cintayiṁsu.",
  "atk-s0203a3:165_4": "Uparipāsādaṁ pana āruyha rañño ṭhitanisinnaṭṭhānāni disvā rājā gatoti ñatvā samuddamajjhe osīdamānāya nāvāya jano viya ekappahāreneva viraviṁsu.",
  "atk-s0203a3:165_5": "Kulaputtaṁ bhūmitalaṁ otiṇṇamattaṁ aṭṭhārasaseniyo sabbe nāgarā balakāyā ca parivāretvā mahāviravaṁ viraviṁsu.",
  "atk-s0203a3:165_6": "Amaccāpi taṁ etadavocuṁ – ‘‘deva majjhimadesarājāno nāma bahumāyā,",
  "atk-s0203a3:165_7": "sāsanaṁ pesetvā buddharatanaṁ nāma loke uppannaṁ vā no vāti ñatvā gamissatha , nivattatha devā’’ti.",
  "atk-s0203a3:165_8": "Saddahāmahaṁ mayhaṁ sahāyakassa,",
  "atk-s0203a3:165_9": "tassa mayā saddhiṁ dvejjhavacanaṁ nāma natthi, tiṭṭhatha tumheti. Te anugacchantiyeva.",
  "atk-s0203a3:166_0": "Kulaputto kattaradaṇḍena lekhaṁ katvā – ‘‘idaṁ rajjaṁ kassā’’ti āha? Tumhākaṁ devāti.",
  "atk-s0203a3:166_1": "Yo imaṁ lekhaṁ antaraṁ karoti, rājāṇāya kāretabboti.",
  "atk-s0203a3:166_2": "Mahājanakajātake bodhisattena katalekhaṁ sīvalidevī antaraṁ kātuṁ avisahantī vivattamānā agamāsi.",
  "atk-s0203a3:166_3": "Tassā gatamaggena mahājano agamāsi.",
  "atk-s0203a3:166_4": "Taṁ pana lekhaṁ mahājano antaraṁ kātuṁ na visahi,",
  "atk-s0203a3:166_5": "lekhaṁ ussīsakaṁ katvā vivattamānā viraviṁsu.",
  "atk-s0203a3:166_6": "Kulaputto ‘‘ayaṁ me gataṭṭhāne dantakaṭṭhaṁ vā mukhodakaṁ vā dassatī’’ti antamaso ekaceṭakampi aggahetvā pakkāmi.",
  "atk-s0203a3:166_7": "Evaṁ kirassa ahosi ‘‘mama satthā ca mahābhinikkhamanaṁ nikkhamitvā ekakova pabbajito’’ti ekakova agamāsi.",
  "atk-s0203a3:166_8": "‘‘Satthu lajjāmī’’ti ca – ‘‘satthā kira me pabbajitvā yānaṁ nāruḷho’’ti ca antamaso ekapaṭalikampi upāhanaṁ nāruhi, paṇṇacchattakampi na dhāresi.",
  "atk-s0203a3:166_9": "Mahājano rukkhapākāraṭṭālakādīni āruyha esa amhākaṁ rājā gacchatīti olokesi.",
  "atk-s0203a3:166_10": "Kulaputto – ‘‘dūraṁ gantabbaṁ,",
  "atk-s0203a3:166_11": "na sakkā ekena maggo nittharitu’’nti ekaṁ satthavāhaṁ anubandhi.",
  "atk-s0203a3:166_12": "Sukhumālassa kulaputtassa kaṭhinatattāya pathaviyā gachantassa pādatalesu phoṭā uṭṭhahitvā bhijjanti, dukkhā vedanā uppajjanti.",
  "atk-s0203a3:166_13": "Satthavāhe khandhāvāraṁ bandhitvā nisinne kulaputto maggā okkamma ekasmiṁ rukkhamūle nisīdati.",
  "atk-s0203a3:166_14": "Nisinnaṭṭhāne pādaparikammaṁ vā piṭṭhiparikammaṁ vā kattā nāma natthi,",
  "atk-s0203a3:166_15": "kulaputto ānāpānacatutthajjhānaṁ samāpajjitvā maggadarathakilamathapariḷāhaṁ vikkhambhetvā jhānaratiyā vītināmeti.",
  "atk-s0203a3:167_0": "Punadivase uṭṭhite aruṇe sarīrapaṭijagganaṁ katvā puna satthavāhaṁ anubandhati.",
  "atk-s0203a3:167_1": "Pātarāsakāle kulaputtassa pattaṁ gahetvā khādanīyaṁ bhojanīyaṁ patte pakkhipitvā denti.",
  "atk-s0203a3:167_2": "Taṁ uttaṇḍulampi hoti kilinnampi samasakkharampi aloṇātiloṇampi,",
  "atk-s0203a3:167_3": "kulaputto pavisanaṭṭhānaṁ paccavekkhitvā amataṁ viya paribhuñjitvā etena niyāmena aṭṭhahi ūnakāni dve yojanasatāni gato.",
  "atk-s0203a3:167_4": "Jetavanadvārakoṭṭhakassa pana samīpena gacchantopi – ‘‘kahaṁ satthā vasatī’’ti nāpucchi. Kasmā?",
  "atk-s0203a3:167_5": "Satthugāravena ceva rañño pesitasāsanavasena ca.",
  "atk-s0203a3:167_6": "Rañño hi – ‘‘idha tathāgato loke uppajjatī’’ti satthāraṁ rājagahe uppannaṁ viya katvā sāsanaṁ pesitaṁ,",
  "atk-s0203a3:167_7": "tasmā naṁ apucchitvāva pañcacattālīsayojanamattaṁ maggaṁ atikkanto.",
  "atk-s0203a3:167_8": "So sūriyatthaṅgamanavelāya rājagahaṁ patvā satthā kahaṁ vasatīti pucchi. Kuto nu, bhante, āgatoti? Ito uttaratoti.",
  "atk-s0203a3:167_9": "Satthā tuyhaṁ āgatamagge ito pañcacattālīsayojanamatte sāvatthi nāma atthi, tattha vasatīti.",
  "atk-s0203a3:167_10": "Kulaputto cintesi – ‘‘idāni akālo na sakkā gantuṁ,",
  "atk-s0203a3:167_11": "ajja idheva vasitvā sve satthu santikaṁ gamissāmī’’ti.",
  "atk-s0203a3:167_12": "Tato – ‘‘vikāle sampattapabbajitā kahaṁ vasantī’’ti pucchi. Imāya kumbhakārasālāya, bhanteti.",
  "atk-s0203a3:167_13": "Atha so taṁ kumbhakāraṁ yācitvā tattha vāsatthāya pavisitvā nisīdi.",
  "atk-s0203a3:168_0": "Bhagavāpi taṁdivasaṁ paccūsakāle lokaṁ volokento pukkusātiṁ disvā cintesi – ‘‘ayaṁ kulaputto sahāyena pesitaṁ sāsanamattakaṁ vācetvā atirekatiyojanasatikaṁ mahārajjaṁ pahāya maṁ uddissa pabbajitvā aṭṭhahi ūnakāni dve yojanasatāni atikkamma rājagahaṁ pāpuṇissati,",
  "atk-s0203a3:168_1": "mayi agacchante pana tīṇi sāmaññaphalāni appaṭivijjhitvā ekarattivāsena anāthakālakiriyaṁ karissati,",
  "atk-s0203a3:168_2": "mayi pana gate tīṇi sāmaññaphalāni paṭivijjhissati.",
  "atk-s0203a3:168_3": "Janasaṅgahatthāyeva pana mayā satasahassakappādhikāni cattāri asaṅkhyeyyāni pāramiyo pūritā,",
  "atk-s0203a3:168_4": "karissāmi tassa saṅgaha’’nti pātova sarīrapaṭijagganaṁ katvā bhikkhusaṅghaparivuto sāvatthiyaṁ piṇḍāya caritvā pacchābhattaṁ piṇḍapātappaṭikkanto gandhakuṭiṁ pavisitvā muhuttaṁ attadarathakilamathaṁ paṭipassambhetvā – ‘‘kulaputto mayi gāravena dukkaraṁ akāsi,",
  "atk-s0203a3:168_5": "atirekayojanasataṁ rajjaṁ pahāya antamaso mukhadhovanadāyakampi ceṭakaṁ aggahetvā ekakova nikkhanto’’ti sāriputtamahāmoggallānādīsu kañci anāmantetvā sayameva attano pattacīvaraṁ gahetvā ekakova nikkhanto.",
  "atk-s0203a3:168_6": "Gacchanto ca neva ākāse uppati, na pathaviṁ saṁkhipi,",
  "atk-s0203a3:168_7": "– ‘‘kulaputto mama lajjamāno hatthiassarathasuvaṇṇasivikādīsu ekayānepi anisīditvā antamaso ekapaṭalikaṁ upāhanampi anāruyha paṇṇacchattakampi aggahetvā nikkhanto,",
  "atk-s0203a3:168_8": "mayāpi padasāva gantuṁ vaṭṭatī’’ti pana cintetvā padasāva agamāsi.",
  "atk-s0203a3:169_0": "So asīti anubyañjanāni byāmappabhā bāttiṁsa mahāpurisalakkhaṇānīti imaṁ buddhasiriṁ paṭicchādetvā valāhakapaṭicchanno puṇṇacando viya aññatarabhikkhuvesena gacchanto ekapacchābhatteneva pañcacattālīsa yojanāni atikkamma sūriyatthaṅgamalīvelāya kulaputte paviṭṭhamatteyeva taṁ kumbhakārasālaṁ pāpuṇi.",
  "atk-s0203a3:169_1": "Taṁ sandhāya vuttaṁ – ‘‘tena kho pana samayena, pukkusāti,",
  "atk-s0203a3:169_2": "nāma kulaputto bhagavantaṁ uddissa saddhāya agārasmā anagāriyaṁ pabbajito,",
  "atk-s0203a3:169_3": "so tasmiṁ kumbhakārāvesane paṭhamaṁ vāsūpagato hotī’’ti.",
  "atk-s0203a3:170_0": "Evaṁ gantvāpi pana bhagavā – ‘‘ahaṁ sammāsambuddho’’ti pasayha kumbhakārasālaṁ apavisitvā dvāre ṭhitova kulaputtaṁ okāsaṁ kārento sace te bhikkhūtiādimāha.",
  "atk-s0203a3:170_1": "Urundanti vivittaṁ asambādhaṁ.",
  "atk-s0203a3:170_2": "Viharatāyasmā yathāsukhanti yena yena iriyāpathena phāsu hoti,",
  "atk-s0203a3:170_3": "tena tena yathāsukhaṁ āyasmā viharatūti okāsaṁ akāsi.",
  "atk-s0203a3:170_4": "Atirekatiyojanasatañhi rajjaṁ pahāya pabbajito kulaputto parassa chaḍḍitapatitaṁ kumbhakārasālaṁ kiṁ aññassa sabrahmacārino maccharāyissati.",
  "atk-s0203a3:170_5": "Ekacce pana moghapurisā sāsane pabbajitvā āvāsamacchariyādīhi abhibhūtā attano vasanaṭṭhāne mayhaṁ kuṭi mayhaṁ pariveṇanti aññesaṁ avāsāya parakkamanti.",
  "atk-s0203a3:170_6": "Nisīdīti accantasukhumālo lokanātho devavimānasadisaṁ gandhakuṭiṁ pahāya tattha tattha vippakiṇṇachārikāya bhinnabhājanatiṇapalāsakukkuṭasūkaravaccādisaṁkiliṭṭhāya saṅkāraṭṭhānasadisāya kumbhakārasālāya tiṇasanthāraṁ santharitvā paṁsukūlacīvaraṁ paññapetvā devavimānasadisaṁ dibbagandhasugandhaṁ gandhakuṭiṁ pavisitvā nisīdanto viya nisīdi.",
  "atk-s0203a3:171_0": "Iti bhagavāpi asambhinnamahāsammatavaṁse uppanno,",
  "atk-s0203a3:171_1": "kulaputtopi khattiyagabbhe vaḍḍhito.",
  "atk-s0203a3:171_2": "Bhagavāpi abhinīhārasampanno,",
  "atk-s0203a3:171_3": "kulaputtopi abhinīhārasampanno.",
  "atk-s0203a3:171_4": "Bhagavāpi rajjaṁ pahāya pabbajito, kulaputtopi. Bhagavāpi suvaṇṇavaṇṇo, kulaputtopi. Bhagavāpi samāpattilābhī, kulaputtopi.",
  "atk-s0203a3:171_5": "Iti dvepi khattiyā dvepi abhinīhārasampannā dvepi rājapabbajitā dvepi suvaṇṇavaṇṇā dvepi samāpattilābhino kumbhakārasālaṁ pavisitvā nisinnāti tehi kumbhakārasālā ativiya sobhati,",
  "atk-s0203a3:171_6": "dvīhi sīhādīhi paviṭṭhaguhādīhi āharitvā dīpetabbaṁ.",
  "atk-s0203a3:171_7": "Tesu pana dvīsu bhagavā – ‘‘sukhumālo ahaṁ paramasukhumālo ekapacchābhattena pañcacattālīsa yojanāni āgato,",
  "atk-s0203a3:171_8": "muhuttaṁ tāva sīhaseyyaṁ kappetvā maggadarathaṁ paṭipassambhemī’’ti cittampi anuppādetvā nisīdantova phalasamāpattiṁ samāpajji.",
  "atk-s0203a3:171_9": "Kulaputtopi – ‘‘dvānavutiyojanasataṁ āgatomhi,",
  "atk-s0203a3:171_10": "muhuttaṁ tāva nipajjitvā maggadarathaṁ vinodemī’’ti cittaṁ anuppādetvā nisīdamānova ānāpānacatutthajjhānaṁ samāpajji.",
  "atk-s0203a3:171_11": "Idaṁ sandhāya atha kho bhagavā bahudeva rattintiādi vuttaṁ.",
  "atk-s0203a3:172_0": "Nanu ca bhagavā kulaputtassa dhammaṁ desessāmīti āgato, kasmā na desesīti?",
  "atk-s0203a3:172_1": "Kulaputtassa maggadaratho appaṭipassaddho,",
  "atk-s0203a3:172_2": "na sakkhissati dhammadesanaṁ sampaṭicchituṁ,",
  "atk-s0203a3:172_3": "so tāvassa paṭipassambhatūti na desesi.",
  "atk-s0203a3:172_4": "Apare – ‘‘rājagahaṁ nāma ākiṇṇamanussaṁ avivittaṁ dasahi saddehi,",
  "atk-s0203a3:172_5": "so saddo diyaḍḍhayāmamattena sannisīdati,",
  "atk-s0203a3:172_6": "taṁ āgamento na desesī’’ti vadanti. Taṁ akāraṇaṁ,",
  "atk-s0203a3:172_7": "brahmalokappamāṇampi hi saddaṁ bhagavā attano ānubhāvena vūpasametuṁ sakkoti,",
  "atk-s0203a3:172_8": "maggadarathavūpasamaṁ āgamentoyeva pana na desesi.",
  "atk-s0203a3:173_0": "Tattha bahudeva rattinti diyaḍḍhayāmamattaṁ.",
  "atk-s0203a3:173_1": "Etadahosīti bhagavā phalasamāpattito vuṭṭhāya suvaṇṇavimāne maṇisīhapañjaraṁ vivaranto viya pañcapasādappaṭimaṇḍitāni akkhīni ummīletvā olokesi,",
  "atk-s0203a3:173_2": "athassa hatthakukkuccapādakukkuccasīsakampanavirahitaṁ sunikhātaindakhīlaṁ viya niccalaṁ avibbhantaṁ suvaṇṇapaṭimaṁ viya nisinnaṁ kulaputtaṁ disvā etaṁ – ‘‘pāsādikaṁ kho’’tiādi ahosi.",
  "atk-s0203a3:173_3": "Tattha pāsādikanti pasādāvahaṁ. Bhāvanapuṁsakaṁ panetaṁ,",
  "atk-s0203a3:173_4": "pāsādikena iriyāpathena iriyati.",
  "atk-s0203a3:173_5": "Yathā iriyato iriyāpatho pāsādiko hoti,",
  "atk-s0203a3:173_6": "evaṁ iriyatīti ayamettha attho.",
  "atk-s0203a3:173_7": "Catūsu hi iriyāpathesu tayo iriyāpathā na sobhanti.",
  "atk-s0203a3:173_8": "Gacchantassa hi bhikkhuno hatthā calanti, pādā calanti, sīsaṁ calati, ṭhitassa kāyo thaddho hoti,",
  "atk-s0203a3:173_9": "nipannassāpi iriyāpatho amanāpo hoti,",
  "atk-s0203a3:173_10": "pacchābhatte pana divāṭṭhānaṁ sammajjitvā cammakhaṇḍaṁ paññapetvā sudhotahatthapādassa catusandhikapallaṅkaṁ ābhujitvā nipannasseva iriyāpatho sobhati.",
  "atk-s0203a3:173_11": "Ayañca kulaputto pallaṅkaṁ ābhujitvā ānāpānacatutthajjhānaṁ appetvā nisīdi.",
  "atk-s0203a3:173_12": "Itissa iriyāpatheneva pasanno bhagavā – ‘‘pāsādikaṁ kho’’ti parivitakkesi.",
  "atk-s0203a3:174_0": "Yaṁnūnāhaṁ puccheyyanti kasmā pucchati?",
  "atk-s0203a3:174_1": "Kiṁ bhagavā attānaṁ uddissa pabbajitabhāvaṁ na jānātīti? No na jānāti,",
  "atk-s0203a3:174_2": "apucchite pana kathā na patiṭṭhāti,",
  "atk-s0203a3:174_3": "apatiṭṭhitāya kathāya kathā na sañjāyatīti kathāpatiṭṭhāpanatthaṁ pucchi.",
  "atk-s0203a3:175_0": "Disvāca pana jāneyyāsīti tathāgataṁ buddhasiriyā virocantaṁ ayaṁ buddhoti sabbe jānanti. Anacchariyametaṁ jānanaṁ,",
  "atk-s0203a3:175_1": "buddhasiriṁ pana paṭicchādetvā aññatarapiṇḍapātikavesena caranto dujjāno hoti. Iccāyasmā, pukkusāti,",
  "atk-s0203a3:175_2": "‘‘na jāneyya’’nti sabhāvameva katheti.",
  "atk-s0203a3:175_3": "Tathā hi naṁ ekakumbhakārasālāya nisinnampi na jānāti.",
  "atk-s0203a3:176_0": "Etadahosīti maggadarathassa vūpasamabhāvaṁ ñatvā ahosi.",
  "atk-s0203a3:176_1": "Evamāvusoti kulaputto sahāyena pesitaṁ sāsanamattaṁ vācetvā rajjaṁ pahāya pabbajamāno – ‘‘dasabalassa madhuradhammadesanaṁ sotuṁ labhissāmī’’ti. Pabbajito,",
  "atk-s0203a3:176_2": "pabbajitvā ettakaṁ addhānaṁ āgacchanto – ‘‘dhammaṁ te bhikkhu desessāmī’’ti padamattassa vattāraṁ nālattha,",
  "atk-s0203a3:176_3": "so ‘‘dhammaṁ te bhikkhu desessāmī’’ti vuttaṁ kiṁ sakkaccaṁ na suṇissati.",
  "atk-s0203a3:176_4": "Pipāsitasoṇḍo viya hi pipāsitahatthī viya cāyaṁ,",
  "atk-s0203a3:176_5": "tasmā sakkaccaṁ savanaṁ paṭijānanto ‘‘evamāvuso’’ti āha.",
  "atk-s0203a3:177_0": "343.Chadhāturo ayanti bhagavā kulaputtassa pubbabhāgapaṭipadaṁ akathetvā āditova arahattassa padaṭṭhānabhūtaṁ accantasuññataṁ vipassanālakkhaṇameva ācikkhituṁ āraddho.",
  "atk-s0203a3:177_1": "Yassa hi pubbabhāgapaṭipadā aparisuddhā hoti,",
  "atk-s0203a3:177_2": "tassa paṭhamameva sīlasaṁvaraṁ indriyesu guttadvārataṁ bhojane mattaññutaṁ jāgariyānuyogaṁ satta saddhamme cattāri jhānānīti imaṁ pubbabhāgapaṭipadaṁ ācikkhati. Yassa panesā parisuddhā,",
  "atk-s0203a3:177_3": "tassa taṁ akathetvā arahattassa padaṭṭhānabhūtaṁ vipassanameva ācikkhati.",
  "atk-s0203a3:177_4": "Kulaputtassa ca pubbabhāgapaṭipadā parisuddhā.",
  "atk-s0203a3:177_5": "Tathā hi anena sāsanaṁ vācetvā pāsādavaragateneva ānāpānacatutthajjhānaṁ nibbattitaṁ,",
  "atk-s0203a3:177_6": "yadassa dvānavutiyojanasabhaṁ āgacchantassa yānakiccaṁ sādhesi,",
  "atk-s0203a3:177_7": "sāmaṇerasīlampissa paripuṇṇaṁ.",
  "atk-s0203a3:177_8": "Tasmā pubbabhāgapaṭipadaṁ akathetvā arahattassa padaṭṭhānabhūtaṁ accantasuññataṁ vipassanālakkhaṇamevassa ācikkhituṁ āraddho.",
  "atk-s0203a3:178_0": "Tattha chadhāturoti dhātuyo vijjamānā, puriso avijjamāno.",
  "atk-s0203a3:178_1": "Bhagavā hi katthaci vijjamānena avijjamānaṁ dasseti,",
  "atk-s0203a3:178_2": "katthaci avijjamānena vijjamānaṁ,",
  "atk-s0203a3:178_3": "katthaci vijjamānena vijjamānaṁ,",
  "atk-s0203a3:178_4": "katthaci avijjamānena avijjamānanti sabbāsave vuttanayeneva vitthāretabbaṁ.",
  "atk-s0203a3:178_5": "Idha pana vijjamānena avijjamānaṁ dassento evamāha.",
  "atk-s0203a3:178_6": "Sace hi bhagavā purisoti paṇṇattiṁ vissajjetvā dhātuyo icceva vatvā cittaṁ upaṭṭhāpeyya, kulaputto sandehaṁ kareyya, sammohaṁ āpajjeyya,",
  "atk-s0203a3:178_7": "desanaṁ sampaṭicchituṁ na sakkuṇeyya.",
  "atk-s0203a3:178_8": "Tasmā tathāgato anupubbena purisoti paṇṇattiṁ pahāya ‘‘sattoti vā purisoti vā puggaloti vā paṇṇattimattameva,",
  "atk-s0203a3:178_9": "paramatthato satto nāma natthi,",
  "atk-s0203a3:178_10": "dhātumatteyeva cittaṁ ṭhapāpetvā tīṇi phalāni paṭivijjhāpessāmī’’ti anaṅgaṇasutte (ma. ni.",
  "atk-s0203a3:178_11": "1.57 ādayo) vuttabhāsantarakusalo tāya tāya bhāsāya sippaṁ uggaṇhāpento ācariyo viya evamāha.",
  "atk-s0203a3:179_0": "Tattha cha dhātuyo assāti chadhāturo.",
  "atk-s0203a3:179_1": "Idaṁ vuttaṁ hoti – yaṁ tvaṁ purisoti sañjānāsi, so chadhātuko,",
  "atk-s0203a3:179_2": "na cettha paramatthato puriso atthi,",
  "atk-s0203a3:179_3": "purisoti pana paṇṇattimattamevāti. Sesapadesupi eseva nayo.",
  "atk-s0203a3:179_4": "Caturādhiṭṭhānoti ettha adhiṭṭhānaṁ vuccati patiṭṭhā, catupatiṭṭhānoti attho.",
  "atk-s0203a3:179_5": "Idaṁ vuttaṁ hoti – svāyaṁ bhikkhu puriso chadhāturo chaphassāyatano aṭṭhārasamanopavicāro,",
  "atk-s0203a3:179_6": "so ettova vivaṭṭitvā uttamasiddhibhūtaṁ arahattaṁ gaṇhamāno imesu catūsu ṭhānesu patiṭṭhāya gaṇhātīti caturādhiṭṭhānoti.",
  "atk-s0203a3:179_7": "Yattha ṭhitanti yesu adhiṭṭhānesu patiṭṭhitaṁ.",
  "atk-s0203a3:179_8": "Maññassa vā nappavattantīti maññassa vā mānassa vā nappavattanti.",
  "atk-s0203a3:179_9": "Muni santoti vuccatīti khīṇāsavamuni upasanto nibbutoti vuccati.",
  "atk-s0203a3:179_10": "Paññaṁ nappamajjeyyāti arahattaphalapaññāya paṭivijjhanatthaṁ āditova samādhivipassanāpaññaṁ nappamajjeyya.",
  "atk-s0203a3:179_11": "Saccamanurakkheyyāti paramatthasaccassa nibbānassa sacchikiriyatthaṁ āditova vacīsaccaṁ rakkheyya.",
  "atk-s0203a3:179_12": "Cāgamanubrūheyyāti arahattamaggena sabbakilesapariccāgakaraṇatthaṁ āditova kilesapariccāgaṁ brūheyya.",
  "atk-s0203a3:179_13": "Santimeva so sikkheyyāti arahattamaggena sabbakilesavūpasamanatthaṁ āditova kilesavūpasamanaṁ sikkheyya.",
  "atk-s0203a3:179_14": "Iti paññādhiṭṭhānādīnaṁ adhigamatthāya imāni samathavipassanāpaññādīni pubbabhāgādhiṭṭhānāni vuttāni.",
  "atk-s0203a3:180_0": "345.Phassāyatananti phassassa āyatanaṁ, ākaroti attho.",
  "atk-s0203a3:180_1": "Paññādhiṭṭhānantiādīni pubbe vuttānaṁ arahattaphalapaññādīnaṁ vasena veditabbāni.",
  "atk-s0203a3:181_0": "348.",
  "atk-s0203a3:181_1": "Idāni nikkhittamātikāvasena ‘‘yattha ṭhitaṁ maññassa vā nappavattantī’’ti vattabbaṁ bhaveyya,",
  "atk-s0203a3:181_2": "arahatte pana patte puna ‘‘paññaṁ nappamajjeyyā’’tiādīhi kiccaṁ natthi.",
  "atk-s0203a3:181_3": "Iti bhagavā mātikaṁ uppaṭipāṭidhātukaṁ ṭhapetvāpi yathādhammavaseneva vibhaṅgaṁ vibhajanto paññaṁ nappamajjeyyātiādimāha. Tattha ko paññaṁ pamajjati, ko nappamajjati?",
  "atk-s0203a3:181_4": "Yo tāva imasmiṁ sāsane pabbajitvā vejjakammādivasena ekavīsatividhāya anesanāya jīvikaṁ kappento pabbajjānurūpena cittuppādaṁ ṭhapetuṁ na sakkoti, ayaṁ paññaṁ pamajjati nāma.",
  "atk-s0203a3:181_5": "Yo pana sāsane pabbajitvā sīle patiṭṭhāya buddhavacanaṁ uggaṇhitvā sappāyaṁ dhutaṅgaṁ samādāya cittarucitaṁ kammaṭṭhānaṁ gahetvā vivittaṁ senāsanaṁ nissāya kasiṇaparikammaṁ katvā samāpattiṁ patvā ajjeva arahattanti vipassanaṁ vaḍḍhetvā vicarati,",
  "atk-s0203a3:181_6": "ayaṁ paññaṁ nappamajjati nāma.",
  "atk-s0203a3:181_7": "Imasmiṁ pana sutte dhātukammaṭṭhānavasena esa paññāya appamādo vutto.",
  "atk-s0203a3:181_8": "Dhātukammaṭṭhāne panettha yaṁ vattabbaṁ,",
  "atk-s0203a3:181_9": "taṁ heṭṭhā hatthipadopamasuttādīsu vuttameva.",
  "atk-s0203a3:182_0": "354.Athāparaṁviññāṇaṁyeva avasissatīti ayampettha pāṭiyekko anusandhi.",
  "atk-s0203a3:182_1": "Heṭṭhato hi rūpakammaṭṭhānaṁ kathitaṁ,",
  "atk-s0203a3:182_2": "idāni arūpakammaṭṭhānaṁ vedanāvasena nibbattetvā dassetuṁ ayaṁ desanā āraddhā.",
  "atk-s0203a3:182_3": "Yaṁ vā panetaṁ imassa bhikkhuno pathavīdhātuādīsu āgamaniyavipassanāvasena kammakārakaviññāṇaṁ,",
  "atk-s0203a3:182_4": "taṁ viññāṇadhātuvasena bhājetvā dassentopi imaṁ desanaṁ ārabhi.",
  "atk-s0203a3:182_5": "Tattha avasissatīti kimatthāya avasissati?",
  "atk-s0203a3:182_6": "Satthu kathanatthāya kulaputtassa ca paṭivijjhanatthāya avasissati. Parisuddhanti nirupakkilesaṁ. Pariyodātanti pabhassaraṁ.",
  "atk-s0203a3:182_7": "Sukhantipi vijānātīti sukhavedanaṁ vedayamāno sukhavedanaṁ vedayāmīti pajānāti. Sesapadadvayesupi eseva nayo.",
  "atk-s0203a3:182_8": "Sace panāyaṁ vedanākathā heṭṭhā na kathitā bhaveyya,",
  "atk-s0203a3:182_9": "idha ṭhatvā kathetuṁ vaṭṭeyya.",
  "atk-s0203a3:182_10": "Satipaṭṭhāne panesā kathitāvāti tattha kathitanayeneva veditabbā.",
  "atk-s0203a3:182_11": "Sukhavedaniyanti evamādi paccayavasena udayatthaṅgamanadassanatthaṁ vuttaṁ.",
  "atk-s0203a3:182_12": "Tattha sukhavedaniyanti sukhavedanāya paccayabhūtaṁ. Sesapadesupi eseva nayo.",
  "atk-s0203a3:183_0": "360.Upekkhāyeva avasissatīti ettāvatā hi yathā nāma chekena maṇikārācariyena vajirasūciyā vijjhitvā cammakhaṇḍe pātetvā pātetvā dinnamuttaṁ antevāsiko gahetvā gahetvā suttagataṁ karonto muttolambakamuttajālādīni karoti,",
  "atk-s0203a3:183_1": "evameva bhagavatā kathetvā kathetvā dinnaṁ kammaṭṭhānaṁ ayaṁ kulaputto manasikaronto manasikaronto paguṇaṁ akāsīti rūpakammaṭṭhānampissa arūpakammaṭṭhānampi paguṇaṁ jātaṁ,",
  "atk-s0203a3:183_2": "atha bhagavā ‘‘athāparaṁ upekkhāyeva avasissatī’’ti āha.",
  "atk-s0203a3:184_0": "Kimatthaṁ pana avasissatīti? Satthu kathanatthaṁ.",
  "atk-s0203a3:184_1": "Kulaputtassa paṭivijjhanatthantipi vadanti , taṁ na gahetabbaṁ.",
  "atk-s0203a3:184_2": "Kulaputtena hi sahāyassa sāsanaṁ vācetvā pāsādatale ṭhiteneva ānāpānacatutthajjhānaṁ nibbattitaṁ,",
  "atk-s0203a3:184_3": "yadassa ettakaṁ maggaṁ āgacchantassa yānakiccaṁ sādheti.",
  "atk-s0203a3:184_4": "Satthu kathanatthaṁyeva avasissati.",
  "atk-s0203a3:184_5": "Imasmiñhi ṭhāne satthā kulaputtassa rūpāvacarajjhāne vaṇṇaṁ kathesi.",
  "atk-s0203a3:184_6": "Idañhi vuttaṁ hoti ‘‘bhikkhu paguṇaṁ tava idaṁ rūpāvacaracatutthajjhāna’’nti.",
  "atk-s0203a3:184_7": "Parisuddhātiādi tassāyeva upekkhāya vaṇṇabhaṇanaṁ.",
  "atk-s0203a3:184_8": "Ukkaṁ bandheyyāti aṅgārakapallaṁ sajjeyya.",
  "atk-s0203a3:184_9": "Ālimpeyyāti tattha aṅgāre pakkhipitvā aggiṁ datvā nāḷikāya dhamento aggiṁ jāleyya.",
  "atk-s0203a3:184_10": "Ukkāmukhe pakkhipeyyāti aṅgāre viyūhitvā aṅgāramatthake vā ṭhapeyya, tattake vā pakkhipeyya. Nīhaṭanti nīhaṭadosaṁ.",
  "atk-s0203a3:184_11": "Ninnītakasāvanti apanītakasāvaṁ.",
  "atk-s0203a3:184_12": "Evameva khoti yathā taṁ suvaṇṇaṁ icchiticchitāya piḷandhanavikatiyā saṁvattati,",
  "atk-s0203a3:184_13": "evameva ayaṁ tāva catutthajjhānupekkhā vipassanā abhiññā nirodho bhavokkantīti imesu yaṁ icchati,",
  "atk-s0203a3:184_14": "tassatthāya hotīti vaṇṇaṁ kathesi.",
  "atk-s0203a3:185_0": "Kasmā pana bhagavā imasmiṁ rūpāvacaracatutthajjhāne nikantipariyādānatthaṁ avaṇṇaṁ akathetvā vaṇṇaṁ kathesīti.",
  "atk-s0203a3:185_1": "Kulaputtassa hi catutthajjhāne nikantipariyuṭṭhānaṁ balavaṁ. Sace avaṇṇaṁ katheyya,",
  "atk-s0203a3:185_2": "– ‘‘mayhaṁ pabbajitvā dvānavutiyojanasataṁ āgacchantassa imaṁ catutthajjhānaṁ yānakiccaṁ sādhesi,",
  "atk-s0203a3:185_3": "ahaṁ ettakaṁ maggaṁ āgacchanto jhānasukhena jhānaratiyā āgato,",
  "atk-s0203a3:185_4": "evarūpassa nāma paṇītadhammassa avaṇṇaṁ katheti,",
  "atk-s0203a3:185_5": "jānaṁ nu kho katheti ajāna’’nti kulaputto saṁsayaṁ sammohaṁ āpajjeyya, tasmā bhagavā vaṇṇaṁ kathesi.",
  "atk-s0203a3:186_0": "361.Tadanudhammanti ettha arūpāvacarajjhānaṁ dhammo nāma,",
  "atk-s0203a3:186_1": "taṁ anugatattā rūpāvacarajjhānaṁ anudhammoti vuttaṁ. Vipākajjhānaṁ vā dhammo, kusalajjhānaṁ anudhammo. Tadupādānāti taggahaṇā.",
  "atk-s0203a3:186_2": "Ciraṁ dīghamaddhānanti vīsatikappasahassāni. Vipākavasena hetaṁ vuttaṁ. Ito uttarimpi eseva nayo.",
  "atk-s0203a3:187_0": "362.",
  "atk-s0203a3:187_1": "Evaṁ catūhi vārehi arūpāvacarajjhānassa vaṇṇaṁ kathetvā idāni tasseva ādīnavaṁ dassento so evaṁ pajānātītiādimāha.",
  "atk-s0203a3:187_2": "Tattha saṅkhatametanti kiñcāpi ettha vīsatikappasahassāni āyu atthi,",
  "atk-s0203a3:187_3": "etaṁ pana saṅkhataṁ pakappitaṁ āyūhitaṁ, karontena karīyati,",
  "atk-s0203a3:187_4": "aniccaṁ adhuvaṁ asassataṁ tāvakālikaṁ,",
  "atk-s0203a3:187_5": "cavanaparibhedanaviddhaṁsanadhammaṁ, jātiyā anugataṁ, jarāya anusaṭaṁ, maraṇena abbhāhataṁ, dukkhe patiṭṭhitaṁ,",
  "atk-s0203a3:187_6": "atāṇaṁ aleṇaṁ asaraṇaṁ asaraṇībhūtanti.",
  "atk-s0203a3:187_7": "Viññāṇañcāyatanādīsupi eseva nayo.",
  "atk-s0203a3:188_0": "Idāni arahattanikūṭena desanaṁ gaṇhanto so neva taṁ abhisaṅkharotītiādimāha.",
  "atk-s0203a3:188_1": "Yathā hi cheko bhisakko visavikāraṁ disvā vamanaṁ kāretvā visaṁ ṭhānato cāvetvā upari āropetvā khandhaṁ vā sīsaṁ vā gahetuṁ adatvā visaṁ otāretvā pathaviyaṁ pāteyya,",
  "atk-s0203a3:188_2": "evameva bhagavā kulaputtassa arūpāvacarajjhāne vaṇṇaṁ kathesi.",
  "atk-s0203a3:188_3": "Taṁ sutvā kulaputto rūpāvacarajjhāne nikantiṁ pariyādāya arūpāvacarajjhāne patthanaṁ ṭhapesi.",
  "atk-s0203a3:189_0": "Bhagavā taṁ ñatvā taṁ asampattassa appaṭiladdhasseva bhikkhuno ‘‘atthesā ākāsānañcāyatanādīsu sampatti nāma.",
  "atk-s0203a3:189_1": "Tesañhi paṭhamabrahmaloke vīsatikappasahassāni āyu, dutiye cattālīsaṁ, tatiye saṭṭhi,",
  "atk-s0203a3:189_2": "catutthe caturāsīti kappasahassāni āyu.",
  "atk-s0203a3:189_3": "Taṁ pana aniccaṁ adhuvaṁ asassataṁ tāvakālikaṁ,",
  "atk-s0203a3:189_4": "cavanaparibhedanaviddhaṁsanadhammaṁ, jātiyā anugataṁ, jarāya anusaṭaṁ, maraṇena abbhāhataṁ, dukkhe patiṭṭhitaṁ,",
  "atk-s0203a3:189_5": "atāṇaṁ aleṇaṁ asaraṇaṁ asaraṇībhūtaṁ,",
  "atk-s0203a3:189_6": "ettakaṁ kālaṁ tattha sampattiṁ anubhavitvāpi puthujjanakālakiriyaṁ katvā puna catūsu apāyesu patitabba’’nti sabbametaṁ ādīnavaṁ ekapadeneva ‘‘saṅkhatameta’’nti kathesi.",
  "atk-s0203a3:189_7": "Kulaputto taṁ sutvā arūpāvacarajjhāne nikantiṁ pariyādiyi,",
  "atk-s0203a3:189_8": "bhagavā tassa rūpāvacarārūpāvacaresu nikantiyā pariyādinnabhāvaṁ ñatvā arahattanikūṭaṁ gaṇhanto ‘‘so neva taṁ abhisaṅkharotī’’tiādimāha.",
  "atk-s0203a3:190_0": "Yathā vā paneko mahāyodho ekaṁ rājānaṁ ārādhetvā satasahassuṭṭhānakaṁ gāmavaraṁ labheyya,",
  "atk-s0203a3:190_1": "puna rājā tassānubhāvaṁ saritvā – ‘‘mahānubhāvo yodho,",
  "atk-s0203a3:190_2": "appakaṁ tena laddha’’nti – ‘‘nāyaṁ tāta gāmo tuyhaṁ anucchaviko,",
  "atk-s0203a3:190_3": "aññaṁ catusatasahassuṭṭhānakaṁ gaṇhāhī’’ti dadeyya so sādhu devāti taṁ vissajjetvā itaraṁ gāmaṁ gaṇheyya.",
  "atk-s0203a3:190_4": "Rājā asampattameva ca naṁ pakkosāpetvā – ‘‘kiṁ te tena, ahivātarogo ettha uppajjati?",
  "atk-s0203a3:190_5": "Asukasmiṁ pana ṭhāne mahantaṁ nagaraṁ atthi,",
  "atk-s0203a3:190_6": "tattha chattaṁ ussāpetvā rajjaṁ kārehī’’ti pahiṇeyya, so tathā kareyya.",
  "atk-s0203a3:191_0": "Tattha rājā viya sammāsambuddho daṭṭhabbo,",
  "atk-s0203a3:191_1": "mahāyodho viya pukkusāti kulaputto,",
  "atk-s0203a3:191_2": "paṭhamaladdhagāmo viya ānāpānacatutthajjhānaṁ,",
  "atk-s0203a3:191_3": "taṁ vissajjetvā itaraṁ gāmaṁ gaṇhāhīti vuttakālo viya ānāpānacatutthajjhāne nikantipariyādānaṁ katvā āruppakathanaṁ,",
  "atk-s0203a3:191_4": "taṁ gāmaṁ asampattameva pakkosāpetvā ‘‘kiṁ te tena, ahivātarogo ettha uppajjati?",
  "atk-s0203a3:191_5": "Asukasmiṁ ṭhāne nagaraṁ atthi,",
  "atk-s0203a3:191_6": "tattha chattaṁ ussāpetvā rajjaṁ kārehī’’ti vuttakālo viya arūpe saṅkhatametanti ādīnavakathanena appattāsuyeva tāsu samāpattīsu patthanaṁ nivatthāpetvā upari arahattanikūṭena desanāgahaṇaṁ.",
  "atk-s0203a3:192_0": "Tattha neva abhisaṅkharotīti nāyūhati na rāsiṁ karoti.",
  "atk-s0203a3:192_1": "Na abhisañcetayatīti na kappeti.",
  "atk-s0203a3:192_2": "Bhavāya vā vibhavāya vāti vuddhiyā vā parihāniyā vā,",
  "atk-s0203a3:192_3": "sassatucchedavasenapi yojetabbaṁ.",
  "atk-s0203a3:192_4": "Na kiñci loke upādiyatīti loke rūpādīsu kiñci ekadhammampi taṇhāya na gaṇhāti, na parāmasati.",
  "atk-s0203a3:192_5": "Nāparaṁ itthattāyāti pajānātīti bhagavā attano buddhavisaye ṭhatvā desanāya arahattanikūṭaṁ gaṇhi.",
  "atk-s0203a3:192_6": "Kulaputto pana attano yathopanissayena tīṇi sāmaññaphalāni paṭivijjhi.",
  "atk-s0203a3:192_7": "Yathā nāma rājā suvaṇṇabhājanena nānārasabhojanaṁ bhuñjanto attano pamāṇena piṇḍaṁ vaṭṭetvā aṅke nisinnena rājakumārena piṇḍamhi ālaye dassite taṁ piṇḍaṁ upanāmeyya,",
  "atk-s0203a3:192_8": "kumāro attano mukhappamāṇeneva kabaḷaṁ kareyya,",
  "atk-s0203a3:192_9": "sesaṁ rājā sayaṁ vā bhuñjeyya, pātiyaṁ vā pakkhipeyya,",
  "atk-s0203a3:192_10": "evaṁ dhammarājā tathāgato attano pamāṇena arahattanikūṭaṁ gaṇhanto desanaṁ desesi,",
  "atk-s0203a3:192_11": "kulaputto attano yathopanissayena tīṇi sāmaññaphalāni paṭivijjhi.",
  "atk-s0203a3:193_0": "Ito pubbe panassa khandhā dhātuyo āyatanānīti evarūpaṁ accantasuññataṁ tilakkhaṇāhataṁ kathaṁ kathentassa neva kaṅkhā, na vimati, nāpi – ‘‘evaṁ kira taṁ,",
  "atk-s0203a3:193_1": "evaṁ me ācariyena vutta’’nti iti kira na dandhāyitattaṁ na vitthāyitattaṁ atthi .",
  "atk-s0203a3:193_2": "Ekaccesu ca kira ṭhānesu buddhā aññātakavesena vicaranti,",
  "atk-s0203a3:193_3": "sammāsambuddho nu kho esoti ahudeva saṁsayo, ahu vimati.",
  "atk-s0203a3:193_4": "Yato anena anāgāmiphalaṁ paṭividdhaṁ,",
  "atk-s0203a3:193_5": "atha ayaṁ me satthāti niṭṭhaṁ gato.",
  "atk-s0203a3:193_6": "Yadi evaṁ kasmā accayaṁ na desesīti. Okāsābhāvato.",
  "atk-s0203a3:193_7": "Bhagavā hi yathānikkhittāya mātikāya acchinnadhāraṁ katvā ākāsagaṅgaṁ otārento viya desanaṁ desesiyeva.",
  "atk-s0203a3:194_0": "363.Soti arahā.",
  "atk-s0203a3:194_1": "Anajjhositāti gilitvā pariniṭṭhāpetvā gahetuṁ na yutthāti pajānāti.",
  "atk-s0203a3:194_2": "Anabhinanditāti taṇhādiṭṭhivasena abhinandituṁ na yuttāti pajānāti.",
  "atk-s0203a3:195_0": "364.Visaṁyutto naṁ vedetīti sace hissa sukhavedanaṁ ārabbha rāgānusayo,",
  "atk-s0203a3:195_1": "dukkhavedanaṁ ārabbha paṭighānusayo,",
  "atk-s0203a3:195_2": "itaraṁ ārabbha avijjānusayo uppajjeyya, saṁyutto vediyeyya nāma.",
  "atk-s0203a3:195_3": "Anuppajjanato pana visaṁyutto naṁ vedeti nissaṭo vippamutto.",
  "atk-s0203a3:195_4": "Kāyapariyantikanti kāyakoṭikaṁ.",
  "atk-s0203a3:195_5": "Yāva kāyapavattā uppajjitvā tato paraṁ anuppajjanavedananti attho. Dutiyapadepi eseva nayo.",
  "atk-s0203a3:195_6": "Anabhinanditāni sītībhavissantīti dvādasasu āyatanesu kilesānaṁ visevanassa natthitāya anabhinanditāni hutvā idha dvādasasuyeva āyatanesu nirujjhissanti.",
  "atk-s0203a3:195_7": "Kilesā hi nibbānaṁ āgamma niruddhāpi yattha natthi, tattha niruddhāti vuccanti.",
  "atk-s0203a3:195_8": "Svāyamattho – ‘‘etthesā taṇhā nirujjhamānā nirujjhatī’’ti samudayapañhena dīpetabbo.",
  "atk-s0203a3:195_9": "Tasmā bhagavā nibbānaṁ āgamma sītibhūtānipi idheva sītībhavissantīti āha.",
  "atk-s0203a3:195_10": "Nanu ca idha vedayitāni vuttāni, na kilesāti.",
  "atk-s0203a3:195_11": "Vedayitānipi kilesābhāveneva sītībhavanti.",
  "atk-s0203a3:195_12": "Itarathā nesaṁ sītibhāvo nāma natthīti suvuttametaṁ.",
  "atk-s0203a3:196_0": "365.Evamevakhoti ettha idaṁ opammasaṁsandanaṁ – yathā hi eko puriso telapadīpassa jhāyato tele khīṇe telaṁ āsiñcati,",
  "atk-s0203a3:196_1": "vaṭṭiyā khīṇāya vaṭṭiṁ pakkhipati,",
  "atk-s0203a3:196_2": "evaṁ dīpasikhāya anupacchedova hoti,",
  "atk-s0203a3:196_3": "evameva puthujjano ekasmiṁ bhave ṭhito kusalākusalaṁ karoti,",
  "atk-s0203a3:196_4": "so tena sugatiyañca apāyesu ca nibbattatiyeva,",
  "atk-s0203a3:196_5": "evaṁ vedanānaṁ anupacchedova hoti.",
  "atk-s0203a3:196_6": "Yathā paneko dīpasikhāya ukkaṇṭhito – ‘‘imaṁ purisaṁ āgamma dīpasikhā na upacchijjatī’’ti nilīno tassa purisassa sīsaṁ chindeyya,",
  "atk-s0203a3:196_7": "evaṁ vaṭṭiyā ca telassa ca anupahārā dīpasikhā anāhārā nibbāyati,",
  "atk-s0203a3:196_8": "evameva vaṭṭe ukkaṇṭhito yogāvacaro arahattamaggena kusalākusalaṁ samucchindati,",
  "atk-s0203a3:196_9": "tassa samucchinnattā khīṇāsavassa bhikkhuno kāyassa bhedā puna vedayitāni na uppajjantīti.",
  "atk-s0203a3:197_0": "Tasmāti yasmā ādimhi samādhivipassanāpaññāhi arahattaphalapaññā uttaritarā, tasmā.",
  "atk-s0203a3:197_1": "Evaṁ samannāgatoti iminā uttamena arahattaphalapaññādhiṭṭhānena samannāgato.",
  "atk-s0203a3:197_2": "Sabbadukkhakkhayeñāṇaṁ nāma arahattamagge ñāṇaṁ,",
  "atk-s0203a3:197_3": "imasmiṁ pana sutte arahattaphale ñāṇaṁ adhippetaṁ.",
  "atk-s0203a3:197_4": "Tenevāha tassa sā vimutti sacce ṭhitā akuppā hotīti.",
  "atk-s0203a3:198_0": "366.",
  "atk-s0203a3:198_1": "Ettha hi vimuttīti arahattaphalavimutti,",
  "atk-s0203a3:198_2": "saccanti paramatthasaccaṁ nibbānaṁ.",
  "atk-s0203a3:198_3": "Iti akuppārammaṇakaraṇena akuppāti vuttā. Musāti vitathaṁ.",
  "atk-s0203a3:198_4": "Mosadhammanti nassanasabhāvaṁ.",
  "atk-s0203a3:198_5": "Taṁ saccanti taṁ avitathaṁ sabhāvo.",
  "atk-s0203a3:198_6": "Amosadhammanti anassanasabhāvaṁ.",
  "atk-s0203a3:199_0": "Tasmāti yasmā ādito samathavipassanāvasena vacīsaccato dukkhasaccasamudayasaccehi ca paramatthasaccaṁ nibbānameva uttaritaraṁ, tasmā.",
  "atk-s0203a3:199_1": "Evaṁ samannāgatoti iminā uttamena paramatthasaccādhiṭṭhānena samannāgato.",
  "atk-s0203a3:200_0": "367.Pubbeti puthujjanakāle.",
  "atk-s0203a3:200_1": "Upadhīhontīti khandhūpadhi kilesūpadhi abhisaṅkhārūpadhi pañcakāmaguṇūpadhīti ime upadhayo honti.",
  "atk-s0203a3:200_2": "Samattā samādinnāti paripūrā gahitā paramaṭṭhā.",
  "atk-s0203a3:200_3": "Tasmāti yasmā ādito samathavipassanāvasena kilesapariccāgato,",
  "atk-s0203a3:200_4": "sotāpattimaggādīhi ca kilesapariccāgato arahattamaggeneva kilesapariccāgo uttaritaro, tasmā.",
  "atk-s0203a3:200_5": "Evaṁ samannāgatoti iminā uttamena cāgādhiṭṭhānena samannāgato.",
  "atk-s0203a3:201_0": "368.Āghātotiādīsu āghātakaraṇavasena āghāto, byāpajjanavasena byāpādo,",
  "atk-s0203a3:201_1": "sampadussanavasena sampadosoti tīhi padehi dosākusalamūlameva vuttaṁ.",
  "atk-s0203a3:201_2": "Tasmāti yasmā ādito samathavipassanāvasena kilesavūpasamato,",
  "atk-s0203a3:201_3": "sotāpattimaggādīhi kilesavūpasamato ca arahattamaggeneva kilesavūpasamo uttaritaro, tasmā.",
  "atk-s0203a3:201_4": "Evaṁ samannāgatoti iminā uttamena upasamādhiṭṭhānena samannāgato.",
  "atk-s0203a3:202_0": "369.Maññitametanti taṇhāmaññitaṁ mānamaññitaṁ diṭṭhimaññitanti tividhampi vaṭṭati.",
  "atk-s0203a3:202_1": "Ayamahamasmīti ettha pana ayamahanti ekaṁ taṇhāmaññitameva vaṭṭati.",
  "atk-s0203a3:202_2": "Rogotiādīsu ābādhaṭṭhena rogo, antodosaṭṭhena gaṇḍo, anupaviṭṭhaṭṭhena sallaṁ.",
  "atk-s0203a3:202_3": "Muni santoti vuccatīti khīṇāsavamuni santo nibbutoti vuccati.",
  "atk-s0203a3:202_4": "Yattha ṭhitanti yasmiṁ ṭhāne ṭhitaṁ.",
  "atk-s0203a3:202_5": "Saṁkhittenāti buddhānaṁ kira sabbāpi dhammadesanā saṁkhittāva, vitthāradesanā nāma natthi,",
  "atk-s0203a3:202_6": "samantapaṭṭhānakathāpi saṁkhittāyeva.",
  "atk-s0203a3:202_7": "Iti bhagavā desanaṁ yathānusandhiṁ pāpesi.",
  "atk-s0203a3:202_8": "Ugghāṭitaññūtiādīsu pana catūsu puggalesu pukkusāti kulaputto vipañcitaññū,",
  "atk-s0203a3:202_9": "iti vipañcitaññuvasena bhagavā imaṁ dhātuvibhaṅgasuttaṁ kathesi.",
  "atk-s0203a3:203_0": "370.Na kho me, bhante,",
  "atk-s0203a3:203_1": "paripuṇṇaṁ pattacīvaranti kasmā kulaputtassa iddhimayapattacīvaraṁ na nibbattanti.",
  "atk-s0203a3:203_2": "Pubbe aṭṭhannaṁ parikkhārānaṁ adinnattā.",
  "atk-s0203a3:203_3": "Kulaputto hi dinnadāno katābhinīhāro, na dinnattāti na vattabbaṁ.",
  "atk-s0203a3:203_4": "Iddhimayapattacīvaraṁ pana pacchimabhavikānaṁyeva nibbattati, ayañca punapaṭisandhiko, tasmā na nibbattanti.",
  "atk-s0203a3:203_5": "Atha bhagavā sayaṁ pariyesitvā kasmā na upasampādesīti. Okāsābhāvato.",
  "atk-s0203a3:203_6": "Kulaputtassa āyu parikkhīṇaṁ,",
  "atk-s0203a3:203_7": "suddhāvāsiko anāgāmī mahābrahmā kumbhakārasālaṁ āgantvā nisinno viya ahosi. Tasmā sayaṁ na pariyesi.",
  "atk-s0203a3:204_0": "Pattacīvarapariyesanaṁ pakkāmīti kāya velāya pakkāmi? Uṭṭhite aruṇe.",
  "atk-s0203a3:204_1": "Bhagavato kira dhammadesanāpariniṭṭhānañca aruṇuṭṭhānañca rasmivissajjanañca ekakkhaṇe ahosi.",
  "atk-s0203a3:204_2": "Bhagavā kira desanaṁ niṭṭhapetvāva chabbaṇṇarasmiyo vissajji,",
  "atk-s0203a3:204_3": "sakalakumbhakāranivesanaṁ ekapajjotaṁ ahosi,",
  "atk-s0203a3:204_4": "chabbaṇṇarasmiyo jālajālā puñjapuñjā hutvā vidhāvantiyo sabbadisābhāge suvaṇṇapaṭapariyonaddhe viya ca nānāvaṇṇakusumaratanavisarasamujjale viya ca akaṁsu.",
  "atk-s0203a3:204_5": "Bhagavā ‘‘nagaravāsino maṁ passantū’’ti adhiṭṭhāsi.",
  "atk-s0203a3:204_6": "Nagaravāsino bhagavantaṁ disvāva ‘‘satthā kira āgato,",
  "atk-s0203a3:204_7": "kumbhakārasālāya kira nisinno’’ti aññamaññassa ārocetvā rañño ārocesuṁ.",
  "atk-s0203a3:205_0": "Rājā āgantvā satthāraṁ vanditvā, ‘‘bhante,",
  "atk-s0203a3:205_1": "kāya velāya āgatatthā’’ti pucchi.",
  "atk-s0203a3:205_2": "Hiyyo sūriyatthaṅgamanavelāya mahārājāti. Kena kammena bhagavāti?",
  "atk-s0203a3:205_3": "Tumhākaṁ sahāyo pukkusāti rājā tumhehi pahitaṁ sāsanaṁ sutvā nikkhamitvā pabbajitvā maṁ uddissa āgacchanto sāvatthiṁ atikkamma pañcacattālīsa yojanāni āgantvā imaṁ kumbhakārasālaṁ pavisitvā nisīdi,",
  "atk-s0203a3:205_4": "ahaṁ tassa saṅgahatthaṁ āgantvā dhammakathaṁ kathesiṁ,",
  "atk-s0203a3:205_5": "kulaputto tīṇi phalāni paṭivijjhi mahārājāti. Idāni kahaṁ, bhanteti?",
  "atk-s0203a3:205_6": "Upasampadaṁ yācitvā aparipuṇṇapattacīvaratāya pattacīvarapariyesanatthaṁ gato mahārājāti.",
  "atk-s0203a3:205_7": "Rājā kulaputtassa gatadisābhāgena agamāsi.",
  "atk-s0203a3:205_8": "Bhagavāpi ākāsenāgantvā jetavanagandhakuṭimhiyeva pāturahosi.",
  "atk-s0203a3:206_0": "Kulaputtopi pattacīvaraṁ pariyesamāno neva bimbisārarañño na takkasīlakānaṁ jaṅghavāṇijānaṁ santikaṁ agamāsi.",
  "atk-s0203a3:206_1": "Evaṁ kirassa ahosi – ‘‘na kho me kukkuṭassa viya tattha tattha manāpāmanāpameva vicinitvā pattacīvaraṁ pariyesituṁ yuttaṁ,",
  "atk-s0203a3:206_2": "mahantaṁ nagaraṁ vajjitvā udakatitthasusānasaṅkāraṭṭhānaantaravīthīsu pariyesissāmī’’ti antaravīthiyaṁ saṅkārakūṭesu tāva pilotikaṁ pariyesituṁ āraddho.",
  "atk-s0203a3:207_0": "Jīvitā voropesīti etasmiṁ saṅkārakūṭe pilotikaṁ olokentaṁ vibbhantā taruṇavacchā gāvī upadhāvitvā siṅgena vijjhitvā ghātesi.",
  "atk-s0203a3:207_1": "Chātakajjhatto kulaputto ākāseyeva āyukkhayaṁ patvā patito.",
  "atk-s0203a3:207_2": "Saṅkāraṭṭhāne adhomukhaṭṭhapitā suvaṇṇapaṭimā viya ahosi,",
  "atk-s0203a3:207_3": "kālaṅkato ca pana avihābrahmaloke nibbatti,",
  "atk-s0203a3:207_4": "nibbattamattova arahattaṁ pāpuṇi.",
  "atk-s0203a3:207_5": "Avihābrahmaloke kira nibbattamattāva satta janā arahattaṁ pāpuṇiṁsu. Vuttañhetaṁ –",
  "atk-s0203a3:208_0": "‘‘Avihaṁ upapannāse, vimuttā satta bhikkhavo;",
  "atk-s0203a3:209_0": "Rāgadosaparikkhīṇā, tiṇṇā loke visattikaṁ.",
  "atk-s0203a3:210_0": "Ke ca te ataruṁ paṅkaṁ, maccudheyyaṁ suduttaraṁ;",
  "atk-s0203a3:211_0": "Ke hitvā mānusaṁ dehaṁ, dibbayogaṁ upaccaguṁ.",
  "atk-s0203a3:212_0": "Upako palagaṇḍo ca, pukkusāti ca te tayo;",
  "atk-s0203a3:213_0": "Bhaddiyo khaṇḍadevo ca, bāhuraggi ca siṅgiyo;",
  "atk-s0203a3:214_0": "Te hitvā mānusaṁ dehaṁ, dibbayogaṁ upaccagu’’nti. (saṁ. ni. 1.50, 105);",
  "atk-s0203a3:215_0": "Bimbisāropi ‘‘mayhaṁ sahāyo mayā pesitasāsanamattaṁ vācetvā hatthagataṁ rajjaṁ pahāya ettakaṁ addhānaṁ āgato, dukkaraṁ kataṁ kulaputtena,",
  "atk-s0203a3:215_1": "pabbajitasakkārena taṁ sakkarissāmī’’ti ‘‘pariyesatha me sahāyaka’’nti tattha tattha pesesi.",
  "atk-s0203a3:215_2": "Pesitā taṁ addasaṁsu saṅkāraṭṭhāne patitaṁ, disvā āgamma rañño ārocesuṁ.",
  "atk-s0203a3:215_3": "Rājā gantvā kulaputtaṁ disvā – ‘‘na vata, bho,",
  "atk-s0203a3:215_4": "labhimhā sahāyakassa sakkāraṁ kātuṁ, anātho me jāto sahāyako’’ti.",
  "atk-s0203a3:215_5": "Paridevitvā kulaputtaṁ mañcakena gaṇhāpetvā yuttokāse ṭhapetvā anupasampannassa sakkāraṁ kātuṁ jānanābhāvena nhāpakakappakādayo pakkosāpetvā kulaputtaṁ sīsaṁ nhāpetvā suddhavatthāni nivāsāpetvā rājavesena alaṅkārāpetvā sovaṇṇasivikaṁ āropetvā sabbatāḷāvacaragandhamālādīhi pūjaṁ karonto nagarā nīharitvā bahūhi gandhakaṭṭhehi mahācitakaṁ kāretvā kulaputtassa sarīrakiccaṁ katvā dhātuyo ādāya cetiyaṁ patiṭṭhapesi. Sesaṁ sabbattha uttānamevāti.",
  "atk-s0203a3:216_0": "Papañcasūdaniyā majjhimanikāyaṭṭhakathāya",
  "atk-s0203a3:217_0": "Dhātuvibhaṅgasuttavaṇṇanā niṭṭhitā.",
  "atk-s0203a3:218_0": "11. Saccavibhaṅgasuttavaṇṇanā",
  "atk-s0203a3:219_0": "371.Evaṁme sutanti saccavibhaṅgasuttaṁ.",
  "atk-s0203a3:219_1": "Tattha ācikkhanāti idaṁ dukkhaṁ ariyasaccaṁ nāma…pe… ayaṁ dukkhanirodhagāminī paṭipadā ariyasaccaṁ nāmāti. Sesapadesupi eseva nayo.",
  "atk-s0203a3:219_2": "Apicettha paññāpanā nāma dukkhasaccādīnaṁ ṭhapanā.",
  "atk-s0203a3:219_3": "Āsanaṁ ṭhapento hi āsanaṁ paññapetīti vuccati. Paṭṭhapanāti paññāpanā. Vivaraṇāti vivaṭakaraṇā. Vibhajanāti vibhāgakiriyā.",
  "atk-s0203a3:219_4": "Uttānīkammanti pākaṭabhāvakaraṇaṁ.",
  "atk-s0203a3:220_0": "Anuggāhakāti āmisasaṅgahena dhammasaṅgahenāti dvīhipi saṅgahehi anuggāhakā. Janetāti janikā mātā. Āpādetāti posetā.",
  "atk-s0203a3:220_1": "Posikamātā viya moggallānoti dīpeti.",
  "atk-s0203a3:220_2": "Janikamātā hi nava vā dasa vā māse loṇambilādīni pariharamānā kucchiyā dārakaṁ dhāretvā kucchito nikkhantaṁ posikamātaraṁ dhātiṁ paṭicchāpeti.",
  "atk-s0203a3:220_3": "Sā khīranavanītādīhi dārakaṁ posetvā vaḍḍheti,",
  "atk-s0203a3:220_4": "so vuddhimāgamma yathāsukhaṁ vicarati.",
  "atk-s0203a3:220_5": "Evameva sāriputto attano vā paresaṁ vā santike pabbajite dvīhi saṅgahehi saṅgaṇhanto gilāne paṭijagganto kammaṭṭhāne yojetvā sotāpannabhāvaṁ ñatvā apāyabhayehi vuṭṭhitakālato paṭṭhāya – ‘‘idāni paccattapurisakārena uparimagge nibbattessantī’’ti tesu anapekkho hutvā aññe nave nave ovadati.",
  "atk-s0203a3:220_6": "Mahāmoggallānopi attano vā paresaṁ vā santike pabbajite tatheva saṅgaṇhitvā kammaṭṭhāne yojetvā heṭṭhā tīṇi phalāni pattesupi anapekkhataṁ na āpajjati. Kasmā?",
  "atk-s0203a3:220_7": "Evaṁ kirassa hoti – vuttaṁ bhagavatā – ‘‘seyyathāpi, bhikkhave,",
  "atk-s0203a3:220_8": "appamattakopi gūtho duggandho hoti…pe… appamattakampi muttaṁ… kheḷo… pubbo… lohitaṁ duggandhaṁ hoti, evameva kho ahaṁ, bhikkhave,",
  "atk-s0203a3:220_9": "appamattakampi bhavaṁ na vaṇṇemi antamaso accharāsaṅghatamattampī’’ti (a. ni. 1.320-321).",
  "atk-s0203a3:220_10": "Tasmā yāva arahattaṁ na pāpuṇanti,",
  "atk-s0203a3:220_11": "tāva tesu anapekkhataṁ anāpajjitvā arahattaṁ pattesuyeva āpajjatīti.",
  "atk-s0203a3:220_12": "Tenāha bhagavā – ‘‘seyyathāpi, bhikkhave, janetā evaṁ sāriputto. Seyyathāpi jātassa āpādetā, evaṁ moggallāno. Sāriputto, bhikkhave, sotāpattiphale vineti, moggallāno uttamatthe’’ti. Pahotīti sakkoti.",
  "atk-s0203a3:221_0": "Dukkheñāṇanti savanasammasanapaṭivedhañāṇaṁ, tathā dukkhasamudaye.",
  "atk-s0203a3:221_1": "Dukkhanirodhe savanapaṭivedhañāṇanti vaṭṭati,",
  "atk-s0203a3:221_2": "tathā dukkhanirodhagāminiyā paṭipadāya.",
  "atk-s0203a3:221_3": "Nekkhammasaṅkappādīsu kāmapaccanīkaṭṭhena, kāmato nissaṭabhāvena vā,",
  "atk-s0203a3:221_4": "kāmaṁ sammasantassa uppannoti vā,",
  "atk-s0203a3:221_5": "kāmapadaghātaṁ kāmavūpasamaṁ karonto uppannoti vā,",
  "atk-s0203a3:221_6": "kāmavivittante uppannoti vā nekkhammasaṅkappo. Sesapadadvayepi eseva nayo.",
  "atk-s0203a3:221_7": "Sabbepi cete pubbabhāge nānācittesu,",
  "atk-s0203a3:221_8": "maggakkhaṇe ekacitte labbhanti.",
  "atk-s0203a3:221_9": "Tatra hi micchāsaṅkappacetanāya samugghātako ekova saṅkappo labbhati, na nānā labbhati .",
  "atk-s0203a3:221_10": "Sammāvācādayopi pubbabhāge nānācittesu,",
  "atk-s0203a3:221_11": "vuttanayeneva maggakkhaṇe ekacitte labbhanti. Ayamettha saṅkhepo,",
  "atk-s0203a3:221_12": "vitthārena pana saccakathā visuddhimagge ca sammādiṭṭhisutte (ma. ni. 1.89 ādayo) ca vuttāyevāti.",
  "atk-s0203a3:222_0": "Papañcasūdaniyā majjhimanikāyaṭṭhakathāya",
  "atk-s0203a3:223_0": "Saccavibhaṅgasuttavaṇṇanā niṭṭhitā.",
  "atk-s0203a3:224_0": "12. Dakkhiṇāvibhaṅgasuttavaṇṇanā",
  "atk-s0203a3:225_0": "376.Evaṁme sutanti dakkhiṇāvibhaṅgasuttaṁ.",
  "atk-s0203a3:225_1": "Tattha mahāpajāpati gotamīti gotamīti gottaṁ.",
  "atk-s0203a3:225_2": "Nāmakaraṇadivase panassā laddhasakkārā brāhmaṇā lakkhaṇasampattiṁ disvā – ‘‘sace ayaṁ dhītaraṁ labhissati,",
  "atk-s0203a3:225_3": "cakkavattirañño aggamahesī bhavissati. Sace puttaṁ labhissati,",
  "atk-s0203a3:225_4": "cakkavattirājā bhavissatīti ubhayathāpi mahatīyevassā pajā bhavissatī’’ti byākariṁsu.",
  "atk-s0203a3:225_5": "Athassā mahāpajāpatīti nāmaṁ akaṁsu.",
  "atk-s0203a3:225_6": "Idha pana gottena saddhiṁ saṁsanditvā mahāpajāpatigotamīti vuttaṁ. Navanti ahataṁ.",
  "atk-s0203a3:225_7": "Sāmaṁ vāyitanti na sahattheneva vāyitaṁ,",
  "atk-s0203a3:225_8": "ekadivasaṁ pana dhātigaṇaparivutā sippikānaṁ vāyanaṭṭhānaṁ āgantvā vemakoṭiṁ gahetvā vāyanākāraṁ akāsi. Taṁ sandhāyetaṁ vuttaṁ.",
  "atk-s0203a3:226_0": "Kadā pana gotamiyā bhagavato dussayugaṁ dātuṁ cittaṁ uppannanti.",
  "atk-s0203a3:226_1": "Abhisambodhiṁ patvā paṭhamagamanena kapilapuraṁ āgatakāle.",
  "atk-s0203a3:226_2": "Tadā hi piṇḍāya paviṭṭhaṁ satthāraṁ gahetvā suddhodanamahārājā sakaṁ nivesanaṁ pavesesi,",
  "atk-s0203a3:226_3": "atha bhagavato rūpasobhaggaṁ disvā mahāpajāpatigotamī cintesi – ‘‘sobhati vata me puttassa attabhāvo’’ti.",
  "atk-s0203a3:226_4": "Athassā balavasomanassaṁ uppajji.",
  "atk-s0203a3:226_5": "Tato cintesi – ‘‘mama puttassa ekūnatiṁsa vassāni agāramajjhe vasantassa antamaso mocaphalamattampi mayā dinnakameva ahosi,",
  "atk-s0203a3:226_6": "idānipissa cīvarasāṭakaṁ dassāmī’’ti.",
  "atk-s0203a3:226_7": "‘‘Imasmiṁ kho pana rājagehe bahūni mahagghāni vatthāni atthi, tāni maṁ na tosenti,",
  "atk-s0203a3:226_8": "sahatthā katameva maṁ toseti,",
  "atk-s0203a3:226_9": "sahatthā katvā dassāmī’’ti cittaṁ uppādesi.",
  "atk-s0203a3:227_0": "Athantarāpaṇā kappāsaṁ āharāpetvā sahattheneva pisitvā pothetvā sukhumasuttaṁ kantitvā antovatthusmiṁyeva sālaṁ kārāpetvā sippike pakkosāpetvā sippikānaṁ attano paribhogakhādanīyabhojanīyameva datvā vāyāpesi,",
  "atk-s0203a3:227_1": "kālānukālañca dhātigaṇaparivutā gantvā vemakoṭiṁ aggahesi.",
  "atk-s0203a3:227_2": "Niṭṭhitakāle sippikānaṁ mahāsakkāraṁ katvā dussayugaṁ gandhasamugge pakkhipitvā vāsaṁ gāhāpetvā – ‘‘mayhaṁ puttassa cīvarasāṭakaṁ gahetvā gamissāmī’’ti rañño ārocesi . Rājā maggaṁ paṭiyādāpesi,",
  "atk-s0203a3:227_3": "vīthiyo sammajjitvā puṇṇaghaṭe ṭhapetvā dhajapaṭākā ussāpetvā rājagharadvārato paṭṭhāya yāva nigrodhārāmā maggaṁ paṭiyādāpetvā pupphābhikiṇṇaṁ akaṁsu.",
  "atk-s0203a3:227_4": "Mahāpajāpatipi sabbālaṅkāraṁ alaṅkaritvā dhātigaṇaparivutā samuggaṁ sīse ṭhapetvā bhagavato santikaṁ gantvā idaṁ me, bhante, navaṁ dussayugantiādimāha.",
  "atk-s0203a3:228_0": "Dutiyampi khoti ‘‘saṅghe gotami dehī’’ti vutte – ‘‘pahomahaṁ, bhante,",
  "atk-s0203a3:228_1": "dussakoṭṭhāgārato bhikkhusatassāpi bhikkhusahassassāpi bhikkhusatasahassassāpi cīvaradussāni dātuṁ,",
  "atk-s0203a3:228_2": "idaṁ pana me bhagavantaṁ uddissa sāmaṁ kantaṁ sāmaṁ vāyitaṁ, taṁ me, bhante,",
  "atk-s0203a3:228_3": "bhagavā paṭiggaṇhātū’’ti nimantayamānā āha. Evaṁ yāvatatiyaṁ yāci, bhagavāpi paṭikkhipiyeva.",
  "atk-s0203a3:229_0": "Kasmā pana bhagavā attano diyyamānaṁ bhikkhusaṅghassa dāpetīti? Mātari anukampāya.",
  "atk-s0203a3:229_1": "Evaṁ kirassa ahosi – ‘‘imissā maṁ ārabbha pubbacetanā muñcacetanā paracetanāti tisso cetanā uppannā,",
  "atk-s0203a3:229_2": "bhikkhusaṅghampissā ārabbha uppajjantu,",
  "atk-s0203a3:229_3": "evamassā cha cetanā ekato hutvā dīgharattaṁ hitāya sukhāya pavattissantī’’ti.",
  "atk-s0203a3:229_4": "Vitaṇḍavādī panāha – ‘‘saṅghe dinnaṁ mahapphalanti tasmā evaṁ vutta’’nti.",
  "atk-s0203a3:229_5": "So vattabbo – ‘‘kiṁ tvaṁ satthu dinnato saṅghe dinnaṁ mahapphalataraṁ vadasī’’ti āma vadāmīti. Suttaṁ āharāti. Saṅghe gotami dehi,",
  "atk-s0203a3:229_6": "saṅghe te dinne ahañceva pūjito bhavissāmi saṅgho cāti.",
  "atk-s0203a3:229_7": "Kiṁ panassa suttassa ayameva atthoti ? Āma ayamevāti. Yadi evaṁ ‘‘tena hānanda,",
  "atk-s0203a3:229_8": "vighāsādānaṁ pūvaṁ dehī’’ti ca (pāci. 269) ‘‘tena hi tva, kaccāna,",
  "atk-s0203a3:229_9": "vighāsādānaṁ guḷaṁ dehī’’ti (mahāva.",
  "atk-s0203a3:229_10": "284) ca vacanato vighāsādānaṁ dinnaṁ mahapphalatarañca bhaveyya.",
  "atk-s0203a3:229_11": "Evampi hi ‘‘satthā attano diyyamānaṁ dāpetī’’ti.",
  "atk-s0203a3:229_12": "Rājarājamahāmattādayopi attano āgataṁ paṇṇākāraṁ hatthigopakādīnaṁ dāpenti,",
  "atk-s0203a3:229_13": "te rājādīhi mahantatarā bhaveyyuṁ. Tasmā mā evaṁ gaṇha –",
  "atk-s0203a3:230_0": "‘‘Nayimasmiṁ loke parasmiṁ vā pana,",
  "atk-s0203a3:231_0": "Buddhena seṭṭho sadiso vā vijjati;",
  "atk-s0203a3:232_0": "Yamāhuneyyānamaggataṁ gato,",
  "atk-s0203a3:233_0": "Puññatthikānaṁ vipulaphalesina’’nti. –",
  "atk-s0203a3:234_0": "Vacanato hi satthārā uttaritaro dakkhiṇeyyo nāma natthi.",
  "atk-s0203a3:234_1": "Evamassā cha cetanā ekato hutvā dīgharattaṁ hitāya sukhāya bhavissantīti sandhāya yāvatatiyaṁ paṭibāhitvā saṅghassa dāpesi.",
  "atk-s0203a3:235_0": "Pacchimāya janatāya saṅghe cittīkārajananatthaṁ cāpi evamāha.",
  "atk-s0203a3:235_1": "Evaṁ kirassa ahosi – ‘‘ahaṁ na ciraṭṭhitiko,",
  "atk-s0203a3:235_2": "mayhaṁ pana sāsanaṁ bhikkhusaṅghe patiṭṭhahissati,",
  "atk-s0203a3:235_3": "pacchimā janatā saṅghe cittīkāraṁ janetū’’ti yāvatatiyaṁ paṭibāhitvā saṅghassa dāpesi.",
  "atk-s0203a3:235_4": "Evañhi sati – ‘‘satthā attano diyyamānampi saṅghassa dāpesi,",
  "atk-s0203a3:235_5": "saṅgho nāma dakkhiṇeyyo’’ti pacchimā janatā saṅghe cittīkāraṁ uppādetvā cattāro paccaye dātabbe maññissati,",
  "atk-s0203a3:235_6": "saṅgho catūhi paccayehi akilamanto buddhavacanaṁ uggahetvā samaṇadhammaṁ karissati.",
  "atk-s0203a3:235_7": "Evaṁ mama sāsanaṁ pañca vassasahassāni ṭhassatīti. ‘‘Paṭiggaṇhātu, bhante,",
  "atk-s0203a3:235_8": "bhagavā’’ti vacanatopi cetaṁ veditabbaṁ ‘‘satthārā uttaritaro dakkhiṇeyyo nāma natthī’’ti.",
  "atk-s0203a3:235_9": "Na hi ānandattherassa mahāpajāpatiyā āghāto vā veraṁ vā atthi.",
  "atk-s0203a3:235_10": "Na thero – ‘‘tassā dakkhiṇā mā mahapphalā ahosī’’ti icchati.",
  "atk-s0203a3:235_11": "Paṇḍito hi thero bahussuto sekkhapaṭisambhidāpatto ,",
  "atk-s0203a3:235_12": "so satthu dinnassa mahapphalabhāve sampassamānova paṭiggaṇhātu, bhante, bhagavāti gahaṇatthaṁ yāci.",
  "atk-s0203a3:236_0": "Puna vitaṇḍavādī āha – ‘‘saṅghe te dinne ahañceva pūjito bhavissāmi saṅgho cā’’ti vacanato satthā saṅghapariyāpanno vāti.",
  "atk-s0203a3:236_1": "So vattabbo – ‘‘jānāsi pana tvaṁ kati saraṇāni,",
  "atk-s0203a3:236_2": "kati aveccappasādā’’ti jānanto tīṇīti vakkhati,",
  "atk-s0203a3:236_3": "tato vattabbo – tava laddhiyā satthu saṅghapariyāpannattā dveyeva honti. Evaṁ sante ca – ‘‘anujānāmi, bhikkhave,",
  "atk-s0203a3:236_4": "imehi tīhi saraṇagamanehi pabbajjaṁ upasampada’’nti (mahāva.",
  "atk-s0203a3:236_5": "34) evaṁ anuññātā pabbajjāpi upasampadāpi na ruhati.",
  "atk-s0203a3:236_6": "Tato tvaṁ neva pabbajito asi, na gihi.",
  "atk-s0203a3:236_7": "Sammāsambuddhe ca gandhakuṭiyaṁ nisinne bhikkhū uposathampi pavāraṇampi saṅghakammānipi karonti,",
  "atk-s0203a3:236_8": "tāni satthu saṅghapariyāpannattā kuppāni bhaveyyuṁ, na ca honti.",
  "atk-s0203a3:236_9": "Tasmā na vattabbametaṁ ‘‘satthā saṅghapariyāpanno’’ti.",
  "atk-s0203a3:237_0": "377.Āpādikāti saṁvaḍḍhikā,",
  "atk-s0203a3:237_1": "tumhākaṁ hatthapādesu hatthapādakiccaṁ asādhentesu hatthe ca pāde ca vaḍḍhetvā paṭijaggikāti attho.",
  "atk-s0203a3:237_2": "Posikāti divasassa dve tayo vāre nhāpetvā bhojetvā pāyetvā tumhe posesi.",
  "atk-s0203a3:237_3": "Thaññaṁ pāyesīti nandakumāro kira bodhisattato katipāheneva daharo,",
  "atk-s0203a3:237_4": "tasmiṁ jāte mahāpajāpati attano puttaṁ dhātīnaṁ datvā sayaṁ bodhisattassa dhātikiccaṁ sādhayamānā attano thaññaṁ pāyesi. Taṁ sandhāya thero evamāha.",
  "atk-s0203a3:237_5": "Iti mahāpajāpatiyā bahūpakārataṁ kathetvā idāni tathāgatassa bahūpakārataṁ dassento bhagavāpi, bhantetiādimāha. Tattha bhagavantaṁ, bhante,",
  "atk-s0203a3:237_6": "āgammāti bhagavantaṁ paṭicca nissāya sandhāya.",
  "atk-s0203a3:238_0": "378.",
  "atk-s0203a3:238_1": "Atha bhagavā dvīsu upakāresu atirekataraṁ anumodanto evametantiādimāha. Tattha yaṁ hānanda,",
  "atk-s0203a3:238_2": "puggalo puggalaṁ āgammāti yaṁ ācariyapuggalaṁ antevāsikapuggalo āgamma. Imassānanda,",
  "atk-s0203a3:238_3": "puggalassa iminā puggalenāti imassa ācariyapuggalassa iminā antevāsikapuggalena.",
  "atk-s0203a3:238_4": "Na suppaṭikāraṁ vadāmīti paccūpakāraṁ na sukaraṁ vadāmi,",
  "atk-s0203a3:238_5": "abhivādanādīsu ācariyaṁ disvā abhivādanakaraṇaṁ abhivādanaṁ nāma.",
  "atk-s0203a3:238_6": "Yasmiṁ vā disābhāge ācariyo vasati,",
  "atk-s0203a3:238_7": "iriyāpathe vā kappento tadabhimukho vanditvā gacchati, vanditvā nisīdati, vanditvā nipajjati,",
  "atk-s0203a3:238_8": "ācariyaṁ pana dūratova disvā paccuṭṭhāya paccuggamanakaraṇaṁ paccuṭṭhānaṁ nāma.",
  "atk-s0203a3:238_9": "Ācariyaṁ pana disvā añjaliṁ paggayha sīse ṭhapetvā ācariyaṁ namassati,",
  "atk-s0203a3:238_10": "yasmiṁ vā disābhāge so vasati,",
  "atk-s0203a3:238_11": "tadabhimukhopi tatheva namassati,",
  "atk-s0203a3:238_12": "gacchantopi ṭhitopi nisinnopi añjaliṁ paggayha namassatiyevāti idaṁ añjalikammaṁ nāma.",
  "atk-s0203a3:238_13": "Anucchavikakammassa pana karaṇaṁ sāmīcikammaṁ nāma.",
  "atk-s0203a3:238_14": "Cīvarādīsu cīvaraṁ dento na yaṁ vā taṁ vā deti,",
  "atk-s0203a3:238_15": "mahagghaṁ satamūlikampi pañcasatamūlikampi sahassamūlikampi detiyeva . Piṇḍapātādīsupi eseva nayo. Kiṁ bahunā,",
  "atk-s0203a3:238_16": "catūhi paṇītapaccayehi cakkavāḷantaraṁ pūretvā sinerupabbatena kūṭaṁ gahetvā dentopi ācariyassa anucchavikaṁ kiriyaṁ kātuṁ na sakkotiyeva.",
  "atk-s0203a3:239_0": "379.Cuddasa kho panimāti kasmā ārabhi?",
  "atk-s0203a3:239_1": "Idaṁ suttaṁ pāṭipuggalikaṁ dakkhiṇaṁ ārabbha samuṭṭhitaṁ.",
  "atk-s0203a3:239_2": "Ānandattheropi ‘‘paṭiggaṇhātu, bhante,",
  "atk-s0203a3:239_3": "bhagavā’’ti pāṭipuggalikadakkhiṇaṁyeva samādapeti,",
  "atk-s0203a3:239_4": "cuddasasu ca ṭhānesu dinnadānaṁ pāṭipuggalikaṁ nāma hotīti dassetuṁ imaṁ desanaṁ ārabhi.",
  "atk-s0203a3:239_5": "Ayaṁ paṭhamāti ayaṁ dakkhiṇā guṇavasenapi paṭhamā jeṭṭhakavasenapi.",
  "atk-s0203a3:239_6": "Ayañhi paṭhamā aggā jeṭṭhikā,",
  "atk-s0203a3:239_7": "imissā dakkhiṇāya pamāṇaṁ nāma natthi.",
  "atk-s0203a3:239_8": "Dutiyatatiyāpi paramadakkhiṇāyeva,",
  "atk-s0203a3:239_9": "sesā paramadakkhiṇabhāvaṁ na pāpuṇanti.",
  "atk-s0203a3:239_10": "Bāhirake kāmesu vītarāgeti kammavādikiriyavādimhi lokiyapañcābhiññe.",
  "atk-s0203a3:239_11": "Puthujjanasīlavanteti puthujjanasīlavā nāma gosīladhātuko hoti,",
  "atk-s0203a3:239_12": "asaṭho amāyāvī paraṁ apīḷetvā dhammena samena kasiyā vā vaṇijjāya vā jīvikaṁ kappetā.",
  "atk-s0203a3:239_13": "Puthujjanadussīleti puthujjanadussīlā nāma kevaṭṭamacchabandhādayo paraṁ pīḷāya jīvikaṁ kappetā.",
  "atk-s0203a3:240_0": "Idāni pāṭipuggalikadakkhiṇāya vipākaṁ paricchindanto tatrānandātiādimāha.",
  "atk-s0203a3:240_1": "Tattha tiracchānagateti yaṁ guṇavasena upakāravasena posanatthaṁ dinnaṁ, idaṁ na gahitaṁ.",
  "atk-s0203a3:240_2": "Yampi ālopaaḍḍhaālopamattaṁ dinnaṁ, tampi na gahitaṁ.",
  "atk-s0203a3:240_3": "Yaṁ pana sunakhasūkarakukkuṭakākādīsu yassa kassaci sampattassa phalaṁ paṭikaṅkhitvā yāvadatthaṁ dinnaṁ,",
  "atk-s0203a3:240_4": "idaṁ sandhāya vuttaṁ ‘‘tiracchānagate dānaṁ datvā’’ti. Sataguṇāti satānisaṁsā. Pāṭikaṅkhitabbāti icchitabbā.",
  "atk-s0203a3:240_5": "Idaṁ vuttaṁ hoti – ayaṁ dakkhiṇā āyusataṁ vaṇṇasataṁ sukhasataṁ balasataṁ paṭibhānasatanti pañca ānisaṁsasatāni deti, attabhāvasate āyuṁ deti, vaṇṇaṁ, sukhaṁ, balaṁ, paṭibhānaṁ deti, nipparitasaṁ karoti.",
  "atk-s0203a3:240_6": "Bhavasatepi vutte ayameva attho.",
  "atk-s0203a3:240_7": "Iminā upāyena sabbattha nayo netabbo.",
  "atk-s0203a3:241_0": "Sotāpattiphalasacchikiriyāya paṭipanneti ettha heṭṭhimakoṭiyā tisaraṇaṁ gato upāsakopi sotāpattiphalasacchikiriyāya paṭipanno nāma,",
  "atk-s0203a3:241_1": "tasmiṁ dinnadānampi asaṅkhyeyyaṁ appameyyaṁ.",
  "atk-s0203a3:241_2": "Pañcasīle patiṭṭhitassa tato uttari mahapphalaṁ,",
  "atk-s0203a3:241_3": "dasasīle patiṭṭhitassa tato uttari,",
  "atk-s0203a3:241_4": "tadahupabbajitassa sāmaṇerassa tato uttari,",
  "atk-s0203a3:241_5": "upasampannabhikkhuno tato uttari,",
  "atk-s0203a3:241_6": "upasampannasseva vattasampannassa tato uttari, vipassakassa tato uttari,",
  "atk-s0203a3:241_7": "āraddhavipassakassa tato uttari,",
  "atk-s0203a3:241_8": "uttamakoṭiyā pana maggasamaṅgī sotāpattiphalasacchikiriyāya paṭipanno nāma.",
  "atk-s0203a3:241_9": "Etassa dinnadānaṁ tato uttari mahapphalameva.",
  "atk-s0203a3:242_0": "Kiṁ pana maggasamaṅgissa sakkā dānaṁ dātunti? Āma sakkā.",
  "atk-s0203a3:242_1": "Āraddhavipassako hi pattacīvaramādāya gāmaṁ piṇḍāya pavisati,",
  "atk-s0203a3:242_2": "tassa gehadvāre ṭhitassa hatthato pattaṁ gahetvā khādanīyabhojanīyaṁ pakkhipanti.",
  "atk-s0203a3:242_3": "Tasmiṁ khaṇe bhikkhuno maggavuṭṭhānaṁ hoti,",
  "atk-s0203a3:242_4": "idaṁ dānaṁ maggasamaṅgino dinnaṁ nāma hoti.",
  "atk-s0203a3:242_5": "Atha vā panesa āsanasālāya nisinno hoti,",
  "atk-s0203a3:242_6": "manussā gantvā patte khādanīyabhojanīyaṁ ṭhapenti,",
  "atk-s0203a3:242_7": "tasmiṁ khaṇe tassa maggavuṭṭhānaṁ hoti,",
  "atk-s0203a3:242_8": "idampi dānaṁ maggasamaṅgino dinnaṁ nāma.",
  "atk-s0203a3:242_9": "Atha vā panassa vihāre vā āsanasālāya vā nisinnassa upāsakā pattaṁ ādāya attano gharaṁ gantvā khādanīyabhojanīyaṁ pakkhipanti,",
  "atk-s0203a3:242_10": "tasmiṁ khaṇe tassa maggavuṭṭhānaṁ hoti,",
  "atk-s0203a3:242_11": "idampi dānaṁ maggasamaṅgino dinnaṁ nāma.",
  "atk-s0203a3:242_12": "Tattha soṇḍiyaṁ udakassa viya sotāpattiphalasacchikiriyāya paṭipanne dinnadānassa asaṅkhyeyyatā veditabbā.",
  "atk-s0203a3:242_13": "Tāsu tāsu mahānadīsu mahāsamudde ca udakassa viya sotāpannādīsu dinnadānassa uttaritaravasena asaṅkhyeyyatā veditabbā.",
  "atk-s0203a3:242_14": "Pathaviyā khayamaṇḍalamatte padese paṁsuṁ ādiṁ katvā yāva mahāpathaviyā paṁsuno appameyyatāyapi ayamattho dīpetabbo.",
  "atk-s0203a3:243_0": "380.Satta kho panimāti kasmā ārabhi? ‘‘Saṅghe gotami dehi,",
  "atk-s0203a3:243_1": "saṅghe te dinne ahañceva pūjito bhavissāmi saṅgho cā’’ti hi vuttaṁ,",
  "atk-s0203a3:243_2": "tattha sattasu ṭhānesu dinnadānaṁ saṅghe dinnaṁ nāma hotīti dassetuṁ imaṁ desanaṁ ārabhi.",
  "atk-s0203a3:243_3": "Tattha buddhappamukhe ubhatosaṅgheti ekato bhikkhusaṅgho, ekato bhikkhunisaṅgho,",
  "atk-s0203a3:243_4": "satthā majjhe nisinno hotīti ayaṁ buddhappamukho ubhatosaṅgho nāma.",
  "atk-s0203a3:243_5": "Ayaṁ paṭhamāti imāya dakkhiṇāya samappamāṇā dakkhiṇā nāma natthi.",
  "atk-s0203a3:243_6": "Dutiyadakkhiṇādayo pana etaṁ paramadakkhiṇaṁ na pāpuṇanti.",
  "atk-s0203a3:244_0": "Kiṁ pana tathāgate parinibbute buddhappamukhassa ubhatosaṅghassa dānaṁ dātuṁ sakkāti? Sakkā. Kathaṁ?",
  "atk-s0203a3:244_1": "Ubhatosaṅghassa hi pamukhe sadhātukaṁ paṭimaṁ āsane ṭhapetvā ādhārakaṁ ṭhapetvā dakkhiṇodakaṁ ādiṁ katvā sabbaṁ satthu paṭhamaṁ datvā ubhatosaṅghassa dātabbaṁ,",
  "atk-s0203a3:244_2": "evaṁ buddhappamukhassa ubhatosaṅghassa dānaṁ dinnaṁ nāma hoti. Tattha yaṁ satthu dinnaṁ, taṁ kiṁ kātabbanti?",
  "atk-s0203a3:244_3": "Yo satthāraṁ paṭijaggati vattasampanno bhikkhu, tassa dātabbaṁ.",
  "atk-s0203a3:244_4": "Pitusantakañhi puttassa pāpuṇāti,",
  "atk-s0203a3:244_5": "bhikkhusaṅghassa dātumpi vaṭṭati,",
  "atk-s0203a3:244_6": "sappitelāni pana gahetvā dīpā jalitabbā,",
  "atk-s0203a3:244_7": "sāṭakaṁ gahetvā paṭākā āropetabbāti.",
  "atk-s0203a3:244_8": "Bhikkhusaṅgheti aparicchinnakamahābhikkhusaṅghe. Bhikkhunisaṅghepi eseva nayo.",
  "atk-s0203a3:245_0": "Gotrabhunoti gottamattakameva anubhavamānā, nāmamattasamaṇāti attho.",
  "atk-s0203a3:245_1": "Kāsāvakaṇṭhāti kāsāvakaṇṭhanāmakā.",
  "atk-s0203a3:245_2": "Te kira ekaṁ kāsāvakhaṇḍaṁ hatthe vā gīvāya vā bandhitvā vicarissanti .",
  "atk-s0203a3:245_3": "Gharadvāraṁ pana tesaṁ puttabhariyā kasivaṇijjādikammāni ca pākatikāneva bhavissanti.",
  "atk-s0203a3:245_4": "Tesu dussīlesu saṅghaṁ uddissa dānaṁ dassantīti ettha dussīlasaṅghanti na vuttaṁ.",
  "atk-s0203a3:245_5": "Saṅgho hi dussīlo nāma natthi.",
  "atk-s0203a3:245_6": "Dussīlā pana upāsakā tesu dussīlesu bhikkhusaṅghaṁ uddissa saṅghassa demāti dānaṁ dassanti.",
  "atk-s0203a3:245_7": "Iti bhagavatā buddhappamukhe saṅghe dinnadakkhiṇāpi guṇasaṅkhāya asaṅkhyeyyāti vuttaṁ.",
  "atk-s0203a3:245_8": "Kāsāvakaṇṭhasaṅghe dinnadakkhiṇāpi guṇasaṅkhāyeva asaṅkhyeyyāti vuttā.",
  "atk-s0203a3:245_9": "Saṅghagatā dakkhiṇā hi saṅghe cittīkāraṁ kātuṁ sakkontassa hoti,",
  "atk-s0203a3:245_10": "saṅghe pana cittīkāro dukkaro hoti.",
  "atk-s0203a3:246_0": "Yo hi saṅghagataṁ dakkhiṇaṁ dassāmīti deyyadhammaṁ paṭiyādetvā vihāraṁ gantvā, – ‘‘bhante,",
  "atk-s0203a3:246_1": "saṅghaṁ uddissa ekaṁ theraṁ dethā’’ti vadati,",
  "atk-s0203a3:246_2": "atha saṅghato sāmaṇeraṁ labhitvā ‘‘sāmaṇero me laddho’’ti aññathattaṁ āpajjati,",
  "atk-s0203a3:246_3": "tassa dakkhiṇā saṅghagatā na hoti.",
  "atk-s0203a3:246_4": "Mahātheraṁ labhitvāpi ‘‘mahāthero me laddho’’ti somanassaṁ uppādentassāpi na hotiyeva.",
  "atk-s0203a3:246_5": "Yo pana sāmaṇeraṁ vā upasampannaṁ vā daharaṁ vā theraṁ vā bālaṁ vā paṇḍitaṁ vā yaṁkiñci saṅghato labhitvā nibbematiko hutvā saṅghassa demīti saṅghe cittīkāraṁ kātuṁ sakkoti,",
  "atk-s0203a3:246_6": "tassa dakkhiṇā saṅghagatā nāma hoti.",
  "atk-s0203a3:246_7": "Parasamuddavāsino kira evaṁ karonti.",
  "atk-s0203a3:247_0": "Tattha hi eko vihārasāmi kuṭumbiko ‘‘saṅghagataṁ dakkhiṇaṁ dassāmī’’ti saṅghato uddisitvā ekaṁ bhikkhuṁ dethāti yāci.",
  "atk-s0203a3:247_1": "So ekaṁ dussīlabhikkhuṁ labhitvā nisinnaṭṭhānaṁ opuñjāpetvā āsanaṁ paññāpetvā upari vitānaṁ bandhitvā gandhadhūmapupphehi pūjetvā pāde dhovitvā telena makkhetvā buddhassa nipaccakāraṁ karonto viya saṅghe cittīkārena deyyadhammaṁ adāsi.",
  "atk-s0203a3:247_2": "So bhikkhu pacchābhattaṁ vihārajagganatthāya kudālakaṁ dethāti gharadvāraṁ āgato,",
  "atk-s0203a3:247_3": "upāsako nisinnova kudālaṁ pādena khipitvā ‘‘gaṇhā’’ti adāsi.",
  "atk-s0203a3:247_4": "Tamenaṁ manussā āhaṁsu – ‘‘tumhehi pātova etassa katasakkāro vattuṁ na sakkā,",
  "atk-s0203a3:247_5": "idāni upacāramattakampi natthi, kiṁ nāmeta’’nti.",
  "atk-s0203a3:247_6": "Upāsako – ‘‘saṅghassa so ayyā cittīkāro, na etassā’’ti āha.",
  "atk-s0203a3:247_7": "Kāsāvakaṇṭhasaṅghassa dinnadakkhiṇaṁ pana ko sodhetīti?",
  "atk-s0203a3:247_8": "Sāriputtamoggallānādayo asīti mahātherā sodhentīti. Apica therā ciraparinibbutā,",
  "atk-s0203a3:247_9": "there ādiṁ katvā yāvajja dharamānā khīṇāsavā sodhentiyeva.",
  "atk-s0203a3:248_0": "Na tvevāhaṁ, ānanda,",
  "atk-s0203a3:248_1": "kenaci pariyāyena saṅghagatāya dakkhiṇāyāti ettha atthi buddhappamukho saṅgho, atthi etarahi saṅgho,",
  "atk-s0203a3:248_2": "atthi anāgate kāsāvakaṇṭhasaṅgho.",
  "atk-s0203a3:248_3": "Buddhappamukho saṅgho etarahi saṅghena na upanetabbo,",
  "atk-s0203a3:248_4": "etarahi saṅgho anāgate kāsāvakaṇṭhasaṅghena saddhiṁ na upanetabbo.",
  "atk-s0203a3:248_5": "Tena teneva samayena kathetabbaṁ.",
  "atk-s0203a3:248_6": "Saṅghato uddisitvā gahitasamaṇaputhujjano hi pāṭipuggaliko sotāpanno,",
  "atk-s0203a3:248_7": "saṅghe cittīkāraṁ kātuṁ sakkontassa puthujjanasamaṇe dinnaṁ mahapphalataraṁ.",
  "atk-s0203a3:248_8": "Uddisitvā gahito sotāpanno pāṭipuggaliko sakadāgāmītiādīsupi eseva nayo.",
  "atk-s0203a3:248_9": "Saṅghe cittīkāraṁ kātuṁ sakkontassa hi khīṇāsave dinnadānato uddisitvā gahite dussīlepi dinnaṁ mahapphalatarameva .",
  "atk-s0203a3:248_10": "Yaṁ pana vuttaṁ ‘‘sīlavato kho, mahārāja, dinnaṁ mahapphalaṁ, no tathā dussīle’’ti,",
  "atk-s0203a3:248_11": "taṁ imaṁ nayaṁ pahāya ‘‘catasso kho imānanda,",
  "atk-s0203a3:248_12": "dakkhiṇā visuddhiyo’’ti imasmiṁ catukke daṭṭhabbaṁ.",
  "atk-s0203a3:249_0": "381.Dāyakato visujjhatīti mahapphalabhāvena visujjhati, mahapphalā hotīti attho. Kalyāṇadhammoti sucidhammo, na pāpadhammo.",
  "atk-s0203a3:249_1": "Dāyakato visujjhatīti cettha vessantaramahārājā kathetabbo.",
  "atk-s0203a3:249_2": "So hi jūjakabrāhmaṇassa dārake datvā pathaviṁ kampesi.",
  "atk-s0203a3:250_0": "Paṭiggāhakatovisujjhatīti ettha kalyāṇīnadīmukhadvāravāsikevaṭṭo kathetabbo.",
  "atk-s0203a3:250_1": "So kira dīghasomattherassa tikkhattumpi piṇḍapātaṁ datvā maraṇamañce nipanno ‘‘ayyassa maṁ dīghasomattherassa dinnapiṇḍapāto uddharatī’’ti āha.",
  "atk-s0203a3:251_0": "Neva dāyakatoti ettha vaḍḍhamānavāsiluddako kathetabbo.",
  "atk-s0203a3:251_1": "So kira petadakkhiṇaṁ dento ekassa dussīlasseva tayo vāre adāsi,",
  "atk-s0203a3:251_2": "tatiyavāre ‘‘amanusso dussīlo maṁ vilumpatī’’ti viravi,",
  "atk-s0203a3:251_3": "ekassa sīlavantabhikkhuno datvā pāpitakāleyevassa pāpuṇi.",
  "atk-s0203a3:252_0": "Dāyakato ceva visujjhatīti ettha asadisadānaṁ kathetabbaṁ.",
  "atk-s0203a3:253_0": "Sā dakkhiṇā dāyakato visujjhatīti ettha yathā nāma cheko kassako asārampi khettaṁ labhitvā samaye kasitvā paṁsuṁ apanetvā sārabījāni patiṭṭhapetvā rattindivaṁ ārakkhe pamādaṁ anāpajjanto aññassa sārakhettato adhikataraṁ dhaññaṁ labhati,",
  "atk-s0203a3:253_1": "evaṁ sīlavā dussīlassa datvāpi phalaṁ mahantaṁ adhigacchatīti.",
  "atk-s0203a3:253_2": "Iminā upāyena sabbapadesu visujjhanaṁ veditabbaṁ.",
  "atk-s0203a3:254_0": "Vītarāgo vītarāgesūti ettha vītarāgo nāma anāgāmī, arahā pana ekantavītarāgova,",
  "atk-s0203a3:254_1": "tasmā arahatā arahato dinnadānameva aggaṁ. Kasmā?",
  "atk-s0203a3:254_2": "Bhavālayassa bhavapatthanāya abhāvato.",
  "atk-s0203a3:254_3": "Nanu khīṇāsavo dānaphalaṁ na saddahatīti?",
  "atk-s0203a3:254_4": "Dānaphalaṁ saddahantā khīṇāsavasadisā na honti.",
  "atk-s0203a3:254_5": "Khīṇāsavena katakammaṁ pana nicchandarāgattā kusalaṁ vā akusalaṁ vā na hoti, kiriyaṭṭhāne tiṭṭhati,",
  "atk-s0203a3:254_6": "tenevassa dānaṁ aggaṁ hotīti vadanti.",
  "atk-s0203a3:255_0": "Kiṁ pana sammāsambuddhena sāriputtattherassa dinnaṁ mahapphalaṁ,",
  "atk-s0203a3:255_1": "udāhu sāriputtattherena sammāsambuddhassa dinnanti.",
  "atk-s0203a3:255_2": "Sammāsambuddhena sāriputtattherassa dinnaṁ mahapphalanti vadanti.",
  "atk-s0203a3:255_3": "Sammāsambuddhañhi ṭhapetvā añño dānassa vipākaṁ jānituṁ samattho nāma natthi.",
  "atk-s0203a3:255_4": "Dānañhi catūhi sampadāhi dātuṁ sakkontassa tasmiṁyeva attabhāve vipākaṁ deti.",
  "atk-s0203a3:255_5": "Tatrimā sampadā – deyyadhammassa dhammena samena paraṁ apīḷetvā uppannatā,",
  "atk-s0203a3:255_6": "pubbacetanādivasena cetanāya mahattatā,",
  "atk-s0203a3:255_7": "khīṇāsavabhāvena guṇātirekatā,",
  "atk-s0203a3:255_8": "taṁdivasaṁ nirodhato vuṭṭhitabhāvena vatthusampannatāti.",
  "atk-s0203a3:256_0": "Papañcasūdaniyā majjhimanikāyaṭṭhakathāya",
  "atk-s0203a3:257_0": "Dakkhiṇāvibhaṅgasuttavaṇṇanā niṭṭhitā.",
  "atk-s0203a3:258_0": "Catutthavaggavaṇṇanā niṭṭhitā."
}