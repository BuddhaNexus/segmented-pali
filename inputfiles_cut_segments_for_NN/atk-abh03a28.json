{
  "atk-abh03a28:0_0": "13. Terasamavaggo",
  "atk-abh03a28:1_0": "1. Kappaṭṭhakathāvaṇṇanā",
  "atk-abh03a28:2_0": "654-657.",
  "atk-abh03a28:2_1": "Idāni kappaṭṭhakathā nāma hoti.",
  "atk-abh03a28:2_2": "Tattha yesaṁ ‘‘saṅghaṁ samaggaṁ bhetvāna,",
  "atk-abh03a28:2_3": "kappaṁ nirayamhi paccatī’’ti ‘‘sakalampi kappaṁ saṅghabhedako niraye tiṭṭhatī’’ti laddhi, seyyathāpi rājagirikānaṁ;",
  "atk-abh03a28:2_4": "te sandhāya kappaṭṭhoti pucchā sakavādissa, paṭiññā itarassa.",
  "atk-abh03a28:2_5": "Buddho ca loketi idaṁ vinā buddhuppādena saṅghabhedassa abhāvadassanatthaṁ vuttaṁ.",
  "atk-abh03a28:2_6": "Kappo ca saṇṭhāti saṅgho ca bhijjatītiādi ‘‘yadi so sakalaṁ kappaṁ tiṭṭhati,",
  "atk-abh03a28:2_7": "saṇṭhahanato paṭṭhāya taṁ kammaṁ katvā tattha uppajjitvā tiṭṭheyyā’’ti dassetuṁ vuttaṁ.",
  "atk-abh03a28:2_8": "Atītantiādi heṭṭhā vuttādhippāyameva.",
  "atk-abh03a28:2_9": "Kappaṭṭho iddhimāti pañhe bhāvanāmayaṁ sandhāya paṭikkhipati,",
  "atk-abh03a28:2_10": "parasamaye panassa jātimayaṁ iddhiṁ icchanti, taṁ sandhāya paṭijānāti.",
  "atk-abh03a28:2_11": "Chandiddhipādotiādi ‘‘jātimayāya iddhiyā iddhimāti laddhimattametaṁ, kiṁ tena, yadi panassa iddhi atthi,",
  "atk-abh03a28:2_12": "iminā nayena iddhipādā bhāvitā bhaveyyu’’nti codanatthaṁ vuttaṁ.",
  "atk-abh03a28:2_13": "Āpāyiko nerayikoti suttaṁ yaṁ so ekaṁ kappaṁ asītibhāge katvā tato ekabhāgamattaṁ kālaṁ tiṭṭheyya,",
  "atk-abh03a28:2_14": "taṁ āyukappaṁ sandhāya vuttaṁ, tasmā asādhakanti.",
  "atk-abh03a28:3_0": "Kappaṭṭhakathāvaṇṇanā.",
  "atk-abh03a28:4_0": "2. Kusalapaṭilābhakathāvaṇṇanā",
  "atk-abh03a28:5_0": "658-659.",
  "atk-abh03a28:5_1": "Idāni kusalapaṭilābhakathā nāma hoti.",
  "atk-abh03a28:5_2": "Tattha kappaṭṭho sakasamaye kāmāvacarakusalameva paṭilabhati.",
  "atk-abh03a28:5_3": "Yena pana taṁ upapattiṁ paṭibāheyya,",
  "atk-abh03a28:5_4": "taṁ mahaggataṁ lokuttaraṁ vā na paṭilabhati.",
  "atk-abh03a28:5_5": "Yesaṁ pana imaṁ vibhāgaṁ akatvā aviseseneva ‘‘so kusalacittaṁ na paṭilabhatī’’ti laddhi, seyyathāpi uttarāpathakānaṁ;",
  "atk-abh03a28:5_6": "tesaṁ vibhāgadassanena taṁ laddhiṁ bhindituṁ pucchā sakavādissa, paṭiññā itarassa. Sesamettha uttānatthamevāti.",
  "atk-abh03a28:6_0": "Kusalapaṭilābhakathāvaṇṇanā.",
  "atk-abh03a28:7_0": "3. Anantarāpayuttakathāvaṇṇanā",
  "atk-abh03a28:8_0": "660-662.",
  "atk-abh03a28:8_1": "Idāni anantarāpayuttakathā nāma hoti.",
  "atk-abh03a28:8_2": "Tattha anantarāpayutto nāma yena khandhabhedato anantarā vipākadāyakaṁ mātughātādi ānantariyakammaṁ āṇattaṁ.",
  "atk-abh03a28:8_3": "Tattha yassa niyatāya āṇattiyā āṇatto taṁ kammaṁ karissati,",
  "atk-abh03a28:8_4": "so atthasādhikāya cetanāya uppāditattā micchattaniyato hoti,",
  "atk-abh03a28:8_5": "abhabbo sammattaniyāmaṁ okkamituṁ.",
  "atk-abh03a28:8_6": "Yassa aniyatāya āṇattiyā āṇatto taṁ kammaṁ karissati,",
  "atk-abh03a28:8_7": "so atthasādhikāya cetanāya anuppāditattā na micchattaniyato,",
  "atk-abh03a28:8_8": "bhabbo sammattaniyāmaṁ okkamitunti idaṁ sakasamaye sanniṭṭhānaṁ.",
  "atk-abh03a28:8_9": "Yesaṁ pana ‘‘aniyatāyapi āṇattiyā abhabboyeva sammattaniyāmaṁ okkamitu’’nti laddhi, seyyathāpi uttarāpathakānaṁ;",
  "atk-abh03a28:8_10": "tesaṁ taṁ laddhiṁ bhindituṁ sakavādī pubbapakkhaṁ datvā anantarāpayuttoti paravādinā attānaṁ pucchāpeti.",
  "atk-abh03a28:8_11": "Tenettha paṭhamapucchā paravādissa,",
  "atk-abh03a28:8_12": "atthasādhikacetanāya abhāvaṁ sandhāya paṭiññā sakavādissa.",
  "atk-abh03a28:8_13": "Tato paravādī mātughātādikammassa āṇattattāva ‘‘so micchattaniyato’’ti maññati.",
  "atk-abh03a28:8_14": "Tasmā micchattaniyāmañcāti pañhaṁ pucchati.",
  "atk-abh03a28:8_15": "Sakavādī pana ekassa puggalassa dvinnaṁ niyāmānaṁ anokkantimattameva sandhāya na hevanti paṭikkhipati.",
  "atk-abh03a28:9_0": "Nanu taṁ kammanti mātughātādikammaṁ.",
  "atk-abh03a28:9_1": "Tattha aniyatāṇattiṁ sandhāya ‘‘āmantā’’ti paṭiññā sakavādissa.",
  "atk-abh03a28:9_2": "Aniyatampi hi āṇattiṁ payojetvā ṭhitassa ‘‘ananucchavikaṁ mayā kata’’nti kukkuccaṁ uppajjateva, vippaṭisāro jāyateva.",
  "atk-abh03a28:9_3": "Hañcītiādi kukkuccuppattimattaṁ gahetvā paravādinā laddhipatiṭṭhāpanatthaṁ vuttaṁ.",
  "atk-abh03a28:10_0": "661.",
  "atk-abh03a28:10_1": "Idāni yassa aniyatāṇattikassāpi anantarāpayuttassa paravādinā sammattaniyāmokkamanaṁ paṭisiddhaṁ,",
  "atk-abh03a28:10_2": "tameva puggalaṁ gahetvā anantarāpayuttopuggalo abhabboti pucchā sakavādissa,",
  "atk-abh03a28:10_3": "attano laddhivasena paṭiññā itarassa.",
  "atk-abh03a28:10_4": "Atha naṁ sakavādī ‘‘abhabbo nāma mātughātādikammānaṁ kārako,",
  "atk-abh03a28:10_5": "kiṁ te tena tāni kammāni katānī’’ti codetuṁ mātā jīvitā voropitātiādimāha.",
  "atk-abh03a28:10_6": "Itaro tesaṁ vatthūnaṁ arogatāya tathārūpaṁ kiriyaṁ apassanto ‘‘na heva’’nti paṭikkhipati.",
  "atk-abh03a28:11_0": "Taṁ kammaṁ paṭisaṁharitvāti aniyatāṇattikammaṁ sandhāya vuttaṁ.",
  "atk-abh03a28:11_1": "Tañhi ‘‘mā kho mayā āṇattaṁ ākāsī’’ti āṇattaṁ nivārentena paṭisaṁhaṭaṁ nāma hoti.",
  "atk-abh03a28:11_2": "Paṭisaṁhaṭattāyeva cettha kukkuccaṁ paṭivinoditaṁ,",
  "atk-abh03a28:11_3": "vippaṭisāro paṭivinīto nāma hoti.",
  "atk-abh03a28:11_4": "Evaṁ santepi panettha purimāṇattiyāyeva niyatabhāvaṁ maññamāno paravādī ‘‘āmantā’’ti paṭijānāti.",
  "atk-abh03a28:11_5": "Atha naṁ sakavādī tassa kammassa paṭisaṁhaṭabhāvaṁ sampaṭicchāpetvā attano laddhiṁ patiṭṭhāpetvā hañcītiādimāha.",
  "atk-abh03a28:12_0": "662.",
  "atk-abh03a28:12_1": "Puna anantarāpayuttoti pariyosānapañhe paṭhamapañhe viya pucchā paravādissa, paṭiññā sakavādissa.",
  "atk-abh03a28:12_2": "Nanu taṁ kammanti anuyogo paravādissa,",
  "atk-abh03a28:12_3": "paṭisaṁhaṭakālato pubbe payuttakālaṁ sandhāya paṭiññā sakavādissa.",
  "atk-abh03a28:12_4": "Payuttapubbatāmattaṁ gahetvā aniyatāṇattivasena hañcīti laddhipatiṭṭhāpanaṁ paravādissa.",
  "atk-abh03a28:12_5": "Ayaṁ pana laddhi ayoniso patiṭṭhitattā appatiṭṭhitāva hotīti.",
  "atk-abh03a28:13_0": "Anantarāpayuttakathāvaṇṇanā.",
  "atk-abh03a28:14_0": "4. Niyatassa niyāmakathāvaṇṇanā",
  "atk-abh03a28:15_0": "663-664.",
  "atk-abh03a28:15_1": "Idāni niyatassa niyāmakathā nāma hoti.",
  "atk-abh03a28:15_2": "Tattha duvidho niyāmo – micchattaniyāmo ca ānantariyakammaṁ, sammattaniyāmo ca ariyamaggo.",
  "atk-abh03a28:15_3": "Ime dve niyāme ṭhapetvā añño niyāmo nāma natthi.",
  "atk-abh03a28:15_4": "Sabbepi hi sesā tebhūmakadhammā aniyatā nāma.",
  "atk-abh03a28:15_5": "Tehi samannāgatopi aniyatoyeva.",
  "atk-abh03a28:15_6": "Buddhehi pana attano ñāṇabalena ‘‘ayaṁ satto anāgate bodhiṁ pāpuṇissatī’’ti byākato bodhisatto puññussadattā niyatoti vuccati.",
  "atk-abh03a28:15_7": "Iti imaṁ vohāramattaṁ gahetvā ‘‘pacchimabhaviko bodhisatto tāya jātiyā bhabbo dhammaṁ abhisametu’’nti adhippāyena ‘‘niyato niyāmaṁ okkamatī’’ti yesaṁ laddhi,",
  "atk-abh03a28:15_8": "seyyathāpi pubbaseliyāparaseliyānaṁ;",
  "atk-abh03a28:15_9": "te sandhāya pucchā sakavādissa, paṭiññā itarassa.",
  "atk-abh03a28:15_10": "Micchattaniyatotiādi aññena niyāmena niyatassa aññaniyāmābhāvadassanatthaṁ vuttaṁ.",
  "atk-abh03a28:15_11": "Pubbe maggaṁ bhāvetvātiādi niyāmappabhedadassanatthaṁ vuttaṁ.",
  "atk-abh03a28:15_12": "Satipaṭṭhānantiādi ekasmimpi niyāme dhammappabhedadassanatthaṁ vuttaṁ.",
  "atk-abh03a28:15_13": "Bhabbo bodhisattoti vacanaṁ kevalaṁ bodhisattassa bhabbataṁ dīpeti, na niyatassa niyāmokkamanaṁ, tasmā asādhakaṁ.",
  "atk-abh03a28:15_14": "So hi pubbe ekenapi niyatadhammena aniyato bodhimūle saccadassanena niyāmaṁ okkantoti.",
  "atk-abh03a28:16_0": "Niyatassa niyāmakathāvaṇṇanā.",
  "atk-abh03a28:17_0": "5. Nivutakathāvaṇṇanā",
  "atk-abh03a28:18_0": "665-667. Idāni nivutakathā nāma hoti.",
  "atk-abh03a28:18_1": "Tattha suddhassa suddhakiccābhāvato nīvaraṇehi nivuto ophuṭo pariyonaddho ca nīvaraṇaṁ jahatīti yesaṁ laddhi, seyyathāpi uttarāpathakānaṁ;",
  "atk-abh03a28:18_2": "te sandhāya nivutotipucchā sakavādissa, paṭiññā itarassa.",
  "atk-abh03a28:18_3": "Ratto rāgantiādi nivutassa nīvaraṇajahane dosadassanatthaṁ vuttaṁ.",
  "atk-abh03a28:18_4": "Parisuddhe pariyodātetiādi vikkhambhanavisuddhiyā visuddhassa samucchedavisuddhidassanatthaṁ vuttaṁ.",
  "atk-abh03a28:18_5": "Tassa evaṁ jānatotiādi jānato passato āsavakkhayaṁ dīpeti,",
  "atk-abh03a28:18_6": "na nivutassa nīvaraṇajahanaṁ, tasmā asādhakanti.",
  "atk-abh03a28:19_0": "Nivutakathāvaṇṇanā.",
  "atk-abh03a28:20_0": "6. Sammukhībhūtakathāvaṇṇanā",
  "atk-abh03a28:21_0": "668-670.",
  "atk-abh03a28:21_1": "Idāni sammukhībhūtakathā nāma hoti.",
  "atk-abh03a28:21_2": "Tattha sammukhībhūtoti saṁyojanānaṁ sammukhībhāvaṁ tehi samaṅgībhāvaṁ upagato.",
  "atk-abh03a28:21_3": "Sesamettha nivutakathāsadisamevāti.",
  "atk-abh03a28:22_0": "Sammukhībhūtakathāvaṇṇanā.",
  "atk-abh03a28:23_0": "7. Samāpanno assādetītikathāvaṇṇanā",
  "atk-abh03a28:24_0": "671-673.",
  "atk-abh03a28:24_1": "Idāni samāpanno assādetītikathā nāma hoti.",
  "atk-abh03a28:24_2": "Tattha ‘‘paṭhamaṁ jhānaṁ upasampajja viharati,",
  "atk-abh03a28:24_3": "so tadassādetī’’tiādivacanaṁ (a. ni.",
  "atk-abh03a28:24_4": "4.123) nissāya ‘‘samāpanno assādeti,",
  "atk-abh03a28:24_5": "sā cassa jhānanikanti jhānārammaṇā hotī’’ti yesaṁ laddhi, seyyathāpi andhakānaṁ,",
  "atk-abh03a28:24_6": "te sandhāya samāpannoti pucchā sakavādissa, paṭiññā itarassa.",
  "atk-abh03a28:24_7": "Taṁ jhānaṁ tassa jhānassa ārammaṇanti pañhesu tasseva tadārammaṇataṁ apassanto suttavirodhabhayena paṭikkhipati,",
  "atk-abh03a28:24_8": "‘‘tadassādetī’’tivacanamattena paṭijānāti.",
  "atk-abh03a28:24_9": "So tadassādetīti suttaṁ jhānalābhino jhānā vuṭṭhāya jhānassādaṁ sādheti,",
  "atk-abh03a28:24_10": "na antosamāpattiyaṁyeva jhānanikantiyā jhānārammaṇataṁ, tasmā asādhakanti.",
  "atk-abh03a28:25_0": "Samāpanno assādetītikathāvaṇṇanā.",
  "atk-abh03a28:26_0": "8. Asātarāgakathāvaṇṇanā",
  "atk-abh03a28:27_0": "674.",
  "atk-abh03a28:27_1": "Idāni asātarāgakathā nāma hoti.",
  "atk-abh03a28:27_2": "Tattha ‘‘yaṁkiñci vedanaṁ vedeti sukhaṁ vā dukkhaṁ vā adukkhamasukhaṁ vā,",
  "atk-abh03a28:27_3": "so taṁ vedanaṁ abhinandati abhivadatī’’ti (ma. ni.",
  "atk-abh03a28:27_4": "1.409) sutte diṭṭhābhinandanavasena vuttaṁ.",
  "atk-abh03a28:27_5": "‘‘Abhinandatī’’tivacanaṁ nissāya ‘‘dukkhavedanāyapi rāgassādavasena abhinandanā hoti.",
  "atk-abh03a28:27_6": "Tasmā atthi asātarāgo’’ti yesaṁ laddhi, seyyathāpi uttarāpathakānaṁ;",
  "atk-abh03a28:27_7": "te sandhāya atthi asātarāgoti pucchā sakavādissa.",
  "atk-abh03a28:27_8": "Tattha asātarāgoti asāte dukkhavedayite ‘‘aho vata me etadeva bhaveyyā’’ti rajjanā.",
  "atk-abh03a28:27_9": "Āmantāti laddhivasena paṭiññā itarassa. Sesamettha uttānatthameva.",
  "atk-abh03a28:28_0": "675.So taṁ vedanaṁ abhinandatīti sutte pana vinivaṭṭetvā dukkhavedanameva ārabbha rāguppatti nāma natthi,",
  "atk-abh03a28:28_1": "samūhaggahaṇena pana vedayitalakkhaṇaṁ dhammaṁ dukkhavedanameva vā attato samanupassanto diṭṭhimaññanāsaṅkhātāya diṭṭhābhinandanāya vedanaṁ abhinandati,",
  "atk-abh03a28:28_2": "dukkhāya vedanāya vipariṇāmaṁ abhinandati,",
  "atk-abh03a28:28_3": "dukkhāya vedanāya abhibhūto tassā paṭipakkhaṁ kāmasukhaṁ patthayantopi dukkhavedanaṁ abhinandati nāma.",
  "atk-abh03a28:28_4": "Evaṁ dukkhavedanāya abhinandanā hotīti adhippāyo.",
  "atk-abh03a28:28_5": "Tasmā asādhakametaṁ asātarāgassāti.",
  "atk-abh03a28:29_0": "Asātarāgakathāvaṇṇanā.",
  "atk-abh03a28:30_0": "9. Dhammataṇhāabyākatātikathāvaṇṇanā",
  "atk-abh03a28:31_0": "676-680.",
  "atk-abh03a28:31_1": "Idāni dhammataṇhā abyākatātikathā nāma hoti.",
  "atk-abh03a28:31_2": "Tattha rūpataṇhā…pe… dhammataṇhāti imāsu chasu taṇhāsu yasmā sabbapacchimā taṇhā dhammataṇhāti vuttā,",
  "atk-abh03a28:31_3": "tasmā sā abyākatāti yesaṁ laddhi, seyyathāpi pubbaseliyānaṁ;",
  "atk-abh03a28:31_4": "te sandhāya pucchā sakavādissa, paṭiññā itarassa.",
  "atk-abh03a28:31_5": "Sesapañhānaṁ pāḷiyā attho niyyāti.",
  "atk-abh03a28:31_6": "Kāmataṇhātiādīhi tīhi koṭṭhāsehi chapi taṇhā saṅkhipitvā dassitā.",
  "atk-abh03a28:31_7": "Rūpādīsu hi chasu ārammaṇesu kāmassādavasena pavattā taṇhā kāmataṇhā.",
  "atk-abh03a28:31_8": "‘‘Bhavissati attā ca loko cā’’ti sassatadiṭṭhisahagatā taṇhā bhavataṇhā.",
  "atk-abh03a28:31_9": "‘‘Na bhavissatī’’ti ucchedadiṭṭhisahagatā taṇhā vibhavataṇhāti.",
  "atk-abh03a28:31_10": "Nanu sā dhammataṇhāti padaṁ taṇhāya dhammārammaṇaṁ ārabbha pavattiṁ dīpeti,",
  "atk-abh03a28:31_11": "na abyākatabhāvaṁ tasmā asādhakanti.",
  "atk-abh03a28:32_0": "Dhammataṇhā abyākatātikathāvaṇṇanā.",
  "atk-abh03a28:33_0": "10. Dhammataṇhānadukkhasamudayotikathāvaṇṇanā",
  "atk-abh03a28:34_0": "681-685.",
  "atk-abh03a28:34_1": "Idāni dhammataṇhā nadukkhasamudayotikathā nāma hoti.",
  "atk-abh03a28:34_2": "Tatrāpi yasmā sā dhammataṇhāti vuttā,",
  "atk-abh03a28:34_3": "tasmā na dukkhasamudayoti yesaṁ laddhi,",
  "atk-abh03a28:34_4": "seyyathāpi pubbaseliyānaṁyeva;",
  "atk-abh03a28:34_5": "te sandhāya pucchā sakavādissa, paṭiññā itarassa.",
  "atk-abh03a28:34_6": "Sesaṁ purimakathāsadisamevāti.",
  "atk-abh03a28:35_0": "Dhammataṇhā nadukkhasamudayotikathāvaṇṇanā.",
  "atk-abh03a28:36_0": "Terasamo vaggo."
}