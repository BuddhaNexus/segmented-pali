{
  "tika-abh08t38:0_0": "14. Cuddasamo paricchedo",
  "tika-abh08t38:1_0": "Rūpāvacarasamādhibhāvanāniddesavaṇṇanā",
  "tika-abh08t38:2_0": "789.",
  "tika-abh08t38:2_1": "Evaṁ paramatthasammutivasena ubhayathāpi sabbadhamme saṅkhepato dassetvā idāni yasmā tesu uggahaṇaparicchedādivasena kataparicayena atthakāmena kulaputtena ekaṁsato bhāvanāya abhiyogo kātabbo,",
  "tika-abh08t38:2_2": "tasmā bhāvanānayaṁ saṅkhepato dassetumārabhanto āha ‘‘bhāvanānaya’’ntiādi.",
  "tika-abh08t38:2_3": "Tattha bhāvanānayanti lokiyalokuttarabhāvanānayaṁ,",
  "tika-abh08t38:2_4": "kusaladhammānaṁ vaḍḍhanakkamanti attho.",
  "tika-abh08t38:2_5": "Diṭṭhadhammikasamparāyikaṁ hitaṁ ānayati upanetīti hitānayo, taṁ hitānayaṁ. Mānayanti mānento.",
  "tika-abh08t38:2_6": "Diṭṭhadhammikasamparāyikatthehi anusāsanato sattānaṁ sukhaṁ ānetīti sukhānayo, taṁ sukhānayaṁ. Paramaṁ byākaromi,",
  "tika-abh08t38:2_7": "paramaṁ bhāvanānayanti vā yojanā.",
  "tika-abh08t38:3_0": "790.",
  "tika-abh08t38:3_1": "Manussānaṁ dhammato uttaraṁ ñāṇadassananti sambandho.",
  "tika-abh08t38:3_2": "Tattha manussānaṁ dhammā nāma manussānaṁ pakatidhammabhūtā dasa kusalakammapathā,",
  "tika-abh08t38:3_3": "tato uttaraṁ ñāṇadassanaṁ nāma mahaggatalokuttaradhammā. Te hi jānanaṭṭhena ñāṇaṁ,",
  "tika-abh08t38:3_4": "paccakkhato viya dassanaṭṭhena ca dassananti adhippetā.",
  "tika-abh08t38:3_5": "‘‘Uttarimanussāna’’nti vā yathāṭhitavaseneva sambandho.",
  "tika-abh08t38:3_6": "Bālamanussādito uttarimanussānaṁ jhāyīnañceva ariyānañcāti attho.",
  "tika-abh08t38:4_0": "791.Saṅkassarasamācāretiādīhi sīlavisuddhiyā payojanadassanaṁ.",
  "tika-abh08t38:4_1": "Tattha saṅkāya saritabbo samācāro assāti saṅkassarasamācāro.",
  "tika-abh08t38:4_2": "Yaṁ kiñci lāmakakammaṁ disvā ‘‘idaṁ asukena kataṁ bhavissatī’’ti evaṁ pavattetabbāya saṅkāya attano vā pare yaṁkiñci mantente disvā ‘‘mama idañcidañca asāruppaṁ jānitvā mantetī’’ti evaṁ pavattasaṅkāya upagantabbasamācāroti attho.",
  "tika-abh08t38:4_3": "Dussīleti etadeva vibhāvetuṁ ‘‘sīlavajjite’’ti vuttaṁ.",
  "tika-abh08t38:4_4": "Dussīleti vā dūsitasīle khaṇḍādibhāvaṁ upagatasīle.",
  "tika-abh08t38:4_5": "Sīlavajjiteti sabbena sabbaṁ sīlavirahite.",
  "tika-abh08t38:4_6": "Natthi jhānanti lokiyajjhānampi tāva natthi.",
  "tika-abh08t38:4_7": "Kuto maggoti lokuttaramaggo kuto,",
  "tika-abh08t38:4_8": "kena kāraṇena lokuttaradhammānaṁ hetuyeva vijjatīti attho.",
  "tika-abh08t38:5_0": "792.",
  "tika-abh08t38:5_1": "Caranti tasmiṁ sīle paripūrakāritāya pavattantīti cārittaṁ.",
  "tika-abh08t38:5_2": "Vāritaṁ tāyanti rakkhanti tena,",
  "tika-abh08t38:5_3": "vāritato vā attānaṁ tāyatīti vārittaṁ.",
  "tika-abh08t38:5_4": "Yaṁ bhagavatā ‘‘idaṁ kātabba’’nti paññattisikkhāpadapūraṇaṁ, idaṁ cārittaṁ nāma.",
  "tika-abh08t38:5_5": "Yaṁ ‘‘na kātabba’’nti paṭikkhittaṁ, tassa akaraṇaṁ vārittaṁ nāma.",
  "tika-abh08t38:5_6": "Acchiddantiādīsu yassa sattasu āpattikkhandhesu majjhe sikkhāpadaṁ bhinnaṁ,",
  "tika-abh08t38:5_7": "tassa sīlaṁ chiddasāṭako viya chiddaṁ nāma hoti, tabbiparītaṁ acchiddaṁ.",
  "tika-abh08t38:5_8": "Yassa ādimhi vā ante vā bhinnaṁ,",
  "tika-abh08t38:5_9": "tassa pariyante chinnasāṭako viya khaṇḍaṁ nāma hoti, tadaññaṁ akkhaṇḍaṁ.",
  "tika-abh08t38:5_10": "Kamassa ādarakaraṇavasena akkhaṇḍanti,",
  "tika-abh08t38:5_11": "kamavilaṅghanavasena ‘‘akkhaṇḍamacchidda’’nti vā pāṭho.",
  "tika-abh08t38:5_12": "Akammāsa-ggahaṇena asabalattampi vuttaṁ,",
  "tika-abh08t38:5_13": "sabalakammāsānaṁ bhedassa appamattakabhāvato. Ettako hi tesaṁ viseso.",
  "tika-abh08t38:5_14": "Yassa paṭipāṭiyā dve tīṇi sikkhāpadāni bhinnāni, tassa piṭṭhiyā,",
  "tika-abh08t38:5_15": "kucchiyā vā uṭṭhitena visabhāgavaṇṇena kāḷarattādīnaṁ aññatarena sabalavaṇṇā gāvī viya sabalaṁ nāma hoti. Yassa antarantarā bhinnāni,",
  "tika-abh08t38:5_16": "tassa antarantarā visabhāgavaṇṇabinducitragāvī viya kammāsaṁ nāma hoti.",
  "tika-abh08t38:5_17": "Yaṁ pana tathāvidhaṁ na hoti,",
  "tika-abh08t38:5_18": "taṁ ‘‘asabalaṁ akammāsa’’nti vuccati.",
  "tika-abh08t38:5_19": "Aninditanti iminā bhujissaviññuppasatthaaparāmaṭṭhasamādhisaṁvattanikabhāve saṅgaṇhāti.",
  "tika-abh08t38:5_20": "Tattha ‘‘imināhaṁ sīlena vā vatena vā brahmacariyena vā devo vā bhavissāmi devaññataro vā’’ti evaṁ taṇhāya aparāmaṭṭhaṁ taṇhādāsabyato mocitattā bhujissaṁ nāma.",
  "tika-abh08t38:5_21": "Adāsañhi loke bhujissoti vadanti.",
  "tika-abh08t38:5_22": "Yathāvuttaguṇapāripūriyā buddhādīhi viññūhi pasaṁsitabbanti viññuppasatthaṁ.",
  "tika-abh08t38:5_23": "Taṇhādiṭṭhīhi aparāmaṭṭhaṁ ṭhitibhāgiyaṁ aparāmaṭṭhaṁ nāma.",
  "tika-abh08t38:5_24": "Jhānādīnaṁ paccayo bhavituṁ samatthaṁ visesabhāgiyaṁ samādhisaṁvattanikaṁ nāma.",
  "tika-abh08t38:6_0": "793-7.Vivekasukhanti kāyacittūpadhivivekasukhaṁ.",
  "tika-abh08t38:6_1": "Kāyavivekasukhampi hi sampannasīlasseva dussīlassa suññāgārādīsu vasatopi bheravārammaṇādiāpāthagamanena dukkhasseva visesato sampajjanato.",
  "tika-abh08t38:6_2": "Alaṅkāro anuttaroti devabrahmarājarājamahāmattādīnaṁ majjhe anaññasādhāraṇasobhāpaṭilābhahetutāya niruttaro alaṅkāraviseso.",
  "tika-abh08t38:6_3": "Ratananti cakkavattīnaṁ cakkaratanāditopi savisesaṁ ratijananato anuttaraṁ ratanaṁ.",
  "tika-abh08t38:6_4": "Cakkaratanādikañhi vaṭṭanissitameva ratiṁ janeti,",
  "tika-abh08t38:6_5": "idaṁ pana vivaṭṭanissitampi janetīti visesato ratijanakaṁ hoti.",
  "tika-abh08t38:6_6": "Icchiticchitassa sampattivisesassa nipphādanato cintāmaṇisamanti cintāmaṇi.",
  "tika-abh08t38:6_7": "Yānanti saṁsārakantārataraṇe yānaṁ.",
  "tika-abh08t38:6_8": "Sītalanti cittasītibhāvakaraṇena sītalaṁ.",
  "tika-abh08t38:6_9": "Kilesamaladhovananti gaṅgāyamunādīhipi dubbisodhanīyassa kilesakālusiyassa dhovanaṁ.",
  "tika-abh08t38:6_10": "Guṇānaṁ mūlabhūtanti sabbesampi lokiyalokuttaraguṇānaṁ mūlabhūtaṁ. ‘‘Sīle patiṭṭhāya (saṁ. ni. 1.23), ko cādi kusalānaṁ dhammānaṁ, sīlañca suvisuddha’’nti (saṁ. ni.",
  "tika-abh08t38:6_11": "5.369) ca ādivacanañhettha nidassanaṁ.",
  "tika-abh08t38:6_12": "Dosānaṁ vītikkamavatthubhūtassa balassa vināsanato dosānaṁ balaghāti.",
  "tika-abh08t38:7_0": "Tasmāti yasmā evaṁvidhānisaṁsasampannaṁ sīlaṁ, tasmā.",
  "tika-abh08t38:7_1": "Duvidhalakkhaṇanti okkhittacakkhuappasaddādivasena kāyakammādīnaṁ avippakiṇṇatāsādhanato samādhānalakkhaṇaṁ,",
  "tika-abh08t38:7_2": "kusaladhammānaṁ mūlabhāvato patiṭṭhānalakkhaṇanti evaṁ duvidhalakkhaṇaṁ,",
  "tika-abh08t38:7_3": "cārittavārittavasena vā duvidhasabhāvanti attho.",
  "tika-abh08t38:7_4": "Atthānaṁ kāmeti tassa hitāsīsanavasenāti atthakāmo. Piyaṁ sīlamassāti piyasīlo.",
  "tika-abh08t38:8_0": "798-9.",
  "tika-abh08t38:8_1": "Kātabbo palibodhassupacchedoti sambandho. Katividho panāyaṁ palibodho,",
  "tika-abh08t38:8_2": "kiṁ sarūpo cāti āha ‘‘palibodhādasā’’tiādi,",
  "tika-abh08t38:8_3": "‘‘āha mahāaṭṭhakathāya’’nti adhippāyo.",
  "tika-abh08t38:8_4": "Tattha āvāsoti ekampi ovarakaṁ ādiṁ katvā yāva sakalopi saṅghārāmo,",
  "tika-abh08t38:8_5": "so tattha paṭibaddhacittassa palibodho, na itarassa.",
  "tika-abh08t38:8_6": "Kulanti ñātikulaṁ vā upaṭṭhākakulaṁ vā,",
  "tika-abh08t38:8_7": "taṁ tehi saṁsaṭṭhaviharatova palibodho. Lābhoti cattāro paccayā,",
  "tika-abh08t38:8_8": "tepi tattha sāpekkhasseva palibodhā.",
  "tika-abh08t38:8_9": "Gaṇoti suttantikagaṇo vā ābhidhammikagaṇo vā.",
  "tika-abh08t38:8_10": "So uddesaparipucchādānena samaṇadhammassa okāsālābhino palibodho. Kammanti navakammaṁ,",
  "tika-abh08t38:8_11": "taṁ karontena vaḍḍhakiādīhi laddhāladdhaṁ jānitabbaṁ,",
  "tika-abh08t38:8_12": "katākate ussukkaṁ āpajjitabbanti sabbathāpi palibodho.",
  "tika-abh08t38:8_13": "Addhānanti maggagamanacittassa dubbinodanīyatāya taṁ samaṇadhammassa palibodho.",
  "tika-abh08t38:8_14": "Ñātīti ettha kula-ggahaṇena ñātikulassapi gahitattā ekekā ñāti idha gahitāti daṭṭhabbā.",
  "tika-abh08t38:8_15": "Ye pana vihāre ācariyupajjhāyādayo, ghare mātādayo, te gilānā palibodhā. Ābādhoti yo koci rogo, so bādhayamāno palibodho.",
  "tika-abh08t38:8_16": "Ganthoti pariyattipariharaṇaṁ,",
  "tika-abh08t38:8_17": "taṁ sajjhāyādīhi niccabyāvaṭasseva palibodho. Iddhīti pothujjanikaiddhi.",
  "tika-abh08t38:8_18": "Sā hi dupparihārā appamattakeneva bhijjati,",
  "tika-abh08t38:8_19": "ayaṁ pana vipassanāya palibodho,",
  "tika-abh08t38:8_20": "na samādhissa samādhiṁ patvā paṭilabhitabbattā. Teti te palibodhā.",
  "tika-abh08t38:9_0": "800-2.Palibodhassupacchedaṁ katvāti ettha paṭhamo tattha nirapekkhacittatāya, dutiyo asaṁsaggena,",
  "tika-abh08t38:9_1": "tatiyo lābhasakkāruppattiṭṭhānaṁ pahāya aññattha gamanena,",
  "tika-abh08t38:9_2": "catuttho yathāraddhaganthasamāpanena , aññassa saṅgāhaṇena vā,",
  "tika-abh08t38:9_3": "pañcamo yathāraddhakammassa niṭṭhāpanena, saṅghādīnaṁ niyyātanena vā,",
  "tika-abh08t38:9_4": "chaṭṭho gantvā kiccatīraṇena,",
  "tika-abh08t38:9_5": "sattamo upaṭṭhahitvā ñātīnaṁ pākatikakaraṇena, aṭṭhamo bhesajjakaraṇena, vīriyādhiṭṭhānena vā,",
  "tika-abh08t38:9_6": "navamadasamā tattha abyāvaṭatāya upacchinditabbā.",
  "tika-abh08t38:9_7": "Upasaṅkamitabboti yattha so vasati,",
  "tika-abh08t38:9_8": "tattha upasaṅkamanavidhiñceva upasaṅkamantena paṭipajjitabbavidhānañca visuddhimagge vuttanayena veditabbaṁ.",
  "tika-abh08t38:9_9": "Ito parañhi ganthavitthārapariharaṇatthaṁ visuddhimagge āgatavitthāraṁ pahāya padatthavaṇṇanamattaṁ karissāma.",
  "tika-abh08t38:9_10": "Kammaṭṭhānassāti ettha yogakammassa pavattiṭṭhānatāya,",
  "tika-abh08t38:9_11": "uparūparibhāvanākammassa kāraṇabhāvato ca kammaṭṭhānaṁ.",
  "tika-abh08t38:9_12": "Taṁ pana sabbatthakapārihāriyavasena duvidhaṁ. Tattha mettā, maraṇassati,",
  "tika-abh08t38:9_13": "asubhasaññā ca sabbattha atthayitabbato icchitabbato sabbatthakakammaṭṭhānaṁ nāma.",
  "tika-abh08t38:9_14": "Cariyānukūlaṁ pana yaṁ kiñci kammaṭṭhānaṁ niccaṁ pariharitabbattā pārihāriyakammaṭṭhānaṁ nāma.",
  "tika-abh08t38:9_15": "Imaṁ duvidhaṁ kammaṭṭhānaṁ yo deti, ayaṁ kammaṭṭhānassa dāyako,",
  "tika-abh08t38:9_16": "sopi īdiso pariyesitabboti dassetuṁ ‘‘piyo garū’’tiādi vuttaṁ.",
  "tika-abh08t38:9_17": "Piyoti sīlasampadādīhi sattānaṁ piyāyitabbo.",
  "tika-abh08t38:9_18": "Garūti tatoyeva garukātabbo pāsāṇacchattaṁ viya garuṁ katvā daṭṭhabbo. Bhāvanīyoti sambhāvanīyo.",
  "tika-abh08t38:9_19": "Vattāti kiñci ālasiyampi disvā codetvā ovādavasena vadanasīlo.",
  "tika-abh08t38:9_20": "Vacanakkhamoti paṭipucchakkhamo,",
  "tika-abh08t38:9_21": "paṭipucchito asaṁhīro hutvā sambhāsanakkhamoti vuttaṁ hoti.",
  "tika-abh08t38:9_22": "Gambhīrañca kathaṁ kattāti tiracchānakathaṁ akathetvā dasakathāvatthupaṭisaṁyuttaṁ gambhīrameva kathaṁ kattā.",
  "tika-abh08t38:9_23": "No caṭṭhāne niyojakoti appavattitabbaṭṭhānabhūte ahite na niyojako.",
  "tika-abh08t38:9_24": "Evamādiguṇopetanti ādi-saddena saddhāsampadādiguṇayogaṁ dasseti. Kālenāti attano, ācariyassa ca sappāyakālena.",
  "tika-abh08t38:10_0": "803.Vattaṁ katvāti ācariyassa navakamahallakabhāvānurūpena khandhake āgataṁ ācariyavattaṁ katvā.",
  "tika-abh08t38:10_1": "Idāni ācariyena paṭipajjitabbavidhiṁ dassetuṁ ‘‘tenāpī’’tiādi vuttaṁ.",
  "tika-abh08t38:10_2": "Tenāpīti kammaṭṭhānadāyakenapi.",
  "tika-abh08t38:10_3": "Caritaṁ ñatvā dātabbanti cetopariyañāṇalābhinā tassa cittācāraṁ,",
  "tika-abh08t38:10_4": "hadayalohitaṁ vā passitvā itarena ‘‘tvaṁ kiṁcaritosi,",
  "tika-abh08t38:10_5": "ke vā pana te dhammā bahulaṁ samudācarantī’’tiādinā paṭipucchitvā tassa caritaṁ jānitvā tadanurūpena dātabbaṁ.",
  "tika-abh08t38:11_0": "804.",
  "tika-abh08t38:11_1": "Iriyāpathāditopi kesañci caritaṁ jānituṁ sakkā, taṁ pana na ekantikaṁ, ‘‘caritaṁ ñatvā’’ti vuttaṁ, katamaṁ pana taṁ,",
  "tika-abh08t38:11_2": "katividhā vāti āha ‘‘caritaṁ panidaṁ rāgadosamohavasenā’’tiādi .",
  "tika-abh08t38:11_3": "Ussannabhāvena santāne caratīti caritaṁ,",
  "tika-abh08t38:11_4": "asati paṭipakkhabhāvanāyaṁ santāne pavattanārahā rāgādayo.",
  "tika-abh08t38:12_0": "805.Vomissakanayāti sampayogavasena,",
  "tika-abh08t38:12_1": "ekasantatipariyāpannatāvasena ca nesaṁ saṁsaggabhedā. Catusaṭṭhi bhavantīti –",
  "tika-abh08t38:13_0": "‘‘Rāgādike tike satta, satta saddhādike tike;",
  "tika-abh08t38:14_0": "Ekadvitikamūlamhi, missato sattasattaka’’nti –",
  "tika-abh08t38:15_0": "Evaṁ vuttehi navahi sattakehi yathārahaṁ vibhajiyamānā tesaṭṭhi diṭṭhiyā saddhiṁ catusaṭṭhi bhavanti.",
  "tika-abh08t38:15_1": "Tathā hi vuttaṁ upanandattherena –",
  "tika-abh08t38:16_0": "‘‘Rāgo doso ca moho ca, rāgena paṭighopi ca;",
  "tika-abh08t38:17_0": "Saddhiṁ rāgena moho ca, mohopi paṭighena ca.",
  "tika-abh08t38:18_0": "‘‘Rāgādittayamekanti, satta rāgādike tike;",
  "tika-abh08t38:19_0": "Saddhā buddhi ca takko ca, saddhiṁ saddhāya buddhi ca.",
  "tika-abh08t38:20_0": "‘‘Saddhāya takkanañceva, buddhiyā takkanampi ca;",
  "tika-abh08t38:21_0": "Saddhādittayamekanti, satta saddhādike tike.",
  "tika-abh08t38:22_0": "‘‘Rāgādikaṁ tikañceka-mekadvitikabhedato;",
  "tika-abh08t38:23_0": "Saddhābuddhivitakkehi, yathāyogaṁ vimissiya.",
  "tika-abh08t38:24_0": "‘‘Ekamūle dvimūle ca, paccekaṁ sattakattayaṁ;",
  "tika-abh08t38:25_0": "Timūle sattakañcekaṁ, ñeyyaṁ taṁ sattasattakaṁ.",
  "tika-abh08t38:26_0": "‘‘Saddhiṁ rāgena saddhā ca, saddhiṁ teneva buddhi ca;",
  "tika-abh08t38:27_0": "Teneva takkanaṁ tena, saddhābuddhi ca tena ca.",
  "tika-abh08t38:28_0": "‘‘Saddhāsaṅkappanaṁ tena, buddhisaṅkappanampi ca;",
  "tika-abh08t38:29_0": "Vimissetvāna teneva, saddhābuddhivitakkanaṁ.",
  "tika-abh08t38:30_0": "‘‘Rāgamūlanaye ceva-mekaṁ sattakamuddise;",
  "tika-abh08t38:31_0": "Saddhiṁ dosena saddhā ca, saddhiṁ teneva buddhi ca.",
  "tika-abh08t38:32_0": "‘‘Teneva takkanaṁ tena, saddhābuddhi ca tena ca;",
  "tika-abh08t38:33_0": "Saddhāsaṅkappanaṁ tena, buddhisaṅkappanampi ca.",
  "tika-abh08t38:34_0": "‘‘Vimissetvāna teneva, saddhābuddhivitakkanaṁ;",
  "tika-abh08t38:35_0": "Dosamūlanaye ceva-mekaṁ sattakamuddise.",
  "tika-abh08t38:36_0": "‘‘Saddhiṁ mohena saddhā ca, saddhiṁ teneva buddhi ca;",
  "tika-abh08t38:37_0": "Teneva takkanaṁ tena, saddhābuddhi ca tena ca.",
  "tika-abh08t38:38_0": "‘‘Saddhāsaṅkappanaṁ tena, buddhisaṅkappanampi ca;",
  "tika-abh08t38:39_0": "Vimissetvāna teneva, saddhābuddhivitakkanaṁ.",
  "tika-abh08t38:40_0": "‘‘Mohamūlanaye ceva-mekaṁ sattakamuddise;",
  "tika-abh08t38:41_0": "Ekamūle naye cevaṁ, ñeyyaṁ taṁ sattakattayaṁ.",
  "tika-abh08t38:42_0": "‘‘Missetvā rāgadosehi, saddhā teheva buddhi ca;",
  "tika-abh08t38:43_0": "Tehi saṅkappanaṁ tehi, saddhābuddhi ca tehi ca.",
  "tika-abh08t38:44_0": "‘‘Saddhāsaṅkappanaṁ tehi, buddhisaṅkappanampi ca;",
  "tika-abh08t38:45_0": "Tehi dvīheva missetvā, saddhābuddhivitakkanaṁ.",
  "tika-abh08t38:46_0": "‘‘Rāgadosanaye ceva-mekaṁ sattakamuddise;",
  "tika-abh08t38:47_0": "Missetvā rāgamohehi, saddhā teheva buddhi ca.",
  "tika-abh08t38:48_0": "‘‘Tehi saṅkappanaṁ tehi, saddhābuddhi ca tehi ca;",
  "tika-abh08t38:49_0": "Saddhāsaṅkappanaṁ tehi, buddhisaṅkappanampi ca.",
  "tika-abh08t38:50_0": "‘‘Tehi dvīheva missetvā, saddhābuddhivitakkanaṁ;",
  "tika-abh08t38:51_0": "Rāgamohanaye ceva-mekaṁ sattakamuddise.",
  "tika-abh08t38:52_0": "‘‘Missetvā dosamohehi, saddhā teheva buddhi ca;",
  "tika-abh08t38:53_0": "Tehi saṅkappanaṁ tehi, saddhābuddhi ca tehi ca.",
  "tika-abh08t38:54_0": "‘‘Saddhāsaṅkappanaṁ tehi, buddhisaṅkappanampi ca;",
  "tika-abh08t38:55_0": "Tehi dvīheva missetvā, saddhābuddhivitakkanaṁ.",
  "tika-abh08t38:56_0": "‘‘Dosamohanaye ceva-mekaṁ sattakamuddise;",
  "tika-abh08t38:57_0": "Dvimūlamhi naye cevaṁ, ñeyyaṁ taṁ sattakattayaṁ.",
  "tika-abh08t38:58_0": "‘‘Rāgappaṭighamohehi, saddhā teheva buddhi ca;",
  "tika-abh08t38:59_0": "Tehi saṅkappanaṁ tehi, saddhābuddhi ca tehi ca.",
  "tika-abh08t38:60_0": "‘‘Saddhāsaṅkappanaṁ tehi, buddhisaṅkappanampi ca;",
  "tika-abh08t38:61_0": "Tehi tīheva missetvā, saddhābuddhivitakkanaṁ.",
  "tika-abh08t38:62_0": "‘‘Timūlamhi naye ceva-mekaṁ sattakamuddise;",
  "tika-abh08t38:63_0": "Evaṁ tesaṭṭhi hotīti, viññeyyaṁ navasattakaṁ;",
  "tika-abh08t38:64_0": "Diṭṭhiyāpi ca hoteva, catusaṭṭhīti kecanā’’ti.",
  "tika-abh08t38:65_0": "806-7.",
  "tika-abh08t38:65_1": "Nanu ca ‘‘caritaṁ ñatvā dātabba’’nti vuttaṁ,",
  "tika-abh08t38:65_2": "kiṁcaritassa pana kiṁ kammaṭṭhānaṁ anukūlanti imaṁ anuyogaṁ sandhāya taṁtaṁcaritānukūlakammaṭṭhānaṁ dassetvā puna tassa gaṇanato appanāvahato jhānappabhedato samatikkamato vaḍḍhanāvaḍḍhanato ārammaṇato bhūmito gahaṇato paccayato bhedaṁ dassetuṁ ‘‘asubhā cā’’tiādi āraddhaṁ.",
  "tika-abh08t38:65_3": "Tattha dasa asubhāti uddhumātakaṁ vinīlakaṁ vipubbakaṁ vicchiddakaṁ vikkhāyitakaṁ vikkhittakaṁ hatavikkhittakaṁ lohitakaṁ puḷavakaṁ aṭṭhikanti ime dasa.",
  "tika-abh08t38:65_4": "Tathā kāyagatāsati cāti ime ekādasa rāgavikkhambhanassa upāyabhāvato rāgacaritassa anukūlā.",
  "tika-abh08t38:65_5": "Asubha-ggahaṇena cettha tadārammaṇasamādhipubbaṅgamaṁ kammaṭṭhānaṁ gahitaṁ.",
  "tika-abh08t38:65_6": "Evaṁ sesesupi yathārahaṁ daṭṭhabbaṁ.",
  "tika-abh08t38:65_7": "Appamāṇasattārammaṇattā appamaññā,",
  "tika-abh08t38:65_8": "mettā karuṇā muditā upekkhāti catunnaṁ brahmavihārānametaṁ adhivacanaṁ.",
  "tika-abh08t38:65_9": "Te pana savaṇṇakasiṇā nīlakasiṇaṁ pītakasiṇaṁ lohitakasiṇaṁ odātakasiṇanti imehi catūhi vaṇṇakasiṇehi sahitā aṭṭha dosavikkhambhanupāyabhāvato,",
  "tika-abh08t38:65_10": "appaṭighātavisayattā ca dosacaritassa anukūlā.",
  "tika-abh08t38:66_0": "808.Taṁ…pe… panekakanti ettha ekakanti idaṁ anussatiapekkhaṁ, anussatīsu ekanti attho,",
  "tika-abh08t38:66_1": "na mohacaritavitakkacaritāpekkhaṁ tesaṁ aññassāpi anukūlassa labbhanato. Taṁ pana mohacaritassa,",
  "tika-abh08t38:66_2": "vitakkacaritassa ca gaṇanabalena cittassa patiṭṭhānato anukūlaṁ.",
  "tika-abh08t38:67_0": "809-11.Purimā…pe… dehinoti ‘‘buddhānussati dhammānussati saṅghānussati sīlānussati cāgānussati devatānussatī’’ti idaṁ pāḷikkamena purimaṁ anussatichakkaṁ saddhācaritassa atisappāyavasena anukūlaṁ.",
  "tika-abh08t38:67_1": "Maraṇūpasamāyuttā satīti maraṇe, upasame ca yuttā sati, maraṇānussati,",
  "tika-abh08t38:67_2": "upasamānussati cāti vuttaṁ hoti.",
  "tika-abh08t38:67_3": "Āhāranissitā saññāti āhāre paṭikkūlasaññā.",
  "tika-abh08t38:67_4": "Dhātuvavatthānanti catudhātuvavatthānaṁ.",
  "tika-abh08t38:67_5": "Buddhippakatijantunoti buddhicaritassa sattassa.",
  "tika-abh08t38:67_6": "Sesāni kasiṇānīti dosacaritassa anukūlesu vuttehi catūhi vaṇṇakasiṇehi avasesāni pathavīāpotejovāyoālokākāsakasiṇāni, evaṁ purimāni cattāri,",
  "tika-abh08t38:67_7": "imāni chāti dasa imasseva ujuvipaccanīkā,",
  "tika-abh08t38:67_8": "imassa asappāyanti gahetabbavisesassa abhāvato rāgādisabbacaritānaṁ anukūlāti vaṇṇitā.",
  "tika-abh08t38:68_0": "812.Ekantavipaccanīkabhāvatoti rāgacaritādīnaṁ asubhādikammaṭṭhānassa ujuvipaccanīkatāya.",
  "tika-abh08t38:68_1": "Atisappāyatoti saddhācaritādīnaṁ buddhānussatiādikammaṭṭhānassa atisappāyato. Evaṁ ujuvipaccanīkavasena,",
  "tika-abh08t38:68_2": "atisappāyavasena ca idaṁ sabbaṁ visuṁ visuṁ tesaṁ anukūlanti vuttaṁ,",
  "tika-abh08t38:68_3": "na pana itarassa ananukūlabhāvato.",
  "tika-abh08t38:68_4": "Na hi rāgādīnaṁ avikkhambhikā,",
  "tika-abh08t38:68_5": "saddhādīnaṁ vā anupakārikā kusalabhāvanā nāma atthi. Tathā hi meghiyasutte –",
  "tika-abh08t38:69_0": "‘‘Cattāro dhammā uttari bhāvetabbā,",
  "tika-abh08t38:69_1": "asubhā bhāvetabbā rāgassa pahānāya,",
  "tika-abh08t38:69_2": "mettā bhāvetabbā byāpādassa pahānāya,",
  "tika-abh08t38:69_3": "ānāpānassati bhāvetabbā vitakkupacchedāya,",
  "tika-abh08t38:69_4": "aniccasaññā bhāvetabbā asmimānasamugghātāyā’’ti (a. ni. 9.3; udā. 31) –",
  "tika-abh08t38:70_0": "Ekasseva cattāro dhammā bhāvetabbāti vuttā.",
  "tika-abh08t38:70_1": "Tathā rāhulovādasuttepi ‘‘mettaṁ, rāhula,",
  "tika-abh08t38:70_2": "bhāvanaṁ bhāvehī’’tiādinā (ma. ni.",
  "tika-abh08t38:70_3": "2.120) satta kammaṭṭhānāni vuttāni,",
  "tika-abh08t38:70_4": "na cāyasmato meghiyassa cattāripi caritāni santi,",
  "tika-abh08t38:70_5": "nāpi rāhulattherassa sabbacaritāni,",
  "tika-abh08t38:70_6": "tasmā vacanamatte abhinivesaṁ akatvā sabbattha adhippāyo pariyesitabboti vuttaṁ hoti.",
  "tika-abh08t38:71_0": "813-4.",
  "tika-abh08t38:71_1": "Kiñcāpi vuttanayena kammaṭṭhānānaṁ gaṇanaparicchedopi sakkā ñātuṁ,",
  "tika-abh08t38:71_2": "saṅkarattā pana sukhena viññātuṁ na sakkāti tesaṁ sāmaññato,",
  "tika-abh08t38:71_3": "visuṁ visuṁ jātito ca gaṇanaparicchedaṁ dassetuṁ ‘‘kammaṭṭhānāni sabbānī’’tiādi vuttaṁ.",
  "tika-abh08t38:71_4": "Cattālīsāti niddiseti pāḷito,",
  "tika-abh08t38:71_5": "aṭṭhakathāto ca samodhānetvā ‘‘samacattālīsā’’ti niddiseyya. Kathaṁ?",
  "tika-abh08t38:71_6": "Kasiṇāni dasa…pe… saññā cāhāratā iti.",
  "tika-abh08t38:71_7": "Asubhānussatī dasāti dasa-saddo paccekaṁ yojetabbo ‘‘dasa asubhā , dasa anussatī’’ti. Dasa asubhā heṭṭhā kathitāva.",
  "tika-abh08t38:71_8": "‘‘Purimānussatichakka’’nti ettha vuttā cha,",
  "tika-abh08t38:71_9": "maraṇānussati kāyagatāsati ānāpānassati upasamānussatīti imā dasa anussatiyo.",
  "tika-abh08t38:71_10": "Catudhātuvavatthānanti pathavādīnaṁ catunnaṁ dhātūnaṁ vavatthānaṁ.",
  "tika-abh08t38:71_11": "Saññā cāhāratāti gāthābandhavasena ga-kārassa lopaṁ katvā āhāragatā saññā ‘‘āhāratā saññā’’ti vuttā. Āhāroyeva vā āhāratā,",
  "tika-abh08t38:71_12": "taggatā ca saññā upacārato ‘‘āhāratā’’ti vuttā, āhāre paṭikkūlasaññāti attho.",
  "tika-abh08t38:72_0": "815-6.",
  "tika-abh08t38:72_1": "Kiṁ imesu sabbesuyeva kammaṭṭhānesu jhānaṁ nibbattatīti? Āma,",
  "tika-abh08t38:72_2": "nibbattati sabbesveva upacārajjhānaṁ,",
  "tika-abh08t38:72_3": "appanājhānaṁ pana kesuci na nibbattati,",
  "tika-abh08t38:72_4": "tasmā kānici upacārameva nibbattenti, kānici appanampi.",
  "tika-abh08t38:72_5": "Kathaṁ panetaṁ daṭṭhabbanti āha ‘‘etesū’’tiādi.",
  "tika-abh08t38:72_6": "Upacārameva āvahantīti upacārāvahā ‘‘apekkho’’tiādīsu viya hettha avadhāraṇaṁ daṭṭhabbaṁ. Tattha ānāpānassatiṁ,",
  "tika-abh08t38:72_7": "kāyagatāsatiñca hitvā sesā buddhānussatiādayo aṭṭha anussatiyo, saññā,",
  "tika-abh08t38:72_8": "vavatthānañcāti ete dasa nānappakārakattā, gambhīrattā,",
  "tika-abh08t38:72_9": "sabhāvadhammattā ca asati bhāvanāvisese upacārāvahā vuttā.",
  "tika-abh08t38:73_0": "817-8.",
  "tika-abh08t38:73_1": "Evaṁ upacārappanāvahato dassetvā idāni jhānappabhedato dassetuṁ ‘‘appanāyāvahesū’’tiādi vuttaṁ.",
  "tika-abh08t38:73_2": "Catukkajjhānikāti catukkanayavasena catubbidharūpāvacarajjhānavanto,",
  "tika-abh08t38:73_3": "tesaṁ ekekasseva ārammaṇabhūtāti attho.",
  "tika-abh08t38:73_4": "Pañcakanayavasena pana ‘‘pañcakajjhānikā’’ti veditabbā.",
  "tika-abh08t38:73_5": "Paṭhamajjhānikāti paṭhamajjhānasseva ārammaṇabhūtā,",
  "tika-abh08t38:73_6": "paṭikkūlabhāvato pana itaresaṁ ārammaṇāni na honti.",
  "tika-abh08t38:73_7": "Paṭikkūlepi hi visaye vitakkabalena paṭhamajjhānaṁ appeti caṇḍasotanadiyaṁ arittabalena nāvā viya.",
  "tika-abh08t38:73_8": "Sesāni pana tadabhāvato na tesu appenti.",
  "tika-abh08t38:74_0": "819.Tikajjhānavahāti catukkanayena tikajjhānavahā,",
  "tika-abh08t38:74_1": "pañcakanayena pana catukkajjhānavahā,",
  "tika-abh08t38:74_2": "mettākaruṇāmuditā hi mettādīnaṁ somanassasahagatānameva ārammaṇattā pañcamajjhānikā na honti.",
  "tika-abh08t38:74_3": "Appanappattā hi mettādayo somanassena vinā nappavattanti.",
  "tika-abh08t38:74_4": "Catutthopi brahmavihāroti sambandho. Brahmānaṁ uttamānaṁ vihāro,",
  "tika-abh08t38:74_5": "brahmabhūto vā vihāroti brahmavihāro,",
  "tika-abh08t38:74_6": "so upekkhābhāvanāvasena catutthajjhāniko.",
  "tika-abh08t38:74_7": "Tatthāpi mettādivasena paṭiladdhajjhānacatukkassevetaṁ appeti, netarassa. Kasmā? Mettādīnaṁ nissandattā.",
  "tika-abh08t38:74_8": "Yathā hi kasiṇānaṁ nissandā āruppā,",
  "tika-abh08t38:74_9": "yathā ca samathavipassanānissandā nirodhasamāpatti, evaṁ mettādinissandā upekkhā.",
  "tika-abh08t38:74_10": "Āruppā catutthajjhānikāti aṅgasamatāvasena āruppāpi catutthajjhānasseva pabhedāti katvā vuttaṁ.",
  "tika-abh08t38:75_0": "820.",
  "tika-abh08t38:75_1": "Evaṁ jhānabhedato dassetvā puna samatikkamato dassetuṁ ‘‘vasenārammaṇaṅgāna’’ntiādi vuttaṁ.",
  "tika-abh08t38:75_2": "Ārammaṇasamatikkamo aṅgasamatikkamoti atikkamitabbānaṁ ārammaṇānaṁ,",
  "tika-abh08t38:75_3": "aṅgānañca vasena samatikkamo duvidho.",
  "tika-abh08t38:75_4": "Kiṁ sabbesveva duvidho labbhati,",
  "tika-abh08t38:75_5": "noti āha ‘‘gocarā…pe… tikkamo’’ti.",
  "tika-abh08t38:75_6": "Catūsu hi āruppesu ārammaṇasamatikkamova hoti ākāsakasiṇavajjitesu navasu ārammaṇesu aññataraṁ samatikkamitvā ākāsānañcāyatanassa,",
  "tika-abh08t38:75_7": "ākāsānañcāyatanādīni ca samatikkamitvā viññāṇañcāyatanādīnaṁ pattabbattā,",
  "tika-abh08t38:75_8": "aṅgātikkamo pana arūpe natthi catunnañcāpi aṅgānaṁ vasena samānattā.",
  "tika-abh08t38:75_9": "Rūpe jhānaṅgatikkamoti rūpāvacarikakammaṭṭhānesu vitakkādīnaṁ jhānaṅgānaṁ atikkamo,",
  "tika-abh08t38:75_10": "idañca labbhamānakavasena vuttaṁ.",
  "tika-abh08t38:75_11": "Paṭhamajjhānikesu duvidhopi samatikkamo natthi,",
  "tika-abh08t38:75_12": "nīvaraṇasamatikkamo idha aṭṭhannampi samāpattīnaṁ sādhāraṇattā na gahito.",
  "tika-abh08t38:76_0": "821.",
  "tika-abh08t38:76_1": "Evaṁ samatikkamavasena dassetvā puna vaḍḍhanāvaḍḍhanavasena dassetuṁ ‘‘daseva kasiṇānī’’tiādimāha.",
  "tika-abh08t38:76_2": "Imesu cattālīsāya kammaṭṭhānesu dasa kasiṇāneva vaḍḍhetabbāni.",
  "tika-abh08t38:76_3": "Na ca…pe… asubhādayoti sesā asubhādayo pana neva vaḍḍhetabbā. Kasmā?",
  "tika-abh08t38:76_4": "Paricchinnākāreneva upaṭṭhānato, ānisaṁsābhāvato ca. Tathā hi dasa asubhāni,",
  "tika-abh08t38:76_5": "kāyagatāsati ca attano ṭhitokāsena paricchinnattā paricchinnākāreneva upaṭṭhahanti.",
  "tika-abh08t38:76_6": "Vaḍḍhitesupi kuṇaparāsi eva upaṭṭhātīti na koci ānisaṁso atthi.",
  "tika-abh08t38:76_7": "Avaḍḍhitesupi hi tesu kāmarāgavikkhambhanā hotiyeva. Yadi evaṁ,",
  "tika-abh08t38:76_8": "asubhajjhānānaṁ appamāṇārammaṇatāvacanaṁ virujjhatīti? Na virujjhati.",
  "tika-abh08t38:76_9": "Ekacco hi uddhumātake vā aṭṭhike vā mahante nimittaṁ gaṇhāti,",
  "tika-abh08t38:76_10": "ekacco appaketi iminā pariyāyena ekaccassa parittārammaṇajjhānaṁ hoti, ekaccassa appamāṇārammaṇaṁ.",
  "tika-abh08t38:76_11": "Yo vā etaṁ ānisaṁsābhāvaṁ apassanto vaḍḍheyya,",
  "tika-abh08t38:76_12": "tassa vasena appamāṇārammaṇatā vuttā.",
  "tika-abh08t38:76_13": "Ānāpānanimittampi nāsikaggamukhanimittādiparicchinnaṁ upaṭṭhāti,",
  "tika-abh08t38:76_14": "vaḍḍhayatopi ca vātarāsiyeva vaḍḍhati.",
  "tika-abh08t38:76_15": "Picupiṇḍādivasena upaṭṭhahantampi hi nimittaṁ vātasaṅghāṭamattameva,",
  "tika-abh08t38:76_16": "tathā brahmavihāranimittampi vaḍḍhentassa sattarāsiyeva vaḍḍheyya, na ca tena koci attho hoti,",
  "tika-abh08t38:76_17": "tasmā tadubhayampi na vaḍḍhetabbaṁ.",
  "tika-abh08t38:76_18": "Yaṁ pana vuttaṁ ‘‘mettāsahagatena cetasā ekaṁ disaṁ pharitvā viharatī’’tiādi (vibha. 663),",
  "tika-abh08t38:76_19": "tampi pariggahavasena vuttaṁ, na nimittavaḍḍhanavasena.",
  "tika-abh08t38:76_20": "Kiñci brahmavihāre paṭibhāganimittameva natthi, kimayaṁ vaḍḍheyya,",
  "tika-abh08t38:76_21": "appamāṇārammaṇatā panettha pariggahitamattavasena veditabbā.",
  "tika-abh08t38:76_22": "Āruppārammaṇesu ākāsaṁ kasiṇugghāṭamattattā kasiṇāpagamavaseneva manasi kātabbaṁ,",
  "tika-abh08t38:76_23": "tato paraṁ vaḍḍhayato na kiñci hoti,",
  "tika-abh08t38:76_24": "viññāṇaṁ sabhāvadhammattā na sakkā vaḍḍhetuṁ,",
  "tika-abh08t38:76_25": "parikammameva hi vaḍḍhetuṁ sakkā,",
  "tika-abh08t38:76_26": "viññāṇāpagamo tassa abhāvamattattā,",
  "tika-abh08t38:76_27": "nevasaññānāsaññāyatanārammaṇampi sabhāvadhammattāyeva na sakkā vaḍḍhetuṁ,",
  "tika-abh08t38:76_28": "tasmā tānipi na vaḍḍhetabbāni.",
  "tika-abh08t38:76_29": "Appamāṇārammaṇatā āruppānaṁ vipulakasiṇugghāṭimākāse pavattiyā veditabbā.",
  "tika-abh08t38:76_30": "Buddhānussatiādayo ca animittattā na vaḍḍhetabbā .",
  "tika-abh08t38:76_31": "Paṭibhāganimittañhi ayaṁ vaḍḍheyya, tañca nesaṁ natthi,",
  "tika-abh08t38:76_32": "tasmā ime asubhādayo tiṁsa kammaṭṭhānāni paricchinnokāsattā, payojanābhāvato,",
  "tika-abh08t38:76_33": "avaḍḍhanato ca na vaḍḍhetabbāni.",
  "tika-abh08t38:77_0": "822-3.",
  "tika-abh08t38:77_1": "Evaṁ vaḍḍhanāvaḍḍhanato dassetvā puna ārammaṇato dassetuṁ ‘‘daseva kasiṇānī’’tiādi āraddhaṁ.",
  "tika-abh08t38:77_2": "Paṭibhāganimittāni honti ārammaṇānīti imāni dvāvīsa paṭibhāganimittabhūtāni ārammaṇāni honti.",
  "tika-abh08t38:77_3": "Sesāti avasesā aṭṭhārasa neva paṭibhāganimittārammaṇā siyuṁ.",
  "tika-abh08t38:78_0": "824-5.",
  "tika-abh08t38:78_1": "Idāni bhūmito dassetuṁ ‘‘asubhānī’’tiādi vuttaṁ.",
  "tika-abh08t38:78_2": "Devesu nappavattanti tattha asubhānaṁ,",
  "tika-abh08t38:78_3": "paṭikkūlassa ca āhārassa abhāvato.",
  "tika-abh08t38:78_4": "Tacapañcakampi hi tattha pavattamānaṁ dibbānubhāvena paṭikkūlākārena nopaṭṭhāti.",
  "tika-abh08t38:78_5": "Assāsapassāsānaṁ brahmaloke abhāvato ‘‘ānāpānassati cā’’tiādi vuttaṁ.",
  "tika-abh08t38:78_6": "Jhānānubhāvanibbattānañhi atthassa abhāvato natthi brahmaloke assāsapassāsā.",
  "tika-abh08t38:79_0": "827.",
  "tika-abh08t38:79_1": "Idāni gahaṇato dassetuṁ ‘‘catuttha’’ntiādi vuttaṁ.",
  "tika-abh08t38:79_2": "Tattha catutthaṁ…pe… diṭṭheneva gahetabbāti vāyokasiṇaṁ vajjetvā sesā nava kasiṇā,",
  "tika-abh08t38:79_3": "dasa asubhānīti imāni ekūnavīsati diṭṭheneva vatthunā karaṇabhūtena gahetabbāni uggahetabbāni.",
  "tika-abh08t38:79_4": "Tathā ca vuttaṁ aṭṭhakathāyaṁ ‘‘diṭṭhena gahetabbāni,",
  "tika-abh08t38:79_5": "pubbabhāge cakkhunā oloketvā nimittaṁ nesaṁ gahetabbanti attho’’ti (visuddhi. 1.47).",
  "tika-abh08t38:80_0": "828-31.Satiyampi ca kāyamhīti kāyagatāsatiyampi.",
  "tika-abh08t38:80_1": "Diṭṭhena tacapañcakanti tacapañcakamattameva diṭṭhena gahetabbaṁ.",
  "tika-abh08t38:80_2": "Sesamettha sutenevāti ettha kāyagatāsatiyaṁ sesaṁ vakkapañcakādi suteneva gahetabbaṁ.",
  "tika-abh08t38:80_3": "Iti kāyagatāsati diṭṭhasutena gahetabbā.",
  "tika-abh08t38:80_4": "Uttaroṭṭhanāsikaggesu phuṭṭhassa assāsapassāsassa gahetabbato vuttaṁ ‘‘ānāpānassati ettha, phuṭṭhena paridīpitā’’ti.",
  "tika-abh08t38:80_5": "Ucchusassādīnaṁ pattesu calamānavaṇṇaggahaṇamukhena,",
  "tika-abh08t38:80_6": "sarīrasamphassavasena ca vātassa gahetabbattā vuttaṁ ‘‘vāyokasiṇamevettha, diṭṭhaphuṭṭhena gayhatī’’ti.",
  "tika-abh08t38:80_7": "Āditova gahetabbā na hontītiādikammikena bhāvanārambhavasena na paṭṭhapetabbāni, heṭṭhime tayo brahmavihāre,",
  "tika-abh08t38:80_8": "kasiṇesu rūpāvacaracatutthajjhānañca anadhigantvā sampādetuṁ asakkuṇeyyattā.",
  "tika-abh08t38:81_0": "832-5.",
  "tika-abh08t38:81_1": "Evaṁ gahaṇavasena dassetvā idāni paccayato dassetuṁ ‘‘kammaṭṭhānesu hetesū’’tiādi vuttaṁ.",
  "tika-abh08t38:81_2": "Tattha etesu kammaṭṭhānesūti ettha yathārahaṁ ārammaṇānaṁ,",
  "tika-abh08t38:81_3": "jhānānañca gahaṇaṁ veditabbaṁ.",
  "tika-abh08t38:81_4": "Ākāsakasiṇassa ugghāṭetuṁ asakkuṇeyyattā vuttaṁ ‘‘ākāsakasiṇaṁ vinā’’ti.",
  "tika-abh08t38:81_5": "Mettādiekekasmiṁ brahmavihāre tīṇi tīṇi jhānāni paṭilabhitvā ṭhitasseva upekkhābrahmavihāravasena pañcamajjhānaṁ uppajjatīti vuttaṁ ‘‘tayo brahmavihārā’’tiādi.",
  "tika-abh08t38:81_6": "Dvinnaṁ nevasaññānāsaññāyatanajavanānaṁ samanantarā nirodhaṁ phusatīti katvā vuttaṁ ‘‘catutthamāruppa’’ntiādi.",
  "tika-abh08t38:81_7": "Vipassanābhavasampattisukhānaṁpaccayāti vipassanāya, bhavasampattiyā,",
  "tika-abh08t38:81_8": "diṭṭhadhammasukhavihārassa ca paccayā hontīti attho.",
  "tika-abh08t38:82_0": "836-9.",
  "tika-abh08t38:82_1": "Evaṁ pasaṅgena āgataṁ kammaṭṭhānavibhāgaṁ dassetvā puna ācariyena paṭipajjitabbavidhiṁ dassetuṁ ‘‘kammaṭṭhānaṁ gahetvā’’tiādi vuttaṁ.",
  "tika-abh08t38:82_2": "Santike vasantassāti ācariyena saddhiṁ ekagehe, ekavihāre vā vasantassa.",
  "tika-abh08t38:82_3": "Kathetabbanti pavattiṁ sutvā sutvā kathetabbaṁ.",
  "tika-abh08t38:82_4": "Āgatassāgatakkhaṇeti sa-kāro padasandhimattakaro, āgatāgatakkhaṇeti attho.",
  "tika-abh08t38:82_5": "Atha vā āgatassa āgatakkhaṇe kathetabbaṁ.",
  "tika-abh08t38:82_6": "Īdisesu hi ṭhānesu āmeḍitasāmatthiyatova labbhati.",
  "tika-abh08t38:82_7": "Na hi ekavārameva āgatassa tasmiṁ khaṇe kathetabbaṁ,",
  "tika-abh08t38:82_8": "tato paraṁ na kathetabbanti yujjati.",
  "tika-abh08t38:83_0": "Nātisaṅkhepavitthāranti atisaṁkhittaṁ,",
  "tika-abh08t38:83_1": "ativitthārañca akatvā tassa sukhena uggaṇhanappamāṇaṁ kathetabbaṁ.",
  "tika-abh08t38:83_2": "Sace pana so pakatiyāva uggahitakammaṭṭhāno hoti,",
  "tika-abh08t38:83_3": "sajjhāyavasena vā manasikāravasena vā kataparicayo, tassa ekaṁ,",
  "tika-abh08t38:83_4": "dve vā nisajjā attano sammukhāva sajjhāyaṁ kāretvā dātabbaṁ.",
  "tika-abh08t38:83_5": "Evaṁ ācariyena paṭipajjitabbavidhiṁ dassetvā puna gahitakammaṭṭhānena tena yoginā uttari kātabbavidhānaṁ dassento āha ‘‘tenapī’’tiādi.",
  "tika-abh08t38:83_6": "Sammaṭṭhānanti yattha pahaṭo samati, taṁ sammaṭṭhānaṁ,",
  "tika-abh08t38:83_7": "idaṁ sammaṭṭhānaṁ viyāti sammaṭṭhānaṁ.",
  "tika-abh08t38:83_8": "Yathā hi sammaṭṭhāne gahite puggalaṁ attano verī abhibhavituṁ na sakkoti,",
  "tika-abh08t38:83_9": "evaṁ kammaṭṭhāne gahite manobhusaṅkhāto kāmarāgo taṁsamaṅgipuggalaṁ abhibhavitvā attano vase kātuṁ na sakkoti .",
  "tika-abh08t38:83_10": "Tena vuttaṁ ‘‘sammaṭṭhānaṁ viyāti sammaṭṭhāna’’nti. Mano abhibhavatīti manobhū, tassa manobhuno. Aṭṭhārasahi…pe… vivajjiteti –",
  "tika-abh08t38:84_0": "‘‘Mahāvāsaṁ navāvāsaṁ, jarāvāsañca panthaniṁ;",
  "tika-abh08t38:85_0": "Soṇḍiṁ paṇṇañca pupphañca, phalaṁ patthitameva ca.",
  "tika-abh08t38:86_0": "‘‘Nagaraṁ dārunā khettaṁ, visabhāgena paṭṭanaṁ;",
  "tika-abh08t38:87_0": "Paccantasīmāsappāyaṁ, yattha mitto na labbhati.",
  "tika-abh08t38:88_0": "‘‘Aṭṭhārasetāni ṭhānāni, iti viññāya paṇḍito;",
  "tika-abh08t38:89_0": "Ārakā parivajjeyya,",
  "tika-abh08t38:89_1": "maggaṁ sappaṭibhayaṁ yathā’’ti. (visuddhi. 1.52) –",
  "tika-abh08t38:90_0": "Evaṁ vuttehi aṭṭhārasahi vihāradosehi sabbakālaviyutte.",
  "tika-abh08t38:90_1": "Anurūpeti imesu aṭṭhārasasu dosesu aññatarenapi samannāgato ananurūpo nāma,",
  "tika-abh08t38:90_2": "tadabhāvena attano yogakammassa anukūle.",
  "tika-abh08t38:90_3": "Mahāvihārādayo hi yogakammassa anukūlā na honti,",
  "tika-abh08t38:90_4": "tasmā mahāvihāre tāva vattakaraṇādinā palibodho hoti. Yattha pana sabbaṁ katameva,",
  "tika-abh08t38:90_5": "avasesāpi saṅghaṭṭanā natthi,",
  "tika-abh08t38:90_6": "evarūpo mahāvihāropi anurūpova.",
  "tika-abh08t38:90_7": "Navavihāre bahuṁ navakammaṁ kātabbaṁ hoti,",
  "tika-abh08t38:90_8": "tasmā so asati aññasmiṁ anukūle kāraṇe ananurūpo hoti.",
  "tika-abh08t38:90_9": "Tathā jiṇṇavihāropi bahupaṭijaggitabbatāya kammaṭṭhānantarāyiko.",
  "tika-abh08t38:90_10": "Panthanissitako āgantukehi rattindivaṁ samokiṇṇatāya.",
  "tika-abh08t38:90_11": "Yattha soṇḍī nāma pāsāṇapokkharaṇī hoti, so soṇḍivihāro.",
  "tika-abh08t38:90_12": "Tattha bahū pānīyatthāya samosaranti,",
  "tika-abh08t38:90_13": "tathā paṇṇapupphaphalavati vihāre taṁtadatthāya.",
  "tika-abh08t38:90_14": "Patthanīye lokasammate vihāre viharantaṁ ‘‘arahā’’ti sambhāventā bahū āgacchanti.",
  "tika-abh08t38:90_15": "Nagarasannissitepi vihāre visabhāgārammaṇāpāthagamanādīni honti.",
  "tika-abh08t38:90_16": "Dārusannissite kaṭṭhahārikādīhi aphāsu hoti.",
  "tika-abh08t38:90_17": "Khettasannissite vihāramajjheyeva khalamaṇḍalakaraṇādinā aphāsu hoti.",
  "tika-abh08t38:90_18": "Visabhāgapuggalādhivutthepi kalahanivāraṇādīsu te upavadanti.",
  "tika-abh08t38:90_19": "Paṭṭanasannissite abhiṇhaṁ nāvāsatthehi āgatamanussehi aphāsu hoti.",
  "tika-abh08t38:90_20": "Paccantanissite manussā buddhādīsu appasannā honti.",
  "tika-abh08t38:90_21": "Rajjasīmasannissite dvinnaṁ rājūnaṁ kalahe sati dvinnaṁ vijitesu piṇḍāya vicarantaṁ bhikkhuṁ ‘‘ayaṁ carapuriso’’ti gahetvā bandhanādikaṁ pāpeyyuṁ,",
  "tika-abh08t38:90_22": "asappāye amanussādiupaddavā honti.",
  "tika-abh08t38:90_23": "Kalyāṇamittānadhivutthe uppannakaṅkhāya vinodake asati mahādosoyevāti etepi vihārā ananurūpā,",
  "tika-abh08t38:90_24": "tasmā tādise vihāre parivajjetvā vuttadosavirahite anurūpe vihāre vihātabbaṁ.",
  "tika-abh08t38:91_0": "Tassa pana vihārassa anurūpabhāvo evaṁ veditabboti dassetuṁ ‘‘gāmato’’tiādi vuttaṁ. Gāmatoti gocaragāmato.",
  "tika-abh08t38:91_1": "Nātidūreti gocaragāmassa aḍḍhagāvutato orabhāgatāya na atidūre.",
  "tika-abh08t38:91_2": "Naccāsanneti pacchimena pamāṇena gocaragāmato pañcadhanusatikatāya na atisanne.",
  "tika-abh08t38:91_3": "Iminā gamanāgamanasampannataṁ dasseti.",
  "tika-abh08t38:91_4": "Gocaragāmassa pana uttaradisāya vā dakkhiṇadisāya vā nātidūraṁ naccāsannaṁ senāsanaṁ visesena gamanāgamanasampannaṁ hoti,",
  "tika-abh08t38:91_5": "nātidūranaccāsannatā cettha nidassanamattaṁ.",
  "tika-abh08t38:91_6": "Pañcaṅgasaṁyuteti pana vuttattā nātidūranaccāsannatāya saha divā appakiṇṇatādīni cattāri samodhānetvā pañcaṅgasaṁyuttatā veditabbā. Vuttañhetaṁ bhagavatā –",
  "tika-abh08t38:92_0": "‘‘Kathañca, bhikkhave,",
  "tika-abh08t38:92_1": "senāsanaṁ pañcaṅgasamannāgataṁ hoti? Idha, bhikkhave,",
  "tika-abh08t38:92_2": "senāsanaṁ nātidūraṁ hoti naccāsannaṁ gamanāgamanasampannaṁ divā appakiṇṇaṁ rattiṁ appasaddaṁ appanigghosaṁ appaḍaṁsamakasavātātapasarīsapasamphassaṁ,",
  "tika-abh08t38:92_3": "tasmiṁ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā,",
  "tika-abh08t38:92_4": "tasmiṁ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā,",
  "tika-abh08t38:92_5": "te kālena kālaṁ upasaṅkamitvā paripucchati pañhaṁ ‘idaṁ, bhante, kathaṁ; imassa ko atthoti.",
  "tika-abh08t38:92_6": "Tassa te āyasmanto avivaṭañceva vivaranti,",
  "tika-abh08t38:92_7": "anuttānīkatañca uttāniṁ karonti,",
  "tika-abh08t38:92_8": "anekavihitesu ca kaṅkhāṭṭhāniyesu dhammesu kaṅkhaṁ paṭivinodenti. Evaṁ kho, bhikkhave,",
  "tika-abh08t38:92_9": "senāsanaṁ pañcaṅgasamannāgataṁ hotī’’ti (a. ni. 10.11).",
  "tika-abh08t38:93_0": "Ettha ca nātidūranaccāsannabhāvena gamanāgamanasampannatā paṭhamaṁ aṅgaṁ,",
  "tika-abh08t38:93_1": "divā mahājanasaṁkiṇṇatābhāvena,",
  "tika-abh08t38:93_2": "rattiyaṁ janālāpasaddābhāvena,",
  "tika-abh08t38:93_3": "sabbadāpi janasannipātanigghosābhāvena appakiṇṇaappasaddaappanigghosabhāvo dutiyaṁ,",
  "tika-abh08t38:93_4": "ḍaṁsamakasādiparissayābhāvo tatiyaṁ,",
  "tika-abh08t38:93_5": "appakasirena cīvarapiṇḍapātādipaccayalābho catutthaṁ,",
  "tika-abh08t38:93_6": "bahussutatādiguṇasamannāgatānaṁ therānaṁ vasanabhāvo pañcamanti imehi pañcahi aṅgehi saṁyutte samannāgate vihārasmiṁ vihātabbaṁ.",
  "tika-abh08t38:94_0": "840-1.",
  "tika-abh08t38:94_1": "Paṭhamaṁ vuttaāvāsādimahāpalibodhe upādāya khuddakapalibodho,",
  "tika-abh08t38:94_2": "idāni taṁ palibodhaṁ sarūpato dassetvā tassa upacchindanākāraṁ āvi kātuṁ ‘‘dīghā kesā’’tiādi vuttaṁ.",
  "tika-abh08t38:94_3": "So patto suṭṭhu pacitabboti yojanā.",
  "tika-abh08t38:95_0": "842-5.Pavivitteti janavivitte okāse.",
  "tika-abh08t38:95_1": "Vajjetvā…pe… lohitanti ime cattāro kasiṇadosā,",
  "tika-abh08t38:95_2": "tasmā evarūpā mattikā vajjetvā.",
  "tika-abh08t38:95_3": "Saṇhāyāti apanītatiṇamūlasakkharavālukāya sumadditāya sukhumāya. Aruṇavaṇṇāyāti aruṇanibhāya, aruṇavaṇṇappabhāyāti attho.",
  "tika-abh08t38:95_4": "Bahiddhā vāpi tādiseti bahiddhāpi vihārapaccante paṭicchannaṭṭhāne.",
  "tika-abh08t38:95_5": "Saṁhārimanti saṁharitabbaṁ gahetvā caraṇayogyaṁ. Tatraṭṭhakanti yattha kataṁ, tattheva tiṭṭhanakaṁ.",
  "tika-abh08t38:96_0": "847-50.Pamāṇatoti vakkhamānappamāṇato.",
  "tika-abh08t38:96_1": "Vaṭṭaṁ ākoṭetvāti parimaṇḍalaṁ katvā ākoṭetvā.",
  "tika-abh08t38:96_2": "Tanti taṁ cammaṁ vā kaṭasāraṁ vā dussapaṭṭaṁ vā. Kaṇṇikanti kaṇṇikāsadisaṁ,",
  "tika-abh08t38:96_3": "parimaṇḍalato padumakaṇṇikākāranti vuttaṁ hoti. Tenāha ‘‘sama’’nti. ‘‘Kaṇṇikāsama’’nti vā pāṭho.",
  "tika-abh08t38:96_4": "Vidatthicaturaṅgulanti caturaṅgulādhikavidatthippamāṇaṁ.",
  "tika-abh08t38:96_5": "Etadeva hi pamāṇaṁ sandhāya aṭṭhakathāyaṁ ‘‘suppamatte vā sarāvamatte vā’’ti (visuddhi. 1.55) vuttaṁ. Vivaṭṭanti nibbānaṁ.",
  "tika-abh08t38:96_6": "Kasiṇaparikammaṁ karontopi hi ettakeyeva aṭṭhatvā nibbānatthāyeva vāyamati.",
  "tika-abh08t38:96_7": "Bherītalasamaṁ katvāti pāṇikāya ghaṁsetvā ninnatunnataṭṭhānābhāvena bherītalaṁ viya samaṁ katvā.",
  "tika-abh08t38:96_8": "Sammajjitvāna taṁ ṭhānanti yasmiṁ ṭhāne nisīditvā taṁ kasiṇaṁ oloketi,",
  "tika-abh08t38:96_9": "taṁ ṭhānaṁ sace uklāpaṁ hoti, sammajjitvā.",
  "tika-abh08t38:96_10": "Nhatvāti sarīradarathavinodanatthaṁ nhatvā.",
  "tika-abh08t38:97_0": "851-2.Tamhā kasiṇamaṇḍalā hatthapāsappamāṇasmiṁ padeseti tamhā kasiṇamaṇḍalassa,",
  "tika-abh08t38:97_1": "ṭhapitaṭṭhānamhā aḍḍhateyyahatthantare padese, kasiṇamaṇḍalassa,",
  "tika-abh08t38:97_2": "pīṭhassa ca majjhaṁ hatthapāsappamāṇaṁ katvā paññatteti vuttaṁ hoti.",
  "tika-abh08t38:97_3": "Vidatthicaturaṅgule ucceti vidatthicaturaṅgulaṁ hutvā ucce,",
  "tika-abh08t38:97_4": "vidatthicaturaṅgulapādaketi vuttaṁ hoti.",
  "tika-abh08t38:97_5": "Dūre nisinnassa hi kasiṇaṁ na upaṭṭhāti,",
  "tika-abh08t38:97_6": "āsannatare nisinnassa hatthapāṇikāpadādayo kasiṇadosā paññāyanti.",
  "tika-abh08t38:97_7": "Uccatare nisinnena ca gīvaṁ paṇāmetvā oloketabbaṁ hoti, nīcatare jaṇṇukāni rujjanti,",
  "tika-abh08t38:97_8": "tasmā hatthapāsappamāṇe padese vidatthicaturaṅgulapādake pīṭhe nisīditabbaṁ.",
  "tika-abh08t38:97_9": "Yasmā catūsu iriyāpathesu sayanaṁ kosajjapakkhiyaṁ,",
  "tika-abh08t38:97_10": "ṭhānacaṅkamanāni uddhaccapakkhiyāni,",
  "tika-abh08t38:97_11": "nisajjā pana alīnuddhaccapakkhiyā, santo iriyāpatho,",
  "tika-abh08t38:97_12": "tasmā vuttaṁ ‘‘nisīditvā’’ti,",
  "tika-abh08t38:97_13": "samantato ūrubaddhāsanaṁ pallaṅkaṁ ābhujitvāti attho.",
  "tika-abh08t38:97_14": "Yenākārena nisīdantassa nisajjā sukhā hoti,",
  "tika-abh08t38:97_15": "taṁ dassetuṁ vuttaṁ ‘‘ujuṁ kāyaṁ paṇidhāyā’’ti.",
  "tika-abh08t38:97_16": "Uparimaṁ sarīraṁ ujukaṁ ṭhapetvā aṭṭhārasapiṭṭhikaṇṭake koṭiyā koṭiṁ paṭipādetvāti attho.",
  "tika-abh08t38:97_17": "Evañhi nisinnassa cammamaṁsanahārūni na oṇamanti,",
  "tika-abh08t38:97_18": "athassa yā tesaṁ oṇamanapaccayā khaṇe khaṇe vedanā uppajjeyyuṁ, tā na uppajjanti.",
  "tika-abh08t38:97_19": "Tāsu anuppannāsu cittaṁ ekaggaṁ hoti, kammaṭṭhānaṁ na paripatati.",
  "tika-abh08t38:97_20": "Tato ca pubbenāparaṁ visesappattiyā vuddhiṁ phātiṁ upagacchati.",
  "tika-abh08t38:97_21": "Idāni ārammaṇapariggahupāyaṁ dassento āha ‘‘katvā parimukhaṁ sati’’nti,",
  "tika-abh08t38:97_22": "kammaṭṭhānābhimukhaṁ satiṁ ṭhapetvāti attho.",
  "tika-abh08t38:97_23": "Abhi-saddena hi samānattho idha pari-saddo,",
  "tika-abh08t38:97_24": "atha vā samīpatthena pari-saddena mukhassa samīpe satiṁ katvāti attho.",
  "tika-abh08t38:97_25": "Yathāha – ‘‘ayaṁ sati upaṭṭhitā hoti supaṭṭhitā nāsikagge vā mukhanimitte vā.",
  "tika-abh08t38:97_26": "Tena vuccati parimukhaṁ satiṁ upaṭṭhapetvā’’ti (vibha. 537).",
  "tika-abh08t38:97_27": "Atha vā ‘‘parīti pariggahaṭṭho, mukhanti niyyānaṭṭho, satīti upaṭṭhānaṭṭho.",
  "tika-abh08t38:97_28": "Tena vuccati ‘parimukhaṁ sati’’nti (paṭi. ma.",
  "tika-abh08t38:97_29": "1.164) vacanato ‘‘pariṇāyikā’’tiādīsu viya pari-saddo pariggahaṭṭho,",
  "tika-abh08t38:97_30": "‘‘suññatavimokkhamukha’’ntiādīsu viya mukha-saddo niyyānaṭṭhoti katvā pariggahitaniyyānasatiṁ katvā sabbathā gahitāsammosaṁ pariccattasammosaṁ satinepakkaṁ upaṭṭhapetvāti vuttaṁ hoti.",
  "tika-abh08t38:98_0": "853-5.Kāmesvādīnavaṁ disvāti ‘‘kāmā nāmete aṭṭhikaṅkhalikūpamā nirassādaṭṭhenā’’tiādinā vatthukāmakilesakāmesu ādīnavaṁ paccavekkhitvā.",
  "tika-abh08t38:98_1": "Nekkhammaṁ daṭṭhu khematoti nekkhammaṁ khemato disvā kāmanissaraṇaṁ sabbadukkhasamatikkamassa upāyabhūtaṁ nekkhammanti evaṁ nekkhammasaṅkhātaṁ saupacārajjhānaṁ, nibbānaṁ, vipassanaṁ,",
  "tika-abh08t38:98_2": "sabbepi vā kusaladhamme khemato nibbhayato disvā,",
  "tika-abh08t38:98_3": "tattha jātābhilāso hutvāti vuttaṁ hoti.",
  "tika-abh08t38:98_4": "Paramaṁ…pe… ratanattayeti buddhādiratanattaye ratanattayaguṇānussaraṇena balavapītipāmojjaṁ janayitvā.",
  "tika-abh08t38:98_5": "Bhāgī…pe… muttamanti ‘‘ahaṁ imāya sabbabuddhapaccekabuddhaariyasāvakehi paṭipannāya nekkhammapaṭipattiyā cittavivekādippavivekajassa sukhassa addhā ekantena bhāgī assaṁ,",
  "tika-abh08t38:98_6": "lābhī bhaveyya’’nti evaṁ paṭipattiyaṁ ānisaṁsadassanena tabbisayaṁ uttamaṁ mahantaṁ ussāhaṁ katvā.",
  "tika-abh08t38:98_7": "Ākārena samenevāti atiummīlitaatimandālocanāni vajjetvā nātiummīlitanātimandālocanasaṅkhātena samena ālocanākārena.",
  "tika-abh08t38:98_8": "Atiummīlayato hi atisukhumaṁ,",
  "tika-abh08t38:98_9": "avibhūtañca rūpagataṁ upanijjhāyato viya cakkhu kilamati,",
  "tika-abh08t38:98_10": "attano sabhāvavibhāvanato ca maṇḍalaṁ ativibhūtaṁ hoti, tathā vaṇṇato, lakkhaṇato vā upatiṭṭheyya, tenassa nimittaṁ nuppajjati.",
  "tika-abh08t38:98_11": "Atimandaṁ ummīlayato ca gajanimīlakena pekkhantassa viya rūpagataṁ maṇḍalaṁ avibhūtaṁ hoti.",
  "tika-abh08t38:98_12": "Dassane mandabyāpāratāya kosajjapātato cittañca līnaṁ hoti, evampi nimittaṁ nuppajjati,",
  "tika-abh08t38:98_13": "tasmā yathā nāma ādāsatale mukhanimittaṁ gaṇhanto na tattha atigāḷhaṁ ummīlati, na atimandaṁ,",
  "tika-abh08t38:98_14": "atha kho samena ākārena gaṇhāti,",
  "tika-abh08t38:98_15": "evameva nātiummīlanādinā samena ākārena gaṇhantena bhāvetabbanti.",
  "tika-abh08t38:98_16": "Nimittaṁ gaṇhatāti pathavīkasiṇe cakkhunā gahitaṁ nimittaṁ manasā gaṇhantena.",
  "tika-abh08t38:99_0": "856-7.",
  "tika-abh08t38:99_1": "Idāni nimittaggahaṇopāyaṁ dassetuṁ ‘‘na vaṇṇo pekkhitabbo’’tiādi vuttaṁ.",
  "tika-abh08t38:99_2": "Na vaṇṇo pekkhitabbo soti yo tattha pathavīkasiṇe aruṇavaṇṇo,",
  "tika-abh08t38:99_3": "so na cintetabbo vaṇṇavasena manasikaroto vaṇṇakasiṇabhāvūpagamanato.",
  "tika-abh08t38:99_4": "Cakkhuviññāṇena pana gahitaggahaṇaṁ na sakkā vāretuṁ,",
  "tika-abh08t38:99_5": "tenevettha ‘‘na oloketabbo’’ti avatvā ‘‘manasānupekkhitā hotī’’tiādīsu viya manasā cintanavasena pekkhanaggahaṇaṁ kataṁ.",
  "tika-abh08t38:99_6": "Daṭṭhabbaṁ na ca lakkhaṇanti yaṁ tattha pathavīdhātuyā thaddhalakkhaṇaṁ na manasikātabbaṁ tassa manasikāre dhātukammaṭṭhānassa gahitattā.",
  "tika-abh08t38:99_7": "Vaṇṇaṁ pana amuñcitvāti disvā gahetabbattā pana vaṇṇaṁ amuñcitvā.",
  "tika-abh08t38:99_8": "Ussadassa vasena hi cittaṁ paṇṇattidhammasminti pathavīdhātuyā sattito adhikabhāvena sasambhārapathaviyā ‘‘pathavī’’ti vohāro,",
  "tika-abh08t38:99_9": "tasmiṁ sasambhārapathaviṁ upādāya paññatte paṇṇattidhamme ādāsatalagatamukhanimitte viya cittaṁ ṭhapetvā.",
  "tika-abh08t38:99_10": "Ekaggamānasoti puna nānārammaṇe cittaṁ avisāretvā ekaggamānaso hutvā.",
  "tika-abh08t38:99_11": "Pathavī pathaviccevaṁ vatvāti ettha paṭhamasamannāhāre kassaci vacībhedopi siyāti vuttanti ācariyadhammapālatthero āha.",
  "tika-abh08t38:100_0": "858.",
  "tika-abh08t38:100_1": "Yadi vohāramatte cittaṁ ṭhapetabbaṁ,",
  "tika-abh08t38:100_2": "nāmantaravasena pathavī manasikātabbā bhaveyyāti hotu,",
  "tika-abh08t38:100_3": "ko dosoti dassento āha ‘‘pathavī medanī’’tiādi.",
  "tika-abh08t38:100_4": "Atha vā kiṁ pathavīnāmeyeva vutte bhāvanā hoti,",
  "tika-abh08t38:100_5": "udāhu aññasmimpīti āha ‘‘pathavī medanī’’tiādi.",
  "tika-abh08t38:100_6": "Ekaṁ vattumpi vaṭṭatīti etesu yaṁ icchati,",
  "tika-abh08t38:100_7": "taṁ attano paguṇatāya vā pacuratāya vā āgacchantaṁ ekaṁ vattuṁ vaṭṭati. Kiñcāpi evaṁ vaṭṭati,",
  "tika-abh08t38:100_8": "apica ‘‘pathavī’’ti etadeva nāmaṁ pākaṭaṁ,",
  "tika-abh08t38:100_9": "tasmā pākaṭavaseneva ‘‘pathavī pathavī’’ti bhāvetabbanti ācariyā.",
  "tika-abh08t38:101_0": "859-60.Ummīlitvā…pe… tāva soti yāva vakkhamānākārena uggahanimittaṁ nuppajjati,",
  "tika-abh08t38:101_1": "tāva kiñci kālaṁ cakkhuṁ ummīlitvā nimittaggahaṇavasena pathavīmaṇḍalaṁ oloketvā puna kiñci kālaṁ cakkhūni nimīlitvāti evaṁ vārasatampi vārasahassampi tato bhiyyopi ummīlitvā so yogī āvajjeyya, yenākārena oloketvā gahitaṁ,",
  "tika-abh08t38:101_2": "tenākārena taṁ samannāhareyyāti attho.",
  "tika-abh08t38:102_0": "861-3.Āpāthaṁ tu yāti ceti yadi manodvārikajavanānaṁ gocarabhāvaṁ upagacchati,",
  "tika-abh08t38:102_1": "taṁ uggahanimittaṁ tadā uppannanti pavuccatīti yojanā.",
  "tika-abh08t38:102_2": "Yadi uggahanimittepi pathavīmaṇḍalaṁ oloketvā bhāveti,",
  "tika-abh08t38:102_3": "paṭibhāganimittuppatti na siyā.",
  "tika-abh08t38:102_4": "Samīpaṭṭhena ca na sakkā anoloketunti vuttaṁ ‘‘nisīditabbaṁ no ceva’’ntiādi. Yathāsukhaṁ nisinnena,",
  "tika-abh08t38:102_5": "yathāsukhaṁ vā bhāvetabbanti sambandho.",
  "tika-abh08t38:103_0": "864-5.Papañca…pe… dhovaneti passāvādinā kenaci karaṇīyena nisinnaṭṭhānato aññattha gantvā puna āgamma nisīdantena pādā dhovitabbā honti.",
  "tika-abh08t38:103_1": "Adhotapādena hi senāsanaṁ akkamato āpatti hoti,",
  "tika-abh08t38:103_2": "khaṇe khaṇe pādadhovane ca papañco hoti,",
  "tika-abh08t38:103_3": "tasmā tassa parihāratthaṁ dve upāhanāyeva icchitabbā.",
  "tika-abh08t38:103_4": "Tāva bahutalikā saddampi janeyyuṁ, saddo ca jhānakaṇṭako, tasmā vuttaṁ ‘‘ekatalikā’’ti.",
  "tika-abh08t38:103_5": "Tathā ‘‘parissayavinodanatthaṁ kattaradaṇḍo ca icchitabbo’’ti (visuddhi. 1.57) aṭṭhakathāyaṁ vuttaṁ.",
  "tika-abh08t38:103_6": "Asappāyena kenacīti vakkhamānena āvāsādiasappāyesu kenacideva asappāyena .",
  "tika-abh08t38:103_7": "Taṁ ṭhānanti kasiṇamaṇḍalassa ṭhitaṭṭhānaṁ.",
  "tika-abh08t38:103_8": "Ādāya taṁ punāti yathājātaṁ uggahanimittaṁ puna gahetvā, puna uppādetvāti vuttaṁ hoti.",
  "tika-abh08t38:104_0": "866-7.Pīṭhe sukhanisinnenāti puna vasanaṭṭhānaṁ āgantvā vuttaniyāmena pīṭhe sukhanisinnena.",
  "tika-abh08t38:104_1": "Bhāvetabbanti taṁ nimittaṁ manasikāravasena vaḍḍhetabbaṁ.",
  "tika-abh08t38:104_2": "Samannāharitabbanti sammā āvajjitabbaṁ, sammā vā anu āharitabbaṁ.",
  "tika-abh08t38:104_3": "Takkāhatanti ‘‘takkanato takko’’ti evaṁ laddhanāmena bhāvanācittasampayuttena sammāsaṅkappena āhananapariyāhananakiccena aparāparaṁ pavattanena kammaṭṭhānaṁ āhataṁ, pariyāhatañca kātabbaṁ,",
  "tika-abh08t38:104_4": "balappattavitakko manasikāro bahulaṁ pavattetabboti attho.",
  "tika-abh08t38:105_0": "868-70.Taṁ icchatīti taṁ nimittaṁ manasikātuṁ icchati.",
  "tika-abh08t38:105_1": "Evaṁ karontassāti evaṁ kammaṭṭhānaṁ takkāhataṁ karontassa.",
  "tika-abh08t38:105_2": "Yathā bhāvanā pubbenāparaṁ visesaṁ āvahati, evaṁ anuyuñjantassa,",
  "tika-abh08t38:105_3": "evaṁ karoto pana yadā saddhādīni indriyāni suvisadāni tikkhāni pavattanti ,",
  "tika-abh08t38:105_4": "tadā assaddhiyādīnaṁ dūrībhāvena sātisayaṁ thāmappattehi sattahi balehi laddhupatthambhāni vitakkādīni kāmāvacarāneva jhānaṅgāni bahūni hutvā pātubhavanti.",
  "tika-abh08t38:105_5": "Tato ca tesaṁ ujuvipaccanīkabhūtā kāmacchandādayo saddhiṁ tadekaṭṭhehi pāpadhammehi dūrībhavanti.",
  "tika-abh08t38:105_6": "Tena vuttaṁ ‘‘vikkhambhanti…pe… pañca nīvaraṇānipī’’ti.",
  "tika-abh08t38:105_7": "Samādhiyati…pe… yoginoti tassa yogino paṭibhāganimittaṁ ārabbha uppannaupacārasamādhinā upacārajjhānena cittampi samādhiyati,",
  "tika-abh08t38:105_8": "paṭibhāganimittampi uppajjati upacārajjhānassa tena vinā abhāvato.",
  "tika-abh08t38:106_0": "871-4.Imassāti paṭibhāganimittassa. Purimassāti uggahanimittassa. Thavikāti ādāsathavikato.",
  "tika-abh08t38:106_1": "Balākāviyatoyadeti meghasamīpe balākā viya.",
  "tika-abh08t38:106_2": "Sā hi meghassa nīlattā sayaṁ atiparisuddhā upaṭṭhāti,",
  "tika-abh08t38:106_3": "tadā taṁ upaṭṭhātīti sambandho.",
  "tika-abh08t38:106_4": "Evaṁ ādāsamaṇḍalūpamādīhi uggahanimittato paṭibhāganimittassa suvisuddhataṁ, saṇhasukhumatañca dasseti. Tenāha ‘‘tatodhikatara’’nti.",
  "tika-abh08t38:106_5": "Uggahanimitte aṅgulipadapāṇikāpadādayo kasiṇadosā paññāyanti,",
  "tika-abh08t38:106_6": "idaṁ pana vuttanayena tatopi sataguṇaṁ sahassaguṇaṁ suvisuddhaṁ hutvā upaṭṭhātīti attho.",
  "tika-abh08t38:106_7": "Tanusaṇṭhānavantantiādi aparamatthasabhāvattā vuttaṁ. Yadi hi taṁ edisaṁ bhaveyya, cakkhuviññeyyaṁ siyā,",
  "tika-abh08t38:106_8": "oḷārikaṁ sammasanūpagaṁ tilakkhaṇāhaṭaṁ, na panetaṁ tādisanti.",
  "tika-abh08t38:106_9": "Yadi panetaṁ na saṇṭhānādivantaṁ,",
  "tika-abh08t38:106_10": "kathaṁ jhānassa ārammaṇabhāvoti āha ‘‘upaṭṭhā…pe… maya’’nti.",
  "tika-abh08t38:106_11": "Tattha paññajanti bhāvanāmayaṁ paññājanitaṁ,",
  "tika-abh08t38:106_12": "bhāvanāpaññāya sañjānanamattanti vuttaṁ hoti.",
  "tika-abh08t38:106_13": "Na hi asabhāvadhammassa kutocisamuṭṭhānaṁ atthi.",
  "tika-abh08t38:106_14": "Tenāha ‘‘bhāvanāmayaṁ upaṭṭhānākāramatta’’nti,",
  "tika-abh08t38:106_15": "kevalaṁ samādhilābhino bhāvanāvisesajanitaṁ tammayaṁ upaṭṭhānākāramattameva bhāvanāvisesānubhāvena upaṭṭhātīti attho.",
  "tika-abh08t38:107_0": "875-8.",
  "tika-abh08t38:107_1": "Vikkhambhitāneva sannisinnāneva na puna tadatthaṁ ussāho kātabboti adhippāyo.",
  "tika-abh08t38:107_2": "Paṭibhāganimitte hi uppajjamāneyeva taṁvisayaṁ upacārajjhānaṁ nīvaraṇe vikkhambhentameva uppajjati.",
  "tika-abh08t38:107_3": "Kilesā sannisinnāvāti avasesā tadekaṭṭhakilesā ca sammadeva nisinnā, upasantāti attho.",
  "tika-abh08t38:107_4": "‘‘Upacārasamādhinā’’ti vutte itaropi samādhi atthīti atthato āpannanti tampi dassetuṁ ‘‘ākārehi pana dvīhī’’tiādi vuttaṁ.",
  "tika-abh08t38:107_5": "Dvīhi ākārehīti jhānadhammānaṁ paṭipakkhadūrībhāvo,",
  "tika-abh08t38:107_6": "thirabhāvappatti cāti imehi dvīhi kāraṇehi.",
  "tika-abh08t38:107_7": "Idāni tāni kāraṇāni samādhiavatthāmukhena dassetuṁ ‘‘upacārakkhaṇe’’tiādi vuttaṁ.",
  "tika-abh08t38:107_8": "Upacārakkhaṇeti upacārabhūmiyaṁ upacārāvatthāyaṁ .",
  "tika-abh08t38:107_9": "Tassa paṭilābheti yadatthāya ayaṁ paṭipanno,",
  "tika-abh08t38:107_10": "tassa appanāsamādhissa paṭilābhe adhigamāvatthāyaṁ.",
  "tika-abh08t38:107_11": "Kathaṁ upacārabhūmiyaṁ samādhiyati,",
  "tika-abh08t38:107_12": "kathañca appanābhūmiyanti āha ‘‘nīvāraṇappahānenā’’tiādi.",
  "tika-abh08t38:107_13": "Upacārakkhaṇe yadipi jhānaṅgāni paṭutarāni mahaggatabhāvappattāni na honti,",
  "tika-abh08t38:107_14": "tesaṁ paṭipakkhadhammānaṁ vikkhambhanena cittaṁ samādhiyati,",
  "tika-abh08t38:107_15": "paṭilābhabhūmiyampi appanāpattānaṁ jhānaṅgānaṁ pātubhāvena samādhiyatīti attho.",
  "tika-abh08t38:108_0": "879-80.Aṅgāni…pe… na cāti upacārakkhaṇe aṅgāni na ca thāmajātāni neva bhāvanābalappattāni hontīti attho. Appanāyāti appanakkhaṇe.",
  "tika-abh08t38:108_1": "Tasmāti yasmā aṅgāni thāmajātāni jāyare, tasmā.",
  "tika-abh08t38:108_2": "Appanācittaṁ divasampi pavattatīti yathā nāma balavā puriso āsanā vuṭṭhāya divasampi tiṭṭheyya,",
  "tika-abh08t38:108_3": "evamevaṁ appanāsamādhimhi uppanne jhānacittaṁ sakiṁ bhavaṅgavāraṁ chinditvā uppannaṁ kevalaṁ rattimpi divasampi kusalajavanapaṭipāṭivaseneva pavattatīti attho.",
  "tika-abh08t38:108_4": "‘‘Appanāpattaṁ divasampi pavattatī’’ti vadatā upacārakkhaṇe na tathāti dassitaṁ hoti.",
  "tika-abh08t38:108_5": "Tattha hi aṅgānaṁ athāmajātattā yathā nāma daharo kumāro ukkhipitvā ṭhapiyamāno punappunaṁ bhūmiyaṁ patati,",
  "tika-abh08t38:108_6": "evamevaṁ cittaṁ kālena nimittaṁ ārammaṇaṁ karoti, kālena bhavaṅgaṁ otarati.",
  "tika-abh08t38:109_0": "881-4.Teneva pallaṅkenāti yasmiṁ nisinno paṭibhāganimittaṁ adhigacchi,",
  "tika-abh08t38:109_1": "teneva pallaṅkena karaṇabhūtena,",
  "tika-abh08t38:109_2": "hetubhūtena vā taṁ nimittaṁ vaḍḍhetvā.",
  "tika-abh08t38:109_3": "Upacārabhūmiyañhi nimittavaḍḍhanaṁ yuttaṁ.",
  "tika-abh08t38:109_4": "Cakkavattiyagabbhovāti cakkavatti bhavituṁ puññavā gabbho viya.",
  "tika-abh08t38:109_5": "Parihāni na vijjatīti laddhūpacārajjhānassa parihāni na vijjati.",
  "tika-abh08t38:109_6": "Nimitte hi aparihīne tadārammaṇaṁ jhānaṁ aparihīnameva hoti,",
  "tika-abh08t38:109_7": "nimitte pana ārakkhābhāvena vinaṭṭhe laddhajjhānampi vinassati tadāyattavuttittā. Tenāha ‘‘ārakkhaṇe’’tiādi.",
  "tika-abh08t38:110_0": "885.Āvāsoti yasmiṁ āvāse vasantassa anuppannaṁ nimittaṁ nuppajjati, uppannaṁ vā vinassati,",
  "tika-abh08t38:110_1": "anupaṭṭhitā ca sati na upaṭṭhāti,",
  "tika-abh08t38:110_2": "asamāhitañca cittaṁ na samādhiyati, ayaṁ asappāyo āvāso,",
  "tika-abh08t38:110_3": "tasmā yasmiṁ vihāre bahū āvāsā honti,",
  "tika-abh08t38:110_4": "tattha ekekasmiṁ tīṇi tīṇi divasāni vasitvā yattha cittaṁ ekaggaṁ na hoti,",
  "tika-abh08t38:110_5": "taṁ pahāya tabbiparīte vasitabbaṁ. Gocaroti gocaragāmo,",
  "tika-abh08t38:110_6": "so senāsanato atidūre accāsanne pubbadisāya vā pacchimadisāya vā asulabhabhikkho asappāyo.",
  "tika-abh08t38:110_7": "Bhassanti dvattiṁsatiracchānakathāpariyāpannā asappāyakathā.",
  "tika-abh08t38:110_8": "Sā hissa nimittantaradhānāya saṁvattati. Puggaloti tiracchānakathiko, sīlādiguṇavirahito puggalo,",
  "tika-abh08t38:110_9": "yaṁ nissāya asamāhitaṁ vā cittaṁ na samādhiyati, samāhitaṁ vā thiraṁ na hoti, evarūpo.",
  "tika-abh08t38:110_10": "So hi taṁ kaddamodakamiva acchaṁ udakaṁ malīnameva karoti.",
  "tika-abh08t38:110_11": "Bhojanaṁ pana kassaci ambilaṁ,",
  "tika-abh08t38:110_12": "kassaci madhuraṁ asappāyaṁ hoti. Utupi kassaci sīto, kassaci uṇho.",
  "tika-abh08t38:110_13": "Tasmā yaṁ bhojanaṁ vā utuṁ vā sevantassa phāsu na hoti,",
  "tika-abh08t38:110_14": "taṁ bhojanaṁ so ca utu asappāyo.",
  "tika-abh08t38:110_15": "Iriyāpathoti ṭhānacaṅkamanādīsu yo imassa asamāhitacittassa samādhānāya,",
  "tika-abh08t38:110_16": "samāhitacittassa ca thirabhāvāya na hoti, ayaṁ asappāyo iriyāpatho,",
  "tika-abh08t38:110_17": "tasmā tampi āvāsaṁ viya tīṇi divasāni upaparikkhitvā vajjetabbaṁ.",
  "tika-abh08t38:111_0": "886.Sappāye satta seveyyāti vuttaviparītavasena sappāye āvāsādike satta seveyya.",
  "tika-abh08t38:111_1": "Tattha bhassasappāyaṁ nāma dasakathāvatthusannissitaṁ, tampi mattāya bhāsitabbaṁ.",
  "tika-abh08t38:111_2": "Evañhi paṭipajjatoti evaṁ vuttappakārena satta asappāye vajjetvā satta sappāye sevanavasena paṭipajjantassa nimittāsevanabahulassa.",
  "tika-abh08t38:112_0": "888-9.",
  "tika-abh08t38:112_1": "Yena vinā appanāya kusalo na hoti, so dasavidho vidhi, appanākosallaṁ,",
  "tika-abh08t38:112_2": "tannibbattaṁ vā ñāṇaṁ ganthavitthārabhayena idha na dassitaṁ,",
  "tika-abh08t38:112_3": "atthikena pana visuddhimaggato (visuddhi. 1.60) gahetabbanti adhippāyo. Paṭiladdhe nimittasmiṁ,",
  "tika-abh08t38:112_4": "evañhi sampādayato appanākosallaṁ appanā sampavattatīti sambandho.",
  "tika-abh08t38:113_0": "890-2.Sāti appanā. Evañhīti hi-saddo hetuattho, yasmā ṭhānametaṁ na vijjati,",
  "tika-abh08t38:113_1": "tasmā cittappavattiākāraṁ bhāvanācittassa līnuddhatādivasena pavattiākāraṁ sallakkhayaṁ upadhārento samataṁ vīriyasseva vīriyassa samādhinā samataṁyeva yojayetha,",
  "tika-abh08t38:113_2": "kathaṁ pana yojayethāti āha ‘‘īsakampī’’tiādi. Tattha layanti līnabhāvaṁ, saṅkocanti attho. Yantanti gacchantaṁ,",
  "tika-abh08t38:113_3": "paggaṇhetheva samabhāvāyāti adhippāyo.",
  "tika-abh08t38:113_4": "Tenāha ‘‘accāraddhaṁ nisedhetvā samameva pavattaye’’ti. Taṁ mānasanti sambandho.",
  "tika-abh08t38:114_0": "894-9.Evanti vuttappakārena vīriyasamatāyojanavasena,",
  "tika-abh08t38:114_1": "paṭipannabhāvanāmānasaṁ paṭibhāganimitteyeva ṭhapanavasena nimittābhimukhaṁ paṭipādayato tassa yogino.",
  "tika-abh08t38:114_2": "Samijjhissatīti uppajjissati .",
  "tika-abh08t38:114_3": "Pathavīkasiṇanti pathavīti bhāvanāvasena upaṭṭhitaṁ tadeva paṭibhāganimittaṁ.",
  "tika-abh08t38:114_4": "Javanānīti kāmarūpāvacarajavanāni.",
  "tika-abh08t38:114_5": "Tenāha ‘‘ekaṁ tu rūpāvacarikaṁ bhave’’ti.",
  "tika-abh08t38:114_6": "Aññehīti pākatikehi kāmāvacaracittehi.",
  "tika-abh08t38:114_7": "Balavatarāti bhāvanābalena paṭutarabhāvappattiyā accantabalavanto.",
  "tika-abh08t38:114_8": "Parikammopacāratoti parikammattā, upacārattā ca.",
  "tika-abh08t38:114_9": "Tattha parikammattāti paṭisaṅkharaṇattā.",
  "tika-abh08t38:114_10": "Upacārattāti yathā gāmādīnaṁ āsannadeso ‘‘gāmūpacāro, nagarūpacāro’’ti vuccati,",
  "tika-abh08t38:114_11": "evaṁ appanāya āsannattā samīpacārittā.",
  "tika-abh08t38:114_12": "Upacārāni appanaṁ upecca carantīti katvā.",
  "tika-abh08t38:114_13": "Appanāyānulomattāti nānāvajjanavīthiyaṁ parikammatopi lahukaṁ appanānipphādakavasena,",
  "tika-abh08t38:114_14": "guṇavasena vā appanāya anukūlattā.",
  "tika-abh08t38:114_15": "Etthāti etesu parikammopacārānulomasaññitesu. Sabbantimaṁ tatiyaṁ,",
  "tika-abh08t38:114_16": "catutthaṁ vā gotrabhūti pavuccati parittagottassa abhibhavanato,",
  "tika-abh08t38:114_17": "mahaggatagottassa bhāvanato ca.",
  "tika-abh08t38:115_0": "900-3.",
  "tika-abh08t38:115_1": "Avisesena sabbesaṁ sabbā samaññāti paṭhame naye gahitāgahaṇaṁ hotīti āha ‘‘gahitāgahaṇenā’’tiādi.",
  "tika-abh08t38:115_2": "Ekekassa gahitanāmaṁ itaresaṁ aggahaṇato,",
  "tika-abh08t38:115_3": "ekekanāmavasena gahitassa itaranāmavasena aggahaṇato vā nānāvajjanaparikammameva parikammanti adhippāyena ‘‘paṭhamaṁ upacāraṁ vā’’tiādi vuttaṁ.",
  "tika-abh08t38:115_4": "Catutthaṁ pañcamaṁ vāti vā-saddo aniyamo,",
  "tika-abh08t38:115_5": "so pana khippābhiññadandhābhiññavasena veditabbo.",
  "tika-abh08t38:115_6": "Khippābhiññassa hi catutthaṁ appeti, dandhābhiññassa pañcamaṁ. Tato paranti pañcamato paraṁ. Tenāha ‘‘chaṭṭhe vā’’tiādi.",
  "tika-abh08t38:115_7": "Kasmā na jāyatīti āha ‘‘āsannattā bhavaṅgassā’’ti.",
  "tika-abh08t38:115_8": "Cittaniyāmavasena hi uppajjitabbesu sattasu javanesu chaṭṭhasattamajavanavāragaḷanaṭṭhānabhūtattā bhavaṅgassa āsannaṁ javanaṁ patati. Tāvadeti tāvadeva. Chaṭṭhaṁ,",
  "tika-abh08t38:115_9": "sattamaṁ vā javanaṁ patantaṁ viya hoti parikkhīṇajavanattāti adhippāyo.",
  "tika-abh08t38:116_0": "904-6.",
  "tika-abh08t38:116_1": "Atha kimetaṁ vuccati ‘‘chaṭṭhe sattame vāpi appanā na jāyatī’’ti?",
  "tika-abh08t38:116_2": "Ābhidhammikagodattatthero hi ‘‘purimā purimā kusalā dhammā pacchimānaṁ pacchimānaṁ kusalānaṁ dhammānaṁ āsevanapaccayena paccayo’’ti (paṭṭhā.",
  "tika-abh08t38:116_3": "1.1.12) imaṁ suttaṁ vatvā yathā aladdhāsevanaṁ paṭhamajavanaṁ gotrabhuṁ na uppādeti,",
  "tika-abh08t38:116_4": "laddhāsevanaṁ pana balavabhāvato dutiyaṁ,",
  "tika-abh08t38:116_5": "tatiyaṁ vā gotrabhuṁ uppādeti,",
  "tika-abh08t38:116_6": "evaṁ laddhāsevanatāya balavabhāvato chaṭṭhaṁ,",
  "tika-abh08t38:116_7": "sattamampi vā appetīti chaṭṭhaṁ,",
  "tika-abh08t38:116_8": "sattamampi vā appanā hotīti vadatī’’ti imaṁ codanaṁ manasi nidhāya therassa taṁ mataṁ paṭikkhipitvā yathāvuttamatameva patiṭṭhāpetuṁ ‘‘purimehī’’tiādi vuttaṁ.",
  "tika-abh08t38:117_0": "Pariyanteṭhātuṁ neva sakkotīti papāte eva patatīti adhippāyo.",
  "tika-abh08t38:117_1": "Appetuṁ na sakkotīti patiṭṭhātuṁ appanāvasena uppajjituṁ na sakkoti.",
  "tika-abh08t38:117_2": "Na cettha ‘‘purimā purimā’’tiādisuttapadaṁ sādhakaṁ āsevanapaccayalābhassa balavabhāve anekantikattā.",
  "tika-abh08t38:117_3": "Tathā hi aladdhāsevanāpi paṭhamacetanā diṭṭhadhammavedanīyā hoti,",
  "tika-abh08t38:117_4": "laddhāsevanā dutiyacetanā yāva chaṭṭhacetanā aparāpariyavedanīyā,",
  "tika-abh08t38:117_5": "tasmā laddhāsevanepi chaṭṭhasattame appanā na hoti āsannabhavaṅgatāya dubbalattāti adhippāyo.",
  "tika-abh08t38:117_6": "Yadi evaṁ kathaṁ sattamajavanacetanā upapajjavedanīyā ānantariyā hoti? Nāyaṁ viseso,",
  "tika-abh08t38:117_7": "āsevanapaccayalābhena balavappattiyā,",
  "tika-abh08t38:117_8": "kiñcarahi kiriyāvatthāvisesato.",
  "tika-abh08t38:117_9": "Kiriyāvatthā hi ārambhamajjhapariyosānavasena tividhā.",
  "tika-abh08t38:117_10": "Tattha pariyosānāvatthāya sanniṭṭhāpakacetanābhāvena upapajjavedanīyāditā hoti, na balavabhāvenāti ācariyā.",
  "tika-abh08t38:118_0": "907.Eka…pe… panāti ayaṁ appanā ekacittakkhaṇāyeva ekavārameva uppajjitvā nirujjhati,",
  "tika-abh08t38:118_1": "na samāpattivīthiyaṁ viya yathicchakaṁ pavattati.",
  "tika-abh08t38:118_2": "Sattasu hi ṭhānesu kālaparicchedo nāma natthi, paṭhamappanāyaṁ, lokiyābhiññāsu, catūsu maggesu, maggānantare phale,",
  "tika-abh08t38:118_3": "rūpārūpabhavesu bhavaṅgaṭṭhāne nirodhassa paccaye nevasaññānāsaññāyatane nirodhā vuṭṭhahantassa phalasamāpattiyanti. Etesu hi katthaci atiittarā,",
  "tika-abh08t38:118_4": "katthaci appamāṇā cittakkhaṇā honti,",
  "tika-abh08t38:118_5": "katthaci sampuṇṇajavanavīthi addhā labbhati.",
  "tika-abh08t38:118_6": "Tathā hi maggānantaraṁ phalaṁ tiṇṇaṁ upari na hoti,",
  "tika-abh08t38:118_7": "nirodhassa paccayo nevasaññānāsaññāyatanaṁ dvinnaṁ upari na hoti,",
  "tika-abh08t38:118_8": "rūpārūpabhavesu bhavaṅgassa parimāṇaṁ natthi,",
  "tika-abh08t38:118_9": "sesesu pana catūsu ṭhānesu ekameva cittanti tasmā ekacittakkhaṇikāyeva appanā hotīti veditabbā.",
  "tika-abh08t38:119_0": "908.Paccavekkhaṇahetukanti paccavekkhaṇahetuṁ katvā.",
  "tika-abh08t38:119_1": "Nanu ca paccavekkhaṇaṁ āvajjanādīhi, na pana tena āvajjanādi,",
  "tika-abh08t38:119_2": "tasmā kathaṁ paccavekkhaṇahetukaṁ hotīti yujjati?",
  "tika-abh08t38:119_3": "Nāyaṁ doso bhavanakiriyāya paccavekkhaṇahetukattā.",
  "tika-abh08t38:119_4": "Na hi asati paccavekkhaṇe sā hoti nirodhassa paccayabhūtajhānantaramiva,",
  "tika-abh08t38:119_5": "sati pana paccavekkhaṇe sā hoti,",
  "tika-abh08t38:119_6": "tasmā anvayabyatirekavasena labbhati.",
  "tika-abh08t38:119_7": "Tassā paccavekkhaṇahetukatāti na na yujjati ‘‘paccavekkhaṇahetuka’’nti vacanaṁ.",
  "tika-abh08t38:119_8": "Paccavekkhaṇahetukaṁ āvajjananti vā sambandho.",
  "tika-abh08t38:119_9": "Āvajjanañhi paccavekkhaṇañāṇānaṁ anantarapaccayabhāvena kāraṇaṁ hoti.",
  "tika-abh08t38:120_0": "911-3. Nānāvisayaluddhassa ,",
  "tika-abh08t38:120_1": "ito cito ca bhamantassa cetasoti sambandho. Samādhānevāti samādhānā eva, samādhānakaraṇatoti attho.",
  "tika-abh08t38:120_2": "Pāmojjabhāvatoti pāmojjena samānayogakkhamatāya tassā tabbhāvavuttittā.",
  "tika-abh08t38:120_3": "Atha vā byāpādena ghaṭṭiyamānassa cittassa pamuditabhāvakaraṇato pītiyeva ‘‘pāmojja’’nti vuccati, tassa bhāvo,",
  "tika-abh08t38:120_4": "tasmā pāmojjasabhāvattāti attho.",
  "tika-abh08t38:120_5": "Sītalattasabhāvatoti byāpādagginā santāpiyamānassa cittassa nibbāpanavasena sītalattasabhāvattā.",
  "tika-abh08t38:121_0": "914-6.Savipphārikabhāvenāti yoniso saṅkappavasena kāmavitakkādiṁ madditvā pavattanato savipphārikasabhāvena.",
  "tika-abh08t38:121_1": "Nekkhammādipavattitoti ettha nekkhamma-ggahaṇena brahmavihāravajjaṁ paṭhamajjhānaṁ gahitaṁ.",
  "tika-abh08t38:121_2": "Ādi-saddena tīsu brahmavihāresu paṭhamajjhānaṁ gahitanti vadanti.",
  "tika-abh08t38:121_3": "Avūpasantabhāvassāti uddhaccassa sarūpakathanena taṁsahavattino anutāpasabhāvassa kukkuccassāpi sarūpaṁ kathitamevāti daṭṭhabbaṁ.",
  "tika-abh08t38:121_4": "Tathā sayañcevātisantatoti uddhaccapaṭipakkhasabhāvavacanena kukkuccapaṭipakkho pītibhāvopi.",
  "tika-abh08t38:121_5": "Tenāha ‘‘sukhaṁ uddhaccakukkuccadvayassā’’ti.",
  "tika-abh08t38:121_6": "Matiyā anurūpattāti paññāya anurūpattā.",
  "tika-abh08t38:121_7": "Tathā ca vuttaṁ ācariyadhammapālattherena ‘‘vicāro vicikicchāya paṭipakkho ārammaṇe anumajjanavasena paññāpatirūpakasabhāvattā’’ti.",
  "tika-abh08t38:121_8": "Potthakesu pana ‘‘pītiyā anurūpattā’’ti pāṭho dissati,",
  "tika-abh08t38:121_9": "tassa ca vicāro anumajjanasabhāvavantatāya pīti viya ārammaṇe anivattanto ogāhetvā pavattatīti pītiyā anurūpattā sandehasabhāvattā ārammaṇaṁ anajjhogāhetvā pavattamānāya vicikicchāya paṭipakkhoti atthaṁ vadanti.",
  "tika-abh08t38:122_0": "917.Tividhakalyāṇanti ādimajjhapariyosānakalyāṇatāsaṅkhātāhi paṭipadāvisuddhiādīhi tividhakalyāṇatāhi yuttaṁ.",
  "tika-abh08t38:122_1": "Yathāha ‘‘paṭhamassa jhānassa paṭipadāvisuddhi ādi, upekkhānubrūhanā majjhe,",
  "tika-abh08t38:122_2": "sampahaṁsanā pariyosāna’’nti (paṭi. ma. 1.158).",
  "tika-abh08t38:122_3": "Tattha pubbabhāgapaṭipadāvasena jhānassa paripanthato visujjhanaṁ paṭipadāvisuddhi nāma,",
  "tika-abh08t38:122_4": "sā pana yasmā jhānassa uppādakkhaṇe labbhati,",
  "tika-abh08t38:122_5": "tasmā vuttaṁ ‘‘paṭipadāvisuddhi ādī’’ti.",
  "tika-abh08t38:122_6": "Visodhetabbatādīnaṁ abhāvato jhānapariyāpannāya tatramajjhattupekkhāya kiccanipphattiyā anubrūhanā upekkhānubrūhanā nāma.",
  "tika-abh08t38:122_7": "Sā panāyaṁ visesato jhānassa ṭhitikkhaṇe labbhati.",
  "tika-abh08t38:122_8": "Tena vuttaṁ ‘‘upekkhānubrūhanā majjhe’’ti.",
  "tika-abh08t38:122_9": "Tattha dhammānaṁ anativattanādisādhakassa ñāṇassa kiccanipphattivasena pariyodapanā sampahaṁsanā nāma.",
  "tika-abh08t38:122_10": "Sā jhānassa osānakkhaṇe pākaṭā hotīti vuttaṁ ‘‘sampahaṁsanā pariyosāna’’nti.",
  "tika-abh08t38:123_0": "Abhayagirivāsino ‘‘paṭipadāvisuddhi nāma sasambhāriko upacāro,",
  "tika-abh08t38:123_1": "upekkhānubrūhanā nāma appanā,",
  "tika-abh08t38:123_2": "sampahaṁsanā nāma paccavekkhaṇā’’ti (visuddhi.",
  "tika-abh08t38:123_3": "1.75) evaṁ paṭipadāvisuddhiādike vaṇṇenti, taṁ ayuttaṁ.",
  "tika-abh08t38:123_4": "Evañhi sati ajhānadhammehi jhānadhammassa guṇasaṁkittanaṁ nāma kataṁ hoti.",
  "tika-abh08t38:123_5": "Na hi bhūmantaraṁ bhūmantarapariyāpannaṁ hoti,",
  "tika-abh08t38:123_6": "antoappanāyameva āgamanavasena paṭipadāvisuddhi,",
  "tika-abh08t38:123_7": "tatramajjhattupekkhāya kiccanipphattiādīhi upekkhānubrūhanādayo ca veditabbā.",
  "tika-abh08t38:123_8": "Evañca katvā vuttaṁ bhagavatā ‘‘ekattagataṁ cittaṁ paṭipadāvisuddhipakkhantarañceva hoti upekkhānubrūhitañca ñāṇena sampahaṁsita’’nti (paṭi. ma. 1.158).",
  "tika-abh08t38:123_9": "Ettha hi ekattagataṁ cittanti indriyānaṁ ekarasabhāvena,",
  "tika-abh08t38:123_10": "ekaggatāya ca sikhappattiyā tadanuguṇaekattagataṁ sasampayuttamappanācittaṁ,",
  "tika-abh08t38:123_11": "tasseva paṭipadāvisuddhipakkhandanādi pakkhantaraṁ vuccati.",
  "tika-abh08t38:124_0": "Dasalakkhaṇasaṁyutanti ‘‘ādimhi tīṇi lakkhaṇāni, majjhe tīṇi,",
  "tika-abh08t38:124_1": "pariyosāne cattārī’’ti evaṁ dasaparimāṇehi appanāya lakkhitabbabhāvena lakkhaṇasaṅkhātehi paripanthato visuddhijhānādīhi saṁyuttaṁ. Vuttañhetaṁ –",
  "tika-abh08t38:125_0": "‘‘Paṭhamassa jhānassa paṭipadāvisuddhi ādi. Ādissa kati lakkhaṇāni? Ādissa tīṇi lakkhaṇāni. Yo tassa paripantho, tato cittaṁ visujjhati,",
  "tika-abh08t38:125_1": "visuddhattā cittaṁ majjhimaṁ samathanimittaṁ paṭipajjati,",
  "tika-abh08t38:125_2": "paṭipannattā tattha cittaṁ pakkhandati,",
  "tika-abh08t38:125_3": "yañca paripanthato cittaṁ visujjhati,",
  "tika-abh08t38:125_4": "yañca visuddhattā cittaṁ majjhimaṁ samathanimittaṁ paṭipajjati,",
  "tika-abh08t38:125_5": "yañca paṭipannattā tattha cittaṁ pakkhandati,",
  "tika-abh08t38:125_6": "paṭhamassa jhānassa paṭipadāvisuddhi ādi, ādissa imāni tīṇi lakkhaṇāni.",
  "tika-abh08t38:125_7": "Tena vuccati paṭhamaṁ jhānaṁ ādikalyāṇañceva hoti lakkhaṇasampannañca.",
  "tika-abh08t38:126_0": "‘‘Paṭhamassa jhānassa upekkhānubrūhanā majjhe, majjhassa kati lakkhaṇāni? Majjhassa tīṇi lakkhaṇāni.",
  "tika-abh08t38:126_1": "Visuddhaṁ cittaṁ ajjhupekkhati,",
  "tika-abh08t38:126_2": "samathapaṭipannaṁ ajjhupekkhati ,",
  "tika-abh08t38:126_3": "ekattupaṭṭhānaṁ ajjhupekkhati,",
  "tika-abh08t38:126_4": "yañca visuddhaṁ cittaṁ ajjhupekkhati,",
  "tika-abh08t38:126_5": "yañca samathapaṭipannaṁ ajjhupekkhati,",
  "tika-abh08t38:126_6": "yañca ekattupaṭṭhānaṁ ajjhupekkhati,",
  "tika-abh08t38:126_7": "paṭhamassa jhānassa upekkhānubrūhanā majjhe,",
  "tika-abh08t38:126_8": "majjhassa imāni tīṇi lakkhaṇāni.",
  "tika-abh08t38:126_9": "Tena vuccati paṭhamaṁ jhānaṁ majjhekalyāṇañceva hoti lakkhaṇasampannañca.",
  "tika-abh08t38:127_0": "‘‘Paṭhamassa jhānassa sampahaṁsanā pariyosānaṁ.",
  "tika-abh08t38:127_1": "Pariyosānassa kati lakkhaṇāni?",
  "tika-abh08t38:127_2": "Pariyosānassa cattāri lakkhaṇāni.",
  "tika-abh08t38:127_3": "Tattha jātānaṁ dhammānaṁ anativattanaṭṭhena sampahaṁsanā,",
  "tika-abh08t38:127_4": "indriyānaṁ ekarasaṭṭhena sampahaṁsanā,",
  "tika-abh08t38:127_5": "tadupagavīriyavāhanaṭṭhena sampahaṁsanā, āsevanaṭṭhena sampahaṁsanā,",
  "tika-abh08t38:127_6": "paṭhamassa jhānassa sampahaṁsanā pariyosānaṁ,",
  "tika-abh08t38:127_7": "pariyosānassa imāni cattāri lakkhaṇāni.",
  "tika-abh08t38:127_8": "Tena vuccati paṭhamaṁ jhānaṁ pariyosānakalyāṇañceva hoti lakkhaṇasampannañcā’’ti (paṭi. ma. 1.158).",
  "tika-abh08t38:128_0": "Ettha ca gotrabhucittassa nānāvajjanavīthiyaṁ uppajjanārahaparipanthato visujjhanato tadāgamanavasena jhānacittassa visujjhanākāraṁ sandhāya ‘‘yo tassa paripantho,",
  "tika-abh08t38:128_1": "tato cittaṁ visujjhatī’’ti vuttaṁ.",
  "tika-abh08t38:128_2": "Gotrabhucittasseva tathā visuddhattā āvaraṇavirahitaṁ hutvā ekattanayena majjhimasamathanimittasaṅkhātaṁ samappavattaṁ appanāsamādhipaṭipajjanaṁ sandhāya ‘‘visuddhattā cittaṁ majjhimasamathanimittaṁ paṭipajjatī’’ti vuttaṁ.",
  "tika-abh08t38:128_3": "Tathā hi khīrasseva dadhibhāvābhāvepi tadeva khīraṁ dadhisampannantiādīsu viya gotrabhucittassa appanābhāvābhāvepi ekasantatipariṇāmūpagamanavasena taṁ majjhimaṁ samathanimittaṁ līnuddhaccasaṅkhātaantadvayānupagamanena majjhimaṁ paccanīkavūpasamanato yathā samathasaṅkhātaṁ yogino sukhavisesānaṁ kāraṇabhāvato nimittabhūtaṁ appanāsamādhiṁ paṭipajjati nāma,",
  "tika-abh08t38:128_4": "tathā paṭipannattā pana samāhitabhāvūpagamanena ekattanayavaseneva tattha pakkhandanaṁ sandhāya ‘‘paṭipannattā tattha cittaṁ pakkhandatī’’ti vuttaṁ.",
  "tika-abh08t38:128_5": "Ekattanayañhi vinā gotrabhussa appanāpakkhandanaṁ natthi.",
  "tika-abh08t38:128_6": "Evaṁ tāva purimacitte vijjamānākārassa idha nibbattiyā jhānaṁ uppādakkhaṇe tividhalakkhaṇasampannaṁ nāma.",
  "tika-abh08t38:128_7": "Yathā hi lokiyavipassanāya kiccanipphattiyā lokuttaramaggo ‘‘vipassanā’’ti vuccati,",
  "tika-abh08t38:128_8": "evaṁ visuddhassa pana tassa puna visodhane byāpārākaraṇato tatramajjhattupekkhākiccavasena puggalassa ajjhupekkhanato vuttaṁ ‘‘visuddhaṁ cittaṁ ajjhupekkhatī’’ti.",
  "tika-abh08t38:128_9": "Appanāsamādhibhāvūpagamanena samathavippaṭipannassa puna samādhāne byāpārākaraṇato vuttaṁ ‘‘samathapaṭipannaṁ cittaṁ ajjhupekkhatī’’ti.",
  "tika-abh08t38:129_0": "Evaṁ samathapaṭipannabhāvatoyeva pubbe ‘‘kathaṁ nu kho kilesasaṁsaggaṁ pajaheyya’’nti paṭipannassa idāni samathapaṭipattiyā tassa pahīnattā pāpamittasaṁsaggaṁ pahāya ekassa viharato sappurisassa viya ekattena upaṭṭhitassa jhānacittassa puna ekattupaṭṭhāne byāpārākaraṇaṁ sandhāya ‘‘ekattupaṭṭhānaṁ ajjhupekkhatī’’ti vuttaṁ.",
  "tika-abh08t38:129_1": "Evaṁ tatramajjhattupekkhāya kiccavasena jhānaṁ majjhe tividhalakkhaṇasampannaṁ nāma hoti.",
  "tika-abh08t38:129_2": "Pubbabhāgappavattapārihāriyañāṇena cittassa saṁkilesavodānakaradhammesu ādīnavānisaṁsaṁ disvā yathā tattha jātānaṁ dhammānaṁ aññamaññānativattanaṁ hoti,",
  "tika-abh08t38:129_3": "tathā bhāvanāya sampahaṁsitattā visodhitattā tatramajjhattupekkhāya vasena anubrūhite citte samādhipaññāsaṅkhātayuganaddhadhammānaṁ aññamaññānativattiyā pavattanaṁ sandhāya vuttaṁ ‘‘tattha jātānaṁ dhammānaṁ anativattanaṭṭhena sampahaṁsanā’’ti.",
  "tika-abh08t38:129_4": "Saddhāpañcamakānaṁ indriyānaṁ nānākilesehi vimuttattā vimuttivasena ekarasataṁ sandhāya vuttaṁ ‘‘indriyānaṁ ekarasaṭṭhena sampahaṁsanā’’ti.",
  "tika-abh08t38:129_5": "Tesaṁ anativattanasampahaṁsanānaṁ anurūpavasena alīnaṁ anuddhataṁ hutvā vīriyassa pavattiṁ sandhāya ‘‘tadupagavīriyavāhanaṭṭhena sampahaṁsanā’’ti vuttaṁ.",
  "tika-abh08t38:129_6": "Yā panassa tasmiṁ khaṇe pavattā āsevanā,",
  "tika-abh08t38:129_7": "uppādato paṭṭhāya ṭhitipariyosānānaṁ āsevanapaccayabhāvavasena pavattākāro,",
  "tika-abh08t38:129_8": "taṁ sandhāya ‘‘āsevanaṭṭhena sampahaṁsanā’’ti vuttaṁ.",
  "tika-abh08t38:129_9": "Evaṁ dhammānaṁ anativattanādibhāvasādhanena pariyodāpakassa ñāṇassa kiccavasena jhānapariyosāne catūhi lakkhaṇehi sampannaṁ nāmāti veditabbaṁ.",
  "tika-abh08t38:130_0": "919-20.Visodhetvāna pāpaketi pāripanthike dhamme visesena sodhetvā sayaṁ pahānamatte aṭṭhatvā atisayappahānavasena puna sodhetvāti vuttaṁ hoti.",
  "tika-abh08t38:130_1": "Cittabhāvanavepullanti samādhibhāvanāya vipulabhāvaṁ.",
  "tika-abh08t38:130_2": "Yathā hi bhāvanāvasena nimittassa uppatti,",
  "tika-abh08t38:130_3": "evamassa bhāvanāvasena vaḍḍhanampi,",
  "tika-abh08t38:130_4": "tasmā ekaṅgulādivasena nimittaṁ vaḍḍhayantassa punappunaṁ bahulīkārena jhānabhāvanāpi vuḍḍhiṁ viruḷhiṁ,",
  "tika-abh08t38:130_5": "abhiññāvasena ca vepullaṁ āpajjati.",
  "tika-abh08t38:130_6": "Tena vuttaṁ ‘‘cittabhāvanavepullaṁ…pe… vaḍḍhetabba’’nti.",
  "tika-abh08t38:131_0": "921-3.Vaḍḍhanābhūmiyo dvevāti vaḍḍhanaṭṭhānāni dveyeva.",
  "tika-abh08t38:131_1": "Dvīsu ṭhānesu avassaṁ ekattaṁ vaḍḍhetabbanti ācariyā.",
  "tika-abh08t38:131_2": "Tatrāti sāmiatthe bhummavacanaṁ, tassāti attho. Tatrāti vā dvīsu bhūmīsu.",
  "tika-abh08t38:131_3": "Kasitabbaṁ…pe… yathicchakanti yathā nāma kassako kasitabbaṭṭhānaṁ naṅgalena paricchinditvā paricchedabbhantaraṁ kasituṁ taṁ ṭhānaṁ paricchindati,",
  "tika-abh08t38:131_4": "evamevaṁ ekaṅguladvaṅgulativaṅgulacaturaṅgulamattaṁ manasā paricchinditvā paricchinditvā yathāparicchedaṁ vaḍḍhetabbaṁ.",
  "tika-abh08t38:131_5": "Tato vidatthiratanappamukhapariveṇavihārasīmānaṁ,",
  "tika-abh08t38:131_6": "gāmanigamajanapadarajjasamuddasīmānañca paricchedavasena vaḍḍhayantena cakkavāḷaparicchedaṁ katvā vā tato vāpi uttari paricchinditvā vaḍḍhetabbaṁ.",
  "tika-abh08t38:131_7": "Tena vuttaṁ ‘‘yathicchakaṁ vaḍḍhetabba’’nti.",
  "tika-abh08t38:131_8": "Aparicchinditvā pana na vaḍḍhetabbaṁ.",
  "tika-abh08t38:131_9": "Na hi aparicchede bhāvanā pavattati.",
  "tika-abh08t38:131_10": "Tathā ca vuttaṁ ‘‘santake no anantake’’ti.",
  "tika-abh08t38:131_11": "Evaṁ vaḍḍhitañca taṁ nimittaṁ vaḍḍhitavaḍḍhitaṭṭhāne pathaviyā ukkūlavikūlanadīviduggapabbatavisamesu saṅkusatasamabbhāhataṁ usabhacammaṁ viya hoti.",
  "tika-abh08t38:132_0": "924-6.",
  "tika-abh08t38:132_1": "Tasmiṁ pana nimitte pattapaṭhamajjhānena ādikammikena idāneva dutiyajjhānādiadhigamāya ussāhaṁ akatvā tasmiṁyeva paṭhamajjhāne pañcahākārehi suciṇṇavasinā bhavitabbanti dassetuṁ ‘‘pattepī’’tiādi vuttaṁ.",
  "tika-abh08t38:132_2": "Suciṇṇo vaso vasibhāvo etenāti suciṇṇavasinā, suṭṭhu āsevitavasināti attho. Katamā tā vasiyo,",
  "tika-abh08t38:132_3": "yāsaṁ vasenāyaṁ pañcahākārehi suciṇṇavasīti āha ‘‘āvajjana’’ntiādi.",
  "tika-abh08t38:132_4": "Tattha āvajjananti na āvajjanamattameva adhippetaṁ āvajjanavasitāya adhippetattā.",
  "tika-abh08t38:132_5": "Āvajjanāya pana uppannāya javanehipi bhavitabbaṁ.",
  "tika-abh08t38:132_6": "Tāni ca kho āvajjanakapparatāya cittābhinīhārassa yathāvajjitavasena honti. Adhigamena samaṁ,",
  "tika-abh08t38:132_7": "sasampayuttassa jhānassa sammā āpajjanaṁ paṭipajjanaṁ samāpatti. Abhibhuyya ṭhapanaṁ,",
  "tika-abh08t38:132_8": "adhiṭṭhānaṁ viyāti vā adhiṭṭhānaṁ.",
  "tika-abh08t38:132_9": "Vasitāti etesu āvajjanādīsu yathāruci pavattiyo , yatthicchakaṁ, yadicchakaṁ,",
  "tika-abh08t38:132_10": "yāvaticchakaṁ pavattituṁ samatthabhāvo.",
  "tika-abh08t38:133_0": "Tattha paṭhamajjhānato vuṭṭhāya paṭhamaṁ vitakkaṁ āvajjayato bhavaṅgaṁ upacchinditvā uppannāvajjanānantaraṁ vitakkārammaṇāneva cattāri, pañca vā javanāni javanti, tato dve bhavaṅgāni,",
  "tika-abh08t38:133_1": "tato puna vicārārammaṇaṁ āvajjanaṁ vuttanayeneva javanānīti evaṁ pañcasu jhānaṅgesu paṭipāṭiyā nirantaraṁ cittaṁ pesetuṁ samatthabhāvo,",
  "tika-abh08t38:133_2": "tattha adandhāyitattaṁ āvajjanavasitā nāma.",
  "tika-abh08t38:133_3": "Samāpajjitukāmatānantaraṁ dvīsu bhavaṅgesu uppannesu bhavaṅgaṁ upacchinditvā uppannāvajjanānantaraṁ samāpajjituṁ samatthatā samāpajjanavasitā nāma.",
  "tika-abh08t38:133_4": "Ayañca matthakappattā āvajjanasamāpajjanā satthu yamakapāṭihāriyakāladhammadesanādīsu labbhati.",
  "tika-abh08t38:133_5": "Dhammasenāpatissa yakkhena sīse pahāradānasamaye,",
  "tika-abh08t38:133_6": "mahāmoggallānattherassa nandopanandadamanasamaye vā labbhati,",
  "tika-abh08t38:133_7": "aññattha pana tato dandhāyeva,",
  "tika-abh08t38:133_8": "setu viya sīghasotāya nadiyā oghaṁ bhavaṅgavegaṁ upacchinditvā yathāparicchinnakālaṁ jhānaṁ ṭhapetuṁ samatthatā,",
  "tika-abh08t38:133_9": "bhavaṅgapātato rakkhaṇayogyatā adhiṭṭhānavasitā nāma.",
  "tika-abh08t38:133_10": "Yathāparicchinnakālaṁ atikkamituṁ adatvā jhānato vuṭṭhānasamatthatā vuṭṭhānavasitā nāma.",
  "tika-abh08t38:134_0": "Atha vā yathāparicchinnakālato upari gantuṁ adatvā ṭhapanasamatthatā adhiṭṭhānavasitā nāma.",
  "tika-abh08t38:134_1": "Paricchinnakālato anto avuṭṭhahitvā yathākālavaseneva vuṭṭhānasamatthatā vuṭṭhānavasitā nāma.",
  "tika-abh08t38:134_2": "Atha vā vuttanayeneva paricchinnakālato anūnaṁ katvā samāpattiṁ ṭhapetuṁ samatthatāva adhiṭṭhānavasitā nāma.",
  "tika-abh08t38:134_3": "Kālaparicchedaṁ atikkamitvā vuṭṭhitassapi niddālukassa paṭibujjhitvā punappunaṁ niddokkamanaṁ viya vuṭṭhitasamāpattimeva punappunaṁ asamāpajjitvā vuṭṭhānasamatthatā,",
  "tika-abh08t38:134_4": "tattha ālayākaraṇayogyatā ca vuṭṭhānavasitā nāma.",
  "tika-abh08t38:135_0": "Paccavekkhaṇavasitā pana āvajjanavasitāya eva saṅgahitā.",
  "tika-abh08t38:135_1": "Paccavekkhaṇajavanāneva hi tesaṁ tesaṁ jhānaṅgānaṁ āvajjanānantaraṁ pavattāni,",
  "tika-abh08t38:135_2": "tasmā yadaggena āvajjanavasiyā siddhi,",
  "tika-abh08t38:135_3": "tadaggena paccavekkhaṇavasitā siddhāti veditabbaṁ.",
  "tika-abh08t38:135_4": "Keci pana jhānaṅgānaṁ apākaṭabhāvepi tesu nirantaraṁ āvajjanāya pavattanasamatthatā āvajjanavasitā nāma,",
  "tika-abh08t38:135_5": "tesaṁ yathāsabhāvapaccavekkhaṇavasena javanappavattanasamatthatā paccavekkhaṇavasitā nāma.",
  "tika-abh08t38:135_6": "Atha vā satipi sattannaṁ javanānaṁ pavattiyaṁ nirantaraṁ āvajjanasamatthatā āvajjanavasitā nāma,",
  "tika-abh08t38:135_7": "vasitābalena sattamajavanaṁ appatvā catupañcajavaneheva paccavekkhaṇasamatthatā paccavekkhaṇavasitā nāma.",
  "tika-abh08t38:135_8": "Atha vā ñāṇavippayuttacittehi paccavekkhituṁ asamatthabhāvepi ‘‘paccavekkhissāmī’’ti uppannaāvajjanānantarameva bhavaṅgesu kālaṁ avītināmetvā sīghameva āvajjituṁ samatthatā āvajjanavasitā nāma, vasitābalena,",
  "tika-abh08t38:135_9": "paccavekkhaṇabalena ñāṇavippayuttacittehipi paccavekkhituṁ samatthatā paccavekkhaṇavasitā nāmāti vadanti.",
  "tika-abh08t38:135_10": "Yasmā panetā yathāvuttaniyāmena punappunaṁ āvajjanādinā sādhetabbā,",
  "tika-abh08t38:135_11": "tasmā vuttaṁ ‘‘āvajjitvā’’tiādi.",
  "tika-abh08t38:136_0": "927.",
  "tika-abh08t38:136_1": "Imesu pana ādikammikena samāpajjanabahuleneva bhavitabbaṁ, na paccavekkhaṇabahulena.",
  "tika-abh08t38:136_2": "Paccavekkhaṇabahulassa hi jhānaṅgāni thūlāni dubbalāni hutvā upaṭṭhahanti,",
  "tika-abh08t38:136_3": "athassa tāni eva upaṭṭhitattā upari ussukkanāya paccayataṁ nāpajjanti,",
  "tika-abh08t38:136_4": "so appaguṇe jhāne ussukkamāno paṭhamajjhānāva parihāyati,",
  "tika-abh08t38:136_5": "na ca sakkoti dutiyaṁ adhigantuṁ.",
  "tika-abh08t38:136_6": "Tena vuttaṁ ‘‘paṭhameavasippatte’’tiādi.",
  "tika-abh08t38:136_7": "Ubhato bhaṭṭhoti puna paṭhamajjhānaṁ samāpajjituṁ na sakkotīti adhippāyo. Vuttañhetaṁ bhagavatā –",
  "tika-abh08t38:137_0": "‘‘Idhekacco bhikkhu bālo abyatto akhettaññū akusalo vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati, so taṁ nimittaṁ nāsevati, na bhāveti, na bahuliṁ karoti, na svādhiṭṭhitaṁ adhiṭṭhāti.",
  "tika-abh08t38:137_1": "Tassa evaṁ hoti ‘yaṁnūnāhaṁ vitakkavicārānaṁ vūpasamā…pe… dutiyaṁ jhānaṁ upasampajja vihareyya’nti,",
  "tika-abh08t38:137_2": "so na sakkoti vitakkavicārānaṁ vūpasamā…pe… dutiyaṁ jhānaṁ upasampajja viharituṁ.",
  "tika-abh08t38:137_3": "Tassa evaṁ hoti ‘yaṁnūnāhaṁ vivicceva kāmehi…pe… paṭhamaṁ jhānaṁ upasampajja vihareyya’nti,",
  "tika-abh08t38:137_4": "so na sakkoti vivicceva kāmehi…pe… paṭhamaṁ jhānaṁ upasampajja viharituṁ, ayaṁ vuccati, bhikkhave,",
  "tika-abh08t38:137_5": "bhikkhu ubhato bhaṭṭho ubhato parihīno’’ti (a. ni. 9.35).",
  "tika-abh08t38:138_0": "928-31.Kāmassahagatā…pe… carantīti ārammaṇavasena kāmasahagatā hutvā saññā ceva manasikārā ca samudācaranti.",
  "tika-abh08t38:138_1": "Saññāsīsena cettha taṁsahagato cittuppādo gahito,",
  "tika-abh08t38:138_2": "manakkāra-ggahaṇena āvajjananti daṭṭhabbaṁ.",
  "tika-abh08t38:138_3": "Kāmānupakkhandānaṁ saññāmanasikārānaṁ vasena hānaṁ parihāniṁ bhajatīti hānabhāgiyaṁ.",
  "tika-abh08t38:138_4": "Keci pana ‘‘saṁkilesanti hānabhāgiyo dhammo’ti (vibha.",
  "tika-abh08t38:138_5": "828) vacanato hānabhāgiyā kāmasaññādikāti tehi parihāpiyamānaṁ jhānampi kāraṇūpacārena hānabhāgiyaṁ nāmā’’ti vadanti.",
  "tika-abh08t38:138_6": "Tadanudhammatā satīti tasseva jhānassa anudhammatā ārammaṇavasena tadanugatā satipatirūpakā nikanti.",
  "tika-abh08t38:138_7": "Atakkasahitāti avitakkaṁ dutiyajjhānaṁ pattukāmassa taṁ santato,",
  "tika-abh08t38:138_8": "manasi karoto ārammaṇavasena taṁsahagatā.",
  "tika-abh08t38:138_9": "Visesabhāgiyanti visesabhūtassa dutiyajjhānassa padaṭṭhānatāya taṁ bhajatīti visesabhāgiyaṁ.",
  "tika-abh08t38:138_10": "Nibbidāsaṁyutāti vipassanārammaṇā.",
  "tika-abh08t38:139_0": "932-5.Paguṇatoti vasitappattato.",
  "tika-abh08t38:139_1": "Āsannākusalārikāti nīvaraṇappahānassa taṁpaṭhamatāya āsannanīvaraṇapaccatthikā.",
  "tika-abh08t38:139_2": "Thūlaṁ nāma vipulampi pheggu viya sukhabhañjanīyanti āha ‘‘thūlattā…pe… dubbalā’’ti. Tatoti dutiyajjhānato.",
  "tika-abh08t38:139_3": "Dubbalāni aṅgāni imissāti aṅgadubbalā.",
  "tika-abh08t38:139_4": "Santato cintayitvāti paṭhamajjhāne viya oḷārikaṅgānaṁ abhāvato,",
  "tika-abh08t38:139_5": "santadhammasamaṅgitāya ca santanti evaṁ santavasena manasi katvā.",
  "tika-abh08t38:139_6": "Kiñcāpi hi ye dhammā dutiyajjhāne pītisukhādayo, te paṭhamajjhānepi santi, tehi pana te santatarā, paṇītatarā ca honti.",
  "tika-abh08t38:139_7": "Nikantinti nikāmanaṁ apekkhanti attho. Pariyādāyāti khepetvā, vikkhambhetvāti attho.",
  "tika-abh08t38:140_0": "943-4.Sampasādananti sampasādanasaṅkhātāya saddhāya yogato jhānampi sampasādanaṁ nīlavaṇṇayogato nīlavatthaṁ viya.",
  "tika-abh08t38:140_1": "Nanu cāyaṁ saddhā paṭhamajjhānepi atthi,",
  "tika-abh08t38:140_2": "kasmā idameva ‘‘sampasādana’’nti vuttanti?",
  "tika-abh08t38:140_3": "Vuccate – paṭhamajjhānaṁ vitakkavicārakkhobhena vīcitaraṅgasamākulamiva jalaṁ na suppasannaṁ hoti,",
  "tika-abh08t38:140_4": "tasmā satipi saddhāya taṁ sampasādananti na vuttaṁ.",
  "tika-abh08t38:140_5": "Imasmiṁ pana vitakkavicārakkhobhābhāvena laddhokāsā balavatī saddhā,",
  "tika-abh08t38:140_6": "tasmā balavasaddhāya samannāgatattā idameva ‘‘sampasādana’’nti vuttaṁ. Ajjhattanti niyakajjhattaṁ, attani jātaṁ,",
  "tika-abh08t38:140_7": "attano santāne nibbattanti attho.",
  "tika-abh08t38:140_8": "Tīṇi aṅgāni imassāti tivaṅgikaṁ.",
  "tika-abh08t38:140_9": "Sesanti pītiādīnaṁ aññehi balavabhāvo,",
  "tika-abh08t38:140_10": "tiṇṇaṁ catunnaṁ vā javanānaṁ parikammopacārānulomagotrabhubhāvo,",
  "tika-abh08t38:140_11": "chaṭṭhe sattame vā appanāyānuppatti ekacittakkhaṇatā, tato bhavaṅgapāto,",
  "tika-abh08t38:140_12": "puna bhavaṅgaṁ vicchinditvā paccavekkhaṇatthāya āvajjanaṁ,",
  "tika-abh08t38:140_13": "tato jhānapaccavekkhaṇanti idaṁ sabbaṁ vuttāvasesaṁ heṭṭhā paṭhamajjhāne vuttanayeneva samupalakkhitabbaṁ.",
  "tika-abh08t38:141_0": "948-9.Piyatoti kāmayato.",
  "tika-abh08t38:141_1": "Uppilāpananti kāmañcāyaṁ pariggahesu apariccattapemassa anādīnavadassino taṇhāsahagatāya pītiyā pavattiākāro,",
  "tika-abh08t38:141_2": "idha ca dutiyajjhānapīti adhippetā,",
  "tika-abh08t38:141_3": "tathāpi sabbaso pītiyaṁ avirattassāpi anubandheyyāti uppilāpanaṁ idha ādīnavavasena vuttaṁ.",
  "tika-abh08t38:141_4": "Atha vā dutiyajjhānasseva tatiyajjhānaṁ viya ahutvā uppilāpanākārena pavatti uppilāpanaṁ viyāti uppilāpananti vuttaṁ.",
  "tika-abh08t38:141_5": "Tatiyaṁ santato disvāti sambandho.",
  "tika-abh08t38:142_0": "957-8.Satiyā sampajaññena sampannanti saraṇalakkhaṇāya satiyā,",
  "tika-abh08t38:142_1": "asammohalakkhaṇena sampajaññena ca sampannaṁ.",
  "tika-abh08t38:142_2": "Kāmaṁ purimajjhānesupi satisampajaññaṁ atthi, na hi muṭṭhassatissa,",
  "tika-abh08t38:142_3": "asampajānato ca upacāramattampi sampajjati, pageva appanā,",
  "tika-abh08t38:142_4": "yebhuyyena pana avippayogībhāvena pavattamānesu pītisukhesu pītisaṅkhātassa oḷārikaṅgassa pahāne sukhumatāya idha sātisayo satisampajaññabyāpāroti idheva satisampajaññasampannatā vuttāti veditabbā.",
  "tika-abh08t38:142_5": "Ekaṅgahīnanti pītiyā pahīnabhāvena ekaṅgavippahīnaṁ.",
  "tika-abh08t38:142_6": "Sā panesā dutiyajjhānassa vitakkavicārā viya appanākkhaṇeyeva pahīyati.",
  "tika-abh08t38:142_7": "Tenassa sā ‘‘pahānaṅga’’nti vuccati.",
  "tika-abh08t38:143_0": "972.",
  "tika-abh08t38:143_1": "Somanassassa pahīnattā āha ‘‘ekaṅgavippahīna’’nti.",
  "tika-abh08t38:143_2": "Tañca pana somanassaṁ ekavīthiyaṁ purimajavanesuyeva pahīyati.",
  "tika-abh08t38:144_0": "974.",
  "tika-abh08t38:144_1": "Purimajjhānesu parikammādivasena pavattānaṁ kāmāvacarajavanānaṁ ekasadisattā idha labbhamānaṁ kañci visesaṁ dassetuṁ ‘‘yasmā’’tiādi vuttaṁ.",
  "tika-abh08t38:144_2": "Āsevanaṁ na hotīti āsevanapaccayena paccayo na hoti.",
  "tika-abh08t38:144_3": "Ayañhettha adhippāyo – yasmā padantarasaṅgahitassa attano sabhāvaggāhāpanasaṅkhātaāsevanapaccayattābhāvato sukhavedanā upekkhāvedanāya āsevanapaccayena paccayo na hoti,",
  "tika-abh08t38:144_4": "catutthajjhāneva upekkhāvedanāya bhavitabbaṁ sātisayaṁ sukhavirāgabhāvanattā,",
  "tika-abh08t38:144_5": "tasmā idha appanāvīthiyaṁ upekkhāsampayuttajavaneheva bhavitabbanti.",
  "tika-abh08t38:145_0": "976.",
  "tika-abh08t38:145_1": "Evaṁ catukkanayavasena jhānappabhedaṁ dassetvā idāni pañcakanayampi dassetuṁ ‘‘yaṁ catukkanaye’’tiādi vuttaṁ.",
  "tika-abh08t38:145_2": "Dvidhā pana katvānāti vitakkavicārānaṁ visuṁ visuṁ pahānaṅgavasena gaṇanato dvidhā katvā.",
  "tika-abh08t38:145_3": "Dutiyaṁ tatiyaṁ katanti avitakkavicāramattaṁ avitakkaavicāranti evaṁ dutiyajjhānañceva tatiyajjhānañca kataṁ abhidhammeti adhippāyo.",
  "tika-abh08t38:145_4": "Suttantesu hi pañcakanayo sarūpato na gahito,",
  "tika-abh08t38:145_5": "kasmā pana abhidhamme gahitoti? Puggalajjhāsayato,",
  "tika-abh08t38:145_6": "sannisinnadevaparisāya hi yesaṁ paṭhamajjhāne vitakko eva oḷārikato upaṭṭhāti, itare santato,",
  "tika-abh08t38:145_7": "tesaṁ caturaṅgikaṁ avitakkavicāramattaṁ dutiyajjhānaṁ katvā pañcakanayena desesi.",
  "tika-abh08t38:145_8": "Yesaṁ vitakkavicārā oḷārikato upaṭṭhitā,",
  "tika-abh08t38:145_9": "tato tesaṁ avitakkaavicāraṁ tivaṅgikaṁ katvā catukkanayena desesi.",
  "tika-abh08t38:145_10": "Yesaṁ vitakkova oḷārikato upaṭṭhāti,",
  "tika-abh08t38:145_11": "tehi taṁ atikkamitvā caturaṅgikaṁ dutiyajjhānaṁ uppādetuṁ sakkā. Yesaṁ vitakkavicārā,",
  "tika-abh08t38:145_12": "tehi dvepi ekato atikkamitvā tivaṅgikaṁ dutiyajjhānaṁ uppādetuṁ sakkā.",
  "tika-abh08t38:146_0": "979.",
  "tika-abh08t38:146_1": "Atthabyañjanavasena suṭṭhu madhuraṁ,",
  "tika-abh08t38:146_2": "tatoyeva varataraṁ vacanaṁ yassa soyaṁ sumadhuravarataravacano. Kaṁ nu janaṁ neva rañjayati, na hi ekampi na rañjayati.",
  "tika-abh08t38:146_3": "Atinisita…pe… nīyoyanti atitikhiṇabuddhippasādehi janehi vedanīyo ayaṁ gantho, paricchedoti vā adhippāyo.",
  "tika-abh08t38:147_0": "Iti abhidhammatthavikāsiniyā nāma",
  "tika-abh08t38:148_0": "Abhidhammāvatārasaṁvaṇṇanāya",
  "tika-abh08t38:149_0": "Rūpāvacarasamādhibhāvanāniddesavaṇṇanā niṭṭhitā."
}