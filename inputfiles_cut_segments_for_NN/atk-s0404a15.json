{
  "atk-s0404a15:0_0": "1. Ānisaṁsavaggo",
  "atk-s0404a15:1_0": "1. Kimatthiyasuttavaṇṇanā",
  "atk-s0404a15:2_0": "1.",
  "atk-s0404a15:2_1": "Dasakanipātassa paṭhame kusalāni sīlānīti anavajjasīlāni.",
  "atk-s0404a15:2_2": "Amaṅkubhāvassa avippaṭisārassa atthāya saṁvattantīti avippaṭisāratthāni.",
  "atk-s0404a15:2_3": "So nesaṁ ānisaṁsoti avippaṭisārānisaṁsāni.",
  "atk-s0404a15:2_4": "Yathābhūtañāṇadassanatthotiādīsu yathābhūtañāṇadassanaṁ nāma taruṇavipassanā,",
  "atk-s0404a15:2_5": "nibbidā nāma balavavipassanā, virāgo nāma maggo, vimutti nāma arahattaphalaṁ,",
  "atk-s0404a15:2_6": "ñāṇadassanaṁ nāma paccavekkhaṇañāṇaṁ.",
  "atk-s0404a15:2_7": "Aggāya parentīti arahattatthāya gacchanti.",
  "atk-s0404a15:3_0": "2. Cetanākaraṇīyasuttavaṇṇanā",
  "atk-s0404a15:4_0": "2.",
  "atk-s0404a15:4_1": "Dutiye na cetanāya karaṇīyanti na cetetvā kappetvā pakappetvā kātabbaṁ.",
  "atk-s0404a15:4_2": "Dhammatā esāti dhammasabhāvo eso kāraṇaniyamo ayaṁ. Abhisandentīti pavattenti.",
  "atk-s0404a15:4_3": "Paripūrentīti paripuṇṇaṁ karonti.",
  "atk-s0404a15:4_4": "Apārā pāraṁ gamanāyāti orimatīrabhūtā tebhūmakavaṭṭā nibbānapāraṁ gamanatthāya.",
  "atk-s0404a15:5_0": "3-5. Upanisasuttattayavaṇṇanā",
  "atk-s0404a15:6_0": "3-5.",
  "atk-s0404a15:6_1": "Tatiye hatūpanisoti hatakāraṇo.",
  "atk-s0404a15:6_2": "Catutthapañcamesu dvīhi therehi kathitabhāvova viseso.",
  "atk-s0404a15:7_0": "6. Samādhisuttavaṇṇanā",
  "atk-s0404a15:8_0": "6.",
  "atk-s0404a15:8_1": "Chaṭṭhe neva pathaviyaṁ pathavīsaññī assāti pathaviṁ ārammaṇaṁ katvā pathavīti evaṁ uppannāya saññāya saññī na bhaveyya. Āpādīsupi eseva nayo.",
  "atk-s0404a15:8_2": "Na idhaloketi idhaloke uppajjanakacatukkapañcakajjhānasaññāya na saññī bhaveyya.",
  "atk-s0404a15:8_3": "Na paraloketi paraloke uppajjanakacatukkapañcakajjhānasaññāya na saññī bhaveyya.",
  "atk-s0404a15:8_4": "Saññī ca pana assāti atha ca panassa samāpatti savitakkasamāpattiyeva assāti vuccati.",
  "atk-s0404a15:8_5": "Etaṁ santaṁ etaṁ paṇītanti santaṁ santanti appetvā nisinnassa divasampi cittuppādo ‘‘santaṁ santa’’nteva pavattati,",
  "atk-s0404a15:8_6": "paṇītaṁ paṇītanti appetvā nisinnassa divasampi cittuppādo ‘‘paṇītaṁ paṇīta’’nteva pavattati.",
  "atk-s0404a15:8_7": "Yadidaṁ sabbasaṅkhārasamathoti nibbānaṁ nibbānanti appetvā nisinnassa divasampi cittuppādo ‘‘nibbānaṁ nibbāna’’nteva pavattatīti sabbampetaṁ phalasamāpattisamādhiṁ sandhāya vuttaṁ.",
  "atk-s0404a15:9_0": "7. Sāriputtasuttavaṇṇanā",
  "atk-s0404a15:10_0": "7. Sattame saññī ca panāhaṁ, āvuso, tasmiṁ samaye ahosinti, āvuso,",
  "atk-s0404a15:10_1": "tasmiṁ samaye ahaṁ ‘‘bhavanirodho nibbāna’’nti imāya phalasamāpattisaññāya saññī ahosiṁ.",
  "atk-s0404a15:10_2": "Sacittakā me sā samāpatti ahosīti paccavekkhaṇā kathitā.",
  "atk-s0404a15:11_0": "8. Jhānasuttavaṇṇanā",
  "atk-s0404a15:12_0": "8.",
  "atk-s0404a15:12_1": "Aṭṭhame samantapāsādikoti pasādāvahānaṁyeva kāyakammādīnaṁ sabbhāvato samanto pāsādiko.",
  "atk-s0404a15:12_2": "Sabbākāraparipūroti sabbehi kāraṇehi paripuṇṇo.",
  "atk-s0404a15:13_0": "9. Santavimokkhasuttavaṇṇanā",
  "atk-s0404a15:14_0": "9.",
  "atk-s0404a15:14_1": "Navame santāti ārammaṇasantatāyapi aṅgasantatāyapi santā.",
  "atk-s0404a15:14_2": "Vimokkhāti paccanīkadhammehi vimuttattā ārammaṇe ca nirāsaṅkabhāvena suṭṭhu muttattā evaṁladdhanāmā.",
  "atk-s0404a15:14_3": "Atikkamma rūpeti rūpajjhānāni atikkamitvā pavattā.",
  "atk-s0404a15:14_4": "Sesaṁ sabbattha uttānatthamevāti.",
  "atk-s0404a15:15_0": "Ānisaṁsavaggo paṭhamo."
}