{
  "pli-tv-bu-vb-pc23:0.1_0": "Theravāda Vinaya",
  "pli-tv-bu-vb-pc23:0.2_0": "Mahāvibhaṅga",
  "pli-tv-bu-vb-pc23:0.3_0": "Pācittiyakaṇḍa",
  "pli-tv-bu-vb-pc23:0.4_0": "Ovādavagga",
  "pli-tv-bu-vb-pc23:0.5_0": "23. Bhikkhunupassayasikkhāpada",
  "pli-tv-bu-vb-pc23:1.1_0": "Tena samayena buddho bhagavā sakkesu viharati kapilavatthusmiṁ nigrodhārāme.",
  "pli-tv-bu-vb-pc23:1.2_0": "Tena kho pana samayena chabbaggiyā bhikkhū bhikkhunupassayaṁ upasaṅkamitvā chabbaggiyā bhikkhuniyo ovadanti.",
  "pli-tv-bu-vb-pc23:1.3_0": "Bhikkhuniyo chabbaggiyā bhikkhuniyo etadavocuṁ—",
  "pli-tv-bu-vb-pc23:1.4_0": "“ethāyye, ovādaṁ gamissāmā”ti.",
  "pli-tv-bu-vb-pc23:1.5_0": "“Yampi mayaṁ, ayye, gaccheyyāma ovādassa kāraṇā,",
  "pli-tv-bu-vb-pc23:1.5_1": "ayyā chabbaggiyā idheva āgantvā amhe ovadantī”ti.",
  "pli-tv-bu-vb-pc23:1.6_0": "Bhikkhuniyo ujjhāyanti khiyyanti vipācenti—",
  "pli-tv-bu-vb-pc23:1.7_0": "“kathañhi nāma chabbaggiyā bhikkhū bhikkhunupassayaṁ upasaṅkamitvā bhikkhuniyo ovadissantī”ti.",
  "pli-tv-bu-vb-pc23:1.8_0": "Atha kho tā bhikkhuniyo bhikkhūnaṁ etamatthaṁ ārocesuṁ.",
  "pli-tv-bu-vb-pc23:1.9_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc23:1.10_0": "“kathañhi nāma chabbaggiyā bhikkhū bhikkhunupassayaṁ upasaṅkamitvā bhikkhuniyo ovadissantī”ti …pe…",
  "pli-tv-bu-vb-pc23:1.11_0": "“saccaṁ kira tumhe, bhikkhave,",
  "pli-tv-bu-vb-pc23:1.11_1": "bhikkhunupassayaṁ upasaṅkamitvā bhikkhuniyo ovadathā”ti?",
  "pli-tv-bu-vb-pc23:1.12_0": "“Saccaṁ, bhagavā”ti.",
  "pli-tv-bu-vb-pc23:1.13_0": "Vigarahi buddho bhagavā …pe…",
  "pli-tv-bu-vb-pc23:1.14_0": "kathañhi nāma tumhe, moghapurisā,",
  "pli-tv-bu-vb-pc23:1.14_1": "bhikkhunupassayaṁ upasaṅkamitvā bhikkhuniyo ovadissatha.",
  "pli-tv-bu-vb-pc23:1.15_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc23:1.16_0": "evañca pana, bhikkhave,",
  "pli-tv-bu-vb-pc23:1.16_1": "imaṁ sikkhāpadaṁ uddiseyyātha—",
  "pli-tv-bu-vb-pc23:1.17.1_0": "“Yo pana bhikkhu bhikkhunupassayaṁ upasaṅkamitvā bhikkhuniyo ovadeyya, pācittiyan”ti.",
  "pli-tv-bu-vb-pc23:1.18_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc23:2.1_0": "Tena kho pana samayena mahāpajāpati gotamī gilānā hoti.",
  "pli-tv-bu-vb-pc23:2.2_0": "Therā bhikkhū yena mahāpajāpati gotamī tenupasaṅkamiṁsu;",
  "pli-tv-bu-vb-pc23:2.3_0": "upasaṅkamitvā mahāpajāpatiṁ gotamiṁ etadavocuṁ—“",
  "pli-tv-bu-vb-pc23:2.4_0": "kacci, gotami, khamanīyaṁ, kacci yāpanīyan”ti?",
  "pli-tv-bu-vb-pc23:2.5_0": "“Na me, ayyā, khamanīyaṁ na yāpanīyaṁ”.",
  "pli-tv-bu-vb-pc23:2.6_0": "“Iṅghayyā, dhammaṁ desethā”ti.",
  "pli-tv-bu-vb-pc23:2.7_0": "“Na, bhagini,",
  "pli-tv-bu-vb-pc23:2.7_1": "kappati bhikkhunupassayaṁ upasaṅkamitvā bhikkhuniyo dhammaṁ desetun”ti kukkuccāyantā na desesuṁ.",
  "pli-tv-bu-vb-pc23:2.8_0": "Atha kho bhagavā pubbaṇhasamayaṁ nivāsetvā pattacīvaramādāya yena mahāpajāpati gotamī tenupasaṅkami;",
  "pli-tv-bu-vb-pc23:2.8_1": "upasaṅkamitvā paññatte āsane nisīdi.",
  "pli-tv-bu-vb-pc23:2.9_0": "Nisajja kho bhagavā mahāpajāpatiṁ gotamiṁ etadavoca—",
  "pli-tv-bu-vb-pc23:2.10_0": "“kacci, gotami, khamanīyaṁ, kacci yāpanīyan”ti?",
  "pli-tv-bu-vb-pc23:2.11_0": "“Pubbe me, bhante,",
  "pli-tv-bu-vb-pc23:2.11_1": "therā bhikkhū āgantvā dhammaṁ desenti.",
  "pli-tv-bu-vb-pc23:2.12_0": "Tena me phāsu hoti.",
  "pli-tv-bu-vb-pc23:2.13_0": "Idāni pana—‘bhagavatā paṭikkhittan’ti, kukkuccāyantā na desenti.",
  "pli-tv-bu-vb-pc23:2.14_0": "Tena me na phāsu hotī”ti.",
  "pli-tv-bu-vb-pc23:2.15_0": "Atha kho bhagavā mahāpajāpatiṁ gotamiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "pli-tv-bu-vb-pc23:2.16_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc23:2.17_0": "“anujānāmi, bhikkhave,",
  "pli-tv-bu-vb-pc23:2.17_1": "bhikkhunupassayaṁ upasaṅkamitvā gilānaṁ bhikkhuniṁ ovadituṁ.",
  "pli-tv-bu-vb-pc23:2.18_0": "Evañca pana, bhikkhave,",
  "pli-tv-bu-vb-pc23:2.18_1": "imaṁ sikkhāpadaṁ uddiseyyātha—",
  "pli-tv-bu-vb-pc23:2.19.1_0": "“Yo pana bhikkhu bhikkhunupassayaṁ upasaṅkamitvā bhikkhuniyo ovadeyya, aññatra samayā, pācittiyaṁ.",
  "pli-tv-bu-vb-pc23:2.20_0": "Tatthāyaṁ samayo.",
  "pli-tv-bu-vb-pc23:2.20_1": "Gilānā hoti bhikkhunī—ayaṁ tattha samayo”ti.",
  "pli-tv-bu-vb-pc23:3.1.1_0": "Yo panāti",
  "pli-tv-bu-vb-pc23:3.1.2_0": "yo yādiso …pe…",
  "pli-tv-bu-vb-pc23:3.1.3_0": "bhikkhūti",
  "pli-tv-bu-vb-pc23:3.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc23:3.1.5_0": "Bhikkhunupassayo nāma",
  "pli-tv-bu-vb-pc23:3.1.6_0": "yattha bhikkhuniyo ekarattampi vasanti.",
  "pli-tv-bu-vb-pc23:3.1.7_0": "Upasaṅkamitvāti",
  "pli-tv-bu-vb-pc23:3.1.8_0": "tattha gantvā.",
  "pli-tv-bu-vb-pc23:3.1.9_0": "Bhikkhunī nāma",
  "pli-tv-bu-vb-pc23:3.1.10_0": "ubhatosaṅghe upasampannā.",
  "pli-tv-bu-vb-pc23:3.1.11_0": "Ovadeyyāti",
  "pli-tv-bu-vb-pc23:3.1.12_0": "aṭṭhahi garudhammehi ovadati, āpatti pācittiyassa.",
  "pli-tv-bu-vb-pc23:3.1.13_0": "Aññatra samayāti",
  "pli-tv-bu-vb-pc23:3.1.14_0": "ṭhapetvā samayaṁ.",
  "pli-tv-bu-vb-pc23:3.1.15_0": "Gilānā nāma bhikkhunī",
  "pli-tv-bu-vb-pc23:3.1.16_0": "na sakkoti ovādāya vā saṁvāsāya vā gantuṁ.",
  "pli-tv-bu-vb-pc23:3.2.1_0": "Upasampannāya upasampannasaññī bhikkhunupassayaṁ upasaṅkamitvā aññatra samayā ovadati, āpatti pācittiyassa.",
  "pli-tv-bu-vb-pc23:3.2.2_0": "Upasampannāya vematiko bhikkhunupassayaṁ upasaṅkamitvā aññatra samayā ovadati, āpatti pācittiyassa.",
  "pli-tv-bu-vb-pc23:3.2.3_0": "Upasampannāya anupasampannasaññī bhikkhunupassayaṁ upasaṅkamitvā aññatra samayā ovadati, āpatti pācittiyassa.",
  "pli-tv-bu-vb-pc23:3.2.4_0": "Aññena dhammena ovadati, āpatti dukkaṭassa.",
  "pli-tv-bu-vb-pc23:3.2.5_0": "Ekatoupasampannāya ovadati, āpatti dukkaṭassa.",
  "pli-tv-bu-vb-pc23:3.2.6_0": "Anupasampannāya upasampannasaññī, āpatti dukkaṭassa.",
  "pli-tv-bu-vb-pc23:3.2.7_0": "Anupasampannāya vematiko, āpatti dukkaṭassa.",
  "pli-tv-bu-vb-pc23:3.2.8_0": "Anupasampannāya anupasampannasaññī, anāpatti.",
  "pli-tv-bu-vb-pc23:3.3.1_0": "Anāpatti—",
  "pli-tv-bu-vb-pc23:3.3.2_0": "samaye,",
  "pli-tv-bu-vb-pc23:3.3.3_0": "uddesaṁ dento,",
  "pli-tv-bu-vb-pc23:3.3.4_0": "paripucchaṁ dento,",
  "pli-tv-bu-vb-pc23:3.3.5_0": "“osārehi ayyā”ti vuccamāno osāreti,",
  "pli-tv-bu-vb-pc23:3.3.6_0": "pañhaṁ pucchati,",
  "pli-tv-bu-vb-pc23:3.3.7_0": "pañhaṁ puṭṭho katheti,",
  "pli-tv-bu-vb-pc23:3.3.8_0": "aññassatthāya bhaṇantaṁ bhikkhuniyo suṇanti,",
  "pli-tv-bu-vb-pc23:3.3.9_0": "sikkhamānāya,",
  "pli-tv-bu-vb-pc23:3.3.10_0": "sāmaṇeriyā,",
  "pli-tv-bu-vb-pc23:3.3.11_0": "ummattakassa,",
  "pli-tv-bu-vb-pc23:3.3.12_0": "ādikammikassāti.",
  "pli-tv-bu-vb-pc23:3.3.13_0": "Bhikkhunupassayasikkhāpadaṁ niṭṭhitaṁ tatiyaṁ."
}