{
  "tika-s0402t19:0_0": "2. Rathakāravaggo",
  "tika-s0402t19:1_0": "1. Ñātasuttavaṇṇanā",
  "tika-s0402t19:2_0": "11.",
  "tika-s0402t19:2_1": "Dutiyassa paṭhame ñātoyeva paññātoti āha “ñāto paññāto”ti.",
  "tika-s0402t19:2_2": "Kassa ananulomiketi āha “sāsanassā”ti,",
  "tika-s0402t19:2_3": "sāsanassa ananulomike appatirūpeti attho.",
  "tika-s0402t19:2_4": "Idāni ananulomikasaddassa nibbacanaṁ dassento “na anulometīti ananulomika”nti āha.",
  "tika-s0402t19:2_5": "Sāsanassāti vā sāsananti attho.",
  "tika-s0402t19:2_6": "Sāsanaṁ na anulometīti ananulomikanti evamettha sambandho daṭṭhabbo.",
  "tika-s0402t19:2_7": "Sabhāgavisabhāganti liṅgato sabhāgavisabhāgaṁ.",
  "tika-s0402t19:2_8": "“Viyapuggale”ti āhāti liṅgasabhāgehi avisesetvā āha.",
  "tika-s0402t19:2_9": "Ummādaṁ pāpuṇīti so kira sīlaṁ adhiṭṭhāya pihitadvāragabbhe sayanapiṭṭhe nisīditvā bhariyaṁ ārabbha mettaṁ",
  "tika-s0402t19:2_10": "bhāvento mettāmukhena uppannena rāgena andhīkato bhariyāya santikaṁ gantukāmo dvāraṁ asallakkhetvā bhittiṁ",
  "tika-s0402t19:2_11": "bhinditvāpi nikkhamitukāmatāya bhittiṁ paharanto sabbarattiṁ bhittiyuddhamakāsi.",
  "tika-s0402t19:2_12": "Sesamettha suviññeyyameva.",
  "tika-s0402t19:3_0": "Ñātasuttavaṇṇanā niṭṭhitā.",
  "tika-s0402t19:4_0": "2. Sāraṇīyasuttavaṇṇanā",
  "tika-s0402t19:5_0": "12.",
  "tika-s0402t19:5_1": "Dutiye catupārisuddhisīlampi pabbajjānissitamevāti iminā pabbajjūpagatasamanantarameva catupārisuddhisīlampi samādinnameva hotīti dasseti.",
  "tika-s0402t19:5_2": "Maggasannissitāneva hontīti maggādhigamatthāya paṭipajjitabbattā kasiṇaparikammādīni maggasannissitāneva honti,",
  "tika-s0402t19:5_3": "tasmā maggaggahaṇeneva tesampi gahaṇaṁ veditabbaṁ,",
  "tika-s0402t19:5_4": "tehi vinā maggādhigamassa asambhavatoti adhippāyo.",
  "tika-s0402t19:6_0": "Aggamaggādhigamena asammohappaṭivedhassa sikhāpattattā maggadhammesu viya phaladhammesupi sātisayo asammohoti “sayaṁ abhiññā”ti vuttaṁ,",
  "tika-s0402t19:6_1": "sāmaṁ jānitvāti attho.",
  "tika-s0402t19:6_2": "Tathā jānanā panassa sacchikaraṇaṁ attapaccakkhakiriyāti “sacchikatvā”ti vuttaṁ.",
  "tika-s0402t19:6_3": "Tenāha “attanāva abhivisiṭṭhāya paññāya paccakkhaṁ katvā”ti.",
  "tika-s0402t19:6_4": "Tathā sacchikiriyā cassa attani paṭilābhoti “upasampajjā”ti vuttanti āha “paṭilabhitvā”ti.",
  "tika-s0402t19:7_0": "Sāraṇīyasuttavaṇṇanā niṭṭhitā.",
  "tika-s0402t19:8_0": "3. Āsaṁsasuttavaṇṇanā",
  "tika-s0402t19:9_0": "13.",
  "tika-s0402t19:9_1": "Tatiye santoti ettha santa-saddo “dīghaṁ santassa yojana”ntiādīsu kilantabhāve āgato.",
  "tika-s0402t19:9_2": "“Ayañca vitakko,",
  "tika-s0402t19:9_3": "ayañca vicāro santo honti samitā”tiādīsu niruddhabhāve.",
  "tika-s0402t19:9_4": "“Adhigato kho myāyaṁ dhammo,",
  "tika-s0402t19:9_5": "gambhīro duddaso duranubodho santo paṇīto”tiādīsu santañāṇagocaratāyaṁ.",
  "tika-s0402t19:9_6": "“Upasantassa sadā satimato”tiādīsu kilesavūpasame.",
  "tika-s0402t19:9_7": "“Santo have sabbhi pavedayantī”tiādīsu sādhūsu. “Pañcime,",
  "tika-s0402t19:9_8": "bhikkhave,",
  "tika-s0402t19:9_9": "mahācorā santo saṁvijjamānā”tiādīsu atthibhāve.",
  "tika-s0402t19:9_10": "Idhāpi atthibhāveyevāti āha “santoti atthi upalabbhantī”ti.",
  "tika-s0402t19:9_11": "Tattha atthīti lokasaṅketavasena saṁvijjanti.",
  "tika-s0402t19:9_12": "Atthibhāvo hettha puggalasambandhena vuttattā lokasamaññāvaseneva veditabbo,",
  "tika-s0402t19:9_13": "na paramatthavasena.",
  "tika-s0402t19:9_14": "Atthīti cetaṁ nipātapadaṁ daṭṭhabbaṁ “atthi imasmiṁ kāye kesā”tiādīsu viya.",
  "tika-s0402t19:10_0": "Saṁvijjamānāti upalabbhamānā.",
  "tika-s0402t19:10_1": "Yañhi saṁvijjati,",
  "tika-s0402t19:10_2": "taṁ upalabbhati.",
  "tika-s0402t19:10_3": "Tenāha “saṁvijjamānāti tasseva vevacana”nti.",
  "tika-s0402t19:10_4": "Anāsoti patthanārahito.",
  "tika-s0402t19:10_5": "Tenāha “apatthano”ti.",
  "tika-s0402t19:10_6": "Āsaṁsati patthetīti āsaṁso.",
  "tika-s0402t19:10_7": "Veṇuvettādivilīvehi suppādibhājanakārakā vilīvakārakā.",
  "tika-s0402t19:10_8": "Migamacchādīnaṁ nisādanato nesādā,",
  "tika-s0402t19:10_9": "māgavikamacchabandhādayo.",
  "tika-s0402t19:10_10": "Rathesu cammena nahanakaraṇato rathakārā,",
  "tika-s0402t19:10_11": "dhammakārā.",
  "tika-s0402t19:10_12": "Puiti karīsassa nāmaṁ,",
  "tika-s0402t19:10_13": "taṁ kusenti apanentīti pukkusā,",
  "tika-s0402t19:10_14": "pupphacchaḍḍakā.",
  "tika-s0402t19:11_0": "Dubbaṇṇoti virūpo.",
  "tika-s0402t19:11_1": "Okoṭimakoti ārohābhāvena heṭṭhimako,",
  "tika-s0402t19:11_2": "rassakāyoti attho.",
  "tika-s0402t19:11_3": "Tenāha “lakuṇḍako”ti.",
  "tika-s0402t19:11_4": "Laku viya ghaṭikā viya ḍeti pavattatīti hi lakuṇḍako, rasso.",
  "tika-s0402t19:11_5": "Kaṇati nimīlatīti kāṇo.",
  "tika-s0402t19:11_6": "Taṁ panassa nimīlanaṁ ekena akkhinā dvīhipi cāti āha “ekakkhikāṇo vā ubhayakkhikāṇo vā”ti.",
  "tika-s0402t19:11_7": "Kuṇanaṁ kuṇo,",
  "tika-s0402t19:11_8": "hatthavekallaṁ.",
  "tika-s0402t19:11_9": "Taṁ etassa atthīti kuṇī.",
  "tika-s0402t19:11_10": "Khañjo vuccati pādavikalo.",
  "tika-s0402t19:11_11": "Heṭṭhimakāyasaṅkhāto sarīrassa pakkho padeso hato assāti pakkhahato.",
  "tika-s0402t19:11_12": "Tenāha “pīṭhasappī”ti.",
  "tika-s0402t19:11_13": "Padīpe padīpane etabbaṁ netabbanti padīpeyyaṁ,",
  "tika-s0402t19:11_14": "telādiupakaraṇaṁ.",
  "tika-s0402t19:12_0": "Āsaṁ na karotīti rajjābhiseke kaniṭṭho patthanaṁ na karoti jeṭṭhe sati kaniṭṭhassa anadhikārattā.",
  "tika-s0402t19:12_1": "Abhisekaṁ arahatīti abhisekāraho,",
  "tika-s0402t19:12_2": "na abhisekāraho kāṇakuṇiādidosasamannāgato.",
  "tika-s0402t19:13_0": "Sīlassa duṭṭhu nāma natthi,",
  "tika-s0402t19:13_1": "tasmā abhāvattho idha du-saddoti āha “nissīlo”ti.",
  "tika-s0402t19:13_2": "“Pāpaṁ pāpena sukara”ntiādīsu viya pāpa-saddo nihīnapariyāyoti āha “lāmakadhammo”ti.",
  "tika-s0402t19:13_3": "Sīlavipattiyā vā dussīlo.",
  "tika-s0402t19:13_4": "Diṭṭhivipattiyā pāpadhammo.",
  "tika-s0402t19:13_5": "Kāyavācāsaṁvarabhedena vā dussīlo,",
  "tika-s0402t19:13_6": "manosaṁvarabhedena,",
  "tika-s0402t19:13_7": "satisaṁvarādibhedena vā pāpadhammo.",
  "tika-s0402t19:13_8": "Asuddhappayogatāya dussīlo,",
  "tika-s0402t19:13_9": "asuddhāsayatāya pāpadhammo.",
  "tika-s0402t19:13_10": "Kusalasīlavirahena dussīlo,",
  "tika-s0402t19:13_11": "akusalasīlasamannāgamena pāpadhammo.",
  "tika-s0402t19:13_12": "Asucīhīti aparisuddhehi.",
  "tika-s0402t19:13_13": "Saṅkāhi saritabbasamācāroti “imassa maññe idaṁ kamma”nti evaṁ parehi saṅkāya saritabbasamācāro.",
  "tika-s0402t19:13_14": "Tenāha “kiñcidevā”tiādi.",
  "tika-s0402t19:13_15": "Attanāyeva vā saṅkāhi saritabbasamācāroti etenapi kammasādhanataṁyeva saṅkassarasaddassa dasseti.",
  "tika-s0402t19:13_16": "Attano saṅkāya paresaṁ samācārakiriyaṁ sarati āsaṅkati vidhāvatītipi saṅkassarasamācāroti evamettha kattusādhanatāpi daṭṭhabbā.",
  "tika-s0402t19:13_17": "Tassa hi dve tayo jane kathente disvā “mama dosaṁ maññe kathentī”ti tesaṁ samācāraṁ saṅkāya sarati dhāvati.",
  "tika-s0402t19:14_0": "Evaṁpaṭiññoti salākaggahaṇādīsu “kittakā vihāre samaṇā”ti gaṇanāya āraddhāya “ahampi samaṇo,",
  "tika-s0402t19:14_1": "ahampi samaṇo”ti paṭiññaṁ datvā salākaggahaṇādīni karotīti samaṇo ahanti evaṁsamaṇappaṭiñño.",
  "tika-s0402t19:14_2": "Sumbhakapattadhareti mattikāpattadhare.",
  "tika-s0402t19:14_3": "Pūtinā kammenāti saṁkiliṭṭhakammena,",
  "tika-s0402t19:14_4": "nigguṇatāya vā guṇasāravirahitattā antopūti.",
  "tika-s0402t19:14_5": "Kasambukacavaro jāto sañjāto assāti kasambujātoti āha “sañjātarāgādikacavaro”ti.",
  "tika-s0402t19:14_6": "Atha vā kasambu vuccati tintakuṇapakasaṭaṁ udakaṁ,",
  "tika-s0402t19:14_7": "imasmiñca sāsane dussīlo nāma jigucchanīyattā tintakuṇapaudakasadiso,",
  "tika-s0402t19:14_8": "tasmā kasambu viya jātoti kasambujāto.",
  "tika-s0402t19:14_9": "Lokuttaradhammaupanissayassa natthitāyāti yattha patiṭṭhitena sakkā bhaveyya arahattaṁ laddhuṁ,",
  "tika-s0402t19:14_10": "tassā patiṭṭhāya bhinnattā vuttaṁ.",
  "tika-s0402t19:14_11": "Mahāsīlasmiṁ paripūrakāritāyāti yattha patiṭṭhitena sakkā bhaveyya arahattaṁ pāpuṇituṁ,",
  "tika-s0402t19:14_12": "tasmiṁ paripūrakāritāya.",
  "tika-s0402t19:15_0": "Āsaṁsasuttavaṇṇanā niṭṭhitā.",
  "tika-s0402t19:16_0": "4. Cakkavattisuttavaṇṇanā",
  "tika-s0402t19:17_0": "14.",
  "tika-s0402t19:17_1": "Catutthe catūhi saṅgahavatthūhīti dānapiyavacanaatthacariyāsamānattatāsaṅkhātehi catūhi saṅgahakāraṇehi.",
  "tika-s0402t19:17_2": "Cakkaṁ vattetīti āṇācakkaṁ pavatteti.",
  "tika-s0402t19:17_3": "Cakkanti vā idha ratanacakkaṁ veditabbaṁ.",
  "tika-s0402t19:17_4": "Ayañhi cakkasaddo sampattiyaṁ, lakkhaṇe, rathaṅge,",
  "tika-s0402t19:17_5": "iriyāpathe, dāne,",
  "tika-s0402t19:17_6": "ratanadhammakhuracakkādīsu ca dissati.",
  "tika-s0402t19:17_7": "“Cattārimāni,",
  "tika-s0402t19:17_8": "bhikkhave, cakkāni,",
  "tika-s0402t19:17_9": "yehi samannāgatānaṁ devamanussāna”ntiādīsu hi sampattiyaṁ dissati.",
  "tika-s0402t19:17_10": "“Pādatalesu cakkāni jātānī”ti ettha lakkhaṇe.",
  "tika-s0402t19:17_11": "“Cakkaṁva vahato pada”nti ettha rathaṅge.",
  "tika-s0402t19:17_12": "“Catucakkaṁ navadvāra”nti ettha iriyāpathe.",
  "tika-s0402t19:17_13": "“Dadaṁ bhuñja mā ca pamādo,",
  "tika-s0402t19:17_14": "cakkaṁ vattaya sabbapāṇina”nti ettha dāne.",
  "tika-s0402t19:17_15": "“Dibbaṁ cakkaratanaṁ pāturahosī”ti ettha ratanacakke.",
  "tika-s0402t19:17_16": "“Mayā pavattitaṁ cakka”nti ettha dhammacakke.",
  "tika-s0402t19:17_17": "“Icchāhatassa posassa,",
  "tika-s0402t19:17_18": "cakkaṁ bhamati matthake”ti ettha khuracakke.",
  "tika-s0402t19:17_19": "“Khurapariyantena cakkenā”ti ettha paharaṇacakke.",
  "tika-s0402t19:17_20": "“Asanivicakka”nti ettha asanimaṇḍale.",
  "tika-s0402t19:17_21": "Idha panāyaṁ ratanacakke daṭṭhabbo.",
  "tika-s0402t19:18_0": "Kittāvatā panāyaṁ cakkavattī nāma hoti?",
  "tika-s0402t19:18_1": "Ekaṅguladvaṅgulamattampi cakkaratanaṁ ākāsaṁ abbhuggantvā pavattati.",
  "tika-s0402t19:18_2": "Sabbacakkavattīnañhi nisinnāsanato uṭṭhahitvā cakkaratanasamīpaṁ gantvā hatthisoṇḍasadisapanāḷiṁ suvaṇṇabhiṅgāraṁ",
  "tika-s0402t19:18_3": "ukkhipitvā udakena abbhukkiritvā “abhivijinātu bhavaṁ cakkaratana”nti vacanasamanantarameva vehāsaṁ abbhuggantvā",
  "tika-s0402t19:18_4": "cakkaratanaṁ pavattatīti.",
  "tika-s0402t19:18_5": "Yassa pavattisamakālameva,",
  "tika-s0402t19:18_6": "so rājā cakkavattī nāma hoti.",
  "tika-s0402t19:19_0": "Dhammoti dasakusalakammapathadhammo,",
  "tika-s0402t19:19_1": "dasavidhaṁ vā cakkavattivattaṁ.",
  "tika-s0402t19:19_2": "Dasavidhe vā kusaladhamme agarahite vā rājadhamme niyuttoti dhammiko.",
  "tika-s0402t19:19_3": "Tena ca dhammena sakalalokaṁ rañjetīti dhammarājā.",
  "tika-s0402t19:19_4": "Dhammena vā laddharajjattā dhammarājā.",
  "tika-s0402t19:19_5": "Cakkavattīhi dhammena ñāyena rajjaṁ adhigacchati,",
  "tika-s0402t19:19_6": "na adhammena.",
  "tika-s0402t19:19_7": "Dasavidhena cakkavattivattenāti dasappabhedena cakkavattīnaṁ vattena.",
  "tika-s0402t19:20_0": "Kiṁ pana taṁ dasavidhaṁ cakkavattivattanti? Vuccate –",
  "tika-s0402t19:21_0": "“Katamaṁ pana taṁ, deva,",
  "tika-s0402t19:21_1": "ariyaṁ cakkavattivattanti?",
  "tika-s0402t19:21_2": "Tena hi tvaṁ, tāta,",
  "tika-s0402t19:21_3": "dhammaṁyeva nissāya dhammaṁ sakkaronto dhammaṁ garuṁ karonto dhammaṁ mānento dhammaṁ pūjento dhammaṁ",
  "tika-s0402t19:21_4": "apacāyamāno dhammaddhajo dhammaketu dhammādhipateyyo dhammikaṁ rakkhāvaraṇaguttiṁ saṁvidahassu antojanasmiṁ",
  "tika-s0402t19:21_5": "balakāyasmiṁ khattiyesu anuyantesu brāhmaṇagahapatikesu negamajānapadesu samaṇabrāhmaṇesu migapakkhīsu.  Mā ca te, tāta,",
  "tika-s0402t19:21_6": "vijite adhammakāro pavattittha. Ye ca te, tāta,",
  "tika-s0402t19:21_7": "vijite adhanā assu,",
  "tika-s0402t19:21_8": "tesañca dhanamanuppadeyyāsi. Ye ca te, tāta,",
  "tika-s0402t19:21_9": "vijite samaṇabrāhmaṇā madappamādā paṭiviratā khantisoracce niviṭṭhā ekamattānaṁ damenti,",
  "tika-s0402t19:21_10": "ekamattānaṁ samenti,",
  "tika-s0402t19:21_11": "ekamattānaṁ parinibbāpenti.",
  "tika-s0402t19:21_12": "Te kālena kālaṁ upasaṅkamitvā paripuccheyyāsi pariggaṇheyyāsi – ‘kiṁ, bhante,",
  "tika-s0402t19:21_13": "kusalaṁ kiṁ akusalaṁ,",
  "tika-s0402t19:21_14": "kiṁ sāvajjaṁ kiṁ anavajjaṁ,",
  "tika-s0402t19:21_15": "kiṁ sevitabbaṁ kiṁ na sevitabbaṁ,",
  "tika-s0402t19:21_16": "kiṁ me kariyamānaṁ dīgharattaṁ ahitāya dukkhāya assa,",
  "tika-s0402t19:21_17": "kiṁ vā pana me kariyamānaṁ dīgharattaṁ hitāya sukhāya assā’ti.",
  "tika-s0402t19:21_18": "Tesaṁ sutvā yaṁ akusalaṁ,",
  "tika-s0402t19:21_19": "taṁ abhinivajjeyyāsi,",
  "tika-s0402t19:21_20": "yaṁ kusalaṁ,",
  "tika-s0402t19:21_21": "taṁ samādāya vatteyyāsi. Idaṁ kho, tāta,",
  "tika-s0402t19:21_22": "taṁ ariyaṁ cakkavattivatta”nti –",
  "tika-s0402t19:22_0": "Evaṁ cakkavattisutte āgatanayena antojanasmiṁ balakāye ekaṁ,",
  "tika-s0402t19:22_1": "khattiyesu ekaṁ,",
  "tika-s0402t19:22_2": "anuyantesu ekaṁ,",
  "tika-s0402t19:22_3": "brāhmaṇagahapatikesu ekaṁ,",
  "tika-s0402t19:22_4": "negamajānapadesu ekaṁ,",
  "tika-s0402t19:22_5": "samaṇabrāhmaṇesu ekaṁ,",
  "tika-s0402t19:22_6": "migapakkhīsu ekaṁ,",
  "tika-s0402t19:22_7": "adhammakārappaṭikkhepo ekaṁ,",
  "tika-s0402t19:22_8": "adhanānaṁ dhanānuppadānaṁ ekaṁ,",
  "tika-s0402t19:22_9": "samaṇabrāhmaṇe upasaṅkamitvā pañhapucchanaṁ ekanti evamevaṁ taṁ cakkavattivattaṁ dasavidhaṁ hoti.",
  "tika-s0402t19:22_10": "Gahapatike pana pakkhijāte ca visuṁ katvā gaṇhantassa dvādasavidhaṁ hoti.",
  "tika-s0402t19:23_0": "Aññathā vattituṁ adento so dhammo adhiṭṭhānaṁ etassāti tadadhiṭṭhānaṁ.",
  "tika-s0402t19:23_1": "Tena tadadhiṭṭhānena cetasā.",
  "tika-s0402t19:23_2": "Sakkarontoti ādarakiriyāvasena karonto.",
  "tika-s0402t19:23_3": "Tenāha “yathā”tiādi.",
  "tika-s0402t19:23_4": "Garuṁ karontoti pāsāṇacchattaṁ viya garukaraṇavasena garuṁ karonto.",
  "tika-s0402t19:23_5": "Tenevāha “tasmiṁ gāravuppattiyā”ti.",
  "tika-s0402t19:23_6": "Dhammādhipatibhūtāgatabhāvenāti iminā yathāvuttadhammassa jeṭṭhakabhāvena purimataraṁ attabhāvesu sakkaccaṁ samupacitabhāvaṁ dasseti.",
  "tika-s0402t19:23_7": "Dhammavaseneva ca sabbakiriyānaṁ karaṇenāti etena ṭhānanisajjādīsu yathāvuttadhammaninnapoṇapabbhārabhāvaṁ dasseti.",
  "tika-s0402t19:23_8": "Assāti rakkhāvaraṇaguttiyā.",
  "tika-s0402t19:23_9": "Paraṁ rakkhantoti aññaṁ diṭṭhadhammikādianatthato rakkhanto.",
  "tika-s0402t19:23_10": "Teneva pararakkhasādhanena khantiādiguṇena attānaṁ tato eva rakkhati.",
  "tika-s0402t19:23_11": "Mettacittatāti mettacittatāya.",
  "tika-s0402t19:23_12": "Nivāsanapārupanagehādīni sītuṇhādippaṭibāhanena āvaraṇaṁ.",
  "tika-s0402t19:24_0": "Antojanasminti abbhantarabhūte puttadārādijane.",
  "tika-s0402t19:24_1": "Sīlasaṁvare patiṭṭhāpentoti iminā rakkhaṁ dasseti.",
  "tika-s0402t19:24_2": "Vatthagandhamālādīni cassa dadamānoti iminā āvaraṇaṁ,",
  "tika-s0402t19:24_3": "itarena guttiṁ.",
  "tika-s0402t19:24_4": "Sampadānenapīti pi-saddena sīlasaṁvaresu patiṭṭhāpanādīnaṁ sampiṇḍeti.",
  "tika-s0402t19:24_5": "Esa nayo paresupi pi-saddaggahaṇe.",
  "tika-s0402t19:24_6": "Nigamo nivāso etesanti negamā.",
  "tika-s0402t19:24_7": "Evaṁ jānapadāti āha “tathā nigamavāsino”tiādinā.",
  "tika-s0402t19:25_0": "Rakkhāvaraṇaguttiyā kāyakammādīsu saṁvidahanaṁ ṭhapanaṁ nāma tadupadesoyevāti vuttaṁ “kathetvā”ti.",
  "tika-s0402t19:25_1": "Etesūti pāḷiyaṁ vuttesu samaṇādīsu.",
  "tika-s0402t19:25_2": "Paṭivattetuṁ na sakkā khīṇānaṁ kilesānaṁ puna anuppajjanato.",
  "tika-s0402t19:25_3": "Sesamettha suviññeyyameva.",
  "tika-s0402t19:26_0": "Cakkavattisuttavaṇṇanā niṭṭhitā.",
  "tika-s0402t19:27_0": "5. Sacetanasuttavaṇṇanā",
  "tika-s0402t19:28_0": "15.",
  "tika-s0402t19:28_1": "Pañcame isayo patanti sannipatanti etthāti isipatananti āha “buddhapaccekabuddhasaṅkhātāna”ntiādi.",
  "tika-s0402t19:28_2": "Sabbūpakaraṇāni sajjetvāti sabbāni rukkhassa chedanatacchanādisādhanāni upakaraṇāni raññā āṇattadivaseyeva sajjetvā.",
  "tika-s0402t19:28_3": "Nānā karīyati etenāti nānākaraṇaṁ,",
  "tika-s0402t19:28_4": "nānābhāvoti āha “nānatta”nti.",
  "tika-s0402t19:28_5": "Nesanti saralopenāyaṁ niddesoti āha “na esa”nti.",
  "tika-s0402t19:28_6": "Tathā atthesanti etthāpīti āha “atthi esa”nti.",
  "tika-s0402t19:28_7": "Pavattanatthaṁ abhisaṅkharaṇaṁ abhisaṅkhāro,",
  "tika-s0402t19:28_8": "tassa gati vegasā pavatti.",
  "tika-s0402t19:28_9": "Taṁ sandhāyāha “payogassa gamana”nti.",
  "tika-s0402t19:29_0": "Sagaṇḍāti khuddānukhuddakagaṇḍā.",
  "tika-s0402t19:29_1": "Tenāha “uṇṇatoṇataṭṭhānayuttā”ti.",
  "tika-s0402t19:29_2": "Sakasāvāti sakasaṭā.",
  "tika-s0402t19:29_3": "Tenāha “pūtisārenā”tiādi.",
  "tika-s0402t19:29_4": "Evaṁ guṇapatanena patitāti yathā taṁ cakkaṁ nābhiaranemīnaṁ sadosatāya na patiṭṭhāsi,",
  "tika-s0402t19:29_5": "evamekacce puggalā kāyavaṅkādivasena sadosatāya guṇapatanena patitā sakaṭṭhāne na tiṭṭhanti.",
  "tika-s0402t19:29_6": "Ettha ca pharusavācādayopi apāyagamanīyā sotāpattimaggeneva pahīyantīti daṭṭhabbā.",
  "tika-s0402t19:30_0": "Sacetanasuttavaṇṇanā niṭṭhitā.",
  "tika-s0402t19:31_0": "6. Apaṇṇakasuttavaṇṇanā",
  "tika-s0402t19:32_0": "16.",
  "tika-s0402t19:32_1": "Chaṭṭhe virajjhanakiriyā nāma pacchā samādātabbatāya apaṇṇakappayogasamādānā viya hoti,",
  "tika-s0402t19:32_2": "avirajjhanakiriyā pana pacchā asamādātabbatāya anūnāti taṁsamaṅgipuggalo apaṇṇako,",
  "tika-s0402t19:32_3": "tassa bhāvo apaṇṇakatāti āha “apaṇṇakapaṭipadanti aviraddhapaṭipada”ntiādi.",
  "tika-s0402t19:32_4": "Yasmā sā adhippetatthasādhanena ekaṁsikā vaṭṭato niyyānāvahā,",
  "tika-s0402t19:32_5": "tattha ca yuttiyuttā asārāpagatā aviruddhatāya apaccanīkā anulomikā anudhammabhūtā ca,",
  "tika-s0402t19:32_6": "tasmā vuttaṁ “ekaṁsapaṭipada”ntiādi.",
  "tika-s0402t19:32_7": "Na takkaggāhena vā nayaggāhena vāti takkaggāhena vā paṭipanno na hoti nayaggāhena vā apaṇṇakapaṭipadaṁ paṭipanno.",
  "tika-s0402t19:32_8": "Tattha takkaggāhena vāti ācariyaṁ alabhitvā “evaṁ me sugati,",
  "tika-s0402t19:32_9": "nibbānaṁ vā bhavissatī”ti attano takkaggahaṇamattena.",
  "tika-s0402t19:32_10": "Nayaggāhenāti paccakkhato adisvā nayato anumānato gahaṇena.",
  "tika-s0402t19:32_11": "Evaṁ gahetvā paṭipannoti takkamattena,",
  "tika-s0402t19:32_12": "nayaggāhena vā paṭipanno.",
  "tika-s0402t19:32_13": "Paṇḍitasatthavāho viya sampattīhi na parihāyatīti yojanā.",
  "tika-s0402t19:33_0": "Yaṁ sandhāya vuttanti parihānañca aparihānañca sandhāya jātake vuttaṁ.",
  "tika-s0402t19:33_1": "Ayaṁ panettha gāthāya atthayojanā –",
  "tika-s0402t19:33_2": "apaṇṇakaṁ ṭhānaṁ aviraddhakāraṇaṁ niyyānikakāraṇaṁ eke bodhisattappamukhā paṇḍitamanussā gaṇhiṁsu.",
  "tika-s0402t19:33_3": "Ye pana te bālasatthavāhaputtappamukhā takkikā āhu,",
  "tika-s0402t19:33_4": "te dutiyaṁ sāparādhaṁ anekaṁsikaṁ ṭhānaṁ aniyyānikaṁ kāraṇaṁ aggahesuṁ,",
  "tika-s0402t19:33_5": "te kaṇhapaṭipadaṁ paṭipannā.",
  "tika-s0402t19:33_6": "Tattha sukkapaṭipadā aparihānipaṭipadā,",
  "tika-s0402t19:33_7": "kaṇhapaṭipadā parihānipaṭipadā,",
  "tika-s0402t19:33_8": "tasmā ye sukkapaṭipadaṁ paṭipannā,",
  "tika-s0402t19:33_9": "te aparihīnā sotthibhāvaṁ pattā.",
  "tika-s0402t19:33_10": "Ye pana kaṇhapaṭipadaṁ paṭipannā,",
  "tika-s0402t19:33_11": "te parihīnā anayabyasanaṁ āpannāti imamatthaṁ bhagavā anāthapiṇḍikassa gahapatino vatvā uttari idamāha “etadaññāya medhāvī,",
  "tika-s0402t19:33_12": "taṁ gaṇhe yadapaṇṇaka”nti.",
  "tika-s0402t19:34_0": "Tattha etadaññāya medhāvīti medhāti laddhanāmāya visuddhāya uttamāya paññāya samannāgato kulaputto etaṁ",
  "tika-s0402t19:34_1": "apaṇṇakaṁ ṭhānaṁ dutiyañcāti dvīsu atakkaggāhatakkaggāhasaṅkhātesu ṭhānesu guṇadosaṁ vuddhihāniṁ atthānatthaṁ",
  "tika-s0402t19:34_2": "ñatvāti attho.",
  "tika-s0402t19:34_3": "Taṁ gaṇhe yadapaṇṇakanti yaṁ apaṇṇakaṁ ekaṁsikaṁ sukkapaṭipadāaparihāniyapaṭipadāsaṅkhātaṁ niyyānikakāraṇaṁ,",
  "tika-s0402t19:34_4": "tadeva gaṇheyya. Kasmā?",
  "tika-s0402t19:34_5": "Ekaṁsikādibhāvatoyeva.",
  "tika-s0402t19:34_6": "Itaraṁ pana na gaṇheyya. Kasmā?",
  "tika-s0402t19:34_7": "Anekaṁsikādibhāvatoyeva.",
  "tika-s0402t19:35_0": "Yavanti tāya sattā amissitāpi samānajātitāya missitā viya hontīti yoni.",
  "tika-s0402t19:35_1": "Sā pana atthato aṇḍādiuppattiṭṭhānavisiṭṭho khandhānaṁ bhāgaso pavattivisesoti āha “khandhakoṭṭhāso yoni nāmā”ti.",
  "tika-s0402t19:35_2": "Kāraṇaṁ yoni nāma,",
  "tika-s0402t19:35_3": "yonīti taṁ taṁ phalaṁ anupacitañāṇasambhārehi duravagādhabhedatāya missitaṁ viya hotīti.",
  "tika-s0402t19:35_4": "Yato ekattanayena so evāyanti bālānaṁ micchāgāho.",
  "tika-s0402t19:35_5": "Passāvamaggo yoni nāma yavanti tāya sattā yonisambandhena missitā hontīti.",
  "tika-s0402t19:35_6": "Paggahitā anuṭṭhānena,",
  "tika-s0402t19:35_7": "punappunaṁ āsevanāya paripuṇṇā.",
  "tika-s0402t19:36_0": "“Cakkhutopī”tiādimhi pana cakkhuviññāṇādivīthīsu tadanugatamanoviññāṇavīthīsu ca kiñcāpi kusalādīnaṁ pavatti atthi,",
  "tika-s0402t19:36_1": "kāmāsavādayo eva pana vaṇato yūsaṁ viya paggharanakaasucibhāvena sandanti,",
  "tika-s0402t19:36_2": "tasmā te eva “āsavā”ti vuccanti.",
  "tika-s0402t19:36_3": "Tattha hi paggharanakaasucimhi āsavasaddo niruḷhoti.",
  "tika-s0402t19:36_4": "Dhammato yāva gotrabhūti tato paraṁ maggaphalesu appavattanato vuttaṁ.",
  "tika-s0402t19:36_5": "Ete hi ārammaṇakaraṇavasena dhamme gacchantā tato paraṁ na gacchanti.",
  "tika-s0402t19:36_6": "Nanu tato paraṁ bhavaṅgādīnipi gacchantīti ce? Na,",
  "tika-s0402t19:36_7": "tesampi pubbe ālambitesu lokiyadhammesu sāsavabhāvena antogadhattā tato paratābhāvato.",
  "tika-s0402t19:36_8": "Ettha ca gotrabhuvacanena gotrabhuvodānaphalasamāpattipurecārikaparikammāni vuttānīti veditabbāni.",
  "tika-s0402t19:36_9": "Paṭhamamaggapurecārikameva vā gotrabhu avadhinidassanabhāvena gahitaṁ,",
  "tika-s0402t19:36_10": "tato paraṁ pana maggaphalasamānatāya aññesu maggesu maggavīthiyaṁ samāpattivīthīyaṁ nirodhānantarañca",
  "tika-s0402t19:36_11": "pavattamānesu phalesu nibbāne ca āsavānaṁ pavatti nivāritāti veditabbaṁ.",
  "tika-s0402t19:36_12": "Savantīti gacchanti,",
  "tika-s0402t19:36_13": "ārammaṇakaraṇavasena pavattantīti attho.",
  "tika-s0402t19:36_14": "Avadhiattho ā-kāro,",
  "tika-s0402t19:36_15": "avadhi ca mariyādābhividhibhedato duvidho.",
  "tika-s0402t19:36_16": "Tattha mariyādaṁ kiriyaṁ bahi katvā pavattati yathā “āpāṭalīputtaṁ vuṭṭho devo”ti.",
  "tika-s0402t19:36_17": "Abhividhi pana kiriyaṁ byāpetvā pavattati yathā “ābhavaggaṁ bhagavato yaso pavattatī”ti.",
  "tika-s0402t19:36_18": "Abhividhiattho cāyamā-kāro idha gahitoti vuttaṁ “antokaraṇattho”ti.",
  "tika-s0402t19:37_0": "Madirādayoti ādi-saddena sindhavakādambarikāpotikādīnaṁ saṅgaho daṭṭhabbo.",
  "tika-s0402t19:37_1": "Cirapārivāsiyaṭṭho ciraparivuṭṭhatā purāṇabhāvo.",
  "tika-s0402t19:37_2": "Avijjā nāhosītiādīti ettha ādi-saddena “purimā,",
  "tika-s0402t19:37_3": "bhikkhave,",
  "tika-s0402t19:37_4": "koṭi na paññāyati bhavataṇhāyā”ti idaṁ suttaṁ saṅgahitaṁ.",
  "tika-s0402t19:37_5": "Avijjāsavabhavāsavānaṁ ciraparivuṭṭhatāya dassitāya tabbhāvabhāvino kāmāsavassa ciraparivuṭṭhatā dassitāva hoti.",
  "tika-s0402t19:37_6": "Aññesu ca yathāvutte dhamme okāsañca ārammaṇaṁ katvā pavattamānesu mānādīsu vijjamānesu attattaniyādiggāhavasena",
  "tika-s0402t19:37_7": "abhibyāpanaṁ madakaraṇavasena āsavasadisatā ca etesaṁyeva,",
  "tika-s0402t19:37_8": "na aññesanti etesveva āsavasaddo niruḷhoti daṭṭhabbo.",
  "tika-s0402t19:37_9": "Āyataṁ anādikālikattā.",
  "tika-s0402t19:37_10": "Pasavantīti phalanti.",
  "tika-s0402t19:37_11": "Na hi kiñci saṁsāradukkhaṁ atthi,",
  "tika-s0402t19:37_12": "yaṁ āsavehi vinā uppajjeyya.",
  "tika-s0402t19:37_13": "Purimāni cetthāti etesu catūsu atthavikappesu purimāni tīṇi.",
  "tika-s0402t19:37_14": "Yatthāti yesu suttābhidhammappadesesu.",
  "tika-s0402t19:37_15": "Tattha yujjanti kilesesuyeva yathāvuttassa atthattayassa sambhavato.",
  "tika-s0402t19:37_16": "Pacchimaṁ kammepīti pacchimaṁ “āyataṁ vā saṁsāradukkhaṁ savanti pasavantī”ti vuttanibbacanaṁ kammepi",
  "tika-s0402t19:37_17": "yujjati dukkhappasavanassa kilesakammasādhāraṇattā.",
  "tika-s0402t19:38_0": "Diṭṭhadhammā vuccanti paccakkhabhūtā khandhā,",
  "tika-s0402t19:38_1": "diṭṭhadhamme bhavā diṭṭhadhammikā.",
  "tika-s0402t19:38_2": "Vivādamūlabhūtāti vivādassa mūlakāraṇabhūtā kodhūpanāhamakkhapalāsaissāmacchariyamāyāsāṭheyyathambhasārambhamānātimānā.",
  "tika-s0402t19:38_3": "Yena devūpapatyassāti yena kammakilesappakārena āsavena devesu upapatti nibbatti assa mayhanti sambandho.",
  "tika-s0402t19:38_4": "Gandhabbo vā vihaṅgamo ākāsacārī assanti vibhattiṁ vipariṇāmetvā yojetabbaṁ.",
  "tika-s0402t19:38_5": "Ettha ca yakkhagandhabbavinimuttā sabbā devatā devaggahaṇena gahitā.",
  "tika-s0402t19:38_6": "Naḷo vuccati mūlaṁ,",
  "tika-s0402t19:38_7": "tasmā vinaḷīkatāti vigatanaḷā vigatamūlā katāti attho.",
  "tika-s0402t19:38_8": "Avasesā ca akusalā dhammāti akusalakammato avasesā akusalā dhammā āsavāti āgatāti sambandho.",
  "tika-s0402t19:39_0": "Paṭighātāyāti paṭisedhanāya.",
  "tika-s0402t19:39_1": "Parūpavāda…pe…",
  "tika-s0402t19:39_2": "upaddavāti idaṁ yadi bhagavā sikkhāpadaṁ na paññāpeyya,",
  "tika-s0402t19:39_3": "tato asaddhammappaṭisevanaadinnādānapāṇātipātādihetu ye uppajjeyyuṁ parūpavādādayo diṭṭhadhammikā nānappakārā anatthā,",
  "tika-s0402t19:39_4": "ye ca tannimittameva nirayādīsu nibbattassa pañcavidhabandhanakammakāraṇādivasena mahādukkhānubhavādippakārā anatthā,",
  "tika-s0402t19:39_5": "te sandhāya vuttaṁ.",
  "tika-s0402t19:40_0": "Tepaneteti ete kāmarāgādikilesatebhūmakakammaparūpavādādiuppaddavappakārā āsavā.",
  "tika-s0402t19:40_1": "Yatthāti yasmiṁ vinayādipāḷippadese.",
  "tika-s0402t19:40_2": "Yathāti yena duvidhādippakārena avasesesu ca suttantesu tidhā āgatāti sambandho.",
  "tika-s0402t19:40_3": "Nirayaṁ gamentīti nirayagāminiyā.",
  "tika-s0402t19:40_4": "Chakkanipāteti chakkanipāte āhuneyyasutte.",
  "tika-s0402t19:40_5": "Tattha hi āsavā chadhā āgatā.",
  "tika-s0402t19:41_0": "Sarasabhedoti khaṇikanirodho.",
  "tika-s0402t19:41_1": "Khīṇākāroti accantāya khīṇatā.",
  "tika-s0402t19:41_2": "Āsavā khīyanti pahīyanti etenāti āsavakkhayo, maggo.",
  "tika-s0402t19:41_3": "Āsavānaṁ khayante uppajjanato āsavakkhayo, phalaṁ.",
  "tika-s0402t19:41_4": "Āsavakkhayena pattabbato āsavā khīyanti etthāti āsavakkhayo, nibbānaṁ.",
  "tika-s0402t19:41_5": "Visuddhimagge vitthārito,",
  "tika-s0402t19:41_6": "tasmā tattha,",
  "tika-s0402t19:41_7": "taṁ saṁvaṇṇanāya ca vuttanayena veditabbo.",
  "tika-s0402t19:42_0": "Tathāti iminā visuddhimagge vitthāritataṁ upasaṁharati.",
  "tika-s0402t19:42_1": "Kusalappavattiṁ āvaranti nivārentīti āvaraṇīyā.",
  "tika-s0402t19:42_2": "Purimappavattivasenāti niddokkamanato pubbe kammaṭṭhānassa pavattivasena.",
  "tika-s0402t19:42_3": "Ṭhapetvāti hatthagataṁ kiñci ṭhapento viya kammaṭṭhānaṁ satisampajaññavasena ṭhapetvā kammaṭṭhānameva manasikaronto niddaṁ okkamati,",
  "tika-s0402t19:42_4": "jhānasamāpanno viya yathāparicchinneneva kālena pabujjhamāno kammaṭṭhānaṁ ṭhapitaṭṭhāne gaṇhantoyeva pabujjhati nāma.",
  "tika-s0402t19:42_5": "Tena vuttaṁ “tasmā…pe…",
  "tika-s0402t19:42_6": "nāma hotī”ti.",
  "tika-s0402t19:42_7": "Mūlakammaṭṭhāneti ādito paṭṭhāya parihariyamānakammaṭṭhāne.",
  "tika-s0402t19:42_8": "Pariggahakammaṭṭhānavasenāti sayanaṁ upagacchantena pariggahamānakammaṭṭhānamanasikāravasena.",
  "tika-s0402t19:42_9": "So pana dhātumanasikāravasena icchitabboti dassetuṁ “ayaṁ hī”tiādi vuttaṁ.",
  "tika-s0402t19:43_0": "Apaṇṇakasuttavaṇṇanā niṭṭhitā.",
  "tika-s0402t19:44_0": "7. Attabyābādhasuttavaṇṇanā",
  "tika-s0402t19:45_0": "17.",
  "tika-s0402t19:45_1": "Sattame byābādhanaṁ dukkhāpananti āha “attabyābādhāyāti attadukkhāyā”ti.",
  "tika-s0402t19:45_2": "Maggaphalacittuppādāpi kāyasucaritādisaṅgaho evāti āha “avāritānevā”ti.",
  "tika-s0402t19:46_0": "Attabyābādhasuttavaṇṇanā niṭṭhitā.",
  "tika-s0402t19:47_0": "8. Devalokasuttavaṇṇanā",
  "tika-s0402t19:48_0": "18.",
  "tika-s0402t19:48_1": "Aṭṭhame itīti padasandhibyañjanasiliṭṭhatāti purimapadānaṁ pacchimapadehi atthato sahitatāya byañjanānaṁ vākyānaṁ siliṭṭhatāya dīpane nipāto.",
  "tika-s0402t19:49_0": "Devalokasuttavaṇṇanā niṭṭhitā.",
  "tika-s0402t19:50_0": "9. Paṭhamapāpaṇikasuttavaṇṇanā",
  "tika-s0402t19:51_0": "19.",
  "tika-s0402t19:51_1": "Navame ugghāṭetvāti āsanadvārañceva bhaṇḍapasibbake ca vivaritvā.",
  "tika-s0402t19:51_2": "Nādhiṭṭhātīti taṁtaṁkayavikkaye attanā voyogaṁ nāpajjati.",
  "tika-s0402t19:51_3": "Divākāleti majjhanhikasamaye.",
  "tika-s0402t19:51_4": "Assāmiko hoti tīsupi kālesu laddhabbalābhassa alabhanato.",
  "tika-s0402t19:51_5": "Apativātābādhaṁ rattiṭṭhānaṁ.",
  "tika-s0402t19:51_6": "Chāyudakasampannaṁ divāṭṭhānaṁ.",
  "tika-s0402t19:51_7": "Vipassanāpi vaṭṭati vipassanākammikoyeva.",
  "tika-s0402t19:51_8": "Tenapi hi navadhā indriyānaṁ tikkhattaṁ āpādentena samādhinimittaṁ gahetabbaṁ,",
  "tika-s0402t19:51_9": "vipassanānimittaṁ samāhitākārasallakkhaṇāya.",
  "tika-s0402t19:52_0": "Paṭhamapāpaṇikasuttavaṇṇanā niṭṭhitā.",
  "tika-s0402t19:53_0": "10. Dutiyapāpaṇikasuttavaṇṇanā",
  "tika-s0402t19:54_0": "20.",
  "tika-s0402t19:54_1": "Dasame visiṭṭhadhuroti visiṭṭhadhurasampaggāho vīriyasampanno.",
  "tika-s0402t19:54_2": "Ñāṇavīriyāyattā hi atthasiddhiyo.",
  "tika-s0402t19:54_3": "Tenāha “uttamadhuro”tiādi.",
  "tika-s0402t19:54_4": "Vikkāyikabhaṇḍanti vikkayetabbabhaṇḍaṁ.",
  "tika-s0402t19:54_5": "Nikkhittadhanenāti nidahitvā ṭhapitadhanavasena.",
  "tika-s0402t19:54_6": "Vaḷañjanakavasenāti divase divase dānūpabhogavasena vaḷañjitabbadhanavasena.",
  "tika-s0402t19:54_7": "Upabhogaparibhogabhaṇḍenāti upabhogaparibhogūpakaraṇena.",
  "tika-s0402t19:54_8": "Nipatantīti nipātenti,",
  "tika-s0402t19:54_9": "attano dhanaggahena nipātavuttike karonti.",
  "tika-s0402t19:54_10": "Tenāha “nimantentī”ti.",
  "tika-s0402t19:55_0": "Ñāṇathāmenāti ñāṇassa thirabhāvena.",
  "tika-s0402t19:55_1": "Ñāṇaparakkamenāti ñāṇasahitena vīriyena.",
  "tika-s0402t19:55_2": "Diṭṭhadhammikasamparāyikaparamatthabhedañhi yena sutena ijjhati,",
  "tika-s0402t19:55_3": "taṁ sutaṁ nāma.",
  "tika-s0402t19:55_4": "Ukkaṭṭhaniddesena dassento “ekanikāya…pe…",
  "tika-s0402t19:55_5": "bahussutā”ti āha.",
  "tika-s0402t19:55_6": "Āgatoti suppavattibhāvena svāgato.",
  "tika-s0402t19:55_7": "Tenāha “paguṇo pavattito”ti.",
  "tika-s0402t19:55_8": "Abhidhamme āgatā kusalādikkhandhādibhedabhinnā dhammā suttantapiṭakepi otarantīti “dhammadharāti suttantapiṭakadharā”icceva vuttaṁ.",
  "tika-s0402t19:55_9": "Na hi ābhidhammikabhāvena vinā nippariyāyato suttantapiṭakaññutā sambhavati.",
  "tika-s0402t19:55_10": "Dvemātikādharāti bhikkhubhikkhunimātikāvasena dvemātikādharāti vadanti,",
  "tika-s0402t19:55_11": "“vinayābhidhammamātikādharā”ti yuttaṁ.",
  "tika-s0402t19:55_12": "Paripucchatīti sabbabhāgena pucchitabbaṁ pucchati.",
  "tika-s0402t19:55_13": "Tenāha “atthānatthaṁ kāraṇākāraṇaṁ pucchatī”ti.",
  "tika-s0402t19:55_14": "Pariggaṇhātīti vicāreti.",
  "tika-s0402t19:56_0": "Na evaṁ attho daṭṭhabboti evaṁ desanānukkamena attho na gahetabbo.",
  "tika-s0402t19:56_1": "Añño hi desanākkamo veneyyajjhāsayavasena pavattanato,",
  "tika-s0402t19:56_2": "añño paṭipattikkamo.",
  "tika-s0402t19:56_3": "Heṭṭhimena vā paricchedoti sīlasamādhipaññāsaṅkhātesu tīsu bhāgesu katthaci heṭṭhimanayena desanāya paricchedaṁ veditabbaṁ sīlena,",
  "tika-s0402t19:56_4": "katthaci uparimena bhāgena paññāya,",
  "tika-s0402t19:56_5": "katthaci dvīhipi bhāgehi sīlapaññāvasena.",
  "tika-s0402t19:56_6": "Idha pana sutte uparimena bhāgena paricchedo veditabboti vatvā taṁ dassento “tasmā”tiādimāha.",
  "tika-s0402t19:56_7": "Yasmā vā bhagavā veneyyajjhāsayavasena paṭhamaṁ kalyāṇamittaṁ dassento arahattaṁ pavedetvā “tayidaṁ arahattaṁ",
  "tika-s0402t19:56_8": "imāya āraddhavīriyatāya hotī”ti dassento vīriyārambhaṁ pavedetvā “svāyaṁ vīriyārambho iminā kalyāṇamittasannissayena",
  "tika-s0402t19:56_9": "bhavatī”ti dassento nissayasampattiṁ pavedeti heṭṭhā dassitanidassanānurūpanti daṭṭhabbaṁ.",
  "tika-s0402t19:57_0": "Dutiyapāpaṇikasuttavaṇṇanā niṭṭhitā.",
  "tika-s0402t19:58_0": "Rathakāravaggavaṇṇanā niṭṭhitā."
}