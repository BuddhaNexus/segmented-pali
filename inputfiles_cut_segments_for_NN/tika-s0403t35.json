{
  "tika-s0403t35:0_0": "3. Vajjisattakavaggo",
  "tika-s0403t35:1_0": "1. Sārandadasuttavaṇṇanā",
  "tika-s0403t35:2_0": "21.",
  "tika-s0403t35:2_1": "Tatiyassa paṭhame devāyatanabhāvena cittattā lokassa cittīkāraṭṭhānatāya ca cetiyaṁ ahosi. Yāvakīvanti (dī. ni. ṭī.",
  "tika-s0403t35:2_2": "2.134) ekamevetaṁ padaṁ aniyamato parimāṇavācī.",
  "tika-s0403t35:2_3": "Kālo cettha adhippetoti āha ‘‘yattakaṁ kāla’’nti.",
  "tika-s0403t35:2_4": "Abhiṇhaṁ sannipātāti niccasannipātā.",
  "tika-s0403t35:2_5": "Taṁ pana niccasannipātataṁ dassetuṁ ‘‘divasassā’’tiādi vuttaṁ.",
  "tika-s0403t35:2_6": "Sannipātabahulāti pacurasannipātā. Vosānanti saṅkocaṁ.",
  "tika-s0403t35:2_7": "‘‘Vuddhiyevā’’tiādinā vuttamatthaṁ byatirekamukhena dassetuṁ ‘‘abhiṇhaṁ asannipatantā hī’’tiādi vuttaṁ. Ākulāti khubhitā na pasannā.",
  "tika-s0403t35:2_8": "Bhijjitvāti vaggabandhato vibhajja visuṁ visuṁ hutvā.",
  "tika-s0403t35:3_0": "Sannipātabheriyāti sannipātārocanabheriyā.",
  "tika-s0403t35:3_1": "Addhabhuttā vāti sāmibhuttā vā. Osīdamāneti hāyamāne.",
  "tika-s0403t35:4_0": "Suṅkanti bhaṇḍaṁ gahetvā gacchantehi pabbatakhaṇḍanādititthagāmadvārādīsu rājapurisānaṁ dātabbabhāgaṁ.",
  "tika-s0403t35:4_1": "Balinti nipphannasassādito chabhāgaṁ sattabhāgantiādinā laddhabbakaraṁ.",
  "tika-s0403t35:4_2": "Daṇḍanti dasavīsatikahāpaṇādikaṁ aparādhānurūpaṁ gahetabbadhanadaṇḍaṁ.",
  "tika-s0403t35:4_3": "Vajjidhammanti vajjirājadhammaṁ.",
  "tika-s0403t35:4_4": "Idāni apaññattapaññāpanādīsu tappaṭikkhepe ca ādīnavānisaṁse ca vitthārato dassetuṁ ‘‘tesa’’ntiādi vuttaṁ.",
  "tika-s0403t35:4_5": "Pāricariyakkhamāti upaṭṭhānakkhamā.",
  "tika-s0403t35:4_6": "Porāṇaṁ vajjidhammanti ettha pubbe kira vajjirājāno ‘‘ayaṁ coro’’ti ānetvā dassite ‘‘gaṇhatha naṁ cora’’nti avatvā vinicchayamahāmattānaṁ denti.",
  "tika-s0403t35:4_7": "Te vinicchinitvā sace acoro hoti, vissajjenti. Sace coro,",
  "tika-s0403t35:4_8": "attanā kiñci akatvā vohārikānaṁ denti, tepi vinicchinitvā acoro ce, vissajjenti. Coro ce, suttadharānaṁ denti. Tepi vinicchinitvā acoro ce, vissajjenti. Coro ce, aṭṭakulikānaṁ denti,",
  "tika-s0403t35:4_9": "tepi tatheva katvā senāpatissa, senāpati uparājassa, uparājā rañño.",
  "tika-s0403t35:4_10": "Rājā vinicchinitvā sace acoro hoti, vissajjeti. Sace pana coro hoti, paveṇipaṇṇakaṁ vācāpeti.",
  "tika-s0403t35:4_11": "Tattha ‘‘yena idaṁ nāma kataṁ,",
  "tika-s0403t35:4_12": "tassa ayaṁ nāmadaṇḍo’’ti likhitaṁ.",
  "tika-s0403t35:4_13": "Rājā tassa kiriyaṁ tena samānetvā tadanucchavikaṁ daṇḍaṁ karoti.",
  "tika-s0403t35:4_14": "Iti etaṁ porāṇaṁ vajjidhammaṁ samādāya vattantānaṁ manussā na ujjhāyanti.",
  "tika-s0403t35:4_15": "Paramparāgatesu aṭṭakulesu jātā agatigamanaviratā aṭṭamahallakapurisā aṭṭakulikā.",
  "tika-s0403t35:5_0": "Sakkāranti upakāraṁ.",
  "tika-s0403t35:5_1": "Garubhāvaṁ paccupaṭṭhapetvāti ‘‘ime amhākaṁ garuno’’ti tattha garubhāvaṁ paṭi paṭi upaṭṭhapetvā. Mānessantīti sammānessanti.",
  "tika-s0403t35:5_2": "Taṁ pana sammānanaṁ tesu nesaṁ attamanatāpubbakanti āha ‘‘manena piyāyissantī’’ti. Nipaccakāraṁ paṇipātaṁ.",
  "tika-s0403t35:5_3": "Dassentīti garucittabhāraṁ dassenti.",
  "tika-s0403t35:5_4": "Sandhānetunti sambandhaṁ avicchinnaṁ katvā ghaṭetuṁ.",
  "tika-s0403t35:6_0": "Pasayhakārassāti balakkārassa.",
  "tika-s0403t35:6_1": "Kāmaṁ vuddhiyā pūjanīyatāya ‘‘vuddhihāniyo’’ti vuttaṁ,",
  "tika-s0403t35:6_2": "attho pana vuttānukkameneva yojetabbo.",
  "tika-s0403t35:6_3": "Pāḷiyaṁ vā yasmā ‘‘vuddhiyeva pāṭikaṅkhā, no parihānī’’ti vuttaṁ,",
  "tika-s0403t35:6_4": "tasmā tadanukkamena ‘‘vuddhihāniyo’’ti vuttaṁ.",
  "tika-s0403t35:7_0": "Vipaccituṁ aladdhokāse pāpakamme,",
  "tika-s0403t35:7_1": "tassa kammassa vipāke vā anavasarova devasopasaggo.",
  "tika-s0403t35:7_2": "Tasmiṁ pana laddhokāse siyā devatopasaggassa avasaroti āha ‘‘anuppannaṁ…pe… vaḍḍhentī’’ti.",
  "tika-s0403t35:7_3": "Eteneva anuppannaṁ sukhanti etthāpi attho veditabbo.",
  "tika-s0403t35:7_4": "Balakāyassa diguṇatiguṇatādassanaṁ paṭibhayabhāvadassananti evamādinā devatānaṁ saṅgāmasīse sahāyatā veditabbā.",
  "tika-s0403t35:8_0": "Anicchitanti aniṭṭhaṁ. Āvaraṇatoti nisedhanato.",
  "tika-s0403t35:8_1": "Dhammato anapetā dhammiyāti idha ‘‘dhammikā’’ti vuttā.",
  "tika-s0403t35:8_2": "Migasūkarādighātāya sunakhādīnaṁ kaḍḍhitvā vanacaraṇaṁ vājo, tattha niyuttā, te vā vājentīti vājikā, migavadhacārino.",
  "tika-s0403t35:9_0": "Sārandadasuttavaṇṇanā niṭṭhitā.",
  "tika-s0403t35:10_0": "2. Vassakārasuttavaṇṇanā",
  "tika-s0403t35:11_0": "22.",
  "tika-s0403t35:11_1": "Dutiye abhiyātukāmoti ettha abhi-saddo abhibhavanattho ‘‘anabhividitu’’ntiādīsu viyāti āha ‘‘abhibhavanatthāya yātukāmo’’ti.",
  "tika-s0403t35:11_2": "Vajjirājānoti ‘‘vajjetabbā ime’’ti ādito pavattaṁ vacanaṁ upādāya vajjīti laddhanāmā rājāno,",
  "tika-s0403t35:11_3": "vajjiraṭṭhassa vā rājāno vajjirājāno.",
  "tika-s0403t35:11_4": "Raṭṭhassa pana vajjisamaññā tannivāsirājakumāravasena veditabbā.",
  "tika-s0403t35:11_5": "Rājiddhiyāti rājabhāvānugatena pabhāvena.",
  "tika-s0403t35:11_6": "So pana pabhāvo nesaṁ gaṇarājānaṁ mitho sāmaggiyā loke pākaṭo.",
  "tika-s0403t35:11_7": "Ciraṭṭhāyī ca ahosīti ‘‘samaggabhāvaṁ kathetī’’ti vuttaṁ.",
  "tika-s0403t35:11_8": "Anu anu taṁsamaṅgino bhāveti vaḍḍhetīti anubhāvo, anubhāvo eva ānubhāvo, patāpo.",
  "tika-s0403t35:11_9": "So pana nesaṁ patāpo hatthiassādivāhanasampattiyā tattha ca subhikkhitabhāvena loke pākaṭo jātoti ‘‘etena…pe… kathetī’’ti vuttaṁ.",
  "tika-s0403t35:11_10": "Tāḷacchiggaḷenāti kuñcikāchiddena. Asananti saraṁ.",
  "tika-s0403t35:11_11": "Atipātayissantīti atikkāmenti.",
  "tika-s0403t35:11_12": "Poṅkhānupoṅkhanti poṅkhassa anupoṅkhaṁ,",
  "tika-s0403t35:11_13": "purimasarassa poṅkhapadānugatapoṅkhaṁ itaraṁ saraṁ katvāti attho. Avirādhitanti avirajjhitaṁ.",
  "tika-s0403t35:11_14": "Ucchindissāmīti ummūlanavasena kulasantatiṁ chindissāmi. Ayanaṁ vaḍḍhanaṁ ayo,",
  "tika-s0403t35:11_15": "tappaṭipakkhena anayoti āha ‘‘avaḍḍhi’’nti.",
  "tika-s0403t35:11_16": "Ñātīnaṁ byasanaṁ vināso ñātibyasanaṁ.",
  "tika-s0403t35:12_0": "Gaṅgāyāti gaṅgāsamīpe.",
  "tika-s0403t35:12_1": "Paṭṭanagāmanti sakaṭapaṭṭanagāmaṁ. Tatrāti tasmiṁ paṭṭane.",
  "tika-s0403t35:12_2": "Balavāghātajātoti uppannabalavakodho. Meti mayhaṁ. Gatenāti gamanena.",
  "tika-s0403t35:12_3": "Sītaṁ vā uṇhaṁ vā natthi tāya velāya.",
  "tika-s0403t35:12_4": "Abhimukhaṁ yuddhenāti abhimukhaṁ ujukameva saṅgāmakaraṇena.",
  "tika-s0403t35:12_5": "Upalāpanaṁ sāmaṁ dānañcāti dassetuṁ ‘‘ala’’ntiādi vuttaṁ.",
  "tika-s0403t35:12_6": "Bhedopi idha upāyo evāti vuttaṁ ‘‘aññatra mithubhedā’’ti.",
  "tika-s0403t35:12_7": "Yuddhassa pana anupāyatā pageva pakāsitā.",
  "tika-s0403t35:12_8": "Idanti ‘‘aññatra upalāpanāya aññatra mithubhedā’’ti idaṁ vacanaṁ.",
  "tika-s0403t35:12_9": "Kathāya nayaṁ labhitvāti ‘‘yāvakīvañca …pe… parihānī’’ti imāya bhagavato kathāya upāyaṁ labhitvā.",
  "tika-s0403t35:12_10": "Anukampāyāti vajjirājesu anuggahena.",
  "tika-s0403t35:13_0": "Rājāpi tameva pesetvā sabbe…pe… pāpesīti rājā taṁ attano santikaṁ āgataṁ ‘‘kiṁ, ācariya, bhagavā avacā’’ti pucchi.",
  "tika-s0403t35:13_1": "So ‘‘yathā bho samaṇassa gotamassa vacanaṁ na sakkā vajjī kenaci gahetuṁ,",
  "tika-s0403t35:13_2": "apica upalāpanāya vā mithubhedena vā sakkā’’ti āha.",
  "tika-s0403t35:13_3": "Tato naṁ rājā ‘‘upalāpanāya amhākaṁ hatthiassādayo nassissanti, bhedeneva te gahessāmi, kiṁ karomā’’ti pucchi. Tena hi, mahārāja,",
  "tika-s0403t35:13_4": "tumhe vajjī ārabbha parisati kathaṁ samuṭṭhāpetha, tato ahaṁ ‘‘kiṁ te, mahārāja, tehi,",
  "tika-s0403t35:13_5": "attano santakena kasivaṇijjādīni katvā jīvantu ete rājāno’’ti vatvā pakkamissāmi. Tato tumhe ‘‘kiṁ nu, bho,",
  "tika-s0403t35:13_6": "esa brāhmaṇo vajjī ārabbha pavattaṁ kathaṁ paṭibāhatī’’ti vadeyyātha.",
  "tika-s0403t35:13_7": "Divasabhāge cāhaṁ tesaṁ paṇṇākāraṁ pesessāmi,",
  "tika-s0403t35:13_8": "tampi gāhāpetvā tumhepi mama dosaṁ āropetvā bandhanatāḷanādīni akatvāva kevalaṁ khuramuṇḍaṁ maṁ katvā nagarā nīharāpetha,",
  "tika-s0403t35:13_9": "athāhaṁ ‘‘mayā te nagare pākāro parikhā ca kāritā,",
  "tika-s0403t35:13_10": "ahaṁ thiradubbalaṭṭhānañca uttānagambhīraṭṭhānañca jānāmi,",
  "tika-s0403t35:13_11": "na cirassaṁ dāni taṁ ujuṁ karissāmī’’ti vakkhāmi.",
  "tika-s0403t35:13_12": "Taṁ sutvā tumhe ‘‘gacchatū’’ti vadeyyāthāti. Rājā sabbaṁ akāsi.",
  "tika-s0403t35:14_0": "Licchavī tassa nikkhamanaṁ sutvā ‘‘saṭho brāhmaṇo,",
  "tika-s0403t35:14_1": "mā tassa gaṅgaṁ uttāretuṁ adatthā’’ti āhaṁsu.",
  "tika-s0403t35:14_2": "Tatra ekaccehi ‘‘amhe ārabbha kathitattā kira so evaṁ karotī’’ti vutte ‘‘tena hi bhaṇe etū’’ti vadiṁsu.",
  "tika-s0403t35:14_3": "So gantvā licchavī disvā ‘‘kimāgatatthā’’ti pucchito taṁ pavattiṁ ārocesi.",
  "tika-s0403t35:14_4": "Licchavino ‘‘appamattakena nāma evaṁ garuṁ daṇḍaṁ kātuṁ na yutta’’nti vatvā ‘‘kiṁ te tatra ṭhānantara’’nti pucchiṁsu. Vinicchayamahāmaccohamasmīti. Tadeva te ṭhānantaraṁ hotūti.",
  "tika-s0403t35:14_5": "So suṭṭhutaraṁ vinicchayaṁ karoti.",
  "tika-s0403t35:14_6": "Rājakumārā tassa santike sippaṁ uggaṇhanti.",
  "tika-s0403t35:14_7": "So patiṭṭhitaguṇo hutvā ekadivasaṁ ekaṁ licchaviṁ gahetvā ekamantaṁ gantvā ‘‘dārakā kasantī’’ti pucchi. Āma, kasanti. Dve goṇe yojetvāti. Āma, dve goṇe yojetvāti. Ettakaṁ vatvā nivatto.",
  "tika-s0403t35:14_8": "Tato tamañño ‘‘kiṁ ācariyo āhā’’ti pucchitvā tena vuttaṁ – asaddahanto ‘‘na meso yathābhūtaṁ kathetī’’ti tena saddhiṁ bhijji.",
  "tika-s0403t35:15_0": "Brāhmaṇo aparampi ekadivasaṁ ekaṁ licchaviṁ ekamantaṁ netvā ‘‘kena byañjanena bhuttosī’’ti pucchitvā nivatto.",
  "tika-s0403t35:15_1": "Tampi añño pucchitvā asaddahanto tatheva bhijji.",
  "tika-s0403t35:15_2": "Brāhmaṇo aparampi divasaṁ ekaṁ licchaviṁ ekamantaṁ netvā ‘‘atiduggatosi kirā’’ti pucchi. Ko evamāhāti . Asuko nāma licchavīti.",
  "tika-s0403t35:15_3": "Aparampi ekamantaṁ netvā ‘‘tvaṁ kira bhīrujātiko’’ti pucchi. Ko evamāhāti? Asuko nāma licchavīti.",
  "tika-s0403t35:15_4": "Evaṁ aññena akathitameva aññassa kathento tīhi saṁvaccharehi te rājāno aññamaññaṁ bhinditvā yathā dve ekamaggena na gacchanti,",
  "tika-s0403t35:15_5": "tathā katvā sannipātabheriṁ carāpesi.",
  "tika-s0403t35:15_6": "Licchavino ‘‘issarā sannipatantu,",
  "tika-s0403t35:15_7": "sūrā sannipatantū’’ti vatvā na sannipatiṁsu. Brāhmaṇo ‘‘ayaṁ dāni kālo,",
  "tika-s0403t35:15_8": "sīghaṁ āgacchatū’’ti rañño sāsanaṁ peseti.",
  "tika-s0403t35:15_9": "Rājā sutvāva balabheriṁ carāpetvā nikkhami.",
  "tika-s0403t35:15_10": "Vesālikā sutvā ‘‘rañño gaṅgaṁ uttarituṁ na dassāmā’’ti bheriṁ carāpesuṁ.",
  "tika-s0403t35:15_11": "Te sutvā ‘‘gacchantu sūrarājāno’’tiādīni vatvā na sannipatiṁsu.",
  "tika-s0403t35:15_12": "‘‘Nagarappavesanaṁ na dassāma,",
  "tika-s0403t35:15_13": "dvārāni pidahissāmā’’ti bheriṁ carāpesuṁ. Ekopi na sannipati.",
  "tika-s0403t35:15_14": "Yathāvivaṭehi dvārehi pavisitvā sabbe anayabyasanaṁ pāpetvā gato.",
  "tika-s0403t35:15_15": "Taṁ sandhāyetaṁ vuttaṁ – ‘‘rājāpi tameva pesetvā sabbepi bhinditvā gantvā anayabyasanaṁ pāpesī’’ti.",
  "tika-s0403t35:16_0": "Vassakārasuttavaṇṇanā niṭṭhitā.",
  "tika-s0403t35:17_0": "2. Paṭhamasattakasuttavaṇṇanā",
  "tika-s0403t35:18_0": "23.",
  "tika-s0403t35:18_1": "Tatiye aparihānāya hitāti aparihāniyā (dī. ni. ṭī. 2.136),",
  "tika-s0403t35:18_2": "na parihāyanti etehīti vā aparihāniyā.",
  "tika-s0403t35:18_3": "Evaṁ saṅkhepato vuttamatthaṁ vitthārato dassento ‘‘idhāpi cā’’tiādimāha.",
  "tika-s0403t35:18_4": "Tattha tatotiādi disāsu āgatasāsane vuttavacanaṁ vuttakathanaṁ. Vihārasīmā ākulā yasmā , tasmā uposathapavāraṇā ṭhitā.",
  "tika-s0403t35:18_5": "Olīyamānakoti pāḷito atthato ca vinassamānako.",
  "tika-s0403t35:18_6": "Ukkhipāpentāti paguṇabhāvakaraṇena atthasaṁvaṇṇanāvasena ca paggaṇhantā.",
  "tika-s0403t35:19_0": "Sāvatthiyaṁ bhikkhū viya (pārā.",
  "tika-s0403t35:19_1": "565) pācittiyaṁ desāpetabboti paññāpentā. Vajjiputtakā viya (cūḷava. 446) dasavatthudīpanena.",
  "tika-s0403t35:19_2": "Tathā akarontāti navaṁ katikavattaṁ vā sikkhāpadaṁ vā amaddantā dhammavinayato sāsanaṁ dīpentā khuddakampi ca sikkhāpadaṁ asamūhanantā.",
  "tika-s0403t35:19_3": "Āyasmā mahākassapo viya cāti ‘‘suṇātu me, āvuso, saṅgho,",
  "tika-s0403t35:19_4": "santāmhākaṁ sikkhāpadāni gihigatāni.",
  "tika-s0403t35:19_5": "Gihinopi jānanti ‘idaṁ vo samaṇānaṁ sakyaputtikānaṁ kappati, idaṁ vo na kappatī’ti.",
  "tika-s0403t35:19_6": "Sacepi hi mayaṁ khuddānukhuddakāni sikkhāpadāni samūhanissāma,",
  "tika-s0403t35:19_7": "bhavissanti vattāro ‘dhūmakālikaṁ samaṇena gotamena sāvakānaṁ sikkhāpadaṁ paññattaṁ, yāvimesaṁ satthā aṭṭhāsi,",
  "tika-s0403t35:19_8": "tāvime sikkhāpadesu sikkhiṁsu.",
  "tika-s0403t35:19_9": "Yato imesaṁ satthā parinibbuto,",
  "tika-s0403t35:19_10": "na dānime sikkhāpadesu sikkhantī’ti. Yadi saṅghassa pattakallaṁ,",
  "tika-s0403t35:19_11": "saṅgho apaññattaṁ na paññapeyya, paññattaṁ na samucchindeyya,",
  "tika-s0403t35:19_12": "yathāpaññattesu sikkhāpadesu samādāya vatteyyā’’ti imaṁ (cūḷava.",
  "tika-s0403t35:19_13": "442) tantiṁ ṭhapento āyasmā mahākassapo viya ca.",
  "tika-s0403t35:20_0": "Thirabhāvappattāti sāsane thirabhāvaṁ anivattitabhāvaṁ upagatā.",
  "tika-s0403t35:20_1": "Therakārakehīti therabhāvasādhakehi sīlādiguṇehi asekkhadhammehi.",
  "tika-s0403t35:20_2": "Bahū rattiyoti pabbajitā hutvā bahū rattiyo jānanti.",
  "tika-s0403t35:20_3": "Sīlādiguṇesu patiṭṭhāpanameva sāsane pariṇāyakatāti āha ‘‘tīsu sikkhāsu pavattentī’’ti.",
  "tika-s0403t35:20_4": "Ovādaṁ na denti abhājanabhāvato.",
  "tika-s0403t35:20_5": "Paveṇikathanti ācariyaparamparābhataṁ sammāpaṭipattidīpanaṁ dhammakathaṁ.",
  "tika-s0403t35:20_6": "Sārabhūtaṁ dhammapariyāyanti samathavipassanāmaggaphalasampāpanena sāsane sārabhūtaṁ bojjhaṅgakosallaanuttarasītibhāva- (a. ni.",
  "tika-s0403t35:20_7": "6.85) adhicittasuttādidhammatantiṁ.",
  "tika-s0403t35:20_8": "Ādikaṁ ovādanti ādi-saddena ‘‘evaṁ te āloketabbaṁ, evaṁ te viloketabbaṁ, evaṁ te samiñjitabbaṁ, evaṁ te pasāretabbaṁ,",
  "tika-s0403t35:20_9": "evaṁ te saṅghāṭipattacīvaraṁ dhāretabba’’nti ovādaṁ saṅgaṇhāti.",
  "tika-s0403t35:21_0": "Punabbhavadānaṁ punabbhavo uttarapadalopena.",
  "tika-s0403t35:21_1": "Itareti ye na paccayavasikā na āmisacakkhukā,",
  "tika-s0403t35:21_2": "te na gacchanti taṇhāya vasaṁ.",
  "tika-s0403t35:22_0": "Āraññakesūti araññabhāgesu araññapariyāpannesu.",
  "tika-s0403t35:22_1": "Nanu yattha katthacipi taṇhā sāvajjā evāti codanaṁ sandhāyāha ‘‘gāmantasenāsanesu hī’’tiādi.",
  "tika-s0403t35:22_2": "Tena ‘‘anuttaresu vimokkhesu pihaṁ upaṭṭhāpayato’’ti ettha vuttapihādayo piya āraññakasenāsanesu sālayatā sevitabbapakkhikā evāti dasseti.",
  "tika-s0403t35:23_0": "Attanāvāti sayameva.",
  "tika-s0403t35:23_1": "Tena parehi anussāhitānaṁ saraseneva anāgatānaṁ pesalānaṁ bhikkhūnaṁ āgamanaṁ,",
  "tika-s0403t35:23_2": "āgatānañca phāsuvihāraṁ paccāsīsantīti dasseti.",
  "tika-s0403t35:23_3": "Imināva nīhārenāti imāya paṭipattiyā.",
  "tika-s0403t35:23_4": "Aggahitadhammaggahaṇanti aggahitassa pariyattidhammassa uggahaṇaṁ.",
  "tika-s0403t35:23_5": "Gahitasajjhāyakaraṇanti uggahitassa suṭṭhu atthacintanaṁ.",
  "tika-s0403t35:23_6": "Cintarattho hi ayaṁ sajjhāyasaddo. Entīti upagacchanti. Nisīdanti āsanapaññāpanādinā.",
  "tika-s0403t35:24_0": "Paṭhamasattakasuttavaṇṇanā niṭṭhitā.",
  "tika-s0403t35:25_0": "4-6. Dutiyasattakasuttādivaṇṇanā",
  "tika-s0403t35:26_0": "24-26.",
  "tika-s0403t35:26_1": "Catutthe karontoyevāti yathāvuttaṁ tiracchānakathaṁ kathentoyeva.",
  "tika-s0403t35:26_2": "Atiracchānakathābhāvepi tassa tattha tapparabhāvadassanatthaṁ avadhāraṇavacanaṁ.",
  "tika-s0403t35:26_3": "Pariyantakārīti sapariyantaṁ katvā vattā.",
  "tika-s0403t35:26_4": "‘‘Pariyantavatiṁ vācaṁ bhāsitā’’ti (dī. ni. 1.9, 194) hi vuttaṁ.",
  "tika-s0403t35:26_5": "Appabhassovāti parimitakathoyeva ekantena kathetabbasseva kathanato.",
  "tika-s0403t35:26_6": "Samāpattisamāpajjanaṁ ariyo tuṇhībhāvo.",
  "tika-s0403t35:26_7": "Niddāyatiyevāti niddokkamane anādīnavadassī niddāyatiyeva,",
  "tika-s0403t35:26_8": "iriyāpathaparivattanādinā na naṁ vinodeti.",
  "tika-s0403t35:26_9": "Evaṁ saṁsaṭṭhovāti vuttanayena gaṇasaṅgaṇikāya saṁsaṭṭho eva viharati.",
  "tika-s0403t35:26_10": "Dussīlā pāpicchā nāmāti sayaṁ nissīlā asantaguṇasambhāvanicchāya samannāgatattā pāpā lāmakā icchā etesanti pāpicchā.",
  "tika-s0403t35:26_11": "Pāpapuggalehi mittikaraṇato pāpamittā.",
  "tika-s0403t35:26_12": "Tehi sadā sahapavattanena pāpasahāyā.",
  "tika-s0403t35:26_13": "Tattha ninnatādinā tadadhimuttatāya pāpasampavaṅkā. Pañcamādīni uttānatthāniyeva.",
  "tika-s0403t35:27_0": "Dutiyasattakasuttādivaṇṇanā niṭṭhitā.",
  "tika-s0403t35:28_0": "7-11. Saññāsuttādivaṇṇanā",
  "tika-s0403t35:29_0": "27-31.",
  "tika-s0403t35:29_1": "Sattame aniccāti anupassati etāyāti aniccānupassanā.",
  "tika-s0403t35:29_2": "Tathāpavattavipassanā pana yasmā attanā sahagatasaññāya bhāvitāya bhāvitā eva hoti,",
  "tika-s0403t35:29_3": "tasmā vuttaṁ ‘‘aniccānupassanādīhi sahagatasaññā’’ti.",
  "tika-s0403t35:29_4": "Imā satta lokiyavipassanāpi honti ‘‘anicca’’ntiādinā pavattanato.",
  "tika-s0403t35:29_5": "‘‘Etaṁ santaṁ etaṁ paṇītaṁ yadidaṁ sabbasaṅkhārasamatho’’ti āgatavasena panettha dve lokuttarā hontīti veditabbā.",
  "tika-s0403t35:29_6": "‘‘Virāgo nirodho’’ti hi tattha nibbānaṁ vuttanti idha virāgasaññā,",
  "tika-s0403t35:29_7": "tā vuttasaññā nibbānārammaṇāpi siyuṁ. Sesamettha suviññeyyameva. Aṭṭhamādīni uttānatthāneva.",
  "tika-s0403t35:30_0": "Saññāsuttādivaṇṇanā niṭṭhitā.",
  "tika-s0403t35:31_0": "Vajjisattakavaggavaṇṇanā niṭṭhitā."
}