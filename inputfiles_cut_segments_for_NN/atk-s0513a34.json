{
  "atk-s0513a34:0_0": "8. Aṭṭhakanipāto",
  "atk-s0513a34:2_0": " [417] 1. Kaccānijātakavaṇṇanā",
  "atk-s0513a34:3_0": "Odātavatthāsuci allakesāti idaṁ satthā jetavane viharanto aññataraṁ mātuposakaṁ upāsakaṁ ārabbha kathesi.",
  "atk-s0513a34:3_1": "So kira sāvatthiyaṁ kuladārako ācārasampanno pitari kālakate mātudevato hutvā mukhadhovanadantakaṭṭhadānanhāpanapādadhovanādiveyyāvaccakammena ceva yāgubhattādīhi ca mātaraṁ paṭijaggi. Atha naṁ mātā ‘‘tāta,",
  "atk-s0513a34:3_2": "tava aññānipi gharāvāsakiccāni atthi,",
  "atk-s0513a34:3_3": "ekaṁ samajātikaṁ kulakumārikaṁ gaṇhāhi, sā maṁ posessati,",
  "atk-s0513a34:3_4": "tvampi attano kammaṁ karissasī’’ti āha. ‘‘Amma,",
  "atk-s0513a34:3_5": "ahaṁ attano hitasukhaṁ apaccāsīsamāno tumhe upaṭṭhahāmi,",
  "atk-s0513a34:3_6": "ko añño evaṁ upaṭṭhahissatī’’ti?",
  "atk-s0513a34:3_7": "‘‘Kulavaḍḍhanakammaṁ nāma tāta, kātuṁ vaṭṭatī’’ti.",
  "atk-s0513a34:3_8": "‘‘Na mayhaṁ gharāvāsena attho,",
  "atk-s0513a34:3_9": "ahaṁ tumhe upaṭṭhahitvā tumhākaṁ dhūmakāle pabbajissāmī’’ti.",
  "atk-s0513a34:3_10": "Athassa mātā punappunaṁ yācitvāpi manaṁ alabhamānā tassa chandaṁ aggahetvā samajātikaṁ kulakumārikaṁ ānesi.",
  "atk-s0513a34:3_11": "So mātaraṁ appaṭikkhipitvā tāya saddhiṁ saṁvāsaṁ kappesi.",
  "atk-s0513a34:3_12": "Sāpi ‘‘mayhaṁ sāmiko mahantena ussāhena mātaraṁ upaṭṭhahati, ahampi naṁ upaṭṭhahissāmi,",
  "atk-s0513a34:3_13": "evamassa piyā bhavissāmī’’ti cintetvā taṁ sakkaccaṁ upaṭṭhahi.",
  "atk-s0513a34:3_14": "So ‘‘ayaṁ me mātaraṁ sakkaccaṁ upaṭṭhahī’’ti tato paṭṭhāya laddhaladdhāni madhurakhādanīyādīni tassāyeva deti.",
  "atk-s0513a34:3_15": "Sā aparabhāge cintesi ‘‘ayaṁ laddhaladdhāni madhurakhādanīyādīni mayhaññeva deti,",
  "atk-s0513a34:3_16": "addhā mātaraṁ nīharitukāmo bhavissati,",
  "atk-s0513a34:3_17": "nīharaṇūpāyamassā karissāmī’’ti evaṁ ayoniso ummujjitvā ekaṁ divasaṁ āha – ‘‘sāmi,",
  "atk-s0513a34:3_18": "tayi bahi nikkhamante tava mātā maṁ akkosatī’’ti. So tuṇhī ahosi.",
  "atk-s0513a34:4_0": "Sā cintesi – ‘‘imaṁ mahallikaṁ ujjhāpetvā puttassa paṭikūlaṁ kāressāmī’’ti.",
  "atk-s0513a34:4_1": "Tato paṭṭhāya yāguṁ dadamānā accuṇhaṁ vā atisītalaṁ vā atiloṇaṁ vā aloṇaṁ vā deti. ‘‘Amma,",
  "atk-s0513a34:4_2": "accuṇhā’’ti vā ‘‘atiloṇā’’ti vā vutte pūretvā sītodakaṁ pakkhipati. Puna ‘‘atisītalā ,",
  "atk-s0513a34:4_3": "aloṇāyevā’’ti vutte ‘‘idāneva ‘accuṇhā,",
  "atk-s0513a34:4_4": "atiloṇā’ti vatvā puna ‘atisītalā, aloṇā’ti vadasi,",
  "atk-s0513a34:4_5": "kā taṁ tosetuṁ sakkhissatī’’ti mahāsaddaṁ karoti.",
  "atk-s0513a34:4_6": "Nhānodakampi accuṇhaṁ katvā piṭṭhiyaṁ āsiñcati. ‘‘Amma,",
  "atk-s0513a34:4_7": "piṭṭhi me dahatī’’ti ca vutte puna pūretvā sītodakaṁ pakkhipati. ‘‘Atisītaṁ,",
  "atk-s0513a34:4_8": "ammā’’ti vutte ‘‘idāneva ‘accuṇha’nti vatvā puna ‘atisīta’nti vadati,",
  "atk-s0513a34:4_9": "kā etissā avamānaṁ sahituṁ sakkhissatī’’ti paṭivissakānaṁ kathesi. ‘‘Amma,",
  "atk-s0513a34:4_10": "mañcake me bahū maṅgulā’’ti ca vuttā mañcakaṁ nīharitvā tassa upari attano mañcakaṁ pothetvā ‘‘pothito me’’ti atiharitvā paññapeti.",
  "atk-s0513a34:4_11": "Mahāupāsikā diguṇehi maṅgulehi khajjamānā sabbarattiṁ nisinnāva vītināmetvā ‘‘amma,",
  "atk-s0513a34:4_12": "sabbarattiṁ maṅgulehi khāditāmhī’’ti vadati.",
  "atk-s0513a34:4_13": "Itarā ‘‘hiyyo te mañcako pothito,",
  "atk-s0513a34:4_14": "kā imissā kiccaṁ nittharituṁ sakkotī’’ti paṭivatvā ‘‘idāni naṁ puttena ujjhāpessāmī’’ti tattha tattha kheḷasiṅghāṇikādīni vippakiritvā ‘‘kā imaṁ sakalagehaṁ asuciṁ karotī’’ti vutte ‘‘mātā te evarūpaṁ karoti,",
  "atk-s0513a34:4_15": "‘mā karī’ti vuccamānā kalahaṁ karoti,",
  "atk-s0513a34:4_16": "ahaṁ evarūpāya kāḷakaṇṇiyā saddhiṁ ekagehe vasituṁ na sakkomi, etaṁ vā ghare vasāpehi, maṁ vā’’ti āha.",
  "atk-s0513a34:5_0": "So tassā vacanaṁ sutvā ‘‘bhadde,",
  "atk-s0513a34:5_1": "tvaṁ taruṇā yattha katthaci gantvā jīvituṁ sakkā, mātā pana me jarādubbalā, ahamevassā paṭisaraṇaṁ,",
  "atk-s0513a34:5_2": "tvaṁ nikkhamitvā attano kulagehaṁ gacchāhī’’ti āha.",
  "atk-s0513a34:5_3": "Sā tassa vacanaṁ sutvā bhītā cintesi ‘‘na sakkā imaṁ mātu antare bhindituṁ, ekaṁsenassa mātā piyā,",
  "atk-s0513a34:5_4": "sace panāhaṁ kulagharaṁ gamissaṁ,",
  "atk-s0513a34:5_5": "vidhavavāsaṁ vasantī dukkhitā bhavissāmi,",
  "atk-s0513a34:5_6": "purimanayeneva sassuṁ ārādhetvā paṭijaggissāmī’’ti .",
  "atk-s0513a34:5_7": "Sā tato paṭṭhāya purimasadisameva taṁ paṭijaggi.",
  "atk-s0513a34:5_8": "Athekadivasaṁ so uposako dhammassavanatthāya jetavanaṁ gantvā satthāraṁ vanditvā ekamantaṁ nisīdi. ‘‘Kiṁ, upāsaka,",
  "atk-s0513a34:5_9": "tvaṁ puññakammesu na pamajjasi,",
  "atk-s0513a34:5_10": "mātuupaṭṭhānakammaṁ pūresī’’ti ca vutto ‘‘āma, bhante,",
  "atk-s0513a34:5_11": "sā pana mama mātā mayhaṁ aruciyāyeva ekaṁ kuladārikaṁ ānesi,",
  "atk-s0513a34:5_12": "sā idañcidañca anācārakammaṁ akāsī’’ti sabbaṁ satthu ācikkhitvā ‘‘iti bhagavā sā itthī neva maṁ mātu antare bhindituṁ sakkhi,",
  "atk-s0513a34:5_13": "idāni naṁ sakkaccaṁ upaṭṭhahatī’’ti āha.",
  "atk-s0513a34:5_14": "Satthā tassa kathaṁ sutvā ‘‘idāni tāva tvaṁ upāsaka, tassā vacanaṁ na akāsi,",
  "atk-s0513a34:5_15": "pubbe panetissā vacanena tava mātaraṁ nikkaḍḍhitvā maṁ nissāya puna gehaṁ ānetvā paṭijaggī’’ti vatvā tena yācito atītaṁ āhari.",
  "atk-s0513a34:6_0": "Atīte bārāṇasiyaṁ brahmadatte rajjaṁ kārente aññatarassa kulassa putto pitari kālakate mātudevato hutvā vuttaniyāmeneva mātaraṁ paṭijaggīti sabbaṁ heṭṭhā kathitanayeneva vitthāretabbaṁ .",
  "atk-s0513a34:6_1": "‘‘Ahaṁ evarūpāya kāḷakaṇṇiyā saddhiṁ vasituṁ na sakkomi, etaṁ vā ghare vasāpehi,",
  "atk-s0513a34:6_2": "maṁ vā’’ti vutte tassā kathaṁ gahetvā ‘‘mātuyeva me doso’’ti mātaraṁ āha ‘‘amma,",
  "atk-s0513a34:6_3": "tvaṁ niccaṁ imasmiṁ ghare kalahaṁ karosi,",
  "atk-s0513a34:6_4": "ito nikkhamitvā aññasmiṁ yathārucite ṭhāne vasāhī’’ti.",
  "atk-s0513a34:6_5": "Sā ‘‘sādhū’’ti rodamānā nikkhamitvā ekaṁ samiddhakulaṁ nissāya bhatiṁ katvā dukkhena jīvikaṁ kappesi.",
  "atk-s0513a34:6_6": "Sassuyā gharā nikkhantakāle suṇisāya gabbho patiṭṭhahi.",
  "atk-s0513a34:6_7": "Sā ‘‘tāya kāḷakaṇṇiyā gehe vasamānāya gabbhampi na paṭilabhiṁ,",
  "atk-s0513a34:6_8": "idāni me gabbho laddho’’ti patino ca paṭivissakānañca kathentī vicarati.",
  "atk-s0513a34:7_0": "Aparabhāge puttaṁ vijāyitvā sāmikaṁ āha ‘‘tava mātari gehe vasamānāya puttaṁ na labhiṁ, idāni me laddho,",
  "atk-s0513a34:7_1": "imināpi kāraṇena tassā kāḷakaṇṇibhāvaṁ jānāhī’’ti.",
  "atk-s0513a34:7_2": "Itarā ‘‘mama kira nikkaḍḍhitakāle puttaṁ labhī’’ti sutvā cintesi ‘‘addhā imasmiṁ loke dhammo mato bhavissati,",
  "atk-s0513a34:7_3": "sace hi dhammo mato na bhaveyya,",
  "atk-s0513a34:7_4": "mātaraṁ pothetvā nikkaḍḍhantā puttaṁ na labheyyuṁ, sukhaṁ na jīveyyuṁ,",
  "atk-s0513a34:7_5": "dhammassa matakabhattaṁ dassāmī’’ti.",
  "atk-s0513a34:7_6": "Sā ekadivasaṁ tilapiṭṭhañca taṇḍulañca pacanathāliñca dabbiñca ādāya āmakasusānaṁ gantvā tīhi manussasīsehi uddhanaṁ katvā aggiṁ jāletvā udakaṁ oruyha sasīsaṁ nhatvā sāṭakaṁ nivāsetvā mukhaṁ vikkhāletvā uddhanaṭṭhānaṁ gantvā kese mocetvā taṇḍule dhovituṁ ārabhi.",
  "atk-s0513a34:7_7": "Tadā bodhisatto sakko devarājā ahosi.",
  "atk-s0513a34:7_8": "Bodhisattā ca nāma appamattā honti,",
  "atk-s0513a34:7_9": "so tasmiṁ khaṇe lokaṁ olokento taṁ dukkhappattaṁ ‘‘dhammo mato’’ti saññāya dhammassa matakabhattaṁ dātukāmaṁ disvā ‘‘ajja mayhaṁ balaṁ dassessāmī’’ti brāhmaṇavesena mahāmaggaṁ paṭipanno viya hutvā taṁ disvā maggā okkamma tassā santike ṭhatvā ‘‘amma,",
  "atk-s0513a34:7_10": "susāne āhāraṁ pacantā nāma natthi,",
  "atk-s0513a34:7_11": "tvaṁ iminā idha pakkena tilodanena kiṁ karissasī’’ti kathaṁ samuṭṭhāpento paṭhamaṁ gāthamāha –",
  "atk-s0513a34:8_0": "1.",
  "atk-s0513a34:9_0": "‘‘Odātavatthā suci allakesā,",
  "atk-s0513a34:9_1": "kaccāni kiṁ kumbhimadhissayitvā;",
  "atk-s0513a34:10_0": "Piṭṭhā tilā dhovasi taṇḍulāni,",
  "atk-s0513a34:10_1": "tilodano hehiti kissahetū’’ti.",
  "atk-s0513a34:11_0": "Tattha kaccānīti taṁ gottena ālapati.",
  "atk-s0513a34:11_1": "Kumbhimadhissayitvāti pacanathālikaṁ manussasīsuddhanaṁ āropetvā.",
  "atk-s0513a34:11_2": "Hehitīti ayaṁ tilodano kissa hetu bhavissati, kiṁ attanā bhuñjissasi, udāhu aññaṁ kāraṇamatthīti.",
  "atk-s0513a34:12_0": "Athassa sā ācikkhantī dutiyaṁ gāthamāha –",
  "atk-s0513a34:13_0": "2.",
  "atk-s0513a34:14_0": " ‘‘Na kho ayaṁ brāhmaṇa bhojanatthā, tilodano hehiti sādhupakko;",
  "atk-s0513a34:15_0": "Dhammo mato tassa pahuttamajja,",
  "atk-s0513a34:15_1": "ahaṁ karissāmi susānamajjhe’’ti.",
  "atk-s0513a34:16_0": "Tattha dhammoti jeṭṭhāpacāyanadhammo ceva tividhasucaritadhammo ca.",
  "atk-s0513a34:16_1": "Tassa pahuttamajjāti tassāhaṁ dhammassa idaṁ matakabhattaṁ karissāmīti attho.",
  "atk-s0513a34:17_0": "Tato sakko tatiyaṁ gāthamāha –",
  "atk-s0513a34:18_0": "3.",
  "atk-s0513a34:19_0": "‘‘Anuvicca kaccāni karohi kiccaṁ,",
  "atk-s0513a34:19_1": "dhammo mato ko nu taveva saṁsi;",
  "atk-s0513a34:20_0": "Sahassanetto atulānubhāvo,",
  "atk-s0513a34:20_1": "na miyyatī dhammavaro kadācī’’ti.",
  "atk-s0513a34:21_0": "Tattha anuviccāti upaparikkhitvā jānitvā.",
  "atk-s0513a34:21_1": "Ko nu taveva saṁsīti ko nu tava evaṁ ācikkhi.",
  "atk-s0513a34:21_2": "Sahassanettoti attānaṁ dhammavaraṁ uttamadhammaṁ katvā dassento evamāha.",
  "atk-s0513a34:22_0": "Taṁ vacanaṁ sutvā itarā dve gāthā abhāsi –",
  "atk-s0513a34:23_0": "4.",
  "atk-s0513a34:24_0": "‘‘Daḷhappamāṇaṁ mama ettha brahme,",
  "atk-s0513a34:24_1": "dhammo mato natthi mamettha kaṅkhā;",
  "atk-s0513a34:25_0": "Ye yeva dāni pāpā bhavanti,",
  "atk-s0513a34:25_1": "te teva dāni sukhitā bhavanti.",
  "atk-s0513a34:26_0": "5.",
  "atk-s0513a34:27_0": "‘‘Suṇisā hi mayhaṁ vañjhā ahosi,",
  "atk-s0513a34:27_1": "sā maṁ vadhitvāna vijāyi puttaṁ;",
  "atk-s0513a34:28_0": "Sā dāni sabbassa kulassa issarā,",
  "atk-s0513a34:28_1": "ahaṁ panamhi apaviddhā ekikā’’ti.",
  "atk-s0513a34:29_0": "Tattha daḷhappamāṇanti daḷhaṁ thiraṁ nissaṁsayaṁ brāhmaṇa ettha mama pamāṇanti vadati.",
  "atk-s0513a34:29_1": "Ye yeti tassa matabhāve kāraṇaṁ dassentī evamāha.",
  "atk-s0513a34:29_2": "Vadhitvānāti pothetvā nikkaḍḍhitvā.",
  "atk-s0513a34:29_3": "Apaviddhāti chaḍḍitā anāthā hutvā ekikā vasāmi.",
  "atk-s0513a34:30_0": "Tato sakko chaṭṭhaṁ gāthamāha –",
  "atk-s0513a34:31_0": "6.",
  "atk-s0513a34:32_0": " ‘‘Jīvāmi vohaṁ na matohamasmi, taveva atthāya idhāgatosmi;",
  "atk-s0513a34:33_0": "Yā taṁ vadhitvāna vijāyi puttaṁ,",
  "atk-s0513a34:33_1": "sahāva puttena karomi bhasma’’nti.",
  "atk-s0513a34:34_0": "Tattha voti nipātamattaṁ.",
  "atk-s0513a34:35_0": "Itarā taṁ sutvā ‘‘dhī ahaṁ kiṁ kathesiṁ,",
  "atk-s0513a34:35_1": "mama nattu amaraṇakāraṇaṁ karissāmī’’ti sattamaṁ gāthamāha –",
  "atk-s0513a34:36_0": "7.",
  "atk-s0513a34:37_0": " ‘‘Evañca te ruccati devarāja, mameva atthāya idhāgatosi;",
  "atk-s0513a34:38_0": "Ahañca putto suṇisā ca nattā,",
  "atk-s0513a34:38_1": "sammodamānā gharamāvasemā’’ti.",
  "atk-s0513a34:39_0": "Athassā sakko aṭṭhamaṁ gāthamāha –",
  "atk-s0513a34:40_0": "8.",
  "atk-s0513a34:41_0": "‘‘Evañca te ruccati kātiyāni,",
  "atk-s0513a34:41_1": "hatāpi santā na jahāsi dhammaṁ;",
  "atk-s0513a34:42_0": "Tuvañca putto suṇisā ca nattā,",
  "atk-s0513a34:42_1": "sammodamānā gharamāvasethā’’ti.",
  "atk-s0513a34:43_0": "Tattha hatāpi santāti yadi tvaṁ pothitāpi nikkaḍḍhitāpi samānā tava dārakesu mettadhammaṁ na jahāsi,",
  "atk-s0513a34:43_1": "evaṁ sante yathā tvaṁ icchasi, tathā hotu,",
  "atk-s0513a34:43_2": "ahaṁ te imasmiṁ guṇe pasannoti.",
  "atk-s0513a34:44_0": "Evañca pana vatvā alaṅkatapaṭiyatto sakko attano ānubhāvena ākāse ṭhatvā ‘‘kaccāni tvaṁ mā bhāyi,",
  "atk-s0513a34:44_1": "putto ca te suṇisā ca mamānubhāvena āgantvā antarāmagge taṁ khamāpetvā ādāya gamissanti,",
  "atk-s0513a34:44_2": "appamattā hohī’’ti vatvā attano ṭhānameva gato.",
  "atk-s0513a34:44_3": "Tepi sakkānubhāvena tassā guṇaṁ anussaritvā ‘‘kahaṁ no mātā’’ti antogāme manusse pucchitvā ‘‘susānābhimukhaṁ gatā’’ti sutvā ‘‘amma,",
  "atk-s0513a34:44_4": "ammā’’ti susānamaggaṁ paṭipajjitvā taṁ disvāva pādesu patitvā ‘‘amma,",
  "atk-s0513a34:44_5": "amhākaṁ dosaṁ khamāhī’’ti taṁ khamāpesuṁ. Sāpi nattāraṁ gaṇhi.",
  "atk-s0513a34:44_6": "Iti te sammodamānā gehaṁ gantvā tato paṭṭhāya samaggavāsaṁ vasiṁsu.",
  "atk-s0513a34:45_0": "9.",
  "atk-s0513a34:46_0": " ‘‘Sā kātiyānī suṇisāya saddhiṁ, sammodamānā gharamāvasittha;",
  "atk-s0513a34:47_0": "Putto ca nattā ca upaṭṭhahiṁsu,",
  "atk-s0513a34:47_1": "devānamindena adhiggahītā’’ti. –",
  "atk-s0513a34:48_0": "Ayaṁ abhisambuddhagāthā.",
  "atk-s0513a34:49_0": "Tattha sā kātiyānīti bhikkhave, sā kaccānagottā.",
  "atk-s0513a34:49_1": "Devānamindena adhiggahītāti devindena sakkena anuggahitā hutvā tassānubhāvena samaggavāsaṁ vasiṁsūti.",
  "atk-s0513a34:50_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a34:50_1": "saccapariyosāne so upāsako sotāpattiphale patiṭṭhahi.",
  "atk-s0513a34:50_2": "Tadā mātuposako etarahi mātuposako ahosi ,",
  "atk-s0513a34:50_3": "bhariyāpissa tadā bhariyāyeva, sakko pana ahameva ahosinti.",
  "atk-s0513a34:51_0": "Kaccānijātakavaṇṇanā paṭhamā.",
  "atk-s0513a34:53_0": " [418] 2. Aṭṭhasaddajātakavaṇṇanā",
  "atk-s0513a34:54_0": "Idaṁ pure ninnamāhūti idaṁ satthā jetavane viharanto kosalarañño aḍḍharattasamaye sutaṁ bhiṁsanakaṁ avinibbhogasaddaṁ ārabbha kathesi.",
  "atk-s0513a34:54_1": "Vatthu heṭṭhā lohakumbhijātake (jā.",
  "atk-s0513a34:54_2": "1.4.53 ādayo) kathitasadisameva. Idha pana satthā ‘‘mayhaṁ, bhante,",
  "atk-s0513a34:54_3": "imesaṁ saddānaṁ sutattā kinti bhavissatī’’ti vutte ‘‘mā bhāyi, mahārāja,",
  "atk-s0513a34:54_4": "na te etesaṁ sutapaccayā koci antarāyo bhavissati, na hi, mahārāja,",
  "atk-s0513a34:54_5": "evarūpaṁ bhayānakaṁ avinibbhogasaddaṁ tvameveko suṇi,",
  "atk-s0513a34:54_6": "pubbepi rājāno evarūpaṁ saddaṁ sutvā brāhmaṇānaṁ kathaṁ gahetvā sabbacatukkayaññaṁ yajitukāmā paṇḍitānaṁ vacanaṁ sutvā yaññaharaṇatthāya gahitasatte vissajjetvā nagare māghātabheriṁ carāpesu’’nti vatvā tena yācito atītaṁ āhari.",
  "atk-s0513a34:55_0": "Atīte bārāṇasiyaṁ brahmadatte rajjaṁ kārente bodhisatto asītikoṭivibhave brāhmaṇakule nibbattitvā vayappatto takkasilāyaṁ uggahitasippo mātāpitūnaṁ accayena ratanavilokanaṁ katvā sabbaṁ vibhavajātaṁ dānamukhe vissajjetvā kāme pahāya himavantaṁ pavisitvā isipabbajjaṁ pabbajitvā jhānābhiññāyo nibbattetvā aparabhāge loṇambilasevanatthāya manussapathaṁ caranto bārāṇasiṁ patvā rājuyyāne vasi.",
  "atk-s0513a34:55_1": "Tadā bārāṇasirājā sirisayane nisinno aḍḍharattasamaye aṭṭha sadde assosi – paṭhamaṁ rājanivesanasāmantā uyyāne eko bako saddamakāsi,",
  "atk-s0513a34:55_2": "dutiyaṁ tasmiṁ sadde anupacchinneyeva hatthisālāya toraṇanivāsinī kākī saddamakāsi,",
  "atk-s0513a34:55_3": "tatiyaṁ rājagehe kaṇṇikāyaṁ nivutthaghuṇapāṇako saddamakāsi,",
  "atk-s0513a34:55_4": "catutthaṁ rājagehe posāvaniyakokilo saddamakāsi,",
  "atk-s0513a34:55_5": "pañcamaṁ tattheva posāvaniyamigo saddamakāsi,",
  "atk-s0513a34:55_6": "chaṭṭhaṁ tattheva posāvaniyavānaro saddamakāsi,",
  "atk-s0513a34:55_7": "sattamaṁ tattheva posāvaniyakinnaro saddamakāsi,",
  "atk-s0513a34:55_8": "aṭṭhamaṁ tasmiṁ sadde anupacchinneyeva rājanivesanamatthakena uyyānaṁ gacchanto paccekabuddho ekaṁ udānaṁ udānento saddamakāsi.",
  "atk-s0513a34:56_0": "Bārāṇasirājā ime aṭṭha sadde sutvā bhītatasito punadivase brāhmaṇe pucchi. Brāhmaṇā ‘‘antarāyo te, mahārāja, bhavissati,",
  "atk-s0513a34:56_1": "sabbacatukkayaññaṁ yajissāmā’’ti vatvā raññā ‘‘yathārucitaṁ karothā’’ti anuññātā haṭṭhapahaṭṭhā rājakulato nikkhamitvā yaññakammaṁ ārabhiṁsu.",
  "atk-s0513a34:56_2": "Atha nesaṁ jeṭṭhakassa yaññakārabrāhmaṇassa antevāsī māṇavo paṇḍito byatto ācariyaṁ āha – ‘‘ācariya,",
  "atk-s0513a34:56_3": "evarūpaṁ kakkhaḷaṁ pharusaṁ asātaṁ bahūnaṁ sattānaṁ vināsakammaṁ mā karī’’ti. ‘‘Tāta, tvaṁ kiṁ jānāsi,",
  "atk-s0513a34:56_4": "sacepi aññaṁ kiñci na bhavissati,",
  "atk-s0513a34:56_5": "macchamaṁsaṁ tāva bahuṁ khādituṁ labhissāmā’’ti. ‘‘Ācariya,",
  "atk-s0513a34:56_6": "kucchiṁ nissāya niraye nibbattanakammaṁ mā karothā’’ti.",
  "atk-s0513a34:56_7": "Taṁ sutvā sesabrāhmaṇā ‘‘ayaṁ amhākaṁ lābhantarāyaṁ karotī’’ti tassa kujjhiṁsu.",
  "atk-s0513a34:56_8": "Māṇavo tesaṁ bhayena ‘‘tena hi tumheva macchamaṁsakhādanūpāyaṁ karothā’’ti vatvā nikkhamitvā bahinagare rājānaṁ nivāretuṁ samatthaṁ dhammikasamaṇabrāhmaṇaṁ upadhārento rājuyyānaṁ gantvā bodhisattaṁ disvā vanditvā ‘‘bhante,",
  "atk-s0513a34:56_9": "kiṁ tumhākaṁ sattesu anukampā natthi,",
  "atk-s0513a34:56_10": "rājā bahū satte māretvā yaññaṁ yajāpeti,",
  "atk-s0513a34:56_11": "kiṁ vo mahājanassa bandhanamokkhaṁ kātuṁ na vaṭṭatī’’ti āha. ‘‘Māṇava, ettha neva rājā amhe jānāti, na mayaṁ rājānaṁ jānāmā’’ti. ‘‘Jānātha pana, bhante,",
  "atk-s0513a34:56_12": "raññā sutasaddānaṁ nipphatti’’nti? ‘‘Āma, jānāmī’’ti.",
  "atk-s0513a34:56_13": "‘‘Jānantā rañño kasmā na kathethā’’ti?",
  "atk-s0513a34:56_14": "‘‘Māṇava kiṁ sakkā ‘ahaṁ jānāmī’ti nalāṭe siṅgaṁ bandhitvā carituṁ, sace idhāgantvā pucchissati, kathessāmī’’ti.",
  "atk-s0513a34:57_0": "Māṇavo vegena rājakulaṁ gantvā ‘‘kiṁ, tātā’’ti vutte ‘‘mahārāja,",
  "atk-s0513a34:57_1": "tumhehi sutasaddānaṁ nipphattiṁ jānanako eko tāpaso tumhākaṁ uyyāne maṅgalasilāyaṁ nisinno ‘sace maṁ pucchissati, kathessāmī’ti vadati,",
  "atk-s0513a34:57_2": "gantvā taṁ pucchituṁ vaṭṭatī’’ti āha.",
  "atk-s0513a34:57_3": "Rājā vegena tattha gantvā tāpasaṁ vanditvā katapaṭisanthāro nisīditvā ‘‘saccaṁ kira, bhante,",
  "atk-s0513a34:57_4": "tumhe mayā sutasaddānaṁ nipphattiṁ jānāthā’’ti pucchi. ‘‘Āma, mahārājā’’ti.",
  "atk-s0513a34:57_5": "‘‘Tena hi kathetha taṁ me’’ti. ‘‘Mahārāja,",
  "atk-s0513a34:57_6": "tesaṁ sutapaccayā tava koci antarāyo natthi ,",
  "atk-s0513a34:57_7": "porāṇuyyāne pana te eko bako atthi,",
  "atk-s0513a34:57_8": "so gocaraṁ alabhanto jighacchāya pareto paṭhamaṁ saddamakāsī’’ti tassa kiriyaṁ attano ñāṇena paricchinditvā paṭhamaṁ gāthamāha –",
  "atk-s0513a34:58_0": "10.",
  "atk-s0513a34:59_0": " ‘‘Idaṁ pure ninnamāhu, bahumacchaṁ mahodakaṁ;",
  "atk-s0513a34:60_0": "Āvāso bakarājassa, pettikaṁ bhavanaṁ mama;",
  "atk-s0513a34:61_0": "Tyajja bhekena yāpema, okaṁ na vijahāmase’’ti.",
  "atk-s0513a34:62_0": "Tattha idanti maṅgalapokkharaṇiṁ sandhāya vadati.",
  "atk-s0513a34:62_1": "Sā hi pubbe udakatumbena udake pavisante mahodakā bahumacchā,",
  "atk-s0513a34:62_2": "idāni pana udakassa pacchinnattā na mahodakā jātā.",
  "atk-s0513a34:62_3": "Tyajja bhekenāti te mayaṁ ajja macche alabhantā maṇḍūkamattena yāpema.",
  "atk-s0513a34:62_4": "Okanti evaṁ jighacchāya pīḷitāpi vasanaṭṭhānaṁ na vijahāma.",
  "atk-s0513a34:63_0": "Iti, mahārāja,",
  "atk-s0513a34:63_1": "so bako jighacchāpīḷito saddamakāsi.",
  "atk-s0513a34:63_2": "Sacepi taṁ jighacchāto mocetukāmo,",
  "atk-s0513a34:63_3": "taṁ uyyānaṁ sodhāpetvā pokkharaṇiṁ udakassa pūrehīti.",
  "atk-s0513a34:63_4": "Rājā tathā kāretuṁ ekaṁ amaccaṁ āṇāpesi.",
  "atk-s0513a34:64_0": "‘‘Hatthisālatoraṇe pana te, mahārāja,",
  "atk-s0513a34:64_1": "ekā kākī vasamānā attano puttasokena dutiyaṁ saddamakāsi,",
  "atk-s0513a34:64_2": "tatopi te bhayaṁ natthī’’ti vatvā dutiyaṁ gāthamāha –",
  "atk-s0513a34:65_0": "11.",
  "atk-s0513a34:66_0": " ‘‘Ko dutiyaṁ asīlissa, bandharassakkhi bhecchati;",
  "atk-s0513a34:67_0": "Ko me putte kulāvakaṁ, mañca sotthiṁ karissatī’’ti.",
  "atk-s0513a34:68_0": "Vatvā ca pana ‘‘ko nāma te, mahārāja,",
  "atk-s0513a34:68_1": "hatthisālāya hatthimeṇḍo’’ti pucchi. ‘‘Bandharo nāma, bhante’’ti. ‘‘Ekakkhikāṇo so, mahārājā’’ti? ‘‘Āma, bhante’’ti. Mahārāja,",
  "atk-s0513a34:68_2": "hatthisālāya te dvāratoraṇe ekā kākī kulāvakaṁ katvā aṇḍakāni nikkhipi.",
  "atk-s0513a34:68_3": "Tāni pariṇatāni kākapotakā nikkhantā,",
  "atk-s0513a34:68_4": "hatthimeṇḍo hatthiṁ āruyha sālato nikkhamanto ca pavisanto ca aṅkusakena kākimpi puttakepissā paharati, kulāvakampi viddhaṁseti.",
  "atk-s0513a34:68_5": "Sā tena dukkhena pīḷitā tassa akkhibhedanaṁ āyācantī evamāha,",
  "atk-s0513a34:68_6": "sace te kākiyā mettacittaṁ atthi,",
  "atk-s0513a34:68_7": "etaṁ bandharaṁ pakkosāpetvā kulāvakaviddhaṁsanato vārehīti .",
  "atk-s0513a34:68_8": "Rājā taṁ pakkosāpetvā paribhāsitvā hāretvā aññassa taṁ hatthiṁ adāsi.",
  "atk-s0513a34:69_0": "‘‘Pāsādakaṇṇikāya pana te, mahārāja, eko ghuṇapāṇako vasati.",
  "atk-s0513a34:69_1": "So tattha phegguṁ khāditvā tasmiṁ khīṇe sāraṁ khādituṁ nāsakkhi,",
  "atk-s0513a34:69_2": "so bhakkhaṁ alabhitvā nikkhamitumpi asakkonto paridevamāno tatiyaṁ saddamakāsi,",
  "atk-s0513a34:69_3": "tatopi te bhayaṁ natthī’’ti vatvā tassa kiriyaṁ attano ñāṇena paricchinditvā tatiyaṁ gāthamāha –",
  "atk-s0513a34:70_0": "12.",
  "atk-s0513a34:71_0": " ‘‘Sabbā parikkhatā pheggu, yāva tassā gatī ahu;",
  "atk-s0513a34:72_0": "Khīṇabhakkho mahārāja, sāre na ramatī ghuṇo’’ti.",
  "atk-s0513a34:73_0": "Tattha yāva tassā gatī ahūti yāva tassā phegguyā nipphatti ahosi, sā sabbā khāditā. Na ramatīti ‘‘mahārāja,",
  "atk-s0513a34:73_1": "so pāṇako tato nikkhamitvā gamanaṭṭhānampi apassanto paridevati, nīharāpehi na’’nti āha.",
  "atk-s0513a34:73_2": "Rājā ekaṁ purisaṁ āṇāpetvā upāyena naṁ nīharāpesi.",
  "atk-s0513a34:74_0": "‘‘Nivesane pana te, mahārāja,",
  "atk-s0513a34:74_1": "ekā posāvaniyā kokilā atthī’’ti? ‘‘Atthi, bhante’’ti. ‘‘Mahārāja,",
  "atk-s0513a34:74_2": "sā attanā nivutthapubbaṁ vanasaṇḍaṁ saritvā ukkaṇṭhitvā ‘kadā nu kho imamhā pañjarā muccitvā ramaṇīyaṁ vanasaṇḍaṁ gacchissāmī’ti catutthaṁ saddamakāsi,",
  "atk-s0513a34:74_3": "tatopi te bhayaṁ natthī’’ti vatvā catutthaṁ gāthamāha –",
  "atk-s0513a34:75_0": "13.",
  "atk-s0513a34:76_0": " ‘‘Sā nūnāhaṁ ito gantvā, rañño muttā nivesanā;",
  "atk-s0513a34:77_0": "Attānaṁ ramayissāmi, dumasākhaniketinī’’ti.",
  "atk-s0513a34:78_0": "Tattha dumasākhaniketinīti supupphitāsu rukkhasākhāsu sakaniketā hutvā.",
  "atk-s0513a34:78_1": "Evañca pana vatvā ‘‘ukkaṇṭhitā, mahārāja, sā kokilā, vissajjehi na’’nti āha. Rājā tathā kāresi.",
  "atk-s0513a34:79_0": "‘‘Nivesane pana te, mahārāja,",
  "atk-s0513a34:79_1": "eko posāvaniyo migo atthī’’ti? ‘‘Atthi, bhante’’ti. ‘‘Mahārāja,",
  "atk-s0513a34:79_2": "so eko yūthapati attano migiṁ anussaritvā kilesavasena ukkaṇṭhito pañcamaṁ saddamakāsi,",
  "atk-s0513a34:79_3": "tatopi te bhayaṁ natthī’’ti vatvā pañcamaṁ gāthamāha –",
  "atk-s0513a34:80_0": "14.",
  "atk-s0513a34:81_0": " ‘‘So nūnāhaṁ ito gantvā, rañño mutto nivesanā;",
  "atk-s0513a34:82_0": "Aggodakāni pissāmi, yūthassa purato vaja’’nti.",
  "atk-s0513a34:83_0": "Tattha aggodakānīti aggaudakāni,",
  "atk-s0513a34:83_1": "aññehi migehi paṭhamataraṁ apītāni anucchiṭṭhodakāni yūthassa purato gacchanto kadā nu kho pivissāmīti.",
  "atk-s0513a34:84_0": "Mahāsatto tampi migaṁ vissajjāpetvā ‘‘nivesane pana te, mahārāja,",
  "atk-s0513a34:84_1": "posāvaniyo makkaṭo atthī’’ti pucchi. ‘‘Atthi, bhante’’ti vutte ‘‘sopi, mahārāja,",
  "atk-s0513a34:84_2": "himavantapadese yūthapati makkaṭīhi saddhiṁ kāmagiddho hutvā vicaranto bharatena nāma luddena idha ānīto,",
  "atk-s0513a34:84_3": "idāni ukkaṇṭhitvā tattheva gantukāmo chaṭṭhaṁ saddamakāsi,",
  "atk-s0513a34:84_4": "tatopi te bhayaṁ natthī’’ti vatvā chaṭṭhaṁ gāthamāha –",
  "atk-s0513a34:85_0": "15.",
  "atk-s0513a34:86_0": " ‘‘Taṁ maṁ kāmehi sammattaṁ, rattaṁ kāmesu mucchitaṁ;",
  "atk-s0513a34:87_0": "Ānayī bharato luddo, bāhiko bhaddamatthu te’’ti.",
  "atk-s0513a34:88_0": "Tattha bāhikoti bāhikaraṭṭhavāsī.",
  "atk-s0513a34:88_1": "Bhaddamatthu teti imamatthaṁ so vānaro āha, tuyhaṁ pana bhaddamatthu, vissajjehi nanti.",
  "atk-s0513a34:89_0": "Mahāsatto taṁ vānaraṁ vissajjāpetvā ‘‘nivesane pana te, mahārāja,",
  "atk-s0513a34:89_1": "posāvaniyo kinnaro atthī’’ti pucchitvā ‘‘atthī’’ti vutte ‘‘so, mahārāja,",
  "atk-s0513a34:89_2": "attano kinnariyā kataguṇaṁ anussaritvā kilesāturo saddamakāsi.",
  "atk-s0513a34:89_3": "So hi tāya saddhiṁ ekadivasaṁ tuṅgapabbatasikharaṁ āruhi.",
  "atk-s0513a34:89_4": "Te tattha vaṇṇagandharasasampannāni nānāpupphāni ocinantā piḷandhantā sūriyaṁ atthaṅgataṁ na sallakkhesuṁ,",
  "atk-s0513a34:89_5": "atthaṅgate sūriye otarantānaṁ andhakāro ahosi. Tatra naṁ kinnarī ‘sāmi, andhakāro vattati,",
  "atk-s0513a34:89_6": "apakkhalanto appamādena otarāhī’ti vatvā hatthe gahetvā otāresi,",
  "atk-s0513a34:89_7": "so tāya taṁ vacanaṁ anussaritvā saddamakāsi,",
  "atk-s0513a34:89_8": "tatopi te bhayaṁ natthī’’ti taṁ kāraṇaṁ attano ñāṇabalena paricchinditvā pākaṭaṁ karonto sattamaṁ gāthamāha –",
  "atk-s0513a34:90_0": "16.",
  "atk-s0513a34:91_0": " ‘‘Andhakāratimisāyaṁ, tuṅge uparipabbate;",
  "atk-s0513a34:92_0": "Sā maṁ saṇhena mudunā, mā pādaṁ khali yasmanī’’ti.",
  "atk-s0513a34:93_0": "Tattha andhakāratimisāyanti andhabhāvakārake tame. Tuṅgeti tikhiṇe.",
  "atk-s0513a34:93_1": "Saṇhena mudunāti maṭṭhena mudukena vacanena.",
  "atk-s0513a34:93_2": "Mā pādaṁ khali yasmanīti ya-kāro byañjanasandhivasena gahito.",
  "atk-s0513a34:93_3": "Idaṁ vuttaṁ hoti – sā maṁ kinnarī saṇhena mudakena vacanena ‘‘sāmi, appamatto hohi, mā pādaṁ khali asmani,",
  "atk-s0513a34:93_4": "yathā te upakkhalitvā pādo pāsāṇasmiṁ na khalati,",
  "atk-s0513a34:93_5": "tathā otarā’’ti vatvā hatthena gahetvā otāresīti.",
  "atk-s0513a34:94_0": "Iti mahāsatto kinnarena katasaddakāraṇaṁ kathetvā taṁ vissajjāpetvā ‘‘mahārāja, aṭṭhamo udānasaddo ahosi.",
  "atk-s0513a34:94_1": "Nandamūlakapabbhārasmiṁ kira eko paccekabuddho attano āyusaṅkhāraparikkhayaṁ ñatvā ‘manussapathaṁ gantvā bārāṇasirañño uyyāne parinibbāyissāmi,",
  "atk-s0513a34:94_2": "tassa me manussā sarīranikkhepaṁ kāretvā sādhukīḷaṁ kīḷitvā dhātupūjaṁ katvā saggapathaṁ pūressantī’ti iddhānubhāvena āgacchanto tava pāsādassa matthakaṁ pattakāle khandhabhāraṁ otāretvā nibbānapurapavesanadīpanaṁ udānaṁ udānesī’’ti paccekabuddhena vuttaṁ gāthamāha –",
  "atk-s0513a34:95_0": "17.",
  "atk-s0513a34:96_0": "‘‘Asaṁsayaṁ jātikhayantadassī,",
  "atk-s0513a34:96_1": "na gabbhaseyyaṁ punarāvajissaṁ;",
  "atk-s0513a34:97_0": "Ayamantimā pacchimā gabbhaseyyā,",
  "atk-s0513a34:97_1": "khīṇo me saṁsāro punabbhavāyā’’ti.",
  "atk-s0513a34:98_0": "Tassattho – jātiyā khayantasaṅkhātassa nibbānassa diṭṭhattā jātikhayantadassī ahaṁ asaṁsayaṁ puna gabbhaseyyaṁ na āvajissaṁ, ayaṁ me antimā jāti, pacchimā gabbhaseyyā,",
  "atk-s0513a34:98_1": "khīṇo me punabbhavāya khandhapaṭipāṭisaṅkhāto saṁsāroti.",
  "atk-s0513a34:99_0": "‘‘Idañca pana so udānaṁ vatvā imaṁ uyyānavanaṁ āgamma ekassa supupphitassa sālassa mūle parinibbuto, ehi, mahārāja,",
  "atk-s0513a34:99_1": "sarīrakiccamassa karissāmā’’ti mahāsatto rājānaṁ gahetvā paccekabuddhassa parinibbutaṭṭhānaṁ gantvā sarīraṁ dassesi.",
  "atk-s0513a34:99_2": "Rājā tassa sarīraṁ disvā saddhiṁ balakāyena gandhamālādīhi pūjetvā bodhisattassa vacanaṁ nissāya yaññaṁ hāretvā sabbasattānaṁ jīvitadānaṁ datvā nagare māghātabheriṁ carāpetvā sattāhaṁ sādhukīḷaṁ kīḷitvā sabbagandhacitake mahantena sakkārena paccekabuddhassa sarīraṁ jhāpetvā dhātuyo catumahāpathe thūpaṁ kāresi.",
  "atk-s0513a34:99_3": "Bodhisattopi rañño dhammaṁ desetvā ‘‘appamatto hohī’’ti ovaditvā himavantameva pavisitvā brahmavihāresu parikammaṁ katvā aparihīnajjhāno brahmalokaparāyaṇo ahosi.",
  "atk-s0513a34:100_0": "Satthā imaṁ dhammadesanaṁ āharitvā ‘‘mahārāja,",
  "atk-s0513a34:100_1": "tassa saddassa sutakāraṇā tava koci antarāyo natthī’’ti yaññaṁ harāpetvā ‘‘mahājanassa jīvitaṁ dehī’’ti jīvitadānaṁ dāpetvā nagare dhammabheriṁ carāpetvā dhammaṁ desetvā jātakaṁ samodhānesi ‘‘tadā rājā ānando ahosi, māṇavo sāriputto,",
  "atk-s0513a34:100_2": "tāpaso pana ahameva ahosi’’nti.",
  "atk-s0513a34:101_0": "Aṭṭhasaddajātakavaṇṇanā dutiyā.",
  "atk-s0513a34:103_0": " [419] 3. Sulasājātakavaṇṇanā",
  "atk-s0513a34:104_0": "Idaṁsuvaṇṇakāyūranti idaṁ satthā jetavane viharanto ekaṁ anāthapiṇḍikassa dāsiṁ ārabbha kathesi.",
  "atk-s0513a34:104_1": "Sā kira ekasmiṁ ussavadivase dāsigaṇena saddhiṁ uyyānaṁ gacchantī attano sāminiṁ puññalakkhaṇadeviṁ ābharaṇaṁ yāci.",
  "atk-s0513a34:104_2": "Sā tassā satasahassamūlaṁ attano ābharaṇaṁ adāsi.",
  "atk-s0513a34:104_3": "Sā taṁ piḷandhitvā dāsigaṇena saddhiṁ uyyānaṁ pāvisi.",
  "atk-s0513a34:104_4": "Atheko coro tassā ābharaṇe lobhaṁ uppādetvā ‘‘imaṁ māretvā ābharaṇaṁ harissāmī’’ti tāya saddhiṁ sallapanto uyyānaṁ gantvā tassā macchamaṁsasurādīni adāsi.",
  "atk-s0513a34:104_5": "Sā ‘‘kilesavasena deti maññe’’ti gahetvā uyyānakīḷaṁ kīḷitvā vīmaṁsanatthāya sāyanhasamaye nipanne dāsigaṇe uṭṭhāya tassa santikaṁ agamāsi. So ‘‘bhadde, imaṁ ṭhānaṁ appaṭicchannaṁ,",
  "atk-s0513a34:104_6": "thokaṁ purato gacchāmā’’ti āha.",
  "atk-s0513a34:104_7": "Taṁ sutvā itarā ‘‘imasmiṁ ṭhāne sakkā rahassakammaṁ kātuṁ,",
  "atk-s0513a34:104_8": "ayaṁ pana nissaṁsayaṁ maṁ māretvā piḷandhanabhaṇḍaṁ haritukāmo bhavissati, hotu,",
  "atk-s0513a34:104_9": "sikkhāpessāmi na’’nti cintetvā ‘‘sāmi,",
  "atk-s0513a34:104_10": "surāmadena me sukkhaṁ sarīraṁ,",
  "atk-s0513a34:104_11": "pānīyaṁ tāva maṁ pāyehī’’ti ekaṁ kūpaṁ netvā ‘‘ito me pānīyaṁ osiñcā’’ti rajjuñca ghaṭañca dassesi. Coro rajjuṁ kūpe otāresi,",
  "atk-s0513a34:104_12": "atha naṁ onamitvā udakaṁ osiñcantaṁ mahabbaladāsī ubhohi hatthehi āṇisadaṁ paharitvā kūpe khipitvā ‘‘na tvaṁ ettakena marissasī’’ti ekaṁ mahantaṁ iṭṭhakaṁ matthake āsumbhi.",
  "atk-s0513a34:104_13": "So tattheva jīvitakkhayaṁ patto.",
  "atk-s0513a34:104_14": "Sāpi nagaraṁ pavisitvā sāminiyā ābharaṇaṁ dadamānā ‘‘manamhi ajja imaṁ ābharaṇaṁ nissāya matā’’ti sabbaṁ taṁ pavattiṁ ārocesi,",
  "atk-s0513a34:104_15": "sāpi anāthapiṇḍikassa ārocesi,",
  "atk-s0513a34:104_16": "anāthapiṇḍiko tathāgatassa ārocesi. Satthā ‘‘na kho, gahapati,",
  "atk-s0513a34:104_17": "idāneva sā dāsī ṭhānuppattikāya paññāya samannāgatā, pubbepi samannāgatāva,",
  "atk-s0513a34:104_18": "na ca idāneva tāya so mārito,",
  "atk-s0513a34:104_19": "pubbepi naṁ māresiyevā’’ti vatvā tena yācito atītaṁ āhari.",
  "atk-s0513a34:105_0": "Atīte bārāṇasiyaṁ brahmadatte rajjaṁ kārente sulasā nāma nagarasobhinī pañcasatavaṇṇadāsiparivārā ahosi, sahassena rattiṁ gacchati.",
  "atk-s0513a34:105_1": "Tasmiṁyeva nagare sattuko nāma coro ahosi nāgabalo,",
  "atk-s0513a34:105_2": "rattibhāge issaragharāni pavisitvā yathāruciṁ vilumpati.",
  "atk-s0513a34:105_3": "Nāgarā sannipatitvā rañño upakkosiṁsu.",
  "atk-s0513a34:105_4": "Rājā nagaraguttikaṁ āṇāpetvā tattha tattha gumbaṁ ṭhapāpetvā coraṁ gaṇhāpetvā ‘‘sīsamassa chindathā’’ti āha.",
  "atk-s0513a34:105_5": "Taṁ pacchābāhaṁ bandhitvā catukke catukke kasāhi tāḷetvā āghātanaṁ nenti.",
  "atk-s0513a34:105_6": "‘‘Coro kira gahito’’ti sakalanagaraṁ saṅkhubhi.",
  "atk-s0513a34:105_7": "Tadā sulasā vātapāne ṭhatvā antaravīthiṁ olokentī taṁ disvā paṭibaddhacittā hutvā ‘‘sace imaṁ coroti gahitapurisaṁ mocetuṁ sakkhissāmi,",
  "atk-s0513a34:105_8": "idaṁ kiliṭṭhakammaṁ akatvā imināva saddhiṁ samaggavāsaṁ kappessāmī’’ti cintetvā heṭṭhā kaṇaverajātake (jā.",
  "atk-s0513a34:105_9": "1.4.69 ādayo) vuttanayeneva nagaraguttikassa sahassaṁ pesetvā taṁ mocetvā tena saddhiṁ sammodamānā samaggavāsaṁ vasi.",
  "atk-s0513a34:105_10": "Coro tiṇṇaṁ catunnaṁ māsānaṁ accayena cintesi ‘‘ahaṁ imasmiṁyeva ṭhāne vasituṁ na sakkhissāmi,",
  "atk-s0513a34:105_11": "tucchahatthena palāyitumpi na sakkā,",
  "atk-s0513a34:105_12": "sulasāya piḷandhanabhaṇḍaṁ satasahassaṁ agghati,",
  "atk-s0513a34:105_13": "sulasaṁ māretvā idaṁ gaṇhissāmī’’ti.",
  "atk-s0513a34:105_14": "Atha naṁ ekadivasaṁ āha – ‘‘bhadde,",
  "atk-s0513a34:105_15": "ahaṁ tadā rājapurisehi nīyamāno asukapabbatamatthake rukkhadevatāya balikammaṁ paṭissuṇiṁ,",
  "atk-s0513a34:105_16": "sā maṁ balikammaṁ alabhamānā bhāyāpeti, balikammamassā karomā’’ti. ‘‘Sādhu, sāmi, sajjetvā pesehī’’ti. ‘‘Bhadde, pesetuṁ na vaṭṭati,",
  "atk-s0513a34:105_17": "mayaṁ ubhopi sabbābharaṇapaṭimaṇḍitā mahantena parivārena gantvā dassāmā’’ti. ‘‘Sādhu, sāmi, tathā karomā’’ti.",
  "atk-s0513a34:106_0": "Atha naṁ tathā kāretvā pabbatapādaṁ gatakāle āha – ‘‘bhadde,",
  "atk-s0513a34:106_1": "mahājanaṁ disvā devatā balikammaṁ na sampaṭicchissati,",
  "atk-s0513a34:106_2": "mayaṁ ubhova abhiruhitvā demā’’ti.",
  "atk-s0513a34:106_3": "So tāya ‘‘sādhū’’ti sampaṭicchito taṁ balipātiṁ ukkhipāpetvā sayaṁ sannaddhapañcāvudho hutvā pabbatamatthakaṁ abhiruhitvā ekaṁ sataporisapapātaṁ nissāya jātarukkhamūle balibhājanaṁ ṭhapāpetvā ‘‘bhadde, nāhaṁ balikammatthāya āgato,",
  "atk-s0513a34:106_4": "taṁ pana māretvā piḷandhanaṁ te gahetvā gamissāmīti āgatomhi,",
  "atk-s0513a34:106_5": "tava piḷandhanaṁ omuñcitvā uttarasāṭakena bhaṇḍikaṁ karohī’’ti āha. ‘‘Sāmi, maṁ kasmā māresī’’ti? ‘‘Dhanakāraṇā’’ti. ‘‘Sāmi, mayā kataguṇaṁ anussara,",
  "atk-s0513a34:106_6": "ahaṁ taṁ bandhitvā nīyamānaṁ seṭṭhiputtena parivattetvā bahuṁ dhanaṁ datvā jīvitaṁ labhāpesiṁ,",
  "atk-s0513a34:106_7": "devasikaṁ sahassaṁ labhamānāpi aññaṁ purisaṁ na olokemi,",
  "atk-s0513a34:106_8": "evañhi tava upakārikaṁ mā maṁ mārehi, bahuñca te dhanaṁ dassāmi,",
  "atk-s0513a34:106_9": "tava dāsī ca bhavissāmī’’ti yācantī paṭhamaṁ gāthamāha –",
  "atk-s0513a34:107_0": "18.",
  "atk-s0513a34:108_0": " ‘‘Idaṁ suvaṇṇakāyūraṁ, muttā veḷuriyā bahū;",
  "atk-s0513a34:109_0": "Sabbaṁ harassu bhaddante, mañca dāsīti sāvayā’’ti.",
  "atk-s0513a34:110_0": "Tattha kāyūranti gīvāyaṁ piḷandhanapasādhanaṁ kāyūraṁ.",
  "atk-s0513a34:110_1": "Sāvayāti mahājanamajjhe sāvetvā dāsiṁ katvā gaṇhāti.",
  "atk-s0513a34:111_0": "Tato sattukena –",
  "atk-s0513a34:112_0": "19.",
  "atk-s0513a34:113_0": " ‘‘Oropayassu kalyāṇi, mā bāḷhaṁ paridevasi;",
  "atk-s0513a34:114_0": "Na cāhaṁ abhijānāmi, ahantvā dhanamābhata’’nti. –",
  "atk-s0513a34:115_0": "Attano ajjhāsayānurūpaṁ dutiyagāthāya vuttāya sulasā ṭhānuppattikāraṇaṁ paṭilabhitvā ‘‘ayaṁ coro mayhaṁ jīvitaṁ na dassati,",
  "atk-s0513a34:115_1": "upāyena naṁ paṭhamataraṁ papāte pātetvā jīvitakkhayaṁ pāpessāmī’’ti cintetvā gāthādvayamāha –",
  "atk-s0513a34:116_0": "20.",
  "atk-s0513a34:117_0": " ‘‘Yato sarāmi attānaṁ, yato pattāsmi viññutaṁ;",
  "atk-s0513a34:118_0": "Na cāhaṁ abhijānāmi, aññaṁ piyataraṁ tayā.",
  "atk-s0513a34:119_0": "21.",
  "atk-s0513a34:120_0": " ‘‘Ehi taṁ upagūhissaṁ, karissañca padakkhiṇaṁ;",
  "atk-s0513a34:121_0": "Na hi dāni puna atthi, mama tuyhañca saṅgamo’’ti.",
  "atk-s0513a34:122_0": "Sattuko tassādhippāyaṁ ajānanto ‘‘sādhu, bhadde, ehi upagūhassu ma’’nti āha.",
  "atk-s0513a34:122_1": "Sulasā taṁ tikkhattuṁ padakkhiṇaṁ katvā upagūhitvā ‘‘idāni taṁ, sāmi,",
  "atk-s0513a34:122_2": "catūsu passesu vandissāmī’’ti vatvā pādapiṭṭhiyaṁ sīsaṁ ṭhapetvā bāhupasse vanditvā pacchimapassaṁ gantvā vandamānā viya hutvā nāgabalā gaṇikā coraṁ dvīsu pacchāpādesu gahetvā heṭṭhā sīsaṁ katvā sataporise narake khipi.",
  "atk-s0513a34:122_3": "So tattheva cuṇṇavicuṇṇaṁ patvā mari.",
  "atk-s0513a34:122_4": "Taṁ kiriyaṁ disvā pabbatamatthake nibbattadevatā imā gāthā abhāsi –",
  "atk-s0513a34:123_0": "22.",
  "atk-s0513a34:124_0": " ‘‘Na hi sabbesu ṭhānesu, puriso hoti paṇḍito;",
  "atk-s0513a34:125_0": "Itthīpi paṇḍitā hoti, tattha tattha vicakkhaṇā.",
  "atk-s0513a34:126_0": "23.",
  "atk-s0513a34:127_0": " ‘‘Na hi sabbesu ṭhānesu, puriso hoti paṇḍito;",
  "atk-s0513a34:128_0": "Itthīpi paṇḍitā hoti, lahuṁ atthaṁ vicintikā.",
  "atk-s0513a34:129_0": "24.",
  "atk-s0513a34:130_0": " ‘‘Lahuñca vata khippañca, nikaṭṭhe samacetayi;",
  "atk-s0513a34:131_0": "Migaṁ puṇṇāyateneva, sulasā sattukaṁ vadhi.",
  "atk-s0513a34:132_0": "25.",
  "atk-s0513a34:133_0": " ‘‘Yodha uppatitaṁ atthaṁ, na khippamanubujjhati;",
  "atk-s0513a34:134_0": "So haññati mandamati, corova girigabbhare.",
  "atk-s0513a34:135_0": "26.",
  "atk-s0513a34:136_0": " ‘‘Yo ca uppatitaṁ atthaṁ, khippameva nibodhati;",
  "atk-s0513a34:137_0": "Muccate sattusambādhā, sulasā sattukāmivā’’ti.",
  "atk-s0513a34:138_0": "Tattha paṇḍitā hotīti itthīpi paṇḍitā tattha tattha vicakkhaṇā hoti,",
  "atk-s0513a34:138_1": "atha vā itthī paṇḍitā ceva tattha tattha vicakkhaṇā ca hoti.",
  "atk-s0513a34:138_2": "Lahuṁ atthaṁ vicintikāti lahuṁ khippaṁ atthaṁ vicintikā.",
  "atk-s0513a34:138_3": "Lahuñca vatāti adandhañca vata. Khippañcāti acireneva.",
  "atk-s0513a34:138_4": "Nikaṭṭhe samacetayīti santike ṭhitāva tassa maraṇūpāyaṁ cintesi.",
  "atk-s0513a34:138_5": "Puṇṇāyatenevāti pūritadhanusmiṁ.",
  "atk-s0513a34:138_6": "Idaṁ vuttaṁ hoti – yathā cheko migaluddako sakaṇḍapuṇṇadhanusmiṁ khippaṁ migaṁ vadhati, evaṁ sulasā sattukaṁ vadhīti. Yodhāti yo imasmiṁ sattaloke. Nibodhatīti jānāti. Sattukāmivāti sattukā iva, yathā sulasā muttā, evaṁ muccatīti attho.",
  "atk-s0513a34:139_0": "Iti sulasā coraṁ vadhitvā pabbatā oruyha attano parijanassa santikaṁ gantvā ‘‘ayyaputto kaha’’nti puṭṭhā ‘‘mā taṁ pucchathā’’ti vatvā rathaṁ abhiruhitvā nagarameva pāvisi.",
  "atk-s0513a34:140_0": "Satthā imaṁ dhammadesanaṁ āharitvā jātakaṁ samodhānesi ‘‘tadā te ubhopi imeyeva ahesuṁ,",
  "atk-s0513a34:140_1": "devatā pana ahameva ahosi’’nti.",
  "atk-s0513a34:141_0": "Sulasājātakavaṇṇanā tatiyā.",
  "atk-s0513a34:143_0": " [420] 4. Sumaṅgalajātakavaṇṇanā",
  "atk-s0513a34:144_0": "Bhusamhi kuddhoti idaṁ satthā jetavane viharanto rājovādasuttaṁ ārabbha kathesi.",
  "atk-s0513a34:144_1": "Tadā pana satthā raññā yācito atītaṁ āhari.",
  "atk-s0513a34:145_0": "Atīte bārāṇasiyaṁ brahmadatte rajjaṁ kārente bodhisatto tassa aggamahesiyā kucchimhi nibbatto vayappatto pitu accayena rajjaṁ kāresi, mahādānaṁ pavattesi.",
  "atk-s0513a34:145_1": "Tassa sumaṅgalo nāma uyyānapālo ahosi.",
  "atk-s0513a34:145_2": "Atheko paccekabuddho nandamūlakapabbhārā nikkhamitvā cārikaṁ caramāno bārāṇasiṁ patvā uyyāne vasitvā punadivase nagaraṁ piṇḍāya pāvisi.",
  "atk-s0513a34:145_3": "Tamenaṁ rājā disvā pasannacitto vanditvā pāsādaṁ āropetvā rājāsane nisīdāpetvā nānaggarasehi khādanīyabhojanīyehi parivisitvā anumodanaṁ sutvā pasanno attano uyyāne vasanatthāya paṭiññaṁ gāhāpetvā uyyānaṁ pavesetvā sayampi bhuttapātarāso tattha gantvā rattiṭṭhānadivāṭṭhānādīni saṁvidahitvā sumaṅgalaṁ nāma uyyānapālaṁ veyyāvaccakaraṁ katvā nagaraṁ pāvisi.",
  "atk-s0513a34:145_4": "Paccekabuddho tato paṭṭhāya nibaddhaṁ rājagehe bhuñjanto tattha ciraṁ vasi,",
  "atk-s0513a34:145_5": "sumaṅgalopi naṁ sakkaccaṁ upaṭṭhahi.",
  "atk-s0513a34:146_0": "Athekadivasaṁ paccekabuddho sumaṅgalaṁ āmantetvā ‘‘ahaṁ katipāhaṁ asukagāmaṁ nissāya vasitvā āgacchissāmi,",
  "atk-s0513a34:146_1": "rañño ārocehī’’ti vatvā pakkāmi. Sumaṅgalopi rañño ārocesi.",
  "atk-s0513a34:146_2": "Paccekabuddho katipāhaṁ tattha vasitvā sāyaṁ sūriye atthaṅgate taṁ uyyānaṁ paccāgami.",
  "atk-s0513a34:146_3": "Sumaṅgalo tassa āgatabhāvaṁ ajānanto attano gehaṁ agamāsi.",
  "atk-s0513a34:146_4": "Paccekabuddhopi pattacīvaraṁ paṭisāmetvā thokaṁ caṅkamitvā pāsāṇaphalake nisīdi.",
  "atk-s0513a34:146_5": "Taṁ divasaṁ pana uyyānapālassa gharaṁ pāhunakā āgamiṁsu.",
  "atk-s0513a34:146_6": "So tesaṁ sūpabyañjanatthāya ‘‘uyyāne abhayaladdhaṁ migaṁ māressāmī’’ti dhanuṁ ādāya uyyānaṁ gantvā migaṁ upadhārento paccekabuddhaṁ disvā ‘‘mahāmigo bhavissatī’’ti saññāya saraṁ sannayhitvā vijjhi.",
  "atk-s0513a34:146_7": "Paccekabuddho sīsaṁ vivaritvā ‘‘sumaṅgalā’’ti āha.",
  "atk-s0513a34:146_8": "So saṁvegappatto vanditvā ‘‘bhante,",
  "atk-s0513a34:146_9": "ahaṁ tumhākaṁ āgatabhāvaṁ ajānanto ‘migo’ti saññāya vijjhiṁ,",
  "atk-s0513a34:146_10": "khamatha me’’ti vatvā ‘‘hotu dāni kiṁ karissasi,",
  "atk-s0513a34:146_11": "ehi saraṁ luñcitvā gaṇhāhī’’ti vutte vanditvā saraṁ luñci, mahatī vedanā uppajji.",
  "atk-s0513a34:146_12": "Paccekabuddho tattheva parinibbāyi.",
  "atk-s0513a34:146_13": "Uyyānapālo ‘‘sace rājā jānissati,",
  "atk-s0513a34:146_14": "nāsessatī’’ti puttadāraṁ gahetvā tatova palāyi.",
  "atk-s0513a34:146_15": "Tāvadeva ‘‘paccekabuddho parinibbuto’’ti devatānubhāvena sakalanagaraṁ ekakolāhalaṁ jātaṁ.",
  "atk-s0513a34:147_0": "Punadivase manussā uyyānaṁ gantvā paccekabuddhaṁ disvā ‘‘uyyānapālo paccekabuddhaṁ māretvā palāto’’ti rañño kathayiṁsu.",
  "atk-s0513a34:147_1": "Rājā mahantena parivārena uyyānaṁ gantvā sattāhaṁ sarīrapūjaṁ katvā mahantena sakkārena jhāpetvā dhātuyo ādāya cetiyaṁ katvā taṁ pūjento dhammena rajjaṁ kāresi.",
  "atk-s0513a34:147_2": "Sumaṅgalopi ekasaṁvaccharaṁ vītināmetvā ‘‘rañño cittaṁ jānissāmī’’ti āgantvā ekaṁ amaccaṁ passitvā ‘‘mayi rañño cittaṁ jānāhī’’ti āha.",
  "atk-s0513a34:147_3": "Amaccopi rañño santikaṁ gantvā tassa guṇaṁ kathesi. Rājā asuṇanto viya ahosi.",
  "atk-s0513a34:147_4": "Puna kiñci avatvā rañño anattamanabhāvaṁ sumaṅgalassa kathesi.",
  "atk-s0513a34:147_5": "So dutiyasaṁvaccharepi āgantvā tatheva rājā tuṇhī ahosi.",
  "atk-s0513a34:147_6": "Tatiyasaṁvacchare āgantvā puttadāraṁ gahetvāva āgami.",
  "atk-s0513a34:147_7": "Amacco rañño cittamudubhāvaṁ ñatvā taṁ rājadvāre ṭhapetvā tassāgatabhāvaṁ rañño kathesi.",
  "atk-s0513a34:147_8": "Rājā taṁ pakkosāpetvā paṭisanthāraṁ katvā ‘‘sumaṅgala,",
  "atk-s0513a34:147_9": "kasmā tayā mama puññakkhettaṁ paccekabuddho mārito’’ti pucchi. So ‘‘nāhaṁ, deva,",
  "atk-s0513a34:147_10": "‘paccekabuddhaṁ māremī’ti māresiṁ,",
  "atk-s0513a34:147_11": "apica kho iminā nāma kāraṇena idaṁ nāma akāsi’’nti taṁ pavattiṁ ācikkhi.",
  "atk-s0513a34:147_12": "Atha naṁ rājā ‘‘tena hi mā bhāyī’’ti samassāsetvā puna uyyānapālameva akāsi.",
  "atk-s0513a34:148_0": "Atha naṁ so amacco pucchi ‘‘deva,",
  "atk-s0513a34:148_1": "kasmā tumhe dve vāre sumaṅgalassa guṇaṁ sutvāpi kiñci na kathayittha,",
  "atk-s0513a34:148_2": "kasmā pana tatiyavāre sutvā taṁ pakkositvā anukampitthā’’ti? Rājā ‘‘tāta,",
  "atk-s0513a34:148_3": "raññā nāma kuddhena sahasā kiñci kātuṁ na vaṭṭati,",
  "atk-s0513a34:148_4": "tenāhaṁ pubbe tuṇhī hutvā tatiyavāre sumaṅgale mama cittassa mudubhāvaṁ ñatvā taṁ pakkosāpesi’’nti rājavattaṁ kathento imā gāthā āha –",
  "atk-s0513a34:149_0": "27.",
  "atk-s0513a34:150_0": "‘‘Bhusamhi kuddhoti avekkhiyāna,",
  "atk-s0513a34:150_1": "na tāva daṇḍaṁ paṇayeyya issaro;",
  "atk-s0513a34:151_0": "Aṭṭhānaso appatirūpamattano,",
  "atk-s0513a34:151_1": "parassa dukkhāni bhusaṁ udīraye.",
  "atk-s0513a34:152_0": "28.",
  "atk-s0513a34:153_0": "‘‘Yato ca jāneyya pasādamattano,",
  "atk-s0513a34:153_1": "atthaṁ niyuñjeyya parassa dukkaṭaṁ;",
  "atk-s0513a34:154_0": "Tadāyamatthoti sayaṁ avekkhiya,",
  "atk-s0513a34:154_1": "athassa daṇḍaṁ sadisaṁ nivesaye.",
  "atk-s0513a34:155_0": "29.",
  "atk-s0513a34:156_0": "‘‘Na cāpi jhāpeti paraṁ na attanaṁ,",
  "atk-s0513a34:156_1": "amucchito yo nayate nayānayaṁ;",
  "atk-s0513a34:157_0": "Yo daṇḍadhāro bhavatīdha issaro,",
  "atk-s0513a34:157_1": "sa vaṇṇagutto siriyā na dhaṁsati.",
  "atk-s0513a34:158_0": "30.",
  "atk-s0513a34:159_0": "‘‘Ye khattiyā se anisammakārino,",
  "atk-s0513a34:159_1": "paṇenti daṇḍaṁ sahasā pamucchitā;",
  "atk-s0513a34:160_0": "Avaṇṇasaṁyutā jahanti jīvitaṁ,",
  "atk-s0513a34:160_1": "ito vimuttāpi ca yanti duggatiṁ.",
  "atk-s0513a34:161_0": "31.",
  "atk-s0513a34:162_0": "‘‘Dhamme ca ye ariyappavedite ratā,",
  "atk-s0513a34:162_1": "anuttarā te vacasā manasā kammunā ca;",
  "atk-s0513a34:163_0": "Te santisoraccasamādhisaṇṭhitā,",
  "atk-s0513a34:163_1": "vajanti lokaṁ dubhayaṁ tathāvidhā.",
  "atk-s0513a34:164_0": "32.",
  "atk-s0513a34:165_0": "‘‘Rājāhamasmi narapamadānamissaro,",
  "atk-s0513a34:165_1": "sacepi kujjhāmi ṭhapemi attanaṁ;",
  "atk-s0513a34:166_0": "Nisedhayanto janataṁ tathāvidhaṁ,",
  "atk-s0513a34:166_1": "paṇemi daṇḍaṁ anukampa yoniso’’ti.",
  "atk-s0513a34:167_0": "Tattha avekkhiyānāti avekkhitvā jānitvā. Idaṁ vuttaṁ hoti – tāta,",
  "atk-s0513a34:167_1": "pathavissaro rājā nāma ‘‘ahaṁ bhusaṁ kuddho balavakodhābhibhūto’’ti ñatvā aṭṭhavatthukādibhedaṁ daṇḍaṁ parassa na paṇayeyya na vatteyya. Kiṁkāraṇā?",
  "atk-s0513a34:167_2": "Kuddho hi aṭṭhavatthukaṁ soḷasavatthukaṁ katvā aṭṭhānena akāraṇena attano rājabhāvassa ananurūpaṁ ‘‘imaṁ ettakaṁ nāma āharatha,",
  "atk-s0513a34:167_3": "idañca tassa karothā’’ti parassa bhusaṁ dukkhāni balavadukkhāni udīraye.",
  "atk-s0513a34:168_0": "Yatoti yadā.",
  "atk-s0513a34:168_1": "Idaṁ vuttaṁ hoti – yadā pana rājā parasmiṁ uppannaṁ attano pasādaṁ jāneyya,",
  "atk-s0513a34:168_2": "atha parassa dukkaṭaṁ atthaṁ niyuñjeyya upaparikkheyya,",
  "atk-s0513a34:168_3": "tadā evaṁ niyuñjanto ‘‘ayaṁ nāmettha attho,",
  "atk-s0513a34:168_4": "ayaṁ etassa doso’’ti sayaṁ attapaccakkhaṁ katvā athassa aparādhakārakassa aṭṭhavatthukahetu aṭṭheva,",
  "atk-s0513a34:168_5": "soḷasavatthukahetu soḷaseva kahāpaṇe gaṇhamāno daṇḍaṁ sadisaṁ katadosānurūpaṁ nivesaye ṭhapeyya pavatteyyāti.",
  "atk-s0513a34:169_0": "Amucchitoti chandādīhi agatikilesehi amucchito anabhibhūto hutvā yo nayānayaṁ nayate upaparikkhati, so neva paraṁ jhāpeti, na attānaṁ.",
  "atk-s0513a34:169_1": "Chandādivasena hi ahetukaṁ daṇḍaṁ pavattento parampi tena daṇḍena jhāpeti dahati pīḷeti,",
  "atk-s0513a34:169_2": "attānampi tatonidānena pāpena. Ayaṁ pana na paraṁ jhāpeti, na attānaṁ.",
  "atk-s0513a34:169_3": "Yo daṇḍadhāro bhavatīdha issaroti yo idha pathavissaro rājā idha sattaloke dosānucchavikaṁ daṇḍaṁ pavattento daṇḍadhāro hoti.",
  "atk-s0513a34:169_4": "Sa vaṇṇaguttoti guṇavaṇṇena ceva yasavaṇṇena ca gutto rakkhito siriyā na dhaṁsati na parihāyati .",
  "atk-s0513a34:169_5": "Avaṇṇasaṁyutā jahantīti adhammikā lolarājāno avaṇṇena yuttā hutvā jīvitaṁ jahanti.",
  "atk-s0513a34:170_0": "Dhamme ca ye ariyappavediteti ye rājāno ācāraariyehi dhammikarājūhi pavedite dasavidhe rājadhamme ratā.",
  "atk-s0513a34:170_1": "Anuttarā teti te vacasā manasā kammunā ca tīhipi etehi anuttarā jeṭṭhakā.",
  "atk-s0513a34:170_2": "Te santisoraccasamādhisaṇṭhitāti te agatipahānena kilesasantiyañca susīlyasaṅkhāte soracce ca ekaggatāsamādhimhi ca saṇṭhitā patiṭṭhitā dhammikarājāno.",
  "atk-s0513a34:170_3": "Vajanti lokaṁ dubhayanti dhammena rajjaṁ kāretvā manussalokato devalokaṁ,",
  "atk-s0513a34:170_4": "devalokato manussalokanti ubhayalokameva vajanti, nirayādīsu na nibbattanti.",
  "atk-s0513a34:170_5": "Narapamadānanti narānañca nārīnañca.",
  "atk-s0513a34:170_6": "Ṭhapemi attananti kuddhopi kodhavasena agantvā attānaṁ porāṇakarājūhi ṭhapitanayasmiṁyeva dhamme ṭhapemi,",
  "atk-s0513a34:170_7": "vinicchayadhammaṁ na bhindāmīti.",
  "atk-s0513a34:171_0": "Evaṁ chahi gāthāhi raññā attano guṇe kathite sabbāpi rājaparisā tuṭṭhā ‘‘ayaṁ sīlācāraguṇasampatti tumhākaññeva anurūpā’’ti rañño guṇe kathesuṁ.",
  "atk-s0513a34:171_1": "Sumaṅgalo pana parisāya kathitāvasāne uṭṭhāya rājānaṁ vanditvā añjaliṁ paggayha rañño thutiṁ karonto tisso gāthā abhāsi –",
  "atk-s0513a34:172_0": "33.",
  "atk-s0513a34:173_0": "‘‘Sirī ca lakkhī ca taveva khattiya,",
  "atk-s0513a34:173_1": "janādhipa mā vijahi kudācanaṁ;",
  "atk-s0513a34:174_0": "Akkodhano niccapasannacitto,",
  "atk-s0513a34:174_1": "anīgho tuvaṁ vassasatāni pālaya.",
  "atk-s0513a34:175_0": "34.",
  "atk-s0513a34:176_0": "‘‘Guṇehi etehi upeta khattiya,",
  "atk-s0513a34:176_1": "ṭhitamariyavattī suvaco akodhano;",
  "atk-s0513a34:177_0": "Sukhī anuppīḷa pasāsa mediniṁ,",
  "atk-s0513a34:177_1": "ito vimuttopi ca yāhi suggatiṁ.",
  "atk-s0513a34:178_0": "35.",
  "atk-s0513a34:179_0": "‘‘Evaṁ sunītena subhāsitena,",
  "atk-s0513a34:179_1": "dhammena ñāyena upāyaso nayaṁ;",
  "atk-s0513a34:180_0": "Nibbāpaye saṅkhubhitaṁ mahājanaṁ,",
  "atk-s0513a34:180_1": "mahāva megho salilena medini’’nti.",
  "atk-s0513a34:181_0": "Tattha sirī ca lakkhī cāti parivārasampatti ca paññā ca. Anīghoti niddukkho hutvā.",
  "atk-s0513a34:181_1": "Upeta khattiyāti upeto khattiya, ayameva vā pāṭho.",
  "atk-s0513a34:181_2": "Ṭhitamariyavattīti ṭhitaariyavatti,",
  "atk-s0513a34:181_3": "ariyavatti nāma dasarājadhammasaṅkhātaṁ porāṇarājavattaṁ,",
  "atk-s0513a34:181_4": "tattha patiṭṭhitattā ṭhitarājadhammo hutvāti attho.",
  "atk-s0513a34:181_5": "Anuppīḷa pasāsa medininti anuppīḷaṁ pasāsa mediniñca, ayameva vā pāṭho.",
  "atk-s0513a34:181_6": "Sunītenāti sunayena suṭṭhu kāraṇena.",
  "atk-s0513a34:181_7": "Dhammenāti dasakusalakammapathadhammena.",
  "atk-s0513a34:181_8": "Ñāyenāti purimapadasseva vevacanaṁ. Upāyasoti upāyakosallena.",
  "atk-s0513a34:181_9": "Nayanti nayanto rajjaṁ anusāsanto dhammikarājā.",
  "atk-s0513a34:181_10": "Nibbāpayeti imāya paṭipattiyā kāyikacetasikadukkhaṁ darathaṁ apanento kāyikacetasikadukkhasaṅkhubhitampi mahājanaṁ mahāmegho salilena mediniṁ viya nibbāpeyya,",
  "atk-s0513a34:181_11": "tvampi tatheva nibbāpehīti dassento evamāha.",
  "atk-s0513a34:182_0": "Satthā kosalarañño ovādavasena imaṁ dhammadesanaṁ āharitvā jātakaṁ samodhānesi – ‘‘tadā paccekabuddho parinibbuto, sumaṅgalo ānando ahosi, rājā pana ahameva ahosi’’nti.",
  "atk-s0513a34:183_0": "Sumaṅgalajātakavaṇṇanā catutthā.",
  "atk-s0513a34:185_0": " [421] 5. Gaṅgamālajātakavaṇṇanā",
  "atk-s0513a34:186_0": "Aṅgārajātāti idaṁ satthā jetavane viharanto uposathakammaṁ ārabbha kathesi.",
  "atk-s0513a34:186_1": "Ekadivasañhi satthā uposathike upāsake āmantetvā ‘‘upāsakā sādhurūpaṁ vo kataṁ uposathaṁ upavasantehi, dānaṁ dātabbaṁ, sīlaṁ rakkhitabbaṁ, kodho na kātabbo, mettā bhāvetabbā, uposathavāso vasitabbo,",
  "atk-s0513a34:186_2": "porāṇakapaṇḍitā hi ekaṁ upaḍḍhuposathakammaṁ nissāya mahāyasaṁ labhiṁsū’’ti vatvā tehi yācito atītaṁ āhari.",
  "atk-s0513a34:187_0": "Atīte bārāṇasiyaṁ brahmadatte rajjaṁ kārente tasmiṁ nagare suciparivāro nāma seṭṭhi ahosi asītikoṭidhanavibhavo dānādipuññābhirato.",
  "atk-s0513a34:187_1": "Tassa puttadārāpi parijanopi antamaso tasmiṁ ghare vacchapālakāpi sabbe māsassa cha divase uposathaṁ upavasanti.",
  "atk-s0513a34:187_2": "Tadā bodhisatto ekasmiṁ daliddakule nibbattitvā bhatiṁ katvā kicchena jīvati.",
  "atk-s0513a34:187_3": "So ‘‘bhatiṁ karissāmī’’ti tassa gehaṁ gantvā vanditvā ekamantaṁ ṭhito ‘‘kiṁ āgatosī’’ti vutte ‘‘tumhākaṁ gehe bhatiyā kammakaraṇattha’’nti āha.",
  "atk-s0513a34:187_4": "Seṭṭhi aññesaṁ bhatikānaṁ āgatadivaseyeva ‘‘imasmiṁ gehe kammaṁ karontā sīlaṁ rakkhanti,",
  "atk-s0513a34:187_5": "sīlaṁ rakkhituṁ sakkontā kammaṁ karothā’’ti vadati,",
  "atk-s0513a34:187_6": "bodhisattassa pana sīlarakkhaṇaācikkhaṇe saññaṁ akatvā ‘‘sādhu , tāta,",
  "atk-s0513a34:187_7": "attano bhatiṁ jānitvā kammaṁ karohī’’ti āha.",
  "atk-s0513a34:187_8": "So tato paṭṭhāya suvaco hutvā uraṁ datvā attano kilamathaṁ agaṇetvā tassa sabbakiccāni karoti,",
  "atk-s0513a34:187_9": "pātova kammantaṁ gantvā sāyaṁ āgacchati.",
  "atk-s0513a34:188_0": "Athekadivasaṁ nagare chaṇaṁ ghosesuṁ.",
  "atk-s0513a34:188_1": "Mahāseṭṭhi dāsiṁ āmantetvā ‘‘ajjuposathadivaso,",
  "atk-s0513a34:188_2": "gehe kammakarānaṁ pātova bhattaṁ pacitvā dehi,",
  "atk-s0513a34:188_3": "kālasseva bhuñjitvā uposathikā bhavissantī’’ti āha.",
  "atk-s0513a34:188_4": "Bodhisatto kālasseva uṭṭhāya kammantaṁ agamāsi,",
  "atk-s0513a34:188_5": "‘‘ajjuposathiko bhaveyyāsī’’ti tassa koci nārocesi.",
  "atk-s0513a34:188_6": "Sesakammakarā pātova bhuñjitvā uposathikāva ahesuṁ.",
  "atk-s0513a34:188_7": "Seṭṭhipi saputtadāro saparijano uposathaṁ adhiṭṭhahi,",
  "atk-s0513a34:188_8": "sabbepi uposathikā attano attano vasanaṭṭhānaṁ gantvā sīlaṁ āvajjentā nisīdiṁsu.",
  "atk-s0513a34:188_9": "Bodhisatto sakaladivasaṁ kammaṁ katvā sūriyatthaṅgamanavelāya āgato.",
  "atk-s0513a34:188_10": "Athassa bhattakārikā hatthadhovanaṁ datvā pātiyaṁ bhattaṁ vaḍḍhetvā upanāmesi.",
  "atk-s0513a34:188_11": "Bodhisatto ‘‘aññesu divasesu imāya velāya mahāsaddo hoti, ajja kahaṁ gatā’’ti pucchi.",
  "atk-s0513a34:188_12": "‘‘Sabbe uposathaṁ samādiyitvā attano attano vasanaṭṭhānāni gatā’’ti.",
  "atk-s0513a34:188_13": "Taṁ sutvā bodhisatto cintesi ‘‘ettakānaṁ sīlavantānaṁ antare ahaṁ eko dussīlo hutvā na vasissāmi,",
  "atk-s0513a34:188_14": "idāni uposathaṅgesu adhiṭṭhitesu hoti nu kho uposathakammaṁ, no’’ti. So gantvā seṭṭhiṁ pucchi.",
  "atk-s0513a34:188_15": "Atha naṁ seṭṭhi ‘‘tāta pātova anadhiṭṭhitattā sakalaṁ uposathakammaṁ na hoti,",
  "atk-s0513a34:188_16": "upaḍḍhuposathakammaṁ pana hotī’’ti āha.",
  "atk-s0513a34:189_0": "So ‘‘ettakampi hotū’’ti seṭṭhissa santike samādinnasīlo hutvā uposathakammaṁ adhiṭṭhāya attano vasanokāsaṁ pavisitvā sīlaṁ āvajjento nipajji.",
  "atk-s0513a34:189_1": "Athassa sakaladivasaṁ nirāhāratāya pacchimayāmasamanantare satthakavātā samuṭṭhahiṁsu.",
  "atk-s0513a34:189_2": "Seṭṭhinā nānāvidhāni bhesajjāni āharitvā ‘‘bhuñjā’’ti vuccamānopi ‘‘uposathaṁ na bhindissāmi,",
  "atk-s0513a34:189_3": "jīvitapariyantikaṁ katvā samādiyi’’nti āha. Balavavedanā uppajji,",
  "atk-s0513a34:189_4": "aruṇuggamanavelāya satiṁ paccupaṭṭhāpetuṁ nāsakkhi.",
  "atk-s0513a34:189_5": "Atha naṁ ‘‘idāni marissatī’’ti nīharitvā ‘‘osārake nipajjāpesuṁ.",
  "atk-s0513a34:189_6": "Tasmiṁ khaṇe bārāṇasirājā rathavaragato mahantena parivārena nagaraṁ padakkhiṇaṁ karonto taṁ ṭhānaṁ sampāpuṇi.",
  "atk-s0513a34:189_7": "Bodhisatto tassa siriṁ oloketvā tasmiṁ lobhaṁ uppādetvā rajjaṁ patthesi.",
  "atk-s0513a34:189_8": "So cavitvā upaḍḍhuposathakammanissandena tassa aggamahesiyā kucchimhi paṭisandhiṁ gaṇhi.",
  "atk-s0513a34:189_9": "Sā laddhagabbhaparihārā dasamāsaccayena puttaṁ vijāyi,",
  "atk-s0513a34:189_10": "‘‘udayakumāro’’tissa nāmaṁ akaṁsu.",
  "atk-s0513a34:189_11": "So vayappatto sabbasippesu nipphattiṁ pāpuṇi,",
  "atk-s0513a34:189_12": "jātissarañāṇena attano pubbakammaṁ saritvā ‘‘appakassa kammassa phalaṁ mama ida’’nti abhikkhaṇaṁ udānaṁ udānesi.",
  "atk-s0513a34:189_13": "So pitu accayena rajjaṁ patvāpi attano mahantaṁ sirivibhavaṁ oloketvā tadeva udānaṁ udānesi.",
  "atk-s0513a34:190_0": "Athekadivasaṁ nagare chaṇaṁ sajjayiṁsu, mahājano kīḷāpasuto ahosi.",
  "atk-s0513a34:190_1": "Tadā bārāṇasiyā uttaradvāravāsī eko bhatiko udakabhatiṁ katvā laddhaṁ aḍḍhamāsakaṁ pākāriṭṭhakāya antare ṭhapetvā bhatiṁ karonto dakkhiṇadvāraṁ patvā tattha udakabhatimeva katvā jīvamānāya ekāya kapaṇitthiyā saddhiṁ saṁvāsaṁ kappesi. Sā taṁ āha – ‘‘sāmi, nagare chaṇo vattati, sace te kiñci atthi, mayampi kīḷeyyāmā’’ti? ‘‘Āma, atthī’’ti. ‘‘Kittakaṁ, sāmī’’ti? ‘‘Aḍḍhamāsako’’ti. ‘‘Kahaṁ so’’ti?",
  "atk-s0513a34:190_2": "‘‘Uttaradvāre iṭṭhakabbhantare ṭhapitoti ito me dvādasayojanantare nidhānaṁ,",
  "atk-s0513a34:190_3": "tava pana hatthe kiñci atthī’’ti? ‘‘Āma, atthī’’ti. ‘‘Kittaka’’nti? ‘‘Aḍḍhamāsakovā’’ti. ‘‘Iti tava aḍḍhamāsako,",
  "atk-s0513a34:190_4": "mama aḍḍhamāsakoti māsakova hoti, tato ekena koṭṭhāsena mālaṁ, ekena koṭṭhāsena gandhaṁ,",
  "atk-s0513a34:190_5": "ekena koṭṭhāsena suraṁ gahetvā kīḷissāma,",
  "atk-s0513a34:190_6": "gaccha tayā ṭhapitaṁ aḍḍhamāsakaṁ āharā’’ti.",
  "atk-s0513a34:190_7": "So ‘‘bhariyāya me santikā kathā laddhā’’ti haṭṭhatuṭṭho ‘‘bhadde, mā cintayi,",
  "atk-s0513a34:190_8": "āharissāmi na’’nti vatvā pakkāmi.",
  "atk-s0513a34:190_9": "Nāgabalo bhatiko cha yojanāni atikkamma majjhanhikasamaye vītaccikaṅgārasanthataṁ viya uṇhaṁ vālukaṁ maddanto dhanalobhena haṭṭhapahaṭṭho kasāvarattanivāsano kaṇṇe tālapaṇṇaṁ piḷandhitvā ekena āyogavattena gītaṁ gāyanto rājaṅgaṇena pāyāsi.",
  "atk-s0513a34:191_0": "Udayarājā sīhapañjaraṁ vivaritvā ṭhito taṁ tathā gacchantaṁ disvā ‘‘kiṁ nu kho esa evarūpaṁ vātātapaṁ agaṇetvā haṭṭhatuṭṭho gāyanto gacchati,",
  "atk-s0513a34:191_1": "pucchissāmi na’’nti cintetvā pakkosanatthāya ekaṁ purisaṁ pahiṇi.",
  "atk-s0513a34:191_2": "Tena gantvā ‘‘rājā taṁ pakkosatī’’ti vutte ‘‘rājā mayhaṁ kiṁ hoti,",
  "atk-s0513a34:191_3": "nāhaṁ rājānaṁ jānāmī’’ti vatvā balakkārena nīto ekamantaṁ aṭṭhāsi.",
  "atk-s0513a34:191_4": "Atha naṁ rājā pucchanto dve gāthā abhāsi –",
  "atk-s0513a34:192_0": "36.",
  "atk-s0513a34:193_0": " ‘‘Aṅgārajātā pathavī, kukkuḷānugatā mahī;",
  "atk-s0513a34:194_0": "Atha gāyasi vattāni, na taṁ tapati ātapo.",
  "atk-s0513a34:195_0": "37.",
  "atk-s0513a34:196_0": " ‘‘Uddhaṁ tapati ādicco, adho tapati vālukā;",
  "atk-s0513a34:197_0": "Atha gāyasi vattāni, na taṁ tapati ātapo’’ti.",
  "atk-s0513a34:198_0": "Tattha aṅgārajātāti bho purisa,",
  "atk-s0513a34:198_1": "ayaṁ pathavī vītaccikaṅgārā viya uṇhajātā.",
  "atk-s0513a34:198_2": "Kukkuḷānugatāti ādittachārikasaṅkhātena kukkuḷena viya uṇhavālukāya anugatā.",
  "atk-s0513a34:198_3": "Vattānīti āyogavattāni āropetvā gītaṁ gāyasīti.",
  "atk-s0513a34:199_0": "So rañño kathaṁ sutvā tatiyaṁ gāthamāha –",
  "atk-s0513a34:200_0": "38.",
  "atk-s0513a34:201_0": " ‘‘Na maṁ tapati ātapo, ātapā tapayanti maṁ;",
  "atk-s0513a34:202_0": "Atthā hi vividhā rāja, te tapanti na ātapo’’ti.",
  "atk-s0513a34:203_0": "Tattha ātapāti vatthukāmakilesakāmā. Purisañhi te abhitapanti, tasmā ‘‘ātapā’’ti vuttā. Atthā hi vividhāti, mahārāja,",
  "atk-s0513a34:203_1": "mayhaṁ vatthukāmakilesakāme nissāya kattabbā nānākiccasaṅkhātā vividhā atthā atthi, te maṁ tapanti, na ātapoti.",
  "atk-s0513a34:204_0": "Atha naṁ rājā ‘‘ko nāma te attho’’ti pucchi. So āha ‘‘ahaṁ, deva,",
  "atk-s0513a34:204_1": "dakkhiṇadvāre kapaṇitthiyā saddhiṁ saṁvāsaṁ kappesiṁ, sā maṁ ‘chaṇaṁ kīḷissāma,",
  "atk-s0513a34:204_2": "atthi te kiñci hatthe’ti pucchi,",
  "atk-s0513a34:204_3": "atha naṁ ahaṁ ‘mama nidhānaṁ uttaradvāre pākārantare ṭhapita’nti avacaṁ, sā ‘gaccha taṁ āhara,",
  "atk-s0513a34:204_4": "ubhopi kīḷissāmā’ti maṁ pahiṇi,",
  "atk-s0513a34:204_5": "sā me tassā kathā hadayaṁ na vijahati,",
  "atk-s0513a34:204_6": "taṁ maṁ anussarantaṁ kāmatapo tapati, ayaṁ me, deva, attho’’ti.",
  "atk-s0513a34:204_7": "Atha ‘‘evarūpaṁ vātātapaṁ agaṇetvā kiṁ te tussanakāraṇaṁ, yena gāyanto gacchasī’’ti? ‘‘Deva,",
  "atk-s0513a34:204_8": "taṁ nidhānaṁ āharitvā ‘tāya saddhiṁ abhiramissāmī’ti iminā kāraṇena tuṭṭho gāyāmī’’ti. ‘‘Kiṁ pana te, bho purisa,",
  "atk-s0513a34:204_9": "uttaradvāre ṭhapitanidhānaṁ satasahassamattaṁ atthī’’ti? ‘‘Natthi, devā’’ti.",
  "atk-s0513a34:204_10": "Rājā ‘‘tena hi paññāsa sahassāni, cattālīsa, tiṁsa, vīsa, dasa, sahassaṁ, pañca satāni, cattāri, tīṇi, dve, ekaṁ, sataṁ, paññāsaṁ, cattālīsaṁ, tiṁsaṁ, vīsaṁ, dasa, pañca, cattāri, tayo, dve, eko kahāpaṇo, aḍḍho, pādo, cattāro māsakā, tayo, dve, eko māsako’’ti pucchi.",
  "atk-s0513a34:204_11": "Sabbaṁ paṭikkhipitvā ‘‘aḍḍhamāsako’’ti vutto ‘‘āma, deva, ettakaṁ mayhaṁ dhanaṁ,",
  "atk-s0513a34:204_12": "taṁ āharitvā tāya saddhiṁ abhiramissāmīti gacchāmi,",
  "atk-s0513a34:204_13": "tāya pītiyā tena somanassena na maṁ esa vātātapo tapatī’’ti āha.",
  "atk-s0513a34:205_0": "Atha naṁ rājā ‘‘bho purisa,",
  "atk-s0513a34:205_1": "evarūpe ātape tattha mā gami,",
  "atk-s0513a34:205_2": "ahaṁ te aḍḍhamāsakaṁ dassāmī’’ti āha. ‘‘Deva,",
  "atk-s0513a34:205_3": "ahaṁ tumhākaṁ kathāya ṭhatvā tañca gaṇhissāmi,",
  "atk-s0513a34:205_4": "itarañca dhanaṁ na nāsessāmi,",
  "atk-s0513a34:205_5": "mama gamanaṁ ahāpetvā tampi gahessāmī’’ti. ‘‘Bho purisa, nivatta, māsakaṁ te dassāmi,",
  "atk-s0513a34:205_6": "dve māsakehi evaṁ vaḍḍhetvā koṭiṁ koṭisataṁ aparimitaṁ dhanaṁ dassāmi, nivattā’’ti vuttepi ‘‘deva,",
  "atk-s0513a34:205_7": "taṁ gahetvā itarampi gaṇhissāmi’’icceva āha.",
  "atk-s0513a34:205_8": "Tato seṭṭhiṭṭhānādīhi ṭhānantarehi palobhito yāva uparajjā tatheva vatvā ‘‘upaḍḍharajjaṁ te dassāmi,",
  "atk-s0513a34:205_9": "nivattā’’ti vutte sampaṭicchi.",
  "atk-s0513a34:205_10": "Rājā ‘‘gacchatha mama sahāyassa kesamassuṁ kāretvā nhāpetvā alaṅkaritvā ānetha na’’nti amacce āṇāpesi. Amaccā tathā akaṁsu.",
  "atk-s0513a34:205_11": "Rājā rajjaṁ dvidhā bhinditvā tassa upaḍḍharajjaṁ adāsi.",
  "atk-s0513a34:205_12": "‘‘So pana taṁ gahetvāpi aḍḍhamāsakapemena uttarapassaṁ gatoyevā’’ti vadanti.",
  "atk-s0513a34:205_13": "So aḍḍhamāsakarājā nāma ahosi.",
  "atk-s0513a34:205_14": "Te samaggā sammodamānā rajjaṁ kārentā ekadivasaṁ uyyānaṁ gamiṁsu.",
  "atk-s0513a34:205_15": "Tattha kīḷitvā udayarājā aḍḍhamāsakarañño aṅke sīsaṁ katvā nipajji.",
  "atk-s0513a34:205_16": "Tasmiṁ niddaṁ okkante parivāramanussā kīḷānubhavanavasena tattha tattha agamaṁsu.",
  "atk-s0513a34:206_0": "Aḍḍhamāsakarājā ‘‘kiṁ me niccakālaṁ upaḍḍharajjena,",
  "atk-s0513a34:206_1": "imaṁ māretvā ahameva sakalarajjaṁ kāressāmī’’ti khaggaṁ abbāhitvā ‘‘paharissāmi na’’nti cintetvā puna ‘‘ayaṁ rājā maṁ daliddakapaṇaṁ manussaṁ attanā samānaṁ katvā mahante issariye patiṭṭhapesi,",
  "atk-s0513a34:206_2": "evarūpaṁ nāma yasadāyakaṁ māretvā rajjaṁ kāressāmīti mama icchā uppannā,",
  "atk-s0513a34:206_3": "ayuttaṁ vata me kamma’’nti satiṁ paṭilabhitvā asiṁ pavesesi.",
  "atk-s0513a34:206_4": "Athassa dutiyampi tatiyampi tatheva cittaṁ uppajji.",
  "atk-s0513a34:206_5": "Tato cintesi ‘‘idaṁ cittaṁ punappunaṁ uppajjamānaṁ maṁ pāpakamme niyojeyyā’’ti.",
  "atk-s0513a34:206_6": "So asiṁ bhūmiyaṁ khipitvā rājānaṁ uṭṭhāpetvā ‘‘khamāhi me, devā’’ti pādesu pati. ‘‘Nanu samma,",
  "atk-s0513a34:206_7": "tava mamantare doso natthī’’ti? ‘‘Atthi, mahārāja, ahaṁ idaṁ nāma akāsi’’nti. ‘‘Tena hi samma, khamāmi te, icchanto pana rajjaṁ kārehi,",
  "atk-s0513a34:206_8": "ahaṁ uparājā hutvā taṁ upaṭṭhahissāmī’’ti. So ‘‘na me, deva, rajjena attho,",
  "atk-s0513a34:206_9": "ayañhi taṇhā maṁ apāyesu nibbattāpessati, tava rajjaṁ tvameva gaṇha, ahaṁ pabbajissāmi, diṭṭhaṁ me kāmassa mūlaṁ, ayañhi saṅkappena vaḍḍhati,",
  "atk-s0513a34:206_10": "na dāni naṁ tato paṭṭhāya saṅkappessāmī’’ti udānento catutthaṁ gāthamāha –",
  "atk-s0513a34:207_0": "39.",
  "atk-s0513a34:208_0": " ‘‘Addasaṁ kāma te mūlaṁ, saṅkappā kāma jāyasi;",
  "atk-s0513a34:209_0": "Na taṁ saṅkappayissāmi, evaṁ kāma na hehisī’’ti.",
  "atk-s0513a34:210_0": "Tattha evanti evaṁ mamantare.",
  "atk-s0513a34:210_1": "Na hehisīti na uppajjissasīti.",
  "atk-s0513a34:211_0": "Evañca pana vatvā puna kāmesu anuyuñjantassa mahājanassa dhammaṁ desento pañcamaṁ gāthamāha –",
  "atk-s0513a34:212_0": "40.",
  "atk-s0513a34:213_0": " ‘‘Appāpi kāmā na alaṁ, bahūhipi na tappati;",
  "atk-s0513a34:214_0": "Ahahā bālalapanā, parivajjetha jaggato’’ti.",
  "atk-s0513a34:215_0": "Tattha ahahāti saṁvegadīpanaṁ. Jaggatoti jagganto. Idaṁ vuttaṁ hoti – mahārāja,",
  "atk-s0513a34:215_1": "imassa mahājanassa appakāpi vatthukāmakilesakāmā na alaṁ pariyattāva,",
  "atk-s0513a34:215_2": "bahūhipi ca tehi na tappateva,",
  "atk-s0513a34:215_3": "‘‘aho ime mama rūpā mama saddā’’ti lapanato bālalapanā kāmā,",
  "atk-s0513a34:215_4": "ime vipassanaṁ vaḍḍhetvā bodhipakkhiyānaṁ dhammānaṁ bhāvanānuyogamanuyutto jagganto kulaputto parivajjetha,",
  "atk-s0513a34:215_5": "pariññāpahānābhisamayehi abhisametvā pajaheyyāti.",
  "atk-s0513a34:216_0": "Evaṁ so mahājanassa dhammaṁ desetvā udayarājānaṁ rajjaṁ paṭicchāpetvā mahājanaṁ assumukhaṁ rodamānaṁ pahāya himavantaṁ pavisitvā pabbajitvā jhānābhiññāyo nibbattetvā vihāsi.",
  "atk-s0513a34:216_1": "Tassa pabbajitakāle rājā taṁ udānaṁ sakalaṁ katvā udānento chaṭṭhaṁ gāthamāha –",
  "atk-s0513a34:217_0": "41.",
  "atk-s0513a34:218_0": "‘‘Appassa kammassa phalaṁ mamedaṁ,",
  "atk-s0513a34:218_1": "udayo ajjhāgamā mahattapattaṁ;",
  "atk-s0513a34:219_0": "Suladdhalābho vata māṇavassa,",
  "atk-s0513a34:219_1": "yo pabbajī kāmarāgaṁ pahāyā’’ti.",
  "atk-s0513a34:220_0": "Tattha udayoti attānaṁ sandhāya vadati.",
  "atk-s0513a34:220_1": "Mahattapattanti mahantabhāvappattaṁ vipulaṁ issariyaṁ ajjhāgamā.",
  "atk-s0513a34:220_2": "Māṇavassāti sattassa mayhaṁ sahāyassa suladdhalābho,",
  "atk-s0513a34:220_3": "yo kāmarāgaṁ pahāya pabbajitoti adhippāyenevamāha.",
  "atk-s0513a34:221_0": "Imissā pana gāthāya na koci atthaṁ jānāti.",
  "atk-s0513a34:221_1": "Atha naṁ ekadivasaṁ aggamahesī gāthāya atthaṁ pucchi, rājā na kathesi.",
  "atk-s0513a34:221_2": "Eko panassa gaṅgamālo nāma maṅgalanhāpito,",
  "atk-s0513a34:221_3": "so rañño massuṁ karonto paṭhamaṁ khuraparikammaṁ katvā pacchā saṇḍāsena lomāni gaṇhāti,",
  "atk-s0513a34:221_4": "rañño ca khuraparikammakāle sukhaṁ hoti, lomaharaṇakāle dukkhaṁ.",
  "atk-s0513a34:221_5": "So paṭhamaṁ tassa varaṁ dātukāmo hoti,",
  "atk-s0513a34:221_6": "pacchā sīsacchedanamākaṅkhati. Athekadivasaṁ ‘‘bhadde,",
  "atk-s0513a34:221_7": "amhākaṁ gaṅgamālakappako bālo’’ti deviyā tamatthaṁ ārocetvā ‘‘ki pana, deva,",
  "atk-s0513a34:221_8": "kātuṁ vaṭṭatī’’ti vutte ‘‘paṭhamaṁ saṇḍāsena lomāni gahetvā pacchā khuraparikamma’’nti āha.",
  "atk-s0513a34:221_9": "Sā taṁ kappakaṁ pakkosāpetvā ‘‘tāta,",
  "atk-s0513a34:221_10": "idāni rañño massukaraṇadivase paṭhamaṁ lomāni gahetvā pacchā khuraparikammaṁ kareyyāsi,",
  "atk-s0513a34:221_11": "raññā ca ‘varaṁ gaṇhāhī’ti vutte ‘aññena, deva, me attho natthi,",
  "atk-s0513a34:221_12": "tumhākaṁ udānagāthāya atthaṁ ācikkhathā’ti vadeyyāsi,",
  "atk-s0513a34:221_13": "ahaṁ te bahuṁ dhanaṁ dassāmī’’ti āha.",
  "atk-s0513a34:221_14": "So ‘‘sādhū’’ti sampaṭicchitvā massukaraṇadivase paṭhamaṁ saṇḍāsaṁ gaṇhi. ‘‘Kiṁ, bhaṇe gaṅgamāla,",
  "atk-s0513a34:221_15": "apubbaṁ te karaṇa’’nti raññā vutte ‘‘deva,",
  "atk-s0513a34:221_16": "kappakā nāma apubbampi karontī’’ti vatvā paṭhamaṁ lomāni gahetvā pacchā khuraparikammaṁ akāsi. Rājā ‘‘varaṁ gaṇhāhī’’ti āha. ‘‘Deva, aññena me attho natthi,",
  "atk-s0513a34:221_17": "tumhākaṁ udānagāthāya atthaṁ kathethā’’ti.",
  "atk-s0513a34:221_18": "Rājā attano daliddakāle kataṁ kathetuṁ lajjanto ‘‘tāta, iminā te varena ko attho, aññaṁ gaṇhāhī’’ti āha. ‘‘Etameva dehi, devā’’ti.",
  "atk-s0513a34:221_19": "So musāvādabhayena ‘‘sādhū’’ti sampaṭicchitvā kummāsapiṇḍijātake vuttanayeneva sabbaṁ saṁvidahāpetvā ratanapallaṅke nisīditvā ‘‘ahaṁ gaṅgamāla,",
  "atk-s0513a34:221_20": "purimabhave imasmiṁyeva nagare’’ti sabbaṁ purimakiriyaṁ ācikkhitvā ‘‘iminā kāraṇena upaḍḍhagāthaṁ, ‘sahāyo pana me pabbajito,",
  "atk-s0513a34:221_21": "ahaṁ pamatto hutvā rajjameva kāremī’ti iminā kāraṇena pacchā upaḍḍhagāthaṁ vadāmī’’ti udānassa atthaṁ kathesi.",
  "atk-s0513a34:222_0": "Taṁ sutvā kappako ‘‘upaḍḍhuposathakammena kira raññā ayaṁ sampatti laddhā, kusalaṁ nāma kātabbameva,",
  "atk-s0513a34:222_1": "yaṁnūnāhaṁ pabbajitvā attano patiṭṭhaṁ kareyya’’nti cintetvā ñātibhogaparivaṭṭaṁ pahāya rājānaṁ pabbajjaṁ anujānāpetvā himavantaṁ gantvā isipabbajjaṁ pabbajitvā tilakkhaṇaṁ āropento vipassanaṁ vaḍḍhetvā paccekabodhiṁ patvā iddhiyā nibbattapattacīvaradharo gandhamādanapabbate pañcachabbassāni vasitvā ‘‘bārāṇasirājānaṁ olokessāmī’’ti ākāsenāgantvā uyyāne maṅgalasilāyaṁ nisīdi.",
  "atk-s0513a34:222_2": "Uyyānapālo sañjānitvā gantvā rañño ārocesi ‘‘deva,",
  "atk-s0513a34:222_3": "gaṅgamālo paccekabuddho hutvā ākāsenāgantvā uyyāne nisinno’’ti.",
  "atk-s0513a34:222_4": "Rājā taṁ sutvā ‘‘paccekabuddhaṁ vandissāmī’’ti vegena nikkhami.",
  "atk-s0513a34:222_5": "Rājamātā ca puttena saddhiṁyeva nikkhami.",
  "atk-s0513a34:222_6": "Rājā uyyānaṁ pavisitvā taṁ vanditvā ekamantaṁ nisīdi saddhiṁ parisāya.",
  "atk-s0513a34:222_7": "So raññā saddhiṁ paṭisanthāraṁ karonto ‘‘kiṁ, brahmadatta, appamattosi, dhammena rajjaṁ kāresi,",
  "atk-s0513a34:222_8": "dānādīni puññāni karosī’’ti rājānaṁ kulanāmena ālapitvā paṭisanthāraṁ karoti.",
  "atk-s0513a34:222_9": "Taṁ sutvā rañño mātā ‘‘ayaṁ hīnajacco malamajjako nhāpitaputto attānaṁ na jānāti,",
  "atk-s0513a34:222_10": "mama puttaṁ pathavissaraṁ jātikhattiyaṁ ‘brahmadattā’ti nāmenālapatī’’ti kujjhitvā sattamaṁ gāthamāha –",
  "atk-s0513a34:223_0": "42.",
  "atk-s0513a34:224_0": "‘‘Tapasā pajahanti pāpakammaṁ,",
  "atk-s0513a34:224_1": "tapasā nhāpitakumbhakārabhāvaṁ;",
  "atk-s0513a34:225_0": "Tapasā abhibhuyya gaṅgamāla,",
  "atk-s0513a34:225_1": "nāmenālapasajja brahmadattā’’ti.",
  "atk-s0513a34:226_0": "Tassattho – ime tāva sattā tapasā attanā katena tapoguṇena pāpakammaṁ jahanti,",
  "atk-s0513a34:226_1": "kiṁ panete tapasā nhāpitakumbhakārabhāvampi jahanti, yaṁ tvaṁ gaṅgamāla,",
  "atk-s0513a34:226_2": "attano tapasā abhibhuyya mama puttaṁ brahmadattaṁ nāmenālapasi, patirūpaṁ nu te etanti?",
  "atk-s0513a34:227_0": "Rājā mātaraṁ vāretvā paccekabuddhassa guṇaṁ pakāsento aṭṭhamaṁ gāthamāha –",
  "atk-s0513a34:228_0": "43.",
  "atk-s0513a34:229_0": " ‘‘Sandiṭṭhikameva amma passatha, khantīsoraccassa ayaṁ vipāko;",
  "atk-s0513a34:230_0": "Yo sabbajanassa vanditohu,",
  "atk-s0513a34:230_1": "taṁ vandāma sarājikā samaccā’’ti.",
  "atk-s0513a34:231_0": "Tattha khantīsoraccassāti adhivāsanakhantiyā ca soraccassa ca.",
  "atk-s0513a34:231_1": "Taṁ vandāmāti taṁ idāni mayaṁ sarājikā samaccā sabbe vandāma, passatha amma, khantīsoraccānaṁ vipākanti.",
  "atk-s0513a34:232_0": "Raññā mātari vāritāya sesamahājano uṭṭhahitvā ‘‘ayuttaṁ vata, deva,",
  "atk-s0513a34:232_1": "evarūpassa hīnajaccassa tumhe nāmenālapana’’nti āha.",
  "atk-s0513a34:232_2": "Rājā mahājanampi paṭibāhitvā tassa guṇakathaṁ kathetuṁ osānagāthamāha –",
  "atk-s0513a34:233_0": "44.",
  "atk-s0513a34:234_0": "‘‘Mā kiñci avacuttha gaṅgamālaṁ,",
  "atk-s0513a34:234_1": "muninaṁ monapathesu sikkhamānaṁ;",
  "atk-s0513a34:235_0": "Eso hi atari aṇṇavaṁ,",
  "atk-s0513a34:235_1": "yaṁ taritvā caranti vītasokā’’ti.",
  "atk-s0513a34:236_0": "Tattha muninanti agārikānagārikasekkhāsekkhapaccekamunīsu paccekamuniṁ.",
  "atk-s0513a34:236_1": "Monapathesu sikkhamānanti pubbabhāgapaṭipadābodhipakkhiyadhammasaṅkhātesu monapathesu sikkhamānaṁ.",
  "atk-s0513a34:236_2": "Aṇṇavanti saṁsāramahāsamuddaṁ.",
  "atk-s0513a34:237_0": "Evañca pana vatvā rājā paccekabuddhaṁ vanditvā ‘‘bhante, mayhaṁ mātu khamathā’’ti āha. ‘‘Khamāmi, mahārājā’’ti. Rājaparisāpi naṁ khamāpesi.",
  "atk-s0513a34:237_1": "Rājā attānaṁ nissāya vasanatthāya paṭiññaṁ yāci.",
  "atk-s0513a34:237_2": "Paccekabuddho pana paṭiññaṁ adatvā sarājikāya parisāya passantiyāva ākāse ṭhatvā rañño ovādaṁ datvā gandhamādanameva gato.",
  "atk-s0513a34:238_0": "Satthā imaṁ dhammadesanaṁ āharitvā ‘‘evañca upāsakā uposathavāso nāma vasitabbayuttako’’ti vatvā jātakaṁ samodhānesi – ‘‘tadā paccekabuddho parinibbāyi,",
  "atk-s0513a34:238_1": "aḍḍhamāsakarājā ānando ahosi, rañño mātā mahāmāyā, aggamahesī rāhulamātā,",
  "atk-s0513a34:238_2": "udayarājā pana ahameva ahosi’’nti.",
  "atk-s0513a34:239_0": "Gaṅgamālajātakavaṇṇanā pañcamā.",
  "atk-s0513a34:241_0": " [422] 6. Cetiyajātakavaṇṇanā",
  "atk-s0513a34:242_0": "Dhammo have hato hantīti idaṁ satthā jetavane viharanto devadattassa pathavipavesanaṁ ārabbha kathesi.",
  "atk-s0513a34:242_1": "Tasmiñhi divase bhikkhū dhammasabhāyaṁ kathaṁ samuṭṭhāpesuṁ ‘‘āvuso,",
  "atk-s0513a34:242_2": "devadatto musāvādaṁ katvā pathaviṁ paviṭṭho avīciparāyaṇo jāto’’ti.",
  "atk-s0513a34:242_3": "Satthā āgantvā ‘‘kāya nuttha, bhikkhave,",
  "atk-s0513a34:242_4": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva,",
  "atk-s0513a34:242_5": "pubbepi pathaviṁ paviṭṭhoyevā’’ti vatvā atītaṁ āhari.",
  "atk-s0513a34:243_0": "Atīte paṭhamakappe mahāsammato nāma rājā asaṅkhyeyyāyuko ahosi. Tassa putto rojo nāma, tassa putto vararojo nāma, tassa putto kalyāṇo nāma,",
  "atk-s0513a34:243_1": "kalyāṇassa putto varakalyāṇo nāma,",
  "atk-s0513a34:243_2": "varakalyāṇassa putto uposatho nāma,",
  "atk-s0513a34:243_3": "uposathassa putto varauposatho nāma,",
  "atk-s0513a34:243_4": "varauposathassa putto mandhātā nāma,",
  "atk-s0513a34:243_5": "mandhātussa putto varamandhātā nāma,",
  "atk-s0513a34:243_6": "varamandhātussa putto varo nāma,",
  "atk-s0513a34:243_7": "varassa putto upavaro nāma ahosi, uparivarotipi tasseva nāmaṁ.",
  "atk-s0513a34:243_8": "So cetiyaraṭṭhe sotthiyanagare rajjaṁ kāresi,",
  "atk-s0513a34:243_9": "catūhi rājiddhīhi samannāgato ahosi uparicaro ākāsagāmī,",
  "atk-s0513a34:243_10": "cattāro naṁ devaputtā catūsu disāsu khaggahatthā rakkhanti, kāyato candanagandho vāyati, mukhato uppalagandho.",
  "atk-s0513a34:243_11": "Tassa kapilo nāma brāhmaṇo purohito ahosi.",
  "atk-s0513a34:243_12": "Kapilabrāhmaṇassa pana kaniṭṭho korakalambo nāma raññā saddhiṁ ekācariyakule uggahitasippo bālasahāyo.",
  "atk-s0513a34:243_13": "So tassa kumārakāleyeva ‘‘ahaṁ rajjaṁ patvā tuyhaṁ purohitaṭṭhānaṁ dassāmī’’ti paṭijāni.",
  "atk-s0513a34:243_14": "So rajjaṁ patvā pitu purohitaṁ kapilabrāhmaṇaṁ purohitaṭṭhānato cāvetuṁ nāsakkhi.",
  "atk-s0513a34:243_15": "Purohite pana attano upaṭṭhānaṁ āgacchante tasmiṁ gāravena apacitākāraṁ dassesi.",
  "atk-s0513a34:243_16": "Brāhmaṇo taṁ sallakkhetvā ‘‘rajjaṁ nāma samavayehi saddhiṁ suparihāraṁ hoti,",
  "atk-s0513a34:243_17": "ahaṁ rājānaṁ āpucchitvā pabbajissāmī’’ti cintetvā ‘‘deva, ahaṁ mahallako, gehe kumārako atthi, taṁ purohitaṁ karohi,",
  "atk-s0513a34:243_18": "ahaṁ pabbajissāmī’’ti rājānaṁ anujānāpetvā puttaṁ purohitaṭṭhāne ṭhapāpetvā rājuyyānaṁ pavisitvā isipabbajjaṁ pabbajitvā jhānābhiññāyo nibbattetvā puttaṁ nissāya tattheva vāsaṁ kappesi.",
  "atk-s0513a34:244_0": "Korakalambo ‘‘ayaṁ pabbajantopi na mayhaṁ ṭhānantaraṁ dāpesī’’ti bhātari āghātaṁ bandhitvā ekadivasaṁ sukhakathāya nisinnasamaye raññā ‘‘korakalamba kiṁ tvaṁ purohitaṭṭhānaṁ na karosī’’ti vutte ‘‘āma, deva, na karomi, bhātā me karotī’’ti āha.",
  "atk-s0513a34:244_1": "‘‘Nanu te bhātā pabbajito’’ti? ‘‘Āma pabbajito,",
  "atk-s0513a34:244_2": "ṭhānantaraṁ pana puttassa dāpesī’’ti. ‘‘Tena hi tvaṁ karohī’’ti? ‘‘Deva,",
  "atk-s0513a34:244_3": "paveṇiyā āgataṁ ṭhānantaraṁ mama bhātaraṁ apanetvā na sakkā mayā kātu’’nti.",
  "atk-s0513a34:244_4": "‘‘Evaṁ sante ahaṁ taṁ mahallakaṁ katvā bhātaraṁ te kaniṭṭhaṁ karissāmī’’ti. ‘‘Kathaṁ, devā’’ti? ‘‘Musāvādaṁ katvā’’ti. ‘‘Kiṁ deva, na jānātha,",
  "atk-s0513a34:244_5": "yadā mama bhātā mahantena abbhutadhammena samannāgato vijjādharo,",
  "atk-s0513a34:244_6": "so abbhutadhammena tumhe vañcessati,",
  "atk-s0513a34:244_7": "cattāro devaputte antarahite viya karissati,",
  "atk-s0513a34:244_8": "kāyato ca mukhato ca sugandhaṁ duggandhaṁ viya karissati,",
  "atk-s0513a34:244_9": "tumhe ākāsā otāretvā bhūmiyaṁ ṭhite viya karissati,",
  "atk-s0513a34:244_10": "tumhe pathaviṁ pavisantā viya bhavissatha,",
  "atk-s0513a34:244_11": "tadā tumhākaṁ kathāya patiṭṭhātuṁ na sakkhissathā’’ti. ‘‘Tvaṁ evaṁ saññaṁ mā kari, ahaṁ kātuṁ sakkhissāmī’’ti. ‘‘Kadā karissatha, devā’’ti? ‘‘Ito sattame divase’’ti.",
  "atk-s0513a34:244_12": "Sā kathā sakalanagare pākaṭā ahosi.",
  "atk-s0513a34:244_13": "‘‘Rājā kira musāvādaṁ katvā mahallakaṁ khuddakaṁ,",
  "atk-s0513a34:244_14": "khuddakaṁ mahallakaṁ karissati,",
  "atk-s0513a34:244_15": "ṭhānantaraṁ khuddakassa dāpessati, kīdiso nu kho musāvādo nāma, kiṁ nīlako,",
  "atk-s0513a34:244_16": "udāhu pītakādīsu aññataravaṇṇo’’ti evaṁ mahājanassa vitakko udapādi .",
  "atk-s0513a34:244_17": "Tadā kira lokassa saccavādīkālo,",
  "atk-s0513a34:244_18": "‘‘musāvādo nāma evarūpo’’ti na jānanti.",
  "atk-s0513a34:245_0": "Purohitaputtopi taṁ kathaṁ sutvā pitu santikaṁ gantvā kathesi ‘‘tāta,",
  "atk-s0513a34:245_1": "rājā kira musāvādaṁ katvā tumhe khuddake katvā amhākaṁ ṭhānantaraṁ mama cūḷapitussa dassatī’’ti. ‘‘Tāta,",
  "atk-s0513a34:245_2": "rājā musāvādaṁ katvāpi amhākaṁ ṭhānantaraṁ harituṁ na sakkhissati.",
  "atk-s0513a34:245_3": "Kataradivase pana karissatī’’ti?",
  "atk-s0513a34:245_4": "‘‘Ito kira sattame divase’’ti.",
  "atk-s0513a34:245_5": "‘‘Tena hi tadā mayhaṁ āroceyyāsī’’ti.",
  "atk-s0513a34:245_6": "Sattame divase mahājanā ‘‘musāvādaṁ passissāmā’’ti rājaṅgaṇe sannipatitvā mañcātimañce bandhitvā aṭṭhaṁsu. Kumāro gantvā pitu ārocesi.",
  "atk-s0513a34:245_7": "Rājā alaṅkatapaṭiyatto nikkhamma mahājanamajjhe rājaṅgaṇe ākāse aṭṭhāsi.",
  "atk-s0513a34:245_8": "Tāpaso ākāsenāgantvā rañño purato nisīdanacammaṁ attharitvā ākāse pallaṅkena nisīditvā ‘‘saccaṁ kira tvaṁ mahārāja,",
  "atk-s0513a34:245_9": "musāvādaṁ katvā khuddakaṁ mahallakaṁ katvā tassa ṭhānantaraṁ dātukāmosī’’ti? ‘‘Āma ācariya, evaṁ me kathita’’nti.",
  "atk-s0513a34:245_10": "Atha naṁ so ovadanto ‘‘mahārāja,",
  "atk-s0513a34:245_11": "musāvādo nāma bhāriyo guṇaparidhaṁsako catūsu apāyesu nibbattāpeti.",
  "atk-s0513a34:245_12": "Rājā nāma musāvādaṁ karonto dhammaṁ hanati,",
  "atk-s0513a34:245_13": "so dhammaṁ hanitvā sayameva haññatī’’ti vatvā paṭhamaṁ gāthamāha –",
  "atk-s0513a34:246_0": "45.",
  "atk-s0513a34:247_0": " ‘‘Dhammo have hato hanti, nāhato hanti kiñcanaṁ;",
  "atk-s0513a34:248_0": "Tasmā hi dhammaṁ na hane, mā tvaṁ dhammo hato hanī’’ti.",
  "atk-s0513a34:249_0": "Tattha dhammoti jeṭṭhāpacāyanadhammo idhādhippeto.",
  "atk-s0513a34:250_0": "Atha naṁ uttaripi ovadanto ‘‘sace, mahārāja, musāvādaṁ karissasi,",
  "atk-s0513a34:250_1": "catasso iddhiyo antaradhāyissantī’’ti vatvā dutiyaṁ gāthamāha –",
  "atk-s0513a34:251_0": "46.",
  "atk-s0513a34:252_0": " ‘‘Alikaṁ bhāsamānassa, apakkamanti devatā;",
  "atk-s0513a34:253_0": "Pūtikañca mukhaṁ vāti, sakaṭṭhānā ca dhaṁsati;",
  "atk-s0513a34:254_0": "Yo jānaṁ pucchito pañhaṁ, aññathā naṁ viyākare’’ti.",
  "atk-s0513a34:255_0": "Tattha apakkamanti devatāti mahārāja, sace alikaṁ bhaṇissasi,",
  "atk-s0513a34:255_1": "cattāro devaputtā ārakkhaṁ chaḍḍetvā antaradhāyissantīti adhippāyenetaṁ vadati.",
  "atk-s0513a34:255_2": "Pūtikañca mukhaṁ vātīti mukhañca te kāyo ca ubho pūtigandhaṁ vāyissantīti sandhāyāha.",
  "atk-s0513a34:255_3": "Sakaṭṭhānā ca dhaṁsatīti ākāsato bhassitvā pathaviṁ pavisissasīti dīpento evamāha.",
  "atk-s0513a34:256_0": "Taṁ sutvā rājā bhīto korakalambaṁ olokesi. Atha naṁ so ‘‘mā bhāyi, mahārāja,",
  "atk-s0513a34:256_1": "nanu mayā paṭhamameva tumhākaṁ etaṁ kathita’’nti āha.",
  "atk-s0513a34:256_2": "Rājā kapilassa vacanaṁ sutvāpi anādiyitvā attanā kathitameva purato karonto ‘‘tvaṁsi, bhante, kaniṭṭho, korakalambo jeṭṭho’’ti āha.",
  "atk-s0513a34:256_3": "Athassa saha musāvādena cattāro devaputtā ‘‘tādisassa musāvādino ārakkhaṁ na gaṇhissāmā’’ti khagge pādamūle chaḍḍetvā antaradhāyiṁsu,",
  "atk-s0513a34:256_4": "mukhaṁ bhinnakukkuṭaṇḍapūti viya,",
  "atk-s0513a34:256_5": "kāyo vivaṭavaccakuṭī viya duggandhaṁ vāyi,",
  "atk-s0513a34:256_6": "ākāsato bhassitvā pathaviyaṁ patiṭṭhahi,",
  "atk-s0513a34:256_7": "catassopi iddhiyo parihāyiṁsu.",
  "atk-s0513a34:256_8": "Atha naṁ mahāpurohito ‘‘mā bhāyi, mahārāja, sace saccaṁ bhaṇissasi,",
  "atk-s0513a34:256_9": "sabbaṁ te pākatikaṁ karissāmī’’ti vatvā tatiyaṁ gāthamāha –",
  "atk-s0513a34:257_0": "47.",
  "atk-s0513a34:258_0": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:259_0": "Musā ce bhāsase rāja, bhūmiyaṁ tiṭṭha cetiyā’’ti.",
  "atk-s0513a34:260_0": "Tattha bhūmiyaṁ tiṭṭhāti bhūmiyaṁyeva patiṭṭha,",
  "atk-s0513a34:260_1": "puna ākāsaṁ laṅghituṁ na sakkhissasīti attho.",
  "atk-s0513a34:261_0": "So ‘‘passa, mahārāja,",
  "atk-s0513a34:261_1": "paṭhamaṁ musāvādeneva te catasso iddhiyo antarahitā, sallakkhehi,",
  "atk-s0513a34:261_2": "idānipi sakkā pākatikaṁ kātu’’nti vuttopi ‘‘evaṁ vatvā tumhe maṁ vañcetukāmā’’ti dutiyampi musāvādaṁ bhaṇitvā yāva gopphakā pathaviṁ pāvisi.",
  "atk-s0513a34:261_3": "Atha naṁ punapi brāhmaṇo ‘‘sallakkhehi, mahārāja,",
  "atk-s0513a34:261_4": "idānipi sakkā pākatikaṁ kātu’’nti vatvā catutthaṁ gāthamāha –",
  "atk-s0513a34:262_0": "48.",
  "atk-s0513a34:263_0": " ‘‘Akāle vassatī tassa, kāle tassa na vassati;",
  "atk-s0513a34:264_0": "Yo jānaṁ pucchito pañhaṁ, aññathā naṁ viyākare’’ti.",
  "atk-s0513a34:265_0": "Tattha tassāti yo jānanto pucchitaṁ pañhaṁ musāvādaṁ katvā aññathā byākaroti,",
  "atk-s0513a34:265_1": "tassa rañño vijite devo yuttakāle avassitvā akāle vassatīti attho.",
  "atk-s0513a34:266_0": "Atha naṁ punapi musāvādaphalena yāva jaṅghā pathaviṁ paviṭṭhaṁ ‘‘sallakkhehi,",
  "atk-s0513a34:266_1": "mahārājā’’ti vatvā pañcamaṁ gāthamāha –",
  "atk-s0513a34:267_0": "49.",
  "atk-s0513a34:268_0": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:269_0": "Musā ce bhāsase rāja, bhūmiṁ pavisa cetiyā’’ti.",
  "atk-s0513a34:270_0": "So tatiyampi ‘‘tvaṁsi, bhante, kaniṭṭho,",
  "atk-s0513a34:270_1": "jeṭṭho korakalambo’’ti musāvādameva katvā yāva jāṇukā pathaviṁ pāvisi.",
  "atk-s0513a34:270_2": "Atha naṁ punapi ‘‘sallakkhehi,",
  "atk-s0513a34:270_3": "mahārājā’’ti vatvā dve gāthā abhāsi –",
  "atk-s0513a34:271_0": "50.",
  "atk-s0513a34:272_0": " ‘‘Jivhā tassa dvidhā hoti, uragasseva disampati;",
  "atk-s0513a34:273_0": "Yo jānaṁ pucchito pañhaṁ, aññathā naṁ viyākare.",
  "atk-s0513a34:274_0": "51.",
  "atk-s0513a34:275_0": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:276_0": "Musā ce bhāsase rāja, bhiyyo pavisa cetiyā’’ti.",
  "atk-s0513a34:277_0": "Imā dve gāthā vatvā ‘‘idāni sakkā pākatikaṁ kātu’’nti āha.",
  "atk-s0513a34:277_1": "Rājā tassa vacanaṁ sutvāpi anādiyitvā ‘‘tvaṁsi, bhante, kaniṭṭho,",
  "atk-s0513a34:277_2": "jeṭṭho korakalambo’’ti catutthampi musāvādaṁ katvā yāva kaṭito pathaviṁ pāvisi.",
  "atk-s0513a34:277_3": "Atha naṁ brāhmaṇo ‘‘sallakkhehi,",
  "atk-s0513a34:277_4": "mahārājā’’ti vatvā puna dve gāthā abhāsi –",
  "atk-s0513a34:278_0": "52.",
  "atk-s0513a34:279_0": " ‘‘Jivhā tassa na bhavati, macchasseva disampati;",
  "atk-s0513a34:280_0": "Yo jānaṁ pucchito pañhaṁ, aññathā naṁ viyākare.",
  "atk-s0513a34:281_0": "53.",
  "atk-s0513a34:282_0": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:283_0": "Musā ce bhāsase rāja, bhiyyo pavisa cetiyā’’ti.",
  "atk-s0513a34:284_0": "Tattha macchassevāti nibbattanibbattaṭṭhāne musāvādino macchassa viya kathanasamatthā jivhā na hoti, mūgova hotīti attho.",
  "atk-s0513a34:285_0": "So pañcamampi ‘‘tvaṁsi kaniṭṭho,",
  "atk-s0513a34:285_1": "jeṭṭho korakalambo’’ti musāvādaṁ katvā yāva nābhito pathaviṁ pāvisi.",
  "atk-s0513a34:285_2": "Atha naṁ brāhmaṇo punapi ‘‘sallakkhehi,",
  "atk-s0513a34:285_3": "mahārājā’’ti vatvā dve gāthā abhāsi –",
  "atk-s0513a34:286_0": "54.",
  "atk-s0513a34:287_0": " ‘‘Thiyova tassa jāyanti, na pumā jāyare kule;",
  "atk-s0513a34:288_0": "Yo jānaṁ pucchito pañhaṁ, aññathā naṁ viyākare.",
  "atk-s0513a34:289_0": "55.",
  "atk-s0513a34:290_0": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:291_0": "Musā ce bhāsase rāja, bhiyyo pavisa cetiyā’’ti.",
  "atk-s0513a34:292_0": "Tattha thiyovāti nibbattanibbattaṭṭhāne musāvādissa dhītarova jāyanti, puttā na jāyantīti attho.",
  "atk-s0513a34:293_0": "Rājā tassa vacanaṁ anādiyitvā chaṭṭhampi tatheva musāvādaṁ bhaṇitvā yāva thanā pathaviṁ pāvisi.",
  "atk-s0513a34:293_1": "Atha naṁ punapi brāhmaṇo ‘‘sallakkhehi,",
  "atk-s0513a34:293_2": "mahārājā’’ti vatvā dve gāthā abhāsi –",
  "atk-s0513a34:294_0": "56.",
  "atk-s0513a34:295_0": " ‘‘Puttā tassa na bhavanti, pakkamanti disodisaṁ;",
  "atk-s0513a34:296_0": "Yo jānaṁ pucchito pañhaṁ, aññathā naṁ viyākare.",
  "atk-s0513a34:297_0": "57.",
  "atk-s0513a34:298_0": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:299_0": "Musā ce bhāsase rāja, bhiyyo pavisa cetiyā’’ti.",
  "atk-s0513a34:300_0": "Tattha pakkamantīti sace musāvādissa puttā bhavanti,",
  "atk-s0513a34:300_1": "mātāpitūnaṁ anupakārā hutvā palāyantīti attho.",
  "atk-s0513a34:301_0": "So pāpamittasaṁsaggadosena tassa vacanaṁ anādiyitvā sattamampi tatheva musāvādaṁ akāsi.",
  "atk-s0513a34:301_1": "Athassa pathavī vivaraṁ adāsi,",
  "atk-s0513a34:301_2": "avīcito jālā uṭṭhahitvā gaṇhi.",
  "atk-s0513a34:302_0": "58.",
  "atk-s0513a34:303_0": " ‘‘Sa rājā isinā satto, antalikkhacaro pure;",
  "atk-s0513a34:304_0": "Pāvekkhi pathaviṁ cecco, hīnatto patva pariyāyaṁ.",
  "atk-s0513a34:305_0": "59.",
  "atk-s0513a34:306_0": " Tasmā hi chandāgamanaṁ, nappasaṁsanti paṇḍitā;",
  "atk-s0513a34:307_0": "Aduṭṭhacitto bhāseyya, giraṁ saccūpasaṁhita’’nti. –",
  "atk-s0513a34:308_0": "Imā dve abhisambuddhagāthā honti.",
  "atk-s0513a34:309_0": "Tattha sa rājāti bhikkhave,",
  "atk-s0513a34:309_1": "so rājā cetiyo pubbe antalikkhacaro hutvā pacchā isinā abhisatto parihīnasabhāvo hutvā.",
  "atk-s0513a34:309_2": "Patva pariyāyanti attano kālapariyāyaṁ patvā pathaviṁ pāvisīti attho.",
  "atk-s0513a34:309_3": "Tasmāti yasmā cetiyarājā chandāgamanena avīciparāyaṇo jāto, tasmā.",
  "atk-s0513a34:309_4": "Aduṭṭhacittoti chandādīhi adūsitacitto hutvā saccameva bhāseyya.",
  "atk-s0513a34:310_0": "Mahājano ‘‘cetiyarājā isiṁ akkositvā musāvādaṁ katvā avīciṁ paviṭṭho’’ti bhayappatto ahosi.",
  "atk-s0513a34:310_1": "Rañño pañca puttā āgantvā brāhmaṇassa pādesu patitvā ‘‘amhākaṁ avassayo hohī’’ti vadiṁsu. Brāhmaṇo ‘‘tātā,",
  "atk-s0513a34:310_2": "tumhākaṁ pitā dhammaṁ nāsetvā musāvādaṁ katvā isiṁ akkositvā avīciṁ upapanno, dhammo nāmesa hato hanati,",
  "atk-s0513a34:310_3": "tumhehi na sakkā idha vasitu’’nti vatvā tesu sabbajeṭṭhakaṁ ‘‘ehi tvaṁ, tāta,",
  "atk-s0513a34:310_4": "pācīnadvārena nikkhamitvā ujukaṁ gacchanto sabbasetaṁ sattapatiṭṭhaṁ hatthiratanaṁ passissasi,",
  "atk-s0513a34:310_5": "tāya saññāya tattha nagaraṁ māpetvā vasa,",
  "atk-s0513a34:310_6": "taṁ nagaraṁ hatthipuraṁ nāma bhavissatī’’ti āha. Dutiyaṁ āmantetvā ‘‘tvaṁ, tāta,",
  "atk-s0513a34:310_7": "dakkhiṇadvārena nikkhamitvā ujukameva gacchanto sabbasetaṁ assaratanaṁ passissasi,",
  "atk-s0513a34:310_8": "tāya saññāya tattha nagaraṁ māpetvā vasa,",
  "atk-s0513a34:310_9": "taṁ nagaraṁ assapuraṁ nāma bhavissatī’’ti āha. Tatiyaṁ āmantetvā ‘‘tvaṁ, tāta,",
  "atk-s0513a34:310_10": "pacchimadvārena nikkhamitvā ujukameva gacchanto kesarasīhaṁ passissasi,",
  "atk-s0513a34:310_11": "tāya saññāya tattha nagaraṁ māpetvā vasa,",
  "atk-s0513a34:310_12": "taṁ nagaraṁ sīhapuraṁ nāma bhavissatī’’ti āha. Catutthaṁ āmantetvā ‘‘tvaṁ, tāta,",
  "atk-s0513a34:310_13": "uttaradvārena nikkhamitvā ujukameva gacchanto sabbaratanamayaṁ cakkapañjaraṁ passissasi,",
  "atk-s0513a34:310_14": "tāya saññāya tattha nagaraṁ māpetvā vasa,",
  "atk-s0513a34:310_15": "taṁ nagaraṁ uttarapañcālaṁ nāma bhavissatī’’ti āha. Pañcamaṁ āmantetvā ‘‘tāta,",
  "atk-s0513a34:310_16": "tayā imasmiṁ ṭhāne vasituṁ na sakkā,",
  "atk-s0513a34:310_17": "imasmiṁ nagare mahāthūpaṁ katvā nikkhamitvā pacchimuttarāya disāya ujukameva gacchanto dve pabbate aññamaññaṁ paharitvā paharitvā daddarasaddaṁ karonte passissasi,",
  "atk-s0513a34:310_18": "tāya saññāya tattha nagaraṁ māpetvā vasa,",
  "atk-s0513a34:310_19": "taṁ nagaraṁ daddarapuraṁ nāma bhavissatī’’ti āha.",
  "atk-s0513a34:310_20": "Te pañcapi janā tāya tāya saññāya gantvā tasmiṁ tasmiṁ ṭhāne nagarāni māpetvā vasiṁsu.",
  "atk-s0513a34:311_0": "Satthā imaṁ dhammadesanaṁ āharitvā ‘‘na, bhikkhave, idāneva,",
  "atk-s0513a34:311_1": "pubbepi devadatto musāvādaṁ katvā pathaviṁ paviṭṭho’’ti vatvā jātakaṁ samodhānesi – ‘‘tadā cetiyarājā devadatto ahosi,",
  "atk-s0513a34:311_2": "kapilabrāhmaṇo pana ahameva ahosi’’nti.",
  "atk-s0513a34:312_0": "Cetiyajātakavaṇṇanā chaṭṭhā.",
  "atk-s0513a34:314_0": " [423] 7. Indriyajātakavaṇṇanā",
  "atk-s0513a34:315_0": "Yoindriyānanti idaṁ satthā jetavane viharanto purāṇadutiyikāpalobhanaṁ ārabbha kathesi.",
  "atk-s0513a34:315_1": "Sāvatthiyaṁ kireko kulaputto satthu dhammadesanaṁ sutvā ‘‘na sakkā agāramajjhe vasantena ekantaparipuṇṇaṁ ekantaparisuddhaṁ brahmacariyaṁ carituṁ,",
  "atk-s0513a34:315_2": "niyyānikasāsane pabbajitvā dukkhassantaṁ karissāmī’’ti ghare vibhavaṁ puttadārassa niyyādetvā nikkhamitvā satthāraṁ pabbajjaṁ yāci. Satthāpissa pabbajjaṁ dāpesi.",
  "atk-s0513a34:315_3": "Tassa ācariyupajjhāyehi saddhiṁ piṇḍāya carato navakattā ceva bhikkhūnaṁ bahubhāvena ca kulaghare vā āsanasālāya vā āsanaṁ na pāpuṇāti,",
  "atk-s0513a34:315_4": "saṅghanavakānaṁ koṭiyaṁ pīṭhakaṁ vā phalakaṁ vā pāpuṇāti.",
  "atk-s0513a34:315_5": "Āhāropi uḷuṅkapiṭṭhena ghaṭṭitā bhinnasitthakayāgu vā pūtisukkhakhajjakaṁ vā jhāmasukkhakūro vā pāpuṇāti, yāpanapamāṇaṁ na hoti.",
  "atk-s0513a34:315_6": "So attanā laddhaṁ gahetvā purāṇadutiyikāya santikaṁ gacchati.",
  "atk-s0513a34:315_7": "Athassa sā pattaṁ gahetvā vanditvā pattato bhattaṁ nīharitvā susampāditāni yāgubhattasūpabyañjanāni deti.",
  "atk-s0513a34:315_8": "Mahallako rasataṇhāya bajjhitvā purāṇadutiyikaṁ jahituṁ na sakkoti. Sā cintesi ‘‘baddho nu kho, noti vīmaṁsissāmi na’’nti.",
  "atk-s0513a34:316_0": "Athekadivasaṁ janapadamanussaṁ setamattikāya nhāpetvā gehe nisīdāpetvā aññepissa katipaye parivāramanusse āṇāpetvā thokathokaṁ pānabhojanaṁ dāpesi.",
  "atk-s0513a34:316_1": "Te khādantā bhuñjantā nisīdiṁsu.",
  "atk-s0513a34:316_2": "Gehadvāre ca cakkesu goṇe bandhāpetvā ekaṁ sakaṭampi ṭhapāpesi,",
  "atk-s0513a34:316_3": "sayaṁ pana piṭṭhigabbhe nisīditvā pūve paci.",
  "atk-s0513a34:316_4": "Mahallako āgantvā dvāre aṭṭhāsi.",
  "atk-s0513a34:316_5": "Taṁ disvā eko mahallakapuriso ‘‘ayye,",
  "atk-s0513a34:316_6": "eko thero dvāre ṭhito’’ti āha. ‘‘Vanditvā aticchāpehī’’ti. So ‘‘aticchatha,",
  "atk-s0513a34:316_7": "bhante’’ti punappunaṁ kathetvāpi taṁ agacchantaṁ disvā ‘‘ayye, thero na gacchatī’’ti āha.",
  "atk-s0513a34:316_8": "Sā āgantvā sāṇiṁ ukkhipitvā oloketvā ‘‘ambho ayaṁ mama dārakapitā’’ti vatvā nikkhamitvā pattaṁ gahetvā gehaṁ pavesetvā parivisitvā bhojanapariyosāne vanditvā ‘‘bhante, tumhe idheva parinibbāyatha,",
  "atk-s0513a34:316_9": "mayaṁ ettakaṁ kālaṁ aññaṁ kulaṁ na gaṇhimha,",
  "atk-s0513a34:316_10": "asāmike pana ghare gharāvāso na saṇṭhāti, mayaṁ aññaṁ kulaṁ gaṇhāma, dūraṁ janapadaṁ gacchissāma, tumhe appamattā hotha, sace me doso atthi, khamathā’’ti āha.",
  "atk-s0513a34:316_11": "Mahallakassa hadayaphālanakālo viya ahosi.",
  "atk-s0513a34:316_12": "Atha naṁ ‘‘ahaṁ taṁ jahituṁ na sakkomi, mā gaccha, vibbhamissāmi,",
  "atk-s0513a34:316_13": "asukaṭṭhāne me sāṭakaṁ pesehi,",
  "atk-s0513a34:316_14": "pattacīvaraṁ paṭicchāpetvā āgacchissāmī’’ti āha. Sā ‘‘sādhū’’ti sampaṭicchi.",
  "atk-s0513a34:316_15": "Mahallako vihāraṁ gantvā ācariyupajjhāye pattacīvaraṁ paṭicchāpento ‘‘kasmā, āvuso,",
  "atk-s0513a34:316_16": "evaṁ karosī’’ti vutto ‘‘purāṇadutiyikaṁ jahituṁ na sakkomi vibbhamissāmī’’ti āha.",
  "atk-s0513a34:316_17": "Atha naṁ te anicchantaññeva satthu santikaṁ netvā ‘‘kiṁ, bhikkhave,",
  "atk-s0513a34:316_18": "imaṁ anicchantaññeva ānayitthā’’ti vutte ‘‘bhante,",
  "atk-s0513a34:316_19": "ayaṁ ukkaṇṭhitvā vibbhamitukāmo’’ti vadiṁsu.",
  "atk-s0513a34:316_20": "Atha naṁ satthā ‘‘saccaṁ kira tvaṁ bhikkhu ukkaṇṭhitosī’’ti pucchi. ‘‘Saccaṁ, bhante’’ti. ‘‘Ko taṁ ukkaṇṭhāpesī’’ti?",
  "atk-s0513a34:316_21": "‘‘Purāṇadutiyikā bhante’’ti vutte ‘‘bhikkhu na idāneva sā itthī tuyhaṁ anatthakārikā,",
  "atk-s0513a34:316_22": "pubbepi tvaṁ taṁ nissāya catūhi jhānehi parihīno mahādukkhaṁ patvā maṁ nissāya tamhā dukkhā muccitvā naṭṭhajjhānaṁ paṭilabhī’’ti vatvā atītaṁ āhari.",
  "atk-s0513a34:317_0": "Atīte bārāṇasiyaṁ brahmadatte rajjaṁ kārente bodhisatto tassa purohitaṁ paṭicca tassa brāhmaṇiyā kucchimhi nibbatti.",
  "atk-s0513a34:317_1": "Jātadivase cassa sakalanagare āvudhāni pajjaliṁsu,",
  "atk-s0513a34:317_2": "tenassa ‘‘jotipālakumāro’’ti nāmaṁ kariṁsu.",
  "atk-s0513a34:317_3": "So vayappatto takkasilāyaṁ sabbasippāni uggaṇhitvā rañño sippaṁ dassetvā issariyaṁ pahāya kañci ajānāpetvā aggadvārena nikkhamitvā araññaṁ pavisitvā sakkadattiye kaviṭṭhakaassame isipabbajjaṁ pabbajitvā jhānābhiññāyo nibbattesi.",
  "atk-s0513a34:317_4": "Taṁ tattha vasantaṁ anekāni isisatāni parivāresuṁ, mahāsamāgamo ahosi.",
  "atk-s0513a34:317_5": "So sarabhaṅgasatthā nāma ahosi,",
  "atk-s0513a34:317_6": "tassa satta antevāsikajeṭṭhakā ahesuṁ.",
  "atk-s0513a34:317_7": "Tesu sālissaro nāma isi kaviṭṭhakaassamā nikkhamitvā suraṭṭhajanapade puratthimajanapade sātodikāya nāma nadiyā tīre anekasahassaisiparivāro vasi.",
  "atk-s0513a34:317_8": "Meṇḍissaro nāma isi pajjotakapañcālarañño vijite kalabbacūḷakaṁ nāma nigamaṁ nissāya anekasahassaisiparivāro vasi.",
  "atk-s0513a34:317_9": "Pabbato nāma isi ekaṁ aṭavijanapadaṁ nissāya anekasahassaisiparivāro vasi.",
  "atk-s0513a34:317_10": "Kāḷadevilo nāma isi avantidakkhiṇāpathe ekagghanaselaṁ nissāya anekasahassaisiparivāro vasi.",
  "atk-s0513a34:317_11": "Kisavaccho nāma isi ekakova daṇḍakirañño kumbhavatīnagaraṁ nissāya uyyāne vasi.",
  "atk-s0513a34:317_12": "Anupiyatāpaso pana bodhisattassa upaṭṭhāko tassa santike vasi.",
  "atk-s0513a34:317_13": "Nārado nāma isi kāḷadevilassa kaniṭṭho majjhimadese ārañjaragirimhi pabbatajālantare ekakova ekasmiṁ guhāleṇe vasi.",
  "atk-s0513a34:318_0": "Ārañjaragirino nāma avidūre eko ākiṇṇamanusso nigamo atthi,",
  "atk-s0513a34:318_1": "tesaṁ antare mahatī nadī atthi,",
  "atk-s0513a34:318_2": "taṁ nadiṁ bahū manussā otaranti.",
  "atk-s0513a34:318_3": "Uttamarūpadharā vaṇṇadāsiyopi purise palobhayamānā tassā nadiyā tīre nisīdanti.",
  "atk-s0513a34:318_4": "Nāradatāpaso tāsu ekaṁ disvā paṭibaddhacitto hutvā jhānaṁ antaradhāpetvā nirāhāro parisussanto kilesavasaṁ gantvā sattāhaṁ vasitvā nipajji.",
  "atk-s0513a34:318_5": "Athassa bhātā kāḷadevilo āvajjento taṁ kāraṇaṁ ñatvā ākāsenāgantvā leṇaṁ pāvisi.",
  "atk-s0513a34:318_6": "Nārado taṁ disvā ‘‘kasmā bhavaṁ āgatosī’’ti āha.",
  "atk-s0513a34:318_7": "‘‘Bhavaṁ ‘akallako’ti bhavantaṁ paṭijaggituṁ āgatomhī’’ti.",
  "atk-s0513a34:318_8": "Atha naṁ so ‘‘abhūtaṁ kathaṁ kathesi,",
  "atk-s0513a34:318_9": "alikaṁ tucchaṁ kathesī’’ti musāvādena niggaṇhi.",
  "atk-s0513a34:318_10": "So ‘‘netaṁ pahātuṁ vaṭṭatī’’ti sālissaraṁ ānesi, meṇḍissaraṁ ānesi, pabbatampi ānesi.",
  "atk-s0513a34:318_11": "Itaropi te tayo musāvādena niggaṇhi.",
  "atk-s0513a34:318_12": "Kāḷadevilo ‘‘sarabhaṅgasatthāraṁ ānessāmī’’ti ākāsenāgantvā taṁ ānesi.",
  "atk-s0513a34:318_13": "So āgantvā taṁ disvā ‘‘indriyavasaṁ gato’’ti ñatvā ‘‘kacci nārada,",
  "atk-s0513a34:318_14": "indriyānaṁ vasaṁ gato’’ti pucchi.",
  "atk-s0513a34:318_15": "Itarena taṁ sutvāva uṭṭhāya vanditvā ‘‘āma, ācariyā’’ti vutte ‘‘nārada,",
  "atk-s0513a34:318_16": "indriyavasaṁ gatā nāma imasmiṁ attabhāve sussantā dukkhaṁ anubhavitvā dutiye attabhāve niraye nibbattantī’’ti vatvā paṭhamaṁ gāthamāha –",
  "atk-s0513a34:319_0": "60.",
  "atk-s0513a34:320_0": " ‘‘Yo indriyānaṁ kāmena, vasaṁ nārada gacchati;",
  "atk-s0513a34:321_0": "So pariccajjubho loke, jīvantova visussatī’’ti.",
  "atk-s0513a34:322_0": "Tattha yo indriyānanti nārada,",
  "atk-s0513a34:322_1": "yo puriso rūpādīsu subhākāraṁ gahetvā kilesakāmavasena channaṁ indriyānaṁ vasaṁ gacchati.",
  "atk-s0513a34:322_2": "Pariccajjubho loketi so manussalokañca devalokañcāti ubholoke pariccajitvā nirayādīsu nibbattantīti attho.",
  "atk-s0513a34:322_3": "Jīvantova visussatīti jīvantoyeva attanā icchitaṁ kilesavatthuṁ alabhanto sokena visussati, mahādukkhaṁ pāpuṇātīti.",
  "atk-s0513a34:323_0": "Taṁ sutvā nārado ‘‘ācariya, kāmasevanaṁ nāma sukhaṁ,",
  "atk-s0513a34:323_1": "evarūpaṁ sukhaṁ kiṁ sandhāya dukkhanti vadasī’’ti pucchi.",
  "atk-s0513a34:323_2": "Athassa sarabhaṅgo ‘‘tena hi suṇāhī’’ti dutiyaṁ gāthamāha –",
  "atk-s0513a34:324_0": "61.",
  "atk-s0513a34:325_0": " ‘‘Sukhassānantaraṁ dukkhaṁ, dukkhassānantaraṁ sukhaṁ;",
  "atk-s0513a34:326_0": "Sosi patto sukhā dukkhaṁ, pāṭikaṅkha varaṁ sukha’’nti.",
  "atk-s0513a34:327_0": "Tattha sukhassānantaranti kāmasukhassa anantaraṁ nirayadukkhaṁ.",
  "atk-s0513a34:327_1": "Dukkhassāti sīlarakkhaṇadukkhassa anantaraṁ dibbamānusakasukhañceva nibbānasukhañca. Idaṁ vuttaṁ hoti – nārada,",
  "atk-s0513a34:327_2": "ime hi sattā kāmasevanasamaye kālaṁ katvā ekantadukkhe niraye nibbattanti,",
  "atk-s0513a34:327_3": "sīlaṁ rakkhantā vipassanāya kammaṁ karontā ca pana kilamanti,",
  "atk-s0513a34:327_4": "te dukkhena sīlaṁ rakkhitvā sīlabalena vuttappakāraṁ sukhaṁ labhanti,",
  "atk-s0513a34:327_5": "idaṁ dukkhaṁ sandhāyāhaṁ evaṁ vadāmīti. Sosi pattoti so tvaṁ nārada,",
  "atk-s0513a34:327_6": "idāni jhānasukhaṁ nāsetvā tato sukhā mahantaṁ kāmanissitaṁ cetasikadukkhaṁ patto.",
  "atk-s0513a34:327_7": "Pāṭikaṅkhāti idaṁ kilesadukkhaṁ chaḍḍetvā puna tadeva varaṁ uttamaṁ jhānasukhaṁ iccha patthehīti.",
  "atk-s0513a34:328_0": "Nārado ‘‘idaṁ ācariya, dukkhaṁ dussahaṁ,",
  "atk-s0513a34:328_1": "na taṁ adhivāsetuṁ sakkomī’’ti āha. Atha naṁ mahāsatto ‘‘nārada,",
  "atk-s0513a34:328_2": "dukkhaṁ nāma uppannaṁ adhivāsetabbamevā’’ti vatvā tatiyaṁ gāthamāha –",
  "atk-s0513a34:329_0": "62.",
  "atk-s0513a34:330_0": " ‘‘Kicchakāle kicchasaho, yo kicchaṁ nātivattati;",
  "atk-s0513a34:331_0": "Sa kicchantaṁ sukhaṁ dhīro, yogaṁ samadhigacchatī’’ti.",
  "atk-s0513a34:332_0": "Tattha nātivattatīti nānuvattati, ayameva vā pāṭho. Idaṁ vuttaṁ hoti – nārada,",
  "atk-s0513a34:332_1": "yo kāyikacetasikadukkhasaṅkhātassa kicchassa uppannakāle appamatto tassa kicchassa haraṇūpāyaṁ karonto kicchasaho hutvā taṁ kicchaṁ nānuvattati,",
  "atk-s0513a34:332_2": "tassa vase avattitvā tehi tehi upāyehi taṁ kicchaṁ abhibhavati vināseti,",
  "atk-s0513a34:332_3": "so dhīro kicchassa antimasaṅkhātaṁ nirāmisasukhasaṅkhātaṁ jhānasukhaṁ adhigacchati,",
  "atk-s0513a34:332_4": "taṁ vā kicchantaṁ yogasukhaṁ adhigacchati, akilamantova pāpuṇātīti.",
  "atk-s0513a34:333_0": "So ‘‘ācariya,",
  "atk-s0513a34:333_1": "kāmasukhaṁ nāma uttamasukhaṁ,",
  "atk-s0513a34:333_2": "na taṁ jahituṁ sakkomī’’ti āha. Atha naṁ mahāsatto ‘‘nārada,",
  "atk-s0513a34:333_3": "dhammo nāma na kenaci kāraṇena nāsetabbo’’ti vatvā catutthaṁ gāthamāha –",
  "atk-s0513a34:334_0": "63.",
  "atk-s0513a34:335_0": " ‘‘Na heva kāmāna kāmā, nānatthā nātthakāraṇā;",
  "atk-s0513a34:336_0": "Na katañca niraṅkatvā, dhammā cavitumarahasī’’ti.",
  "atk-s0513a34:337_0": "Tattha kāmāna kāmāti kāmānaṁ kāmā,",
  "atk-s0513a34:337_1": "vatthukāmānaṁ patthanāyāti attho.",
  "atk-s0513a34:337_2": "Nānatthā nātthakāraṇāti na anatthato na atthakāraṇā.",
  "atk-s0513a34:337_3": "Na katañca niraṅkatvāti katañca nipphāditaṁ jhānaṁ niraṁkatvā. Idaṁ vuttaṁ hoti – nārada,",
  "atk-s0513a34:337_4": "na heva vatthukāmapatthanāya dhammā cavitumarahasi,",
  "atk-s0513a34:337_5": "ekasmiṁ anatthe uppanne taṁ paṭihanitukāmo nānatthā na atthenapi kāraṇabhūtena dhammā cavitumarahasi,",
  "atk-s0513a34:337_6": "‘‘asuko nāma me attho uppajjissatī’’ti evampi atthakāraṇāpi na dhammā cavitumarahasi,",
  "atk-s0513a34:337_7": "kataṁ pana nipphāditaṁ jhānasukhaṁ niraṁkatvā vināsetvā neva dhammā cavitumarahasīsi.",
  "atk-s0513a34:338_0": "Evaṁ sarabhaṅgena catūhi gāthāhi dhamme desite kāḷadevilo attano kaniṭṭhaṁ ovadanto pañcamaṁ gāthamāha –",
  "atk-s0513a34:339_0": "64.",
  "atk-s0513a34:340_0": " ‘‘Dakkhaṁ gahapatī sādhu, saṁvibhajjañca bhojanaṁ;",
  "atk-s0513a34:341_0": "Ahāso atthalābhesu, atthabyāpatti abyatho’’ti.",
  "atk-s0513a34:342_0": "Tattha dakkhaṁ gahapatīti nārada gharāvāsaṁ vasantānaṁ gahapatīnaṁ bhoguppādanatthāya analasyachekakusalabhāvasaṅkhātaṁ dakkhaṁ nāma sādhu, dakkhabhāvo bhaddako.",
  "atk-s0513a34:342_1": "Saṁvibhajjañca bhojananti dukkhena uppāditabhogānaṁ dhammikasamaṇabrāhmaṇehi saddhiṁ saṁvibhajitvā paribhogakaraṇaṁ dutiyaṁ sādhu.",
  "atk-s0513a34:342_2": "Ahāso atthalābhesūti mahante issariye uppanne appamādavasena ahāso anuppilāvitattaṁ tatiyaṁ sādhu.",
  "atk-s0513a34:342_3": "Atthabyāpattīti yadā pana attano atthabyāpatti yasavināso hoti,",
  "atk-s0513a34:342_4": "tadā abyatho akilamanaṁ catutthaṁ sādhu, tasmā tvaṁ, nārada,",
  "atk-s0513a34:342_5": "‘‘jhānaṁ me antarahita’’nti mā soci,",
  "atk-s0513a34:342_6": "sace indriyānaṁ vasaṁ na gamissasi,",
  "atk-s0513a34:342_7": "naṭṭhampi te jhānaṁ puna pākatikameva bhavissatīti.",
  "atk-s0513a34:343_0": "Taṁ puna kāḷadevilena nāradassa ovaditabhāvaṁ ñatvā satthā abhisambuddho hutvā chaṭṭhaṁ gāthamāha –",
  "atk-s0513a34:344_0": "65.",
  "atk-s0513a34:345_0": " ‘‘Ettāvatetaṁ paṇḍiccaṁ, api so devilo bravi;",
  "atk-s0513a34:346_0": "Na yito kiñci pāpiyo, yo indriyānaṁ vasaṁ vaje’’ti.",
  "atk-s0513a34:347_0": "Tassattho – bhikkhave,",
  "atk-s0513a34:347_1": "ettakaṁ etaṁ paṇḍiccaṁ soyaṁ devilo abravi.",
  "atk-s0513a34:347_2": "Yo pana kilesavasena indriyānaṁ vasaṁ vajati, ito añño pāpiyo natthīti.",
  "atk-s0513a34:348_0": "Atha naṁ sarabhaṅgo āmantetvā ‘‘nārada, idaṁ tāva suṇa,",
  "atk-s0513a34:348_1": "yo hi paṭhamameva kattabbayuttakaṁ na karoti,",
  "atk-s0513a34:348_2": "so araññaṁ paviṭṭhamāṇavako viya socati paridevatī’’ti vatvā atītaṁ āhari.",
  "atk-s0513a34:349_0": "Atīte ekasmiṁ kāsinigame eko brāhmaṇamāṇavo abhirūpo ahosi thāmasampanno nāgabalo.",
  "atk-s0513a34:349_1": "So cintesi – ‘‘kiṁ me kasikammādīni katvā mātāpitūhi puṭṭhehi, kiṁ puttadārena, kiṁ dānādīhi puññehi katehi,",
  "atk-s0513a34:349_2": "kañci aposetvā kiñci puññaṁ akatvā araññaṁ pavisitvā mige māretvā attānaṁyeva posessāmī’’ti?",
  "atk-s0513a34:349_3": "So pañcāvudhasannaddho himavantaṁ gantvā nānāmige vadhitvā khādanto antohimavante vidhavāya nāma nadiyā tīre giriparikkhittaṁ mahantaṁ pabbatajālaṁ patvā tattha mige vadhitvā aṅgāre pakkamaṁsaṁ khādanto vāsaṁ kappesi.",
  "atk-s0513a34:349_4": "So cintesi ‘‘ahaṁ sabbadā thāmasampanno na bhavissāmi,",
  "atk-s0513a34:349_5": "dubbalakāle araññe carituṁ na sakkhissāmi,",
  "atk-s0513a34:349_6": "idāneva nānāvaṇṇe mige pabbatajālaṁ pavesetvā dvāraṁ yojetvā araññaṁ anāhiṇḍantova yathāruciyā mige vadhitvā khādissāmī’’ti tathā akāsi.",
  "atk-s0513a34:349_7": "Athassa kāle atikkante taṁ kammaṁ matthakappattaṁ diṭṭhadhammavedanīyaṁ jātaṁ,",
  "atk-s0513a34:349_8": "attano hatthapādehi na labhi gantuṁ,",
  "atk-s0513a34:349_9": "aparāparaṁ parivattetuṁ nāsakkhi,",
  "atk-s0513a34:349_10": "neva kiñci khādanīyaṁ bhojanīyaṁ, na pānīyaṁ passi, sarīraṁ milāyi, manussapeto ahosi,",
  "atk-s0513a34:349_11": "gimhakāle pathavī viya sarīraṁ bhijjitvā rājiyo dassesi,",
  "atk-s0513a34:349_12": "so durūpo dussaṇṭhito mahādukkhaṁ anubhavi.",
  "atk-s0513a34:350_0": "Evaṁ addhāne gate siviraṭṭhe sivirājā nāma ‘‘araññe aṅgārapakkamaṁsaṁ khādissāmī’’ti amaccānaṁ rajjaṁ niyyādetvā pañcāvudhasannaddho araññaṁ pavisitvā mige vadhitvā maṁsaṁ khādamāno anupubbena taṁ padesaṁ patvā taṁ purisaṁ disvā bhītopi satiṁ upaṭṭhapetvā ‘‘kosi tvaṁ ambho purisā’’ti pucchi. ‘‘Sāmi, manussapeto ahaṁ,",
  "atk-s0513a34:350_1": "attano katakammassa phalaṁ anubhomi, tvaṁ pana kosī’’ti? ‘‘Sivirājāhamasmī’’ti. ‘‘Atha kasmā idhāgatosī’’ti?",
  "atk-s0513a34:350_2": "‘‘Migamaṁsaṁ khādanatthāyā’’ti.",
  "atk-s0513a34:350_3": "Athassa so ‘‘ahampi mahārāja,",
  "atk-s0513a34:350_4": "imināva kāraṇena āgantvā manussapeto jāto’’ti sabbaṁ vitthārena kathetvā attano dukkhitabhāvaṁ rañño ācikkhanto sesagāthā āha –",
  "atk-s0513a34:351_0": "66.",
  "atk-s0513a34:352_0": " ‘‘Amittānaṁva hatthatthaṁ, sivi pappoti māmiva;",
  "atk-s0513a34:353_0": "Kammaṁ vijjañca dakkheyyaṁ, vivāhaṁ sīlamaddavaṁ;",
  "atk-s0513a34:354_0": "Ete ca yase hāpetvā, nibbatto sehi kammehi.",
  "atk-s0513a34:355_0": "67.",
  "atk-s0513a34:356_0": " ‘‘Sohaṁ sahassajīnova, abandhu aparāyaṇo;",
  "atk-s0513a34:357_0": "Ariyadhammā apakkanto, yathā peto tathevahaṁ.",
  "atk-s0513a34:358_0": "68.",
  "atk-s0513a34:359_0": " ‘‘Sukhakāme dukkhāpetvā, āpannosmi padaṁ imaṁ;",
  "atk-s0513a34:360_0": "So sukhaṁ nādhigacchāmi, ṭhito bhāṇumatāmivā’’ti.",
  "atk-s0513a34:361_0": "Tattha amittānaṁva hatthatthanti amittānaṁ hatthe atthaṁ vināsaṁ viya. Sivīti rājānaṁ ālapati.",
  "atk-s0513a34:361_1": "Pappoti māmivāti mādiso pāpakammena pāpuṇāti,",
  "atk-s0513a34:361_2": "attanova kammena vināsaṁ pāpuṇātīti vuttaṁ hoti.",
  "atk-s0513a34:361_3": "Kammanti kasikammādibhedaṁ ājīvasādhakaṁ kiccaṁ.",
  "atk-s0513a34:361_4": "Vijjanti nānappakārakaṁ hatthisippādikaṁ sippaṁ.",
  "atk-s0513a34:361_5": "Dakkheyyanti nānappakārena bhoguppādanakosallaṁ.",
  "atk-s0513a34:361_6": "Vivāhanti āvāhavivāhasambandhaṁ.",
  "atk-s0513a34:361_7": "Sīlamaddavanti pañcavidhasīlañceva muduvacanaṁ hitakāmaṁ pāpanivāraṇaṁ kalyāṇamittatañca.",
  "atk-s0513a34:361_8": "So hi idha maddavoti adhippeto.",
  "atk-s0513a34:361_9": "Ete ca yase hāpetvāti ete ettake yasadāyake dhamme hāpetvā ca.",
  "atk-s0513a34:361_10": "Nibbatto sehi kammehīti attano kammehi nibbatto. Idaṁ vuttaṁ hoti – ahaṁ, mahārāja,",
  "atk-s0513a34:361_11": "imasmiṁ loke issariyadāyakaṁ kattabbayuttakaṁ kammaṁ akatvā sippaṁ asikkhitvā upāyena bhoge anuppādetvā āvāhavivāhaṁ akatvā sīlaṁ arakkhitvā maṁ akiccaṁ karontaṁ pāpanivāraṇasamatthe kalyāṇamitte abhajitvā ime ettake yasadāyakattā ‘‘yase’’ti saṅkhyaṁ gate lokappavattidhamme hāpetvā chaḍḍetvā imaṁ araññaṁ pavisitvā sayaṁ katehi pāpakammehi idāni manussapeto hutvā nibbattosmīti.",
  "atk-s0513a34:362_0": "Sahassajīnovāti sahassajīnapuriso viyāti attho.",
  "atk-s0513a34:362_1": "Svāhaṁ sammā paṭipajjitvā bhoge uppādeyyaṁ,",
  "atk-s0513a34:362_2": "tehi anekasahassehi bhogehi jitotipi attho. Aparāyaṇoti asaraṇo, nippatiṭṭhoti attho.",
  "atk-s0513a34:362_3": "Ariyadhammāti sappurisadhammato.",
  "atk-s0513a34:362_4": "Yathāpetoti yathā mato peto hutvā uppajjeyya,",
  "atk-s0513a34:362_5": "jīvamānoyeva tathā manussapeto jātosmīti attho.",
  "atk-s0513a34:362_6": "Sukhakāme dukkhāpetvāti sukhakāme satte dukkhāpetvā. ‘‘Sukhakāmo’’tipi pāṭho,",
  "atk-s0513a34:362_7": "sayaṁ sukhakāmo paraṁ dukkhāpetvāti attho.",
  "atk-s0513a34:362_8": "Āpannosmi padaṁ imanti evarūpaṁ koṭṭhāsaṁ pattosmi. Pathantipi pāṭho,",
  "atk-s0513a34:362_9": "idaṁ dukkhassa pathabhūtaṁ attabhāvaṁ pattosmīti attho.",
  "atk-s0513a34:362_10": "Ṭhito bhāṇumatāmivāti bhāṇumā vuccati aggi,",
  "atk-s0513a34:362_11": "vītaccikaṅgārehi samantā parikiṇṇo viya sarīre uṭṭhitena mahādāhena dayhanto kāyikacetasikasukhaṁ na vindāmīti vadati.",
  "atk-s0513a34:363_0": "Evañca pana vatvā ‘‘ahaṁ, mahārāja,",
  "atk-s0513a34:363_1": "sukhakāmo paraṁ dukkhāpetvā diṭṭheva dhamme manussapeto jāto, tasmā tvaṁ pāpaṁ mā kari,",
  "atk-s0513a34:363_2": "attano nagaraṁ gantvā dānādīni puññāni karohī’’ti āha.",
  "atk-s0513a34:363_3": "Rājā tathā katvā saggapuraṁ pūresi.",
  "atk-s0513a34:363_4": "Sarabhaṅgasatthā imaṁ kāraṇaṁ āharitvā tāpasaṁ saññāpesi.",
  "atk-s0513a34:363_5": "So tassa dhammakathāya saṁvegaṁ paṭilabhitvā taṁ vanditvā khamāpetvā kasiṇaparikammaṁ katvā naṭṭhaṁ jhānaṁ paṭipākatikaṁ akāsi.",
  "atk-s0513a34:363_6": "Sarabhaṅgo tassa tattha vasituṁ adatvā taṁ ādāya attano assamaṁ gato.",
  "atk-s0513a34:364_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a34:364_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a34:365_0": "Tadā nārado ukkaṇṭhitabhikkhu ahosi,",
  "atk-s0513a34:365_1": "nagarasobhiṇī purāṇadutiyikā, sālissaro sāriputto, meṇḍissaro kassapo, pabbato anuruddho, kāḷadevilo kaccāyano, anupiyo ānando, kisavaccho mahāmoggallāno,",
  "atk-s0513a34:365_2": "sarabhaṅgo pana ahameva ahosinti.",
  "atk-s0513a34:366_0": "Indriyajātakavaṇṇanā sattamā.",
  "atk-s0513a34:368_0": " [424] 8. Ādittajātakavaṇṇanā",
  "atk-s0513a34:369_0": "Ādittasminti idaṁ satthā jetavane viharanto asadisadānaṁ ārabbha kathesi.",
  "atk-s0513a34:369_1": "Asadisadānaṁ mahāgovindasuttavaṇṇanāto (dī. ni. aṭṭha.",
  "atk-s0513a34:369_2": "2.296) vitthāretvā kathetabbaṁ.",
  "atk-s0513a34:369_3": "Tassa pana dinnadivasato dutiyadivase dhammasabhāyaṁ kathaṁ samuṭṭhāpesuṁ ‘‘āvuso, kosalarājā vicinitvāva ,",
  "atk-s0513a34:369_4": "puññakkhettaṁ ñatvā buddhappamukhassa ariyasaṅghassa asadisadānaṁ adāsī’’ti.",
  "atk-s0513a34:369_5": "Satthā āgantvā ‘‘kāya nuttha, bhikkhave,",
  "atk-s0513a34:369_6": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṁ, bhikkhave,",
  "atk-s0513a34:369_7": "rañño vicinitvā anuttare puññakkhette dānapatiṭṭhāpanaṁ,",
  "atk-s0513a34:369_8": "porāṇakapaṇḍitāpi vicinitvāva mahādānaṁ adaṁsū’’ti vatvā atītaṁ āhari.",
  "atk-s0513a34:370_0": "Atīte siviraṭṭhe roruvanagare roruvamahārājā nāma dasa rājadhamme akopetvā catūhi saṅgahavatthūhi janaṁ saṅgaṇhanto mahājanassa mātāpituṭṭhāne ṭhatvā kapaṇaddhikavanibbakayācakādīnaṁ mahādānaṁ pavattesi.",
  "atk-s0513a34:370_1": "Tassa samuddavijayā nāma aggamahesī ahosi paṇḍitā ñāṇasampannā.",
  "atk-s0513a34:370_2": "So ekadivasaṁ dānaggaṁ olokento ‘‘mayhaṁ dānaṁ dussīlā lolasattā bhuñjanti, taṁ maṁ na hāseti,",
  "atk-s0513a34:370_3": "ahaṁ kho pana sīlavantānaṁ aggadakkhiṇeyyānaṁ paccekabuddhānaṁ dātukāmo,",
  "atk-s0513a34:370_4": "te ca himavantapadese vasanti,",
  "atk-s0513a34:370_5": "ko nu kho te nimantetvā ānessati,",
  "atk-s0513a34:370_6": "kaṁ pesessāmī’’ti cintetvā tamatthaṁ deviyā ārocesi. Atha naṁ sā āha ‘‘mahārāja, mā cintayittha,",
  "atk-s0513a34:370_7": "amhākaṁ dātabbadānabalena sīlabalena saccabalena pupphāni pesetvā paccekabuddhe nimantetvā tesaṁ āgatakāle sabbaparikkhārasampannadānaṁ dassāmā’’ti.",
  "atk-s0513a34:370_8": "Rājā ‘‘sādhū’’ti sampaṭicchitvā ‘‘sakalanagaravāsino sīlaṁ samādiyantū’’ti nagare bheriṁ carāpetvā sayampi saparijano uposathaṅgāni adhiṭṭhāya mahādānaṁ pavattetvā sumanapupphapuṇṇaṁ suvaṇṇasamuggaṁ gāhāpetvā pāsādā oruyha rājaṅgaṇe ṭhatvā pañcaṅgāni pathaviyaṁ patiṭṭhāpetvā pācīnadisābhimukho vanditvā ‘‘pācīnadisāya arahante vandāmi,",
  "atk-s0513a34:370_9": "sace amhākaṁ koci guṇo atthi,",
  "atk-s0513a34:370_10": "amhesu anukampaṁ katvā amhākaṁ bhikkhaṁ gaṇhathā’’ti vatvā satta pupphamuṭṭhiyo khipi.",
  "atk-s0513a34:370_11": "Pācīnadisāya paccekabuddhānaṁ abhāvena punadivase nāgamiṁsu.",
  "atk-s0513a34:370_12": "Dutiyadivase dakkhiṇadisaṁ namassi, tatopi nāgatā.",
  "atk-s0513a34:370_13": "Tatiyadivase pacchimadisaṁ namassi, tatopi nāgatā.",
  "atk-s0513a34:370_14": "Catutthadivase uttaradisaṁ namassi,",
  "atk-s0513a34:370_15": "namassitvā ca pana ‘‘uttarahimavantapadesavāsino paccekabuddhā amhākaṁ bhikkhaṁ gaṇhantū’’ti satta pupphamuṭṭhiyo vissajjesi.",
  "atk-s0513a34:370_16": "Pupphāni gantvā nandamūlakapabbhāre pañcannaṁ paccekabuddhasatānaṁ upari patiṁsu.",
  "atk-s0513a34:371_0": "Te āvajjamānā raññā attano nimantitabhāvaṁ ñatvā punadivase satta paccekabuddhe āmantetvā ‘‘mārisā, rājā vo nimanteti,",
  "atk-s0513a34:371_1": "tassa saṅgahaṁ karothā’’ti vadiṁsu.",
  "atk-s0513a34:371_2": "Satta paccekabuddhā ākāsenāgantvā rājadvāre otariṁsu.",
  "atk-s0513a34:371_3": "Te disvā rājā somanassajāto vanditvā pāsādaṁ āropetvā mahantaṁ sakkāraṁ katvā dānaṁ datvā bhattakiccapariyosāne punadivasatthāya punadivasatthāyāti evaṁ cha divase nimantetvā sattame divase sabbaparikkhāradānaṁ sajjetvā sattaratanakhacitāni mañcapīṭhādīni paññapetvā ticīvarādike sabbasamaṇaparibhoge sattannaṁ paccekabuddhānaṁ santike ṭhapetvā ‘‘mayaṁ ime parikkhāre tumhākaṁ demā’’ti vatvā tesaṁ bhattakiccapariyosāne rājā ca devī ca ubhopi namassamānā aṭṭhaṁsu.",
  "atk-s0513a34:371_4": "Atha nesaṁ anumodanaṁ karonto saṅghatthero dve gāthā abhāsi –",
  "atk-s0513a34:372_0": "69.",
  "atk-s0513a34:373_0": " ‘‘Ādittasmiṁ agārasmiṁ, yaṁ nīharati bhājanaṁ;",
  "atk-s0513a34:374_0": "Taṁ tassa hoti atthāya, no ca yaṁ tattha ḍayhati.",
  "atk-s0513a34:375_0": "70.",
  "atk-s0513a34:376_0": " ‘‘Evamādīpito loko, jarāya maraṇena ca;",
  "atk-s0513a34:377_0": "Nīharetheva dānena, dinnaṁ hoti sunīhata’’nti.",
  "atk-s0513a34:378_0": "Tattha ādittasminti taṅkhaṇe pajjalite. Bhājananti upakaraṇaṁ.",
  "atk-s0513a34:378_1": "No ca yaṁ tattha ḍayhatīti yaṁ pana tattha ḍayhati, antamaso tiṇasanthāropi,",
  "atk-s0513a34:378_2": "sabbaṁ tassa anupakaraṇameva hoti.",
  "atk-s0513a34:378_3": "Jarāya maraṇena cāti desanāsīsametaṁ,",
  "atk-s0513a34:378_4": "atthato panesa ekādasahi aggīhi ādīpito nāma.",
  "atk-s0513a34:378_5": "Nīharethevāti tato ekādasati aggīhi pajjalitalokā dasavidhadānavatthubhedaṁ taṁ taṁ parikkhāradānaṁ cetanāya nikkaḍḍhetheva.",
  "atk-s0513a34:378_6": "Dinnaṁ hotīti appaṁ vā bahuṁ vā yaṁ dinnaṁ, tadeva sunīhataṁ nāma hotīti.",
  "atk-s0513a34:379_0": "Evaṁ saṅghatthero anumodanaṁ katvā ‘‘appamatto hohi,",
  "atk-s0513a34:379_1": "mahārājā’’ti rañño ovādaṁ datvā ākāse uppatitvā pāsādakaṇṇikaṁ dvidhā katvā gantvā nandamūlakapabbhāreyeva otari.",
  "atk-s0513a34:379_2": "Tassa dinnaparikkhāropi teneva saddhiṁ uppatitvā nandamūlakapabbhāreyeva otari.",
  "atk-s0513a34:379_3": "Rañño ca deviyā ca sakalasarīraṁ pītiyā puṇṇaṁ ahosi. Evaṁ tasmiṁ gate avasesāpi –",
  "atk-s0513a34:380_0": "71.",
  "atk-s0513a34:381_0": "‘‘Yo dhammaladdhassa dadāti dānaṁ,",
  "atk-s0513a34:381_1": "uṭṭhānavīriyādhigatassa jantu;",
  "atk-s0513a34:382_0": "Atikkamma so vetaraṇiṁ yamassa, dibbāni ṭhānāni upeti macco.",
  "atk-s0513a34:383_0": "72.",
  "atk-s0513a34:384_0": " ‘‘Dānañca yuddhañca samānamāhu, appāpi santā bahuke jinanti;",
  "atk-s0513a34:385_0": "Appampi ce saddahāno dadāti,",
  "atk-s0513a34:385_1": "teneva so hoti sukhī parattha.",
  "atk-s0513a34:386_0": "73.",
  "atk-s0513a34:387_0": " ‘‘Viceyya dānaṁ sugatappasatthaṁ, ye dakkhiṇeyyā idha jīvaloke;",
  "atk-s0513a34:388_0": "Etesu dinnāni mahapphalāni,",
  "atk-s0513a34:388_1": "bījāni vuttāni yathā sukhette.",
  "atk-s0513a34:389_0": "74.",
  "atk-s0513a34:390_0": " ‘‘Yo pāṇabhūtāni aheṭhayaṁ caraṁ, parūpavādā na karoti pāpaṁ;",
  "atk-s0513a34:391_0": "Bhīruṁ pasaṁsanti na tattha sūraṁ,",
  "atk-s0513a34:391_1": "bhayā hi santo na karonti pāpaṁ.",
  "atk-s0513a34:392_0": "75.",
  "atk-s0513a34:393_0": " ‘‘Hīnena brahmacariyena, khattiye upapajjati;",
  "atk-s0513a34:394_0": "Majjhimena ca devattaṁ, uttamena visujjhati.",
  "atk-s0513a34:395_0": "76.",
  "atk-s0513a34:396_0": "‘‘Addhā hi dānaṁ bahudhā pasatthaṁ,",
  "atk-s0513a34:396_1": "dānā ca kho dhammapadaṁva seyyo;",
  "atk-s0513a34:397_0": "Pubbeva hi pubbatareva santo,",
  "atk-s0513a34:397_1": "nibbānamevajjhagamuṁ sapaññā’’ti. –",
  "atk-s0513a34:398_0": "Evamekekāya gāthāya anumodanaṁ katvā tatheva agamiṁsu saddhiṁ parikkhārehi.",
  "atk-s0513a34:399_0": "Tattha dhammaladdhassāti khīṇāsavaṁ ādiṁ katvā yāva sukkhavipassakayogāvacaro puggalo dhammassa laddhattā dhammaladdho nāma.",
  "atk-s0513a34:399_1": "Sveva uṭṭhānavīriyena tassa dhammassa adhigatattā uṭṭhānavīriyādhigato nāma.",
  "atk-s0513a34:399_2": "Tassa puggalassa yo jantu dadāti dānanti attho,",
  "atk-s0513a34:399_3": "dhammena laddhassa uṭṭhānasaṅkhātena vīriyena adhigatassa deyyadhammassa aggaṁ gahetvā yo jantu sīlavantesu dānaṁ dadātītipi attho.",
  "atk-s0513a34:399_4": "Upayogatthe vā sāmivacanaṁ katvāpettha attho veditabbo. Vetaraṇinti desanāsīsametaṁ,",
  "atk-s0513a34:399_5": "aṭṭha mahāniraye soḷasa ca ussade atikkamitvāti attho.",
  "atk-s0513a34:399_6": "Dibbāni ṭhānāni upetīti devaloke uppajjati.",
  "atk-s0513a34:400_0": "Samānamāhūti sadisaṁ vadanti.",
  "atk-s0513a34:400_1": "Khayabhīrukassa hi dānaṁ natthi,",
  "atk-s0513a34:400_2": "bhayabhīrukassa yuddhaṁ natthi.",
  "atk-s0513a34:400_3": "Jīvite ālayaṁ vijahitvā yujjantova yujjhituṁ sakkoti,",
  "atk-s0513a34:400_4": "bhogesu ālayaṁ vijahitvā dāyako dātuṁ sakkoti,",
  "atk-s0513a34:400_5": "teneva taṁ ubhayaṁ ‘‘samāna’’nti vadanti.",
  "atk-s0513a34:400_6": "Appāpi santāti thokāpi samānā pariccattajīvitā bahuke jinanti,",
  "atk-s0513a34:400_7": "evameva appāpi muñcacetanā bahumpi maccheracittaṁ lobhādiṁ vā kilesagahanaṁ jināti.",
  "atk-s0513a34:400_8": "Appampi ceti thokampi ce deyyadhammaṁ kammañca phalañca saddahanto deti.",
  "atk-s0513a34:400_9": "Teneva soti tena parittadeyyadhammavatthukena parittakenāpi cāgena so parattha sukhī hoti, mahārājāti.",
  "atk-s0513a34:401_0": "Viceyya dānanti dakkhiṇañca dakkhiṇeyyañca vicinitvā dinnadānaṁ.",
  "atk-s0513a34:401_1": "Tattha yaṁ vā taṁ vā adatvā aggaṁ paṇītaṁ deyyadhammaṁ vicinitvā dadanto dakkhiṇaṁ vicināti nāma,",
  "atk-s0513a34:401_2": "yesaṁ tesaṁ vā adatvā sīlādiguṇasampanne vicinitvā tesaṁ dadanto dakkhiṇeyyaṁ vicināti nāma.",
  "atk-s0513a34:401_3": "Sugatappasatthanti evarūpaṁ dānaṁ buddhehi pasatthaṁ.",
  "atk-s0513a34:401_4": "Tattha dakkhiṇeyyavicinanaṁ dassetuṁ ‘‘ye dakkhiṇeyyā’’tiādi vuttaṁ.",
  "atk-s0513a34:401_5": "Tattha dakkhiṇeyyāti dakkhiṇāya anucchavikā buddhādayo.",
  "atk-s0513a34:402_0": "Pāṇabhūtānīti pāṇasaṅkhātāni bhūtāni.",
  "atk-s0513a34:402_1": "Aheṭhayaṁ caranti kāruññena aviheṭhayanto caramāno.",
  "atk-s0513a34:402_2": "Parūpavādāti parūpavādabhayena pāpaṁ na karoti. Bhīrunti upavādabhīrukaṁ.",
  "atk-s0513a34:402_3": "Na tattha sūranti yo pana ayonisomanasikārena tasmiṁ upavāde sūro hoti, taṁ paṇḍitā nappasaṁsanti.",
  "atk-s0513a34:402_4": "Bhayā hīti upavādabhayena hi paṇḍitā pāpaṁ na karonti.",
  "atk-s0513a34:403_0": "Hīnena brahmacariyenāti bāhiratitthāyatane tāva methunaviratisīlamattakaṁ hīnaṁ brahmacariyaṁ nāma, tena khattiyakule uppajjati.",
  "atk-s0513a34:403_1": "Jhānassa upacāramattaṁ majjhimaṁ, tena devaloke uppajjati. Aṭṭha samāpattiyo uttamaṁ,",
  "atk-s0513a34:403_2": "tena brahmaloke uppajjanto visujjhati nāma.",
  "atk-s0513a34:403_3": "Sāsane pana sīlavantasseva ekaṁ devanikāyaṁ paṇidhāya brahmacariyaṁ hīnaṁ nāma,",
  "atk-s0513a34:403_4": "parisuddhasīlasseva samāpattinibbattanaṁ majjhimaṁ nāma,",
  "atk-s0513a34:403_5": "parisuddhasīle ṭhatvā vipassanaṁ vaḍḍhetvā arahattuppatti uttamaṁ nāma.",
  "atk-s0513a34:404_0": "Osānagāthāya ayamattho – mahārāja,",
  "atk-s0513a34:404_1": "kiñcāpi ekaṁseneva dānaṁ bahudhā pasatthaṁ vaṇṇitaṁ,",
  "atk-s0513a34:404_2": "dānato pana samathavipassanāsaṅkhātaṁ nibbānasaṅkhātañca dhammakoṭṭhāsabhūtaṁ dhammapadameva uttaritaraṁ. Kiṁkāraṇā?",
  "atk-s0513a34:404_3": "Pubbeva hi imasmiṁ kappe kassapadasabalādayo pubbatareva vessabhūdasabalādayo santo sappurisā sapaññā samathavipassanaṁ bhāvetvā nibbānameva ajjhagamuṁ adhigatāti.",
  "atk-s0513a34:405_0": "Evaṁ satta paccekabuddhā anumodanāya rañño amatamahānibbānaṁ vaṇṇetvā rājānaṁ appamādena ovaditvā vuttanayeneva attano vasanaṭṭhānameva gatā.",
  "atk-s0513a34:405_1": "Rājāpi saddhiṁ aggamahesiyā dānaṁ datvā yāvajīvaṁ ṭhatvā tato cavitvā saggapuraṁ pūresi.",
  "atk-s0513a34:406_0": "Satthā imaṁ dhammadesanaṁ āharitvā ‘‘evaṁ pubbepi paṇḍitā viceyya dānaṁ adaṁsū’’ti vatvā jātakaṁ samodhānesi – ‘‘tadā paccekabuddhā parinibbāyiṁsu,",
  "atk-s0513a34:406_1": "samuddavijayā rāhulamātā ahosi,",
  "atk-s0513a34:406_2": "roruvamahārājā pana ahameva ahosi’’nti.",
  "atk-s0513a34:407_0": "Ādittajātakavaṇṇanā aṭṭhamā.",
  "atk-s0513a34:409_0": " [425] 9. Aṭṭhānajātakavaṇṇanā",
  "atk-s0513a34:410_0": "Gaṅgā kumudinīti idaṁ satthā jetavane viharanto ekaṁ ukkaṇṭhitabhikkhuṁ ārabbha kathesi.",
  "atk-s0513a34:410_1": "Tañhi bhikkhuṁ satthā ‘‘saccaṁ kira tvaṁ bhikkhu ukkaṇṭhitosī’’ti pucchitvā ‘‘saccaṁ,",
  "atk-s0513a34:410_2": "bhante’’ti vutte ‘‘kiṁkāraṇā’’ti vatvā ‘‘kilesavasenā’’ti vutte ‘‘bhikkhu mātugāmo nāma akataññū mittadubbhī avissāsanīyo.",
  "atk-s0513a34:410_3": "Atīte paṇḍitā devasikaṁ sahassaṁ dentāpi mātugāmaṁ tosetuṁ nāsakkhiṁsu.",
  "atk-s0513a34:410_4": "Sā ekadivasamattaṁ sahassaṁ alabhitvāva te gīvāyaṁ gāhāpetvā nīharāpesi , evaṁ akataññū mātugāmo,",
  "atk-s0513a34:410_5": "mā tassa kāraṇā kilesavasaṁ gacchā’’ti vatvā atītaṁ āhari.",
  "atk-s0513a34:411_0": "Atīte bārāṇasiyaṁ brahmadatte rajjaṁ kārente tassa ca putto brahmadattakumāro,",
  "atk-s0513a34:411_1": "bārāṇasiseṭṭhino ca putto mahādhanakumāro nāma.",
  "atk-s0513a34:411_2": "Te ubhopi sahapaṁsukīḷakā sahāyakā ahesuṁ,",
  "atk-s0513a34:411_3": "ekācariyakuleyeva sippaṁ gaṇhiṁsu.",
  "atk-s0513a34:411_4": "Rājakumāro pitu accayena rajje patiṭṭhāsi,",
  "atk-s0513a34:411_5": "seṭṭhiputtopissa santikeyeva ahosi.",
  "atk-s0513a34:411_6": "Bārāṇasiyañca ekā nagarasobhiṇī vaṇṇadāsī abhirūpā ahosi sobhaggappattā.",
  "atk-s0513a34:411_7": "Seṭṭhiputto devasikaṁ sahassaṁ datvā niccakāle tāyeva saddhiṁ abhiramanto pitu accayena seṭṭhiṭṭhānaṁ labhitvāpi na taṁ vijahi,",
  "atk-s0513a34:411_8": "tatheva devasikaṁ sahassaṁ datvā abhirami.",
  "atk-s0513a34:411_9": "Seṭṭhiputto divasassa tayo vāre rājupaṭṭhānaṁ gacchati.",
  "atk-s0513a34:411_10": "Athassa ekadivasaṁ rājupaṭṭhānaṁ gatassa raññā saddhiṁ samullapantasseva sūriyo atthaṅgami, andhakāraṁ jātaṁ.",
  "atk-s0513a34:411_11": "So rājakulā nikkhamitvā ‘‘idāni gehaṁ gantvā āgamanavelā natthi,",
  "atk-s0513a34:411_12": "nagarasobhiṇiyāyeva gehaṁ gamissāmī’’ti upaṭṭhāke uyyojetvā ekakova tassā gehaṁ pāvisi.",
  "atk-s0513a34:411_13": "Atha naṁ sā disvā ‘‘ayyaputta, sahassaṁ ābhata’’nti āha. ‘‘Bhadde, ahaṁ ajjeva ativikālo jāto,",
  "atk-s0513a34:411_14": "tasmā gehaṁ agantvā manusse uyyojetvā ekakova paviṭṭhosmi,",
  "atk-s0513a34:411_15": "sve pana te dve sahassāni dassāmī’’ti.",
  "atk-s0513a34:412_0": "Sā cintesi ‘‘sacāhaṁ ajja okāsaṁ karissāmi,",
  "atk-s0513a34:412_1": "aññesupi divasesu tucchahatthakova āgamissati,",
  "atk-s0513a34:412_2": "evaṁ me dhanaṁ parihāyissati,",
  "atk-s0513a34:412_3": "na dānissa okāsaṁ karissāmī’’ti. Atha naṁ evamāha ‘‘sāmi, mayaṁ vaṇṇadāsiyo nāma,",
  "atk-s0513a34:412_4": "amhākaṁ sahassaṁ adatvā keḷi nāma natthī’’ti. ‘‘Bhadde,",
  "atk-s0513a34:412_5": "sve diguṇaṁ āharissāmī’’ti punappunaṁ yāci.",
  "atk-s0513a34:412_6": "Nagarasobhiṇī dāsiyo āṇāpesi ‘‘etassa idha ṭhatvā maṁ oloketuṁ mā adattha,",
  "atk-s0513a34:412_7": "gīvāyaṁ taṁ gahetvā nīharitvā dvāraṁ pidahathā’’ti.",
  "atk-s0513a34:412_8": "Taṁ sutvā dāsiyo tathā kariṁsu.",
  "atk-s0513a34:412_9": "Atha so cintesi ‘‘ahaṁ imāya saddhiṁ asītikoṭidhanaṁ khādiṁ,",
  "atk-s0513a34:412_10": "sā maṁ ekadivasaṁ tucchahatthaṁ disvā gīvāyaṁ gahetvā nīharāpesi,",
  "atk-s0513a34:412_11": "aho mātugāmo nāma pāpo nillajjo akataññū mittadubbhī’’ti.",
  "atk-s0513a34:412_12": "So mātugāmassa aguṇaṁ anussarantova virajji, paṭikūlasaññaṁ paṭilabhi,",
  "atk-s0513a34:412_13": "gharāvāsepi ukkaṇṭhito ‘‘kiṁ me gharāvāsena,",
  "atk-s0513a34:412_14": "ajjeva nikkhamitvā pabbajissāmī’’ti puna gehaṁ agantvā rājānampi adisvāva nagarā nikkhamitvā araññaṁ pavisitvā gaṅgātīre assamaṁ māpetvā isipabbajjaṁ pabbajitvā jhānābhiññāyo uppādetvā vanamūlaphalāhāro tattha vāsaṁ kappesi.",
  "atk-s0513a34:413_0": "Rājā taṁ apassanto ‘‘kahaṁ mama sahāyo’’ti pucchi.",
  "atk-s0513a34:413_1": "Nagarasobhiṇiyāpi katakammaṁ sakalanagare pākaṭaṁ jātaṁ.",
  "atk-s0513a34:413_2": "Athassa tamatthaṁ ācikkhitvā ‘‘iti te deva,",
  "atk-s0513a34:413_3": "sahāyo lajjāya gharampi agantvā araññaṁ pavisitvā pabbajito bhavissatī’’ti āhaṁsu.",
  "atk-s0513a34:413_4": "Rājā taṁ sutvā nagarasobhiṇiṁ pakkosāpetvā ‘‘saccaṁ kira tvaṁ ekadivasaṁ sahassaṁ alabhitvā mama sahāyaṁ gīvāyaṁ gāhāpetvā nīharāpesī’’ti pucchi. ‘‘Saccaṁ, devā’’ti. ‘‘Pāpe jammī,",
  "atk-s0513a34:413_5": "sīghaṁ mama sahāyassa gataṭṭhānaṁ gantvā taṁ ānehi, no ce ānessasi, jīvitaṁ te natthī’’ti.",
  "atk-s0513a34:413_6": "Sā rañño vacanaṁ sutvā bhītā rathaṁ āruyha mahantena parivārena nagarā nikkhamitvā tassa vasanaṭṭhānaṁ pariyesantī sutavasena taṁ ṭhānaṁ sutvā tattha gantvā vanditvā ‘‘ayya,",
  "atk-s0513a34:413_7": "mayā andhabālabhāvena kataṁ dosaṁ khamatha,",
  "atk-s0513a34:413_8": "ahaṁ na punevaṁ karissāmī’’ti yācitvā ‘‘sādhu, khamāmi te,",
  "atk-s0513a34:413_9": "natthi me tayi āghāto’’ti vutte ‘‘sace me khamatha,",
  "atk-s0513a34:413_10": "mayā saddhiṁ rathaṁ abhiruhatha, nagaraṁ gacchissāma,",
  "atk-s0513a34:413_11": "gatakāle yaṁ mama ghare dhanaṁ atthi, sabbaṁ dassāmī’’ti āha.",
  "atk-s0513a34:413_12": "So tassā vacanaṁ sutvā ‘‘bhadde,",
  "atk-s0513a34:413_13": "idāni tayā saddhiṁ gantuṁ na sakkā,",
  "atk-s0513a34:413_14": "yadā pana imasmiṁ loke yena na bhavitabbaṁ, taṁ bhavissati,",
  "atk-s0513a34:413_15": "api nāma tadā gaccheyya’’nti vatvā paṭhamaṁ gāthamāha –",
  "atk-s0513a34:414_0": "77.",
  "atk-s0513a34:415_0": " ‘‘Gaṅgā kumudinī santā, saṅkhavaṇṇā ca kokilā;",
  "atk-s0513a34:416_0": "Jambū tālaphalaṁ dajjā, atha nūna tadā siyā’’ti.",
  "atk-s0513a34:417_0": "Tassattho – bhadde,",
  "atk-s0513a34:417_1": "yathā hi kumudasarā kumudehi sañchannā tiṭṭhanti,",
  "atk-s0513a34:417_2": "tatheva sace sakalāpi mahāgaṅgā kumudinī sīghasotaṁ pahāya santā upasantā siyā,",
  "atk-s0513a34:417_3": "sabbe kokilā ca saṅkhavaṇṇā bhaveyyuṁ,",
  "atk-s0513a34:417_4": "sabbo jamburukkho ca tālaphalaṁ dadeyya.",
  "atk-s0513a34:417_5": "Atha nūna tadā siyāti atha tādise kāle amhākampi samāgamo nūna siyā, bhaveyya nāmāti vuttaṁ hoti.",
  "atk-s0513a34:418_0": "Evañca vatvā punapi tāya ‘‘ehi, ayya,",
  "atk-s0513a34:418_1": "gacchāmā’’ti vutte ‘‘gacchissāmā’’ti vatvā ‘‘kasmiṁ kāle’’ti vutte ‘‘asukasmiñca asukasmiñcā’’ti vatvā sesagāthā abhāsi –",
  "atk-s0513a34:419_0": "78.",
  "atk-s0513a34:420_0": " ‘‘Yadā kacchapalomānaṁ, pāvāro tividho siyā;",
  "atk-s0513a34:421_0": "Hemantikaṁ pāvuraṇaṁ, atha nūna tadā siyā.",
  "atk-s0513a34:422_0": "79.",
  "atk-s0513a34:423_0": " ‘‘Yadā makasapādānaṁ, aṭṭālo sukato siyā;",
  "atk-s0513a34:424_0": "Daḷho ca avikampī ca, atha nūna tadā siyā.",
  "atk-s0513a34:425_0": "80.",
  "atk-s0513a34:426_0": " ‘‘Yadā sasavisāṇānaṁ, nisseṇī sukatā siyā;",
  "atk-s0513a34:427_0": "Saggassārohaṇatthāya, atha nūna tadā siyā.",
  "atk-s0513a34:428_0": "81.",
  "atk-s0513a34:429_0": " ‘‘Yadā nisseṇimāruyha, candaṁ khādeyyu mūsikā;",
  "atk-s0513a34:430_0": "Rāhuñca paripāteyyuṁ, atha nūna tadā siyā.",
  "atk-s0513a34:431_0": "82.",
  "atk-s0513a34:432_0": " ‘‘Yadā surāghaṭaṁ pitvā, makkhikā gaṇacāriṇī;",
  "atk-s0513a34:433_0": "Aṅgāre vāsaṁ kappeyyuṁ, atha nūna tadā siyā.",
  "atk-s0513a34:434_0": "83.",
  "atk-s0513a34:435_0": " ‘‘Yadā bimboṭṭhasampanno, gadrabho sumukho siyā;",
  "atk-s0513a34:436_0": "Kusalo naccagītassa, atha nūna tadā siyā.",
  "atk-s0513a34:437_0": "84.",
  "atk-s0513a34:438_0": " ‘‘Yadā kākā ulūkā ca, mantayeyyuṁ rahogatā;",
  "atk-s0513a34:439_0": "Aññamaññaṁ pihayyeyyuṁ, atha nūna tadā siyā.",
  "atk-s0513a34:440_0": "85.",
  "atk-s0513a34:441_0": " ‘‘Yadā muḷālapattānaṁ, chattaṁ thirataraṁ siyā;",
  "atk-s0513a34:442_0": "Vassassa paṭighātāya, atha nūna tadā siyā.",
  "atk-s0513a34:443_0": "86.",
  "atk-s0513a34:444_0": " ‘‘Yadā kulako sakuṇo, pabbataṁ gandhamādanaṁ;",
  "atk-s0513a34:445_0": "Tuṇḍenādāya gaccheyya, atha nūna tadā siyā.",
  "atk-s0513a34:446_0": "87.",
  "atk-s0513a34:447_0": " ‘‘Yadā sāmuddikaṁ nāvaṁ, sayantaṁ savaṭākaraṁ;",
  "atk-s0513a34:448_0": "Ceṭo ādāya gaccheyya, atha nūna tadā siyā’’ti.",
  "atk-s0513a34:449_0": "Tattha tividhoti eko kacchapalomamayena pupphena, eko tūlena,",
  "atk-s0513a34:449_1": "eko ubhayenāti evaṁ tippakāro.",
  "atk-s0513a34:449_2": "Hemantikaṁ pāvuraṇanti himapātasamaye pāvuraṇāya bhavituṁ samattho.",
  "atk-s0513a34:449_3": "Atha nūna tadā siyāti atha tasmiṁ kāle mama tayā saddhiṁ ekaṁseneva saṁsaggo siyā.",
  "atk-s0513a34:449_4": "Evaṁ sabbattha pacchimapadaṁ yojetabbaṁ.",
  "atk-s0513a34:449_5": "Aṭṭālo sukatoti abhiruhitvā yujjhantaṁ purisasataṁ dhāretuṁ yathā sakkoti, evaṁ sukato. Paripāteyyunti palāpeyyuṁ.",
  "atk-s0513a34:449_6": "Aṅgāreti vītaccikaṅgārasanthare.",
  "atk-s0513a34:449_7": "Vāsaṁ kappeyyunti ekekaṁ surāghaṭaṁ pivitvā mattā vaseyyuṁ.",
  "atk-s0513a34:449_8": "Bimboṭṭhasampannoti bimbaphalasadisehi oṭṭhehi samannāgato.",
  "atk-s0513a34:449_9": "Sumukhoti suvaṇṇaādāsasadiso mukho.",
  "atk-s0513a34:449_10": "Pihayeyyunti aññamaññassa sampattiṁ icchantā pihayeyyuṁ pattheyyuṁ.",
  "atk-s0513a34:449_11": "Muḷālapattānanti saṇhānaṁ muḷālagacchapattānaṁ. Kulakoti eko khuddakasakuṇo.",
  "atk-s0513a34:449_12": "Sāmuddikanti samuddapakkhandanamahānāvaṁ.",
  "atk-s0513a34:449_13": "Sayantaṁ savaṭākaranti yantena ceva vaṭākarena ca saddhiṁ sabbasambhārayuttaṁ.",
  "atk-s0513a34:449_14": "Ceṭo ādāyāti yadā evarūpaṁ nāvaṁ khuddako gāmadārako hatthena gahetvā gaccheyyāti attho.",
  "atk-s0513a34:450_0": "Iti mahāsatto iminā aṭṭhānaparikappena ekādasa gāthā abhāsi.",
  "atk-s0513a34:450_1": "Taṁ sutvā nagarasobhiṇī mahāsattaṁ khamāpetvā nagaraṁ gantvā rañño taṁ kāraṇaṁ ārocetvā attano jīvitaṁ yācitvā gaṇhi.",
  "atk-s0513a34:451_0": "Satthā imaṁ dhammadesanaṁ āharitvā ‘‘evaṁ bhikkhu mātugāmo nāma akataññū mittadubbhī’’ti vatvā saccāni pakāsetvā jātakaṁ samodhānesi,",
  "atk-s0513a34:451_1": "saccapariyosāne ukkaṇṭhitabhikkhu sotāpattiphale patiṭṭhahi. Tadā rājā ānando ahosi, tāpaso pana ahameva ahosinti.",
  "atk-s0513a34:452_0": "Aṭṭhānajātakavaṇṇanā navamā.",
  "atk-s0513a34:454_0": " [426] 10. Dīpijātakavaṇṇanā",
  "atk-s0513a34:455_0": "Khamanīyaṁyāpanīyanti idaṁ satthā veḷuvane viharanto ekaṁ eḷikaṁ ārabbha kathesi.",
  "atk-s0513a34:455_1": "Ekasmiñhi samaye mahāmoggallānatthero giriparikkhitte ekadvāre giribbajasenāsane vihāsi.",
  "atk-s0513a34:455_2": "Dvārasamīpeyevassa caṅkamo ahosi.",
  "atk-s0513a34:455_3": "Tadā eḷakapālakā ‘‘eḷakā ettha carantū’’ti giribbajaṁ pavesetvā kīḷantā viharanti.",
  "atk-s0513a34:455_4": "Tesu ekadivasaṁ sāyaṁ āgantvā eḷake gahetvā gacchantesu ekā eḷikā dūre caramānā eḷake nikkhamante adisvā ohīyi.",
  "atk-s0513a34:455_5": "Taṁ pacchā nikkhamantiṁ eko dīpiko disvā ‘‘khādissāmi na’’nti giribbajadvāre aṭṭhāsi.",
  "atk-s0513a34:455_6": "Sāpi ito cito ca olokentī taṁ disvā ‘‘esa maṁ māretvā khāditukāmatāya ṭhito, sace nivattitvā palāyissāmi, jīvitaṁ me natthi,",
  "atk-s0513a34:455_7": "ajja mayā purisakāraṁ kātuṁ vaṭṭatī’’ti cintetvā siṅgāni ukkhipitvā tassa abhimukhaṁ vegena pakkhanditvā dīpikassa ‘‘ito gaṇhissāmi,",
  "atk-s0513a34:455_8": "ito gaṇhissāmī’’ti vipphandatova gahaṇaṁ anupagantvā vegena palāyitvā eḷakānaṁ antaraṁ pāvisi.",
  "atk-s0513a34:455_9": "Atha thero taṁ tesaṁ kiriyaṁ disvā punadivase gantvā tathāgatassa ārocetvā ‘‘evaṁ bhante,",
  "atk-s0513a34:455_10": "sā eḷikā attano upāyakusalatāya parakkamaṁ katvā dīpikato muccī’’ti āha. Satthā ‘‘moggallāna,",
  "atk-s0513a34:455_11": "idāni tāva so dīpiko taṁ gahetuṁ nāsakkhi,",
  "atk-s0513a34:455_12": "pubbe pana naṁ viravantiṁ māretvā khādī’’ti vatvā tena yācito atītaṁ āhari.",
  "atk-s0513a34:456_0": "Atīte magadharaṭṭhe bodhisatto ekasmiṁ gāme mahābhogakule nibbattitvā vayappatto kāme pahāya isipabbajjaṁ pabbajitvā jhānābhiññāyo nibbattetvā ciraṁ himavante vasitvā loṇambilasevanatthāya rājagahaṁ gantvā ekasmiṁyeva giribbaje paṇṇasālaṁ māpetvā vāsaṁ kappesi.",
  "atk-s0513a34:456_1": "Tadā imināva niyāmena eḷakapālakesu eḷake carantesu ekadivasaṁ evameva ekaṁ eḷikaṁ pacchā nikkhamantiṁ disvā eko dīpiko ‘‘khādissāmi na’’nti dvāre aṭṭhāsi.",
  "atk-s0513a34:456_2": "Sāpi taṁ disvā ‘‘ajja mayhaṁ jīvitaṁ natthi,",
  "atk-s0513a34:456_3": "ekenupāyena iminā saddhiṁ madhurapaṭisanthāraṁ katvā hadayamassa mudukaṁ janetvā jīvitaṁ rakkhissāmī’’ti cintetvā dūratova tena saddhiṁ paṭisanthāraṁ karontī āgacchamānā paṭhamaṁ gāthamāha –",
  "atk-s0513a34:457_0": "88.",
  "atk-s0513a34:458_0": " ‘‘Khamanīyaṁ yāpanīyaṁ, kacci mātula te sukhaṁ;",
  "atk-s0513a34:459_0": "Sukhaṁ te ammā avaca, sukhakāmāva te maya’’nti.",
  "atk-s0513a34:460_0": "Tattha sukhaṁ te ammāti mayhaṁ mātāpi ‘‘tumhākaṁ sukhaṁ puccheyyāsī’’ti ajja maṁ avacāti attho.",
  "atk-s0513a34:460_1": "Mayanti mātula mayampi tumhākaṁ sukhaṁ eva icchāmāti.",
  "atk-s0513a34:461_0": "Taṁ sutvā dīpiko ‘‘ayaṁ dhuttikā maṁ mātulavādena vañcetukāmā,",
  "atk-s0513a34:461_1": "na me kakkhaḷabhāvaṁ jānātī’’ti cintetvā dutiyaṁ gāthamāha –",
  "atk-s0513a34:462_0": "89.",
  "atk-s0513a34:463_0": " ‘‘Naṅguṭṭhaṁ me avakkamma, heṭhayitvāna eḷike;",
  "atk-s0513a34:464_0": "Sājja mātulavādena, muñcitabbā nu maññasī’’ti.",
  "atk-s0513a34:465_0": "Tassattho – tvaṁ mama naṅguṭṭhamaṇḍalaṁ akkamitvā heṭhayitvā āgacchasi,",
  "atk-s0513a34:465_1": "sā tvaṁ ‘‘ajja mātulavādena muñcitabbāhamasmī’’ti maññasi nu, evaṁ maññasi maññeti.",
  "atk-s0513a34:466_0": "Taṁ sutvā itarā ‘‘mātula,",
  "atk-s0513a34:466_1": "mā evaṁ karī’’ti vatvā tatiyaṁ gāthamāha –",
  "atk-s0513a34:467_0": "90.",
  "atk-s0513a34:468_0": " ‘‘Puratthāmukho nisinnosi, ahaṁ te mukhamāgatā;",
  "atk-s0513a34:469_0": "Pacchato tuyhaṁ naṅguṭṭhaṁ, kathaṁ khvāhaṁ avakkami’’nti.",
  "atk-s0513a34:470_0": "Tattha mukhanti abhimukhaṁ.",
  "atk-s0513a34:470_1": "Kathaṁ khvāhaṁ avakkaminti tava pacchato ṭhitaṁ ahaṁ kathaṁ avakkaminti attho.",
  "atk-s0513a34:471_0": "Atha naṁ so ‘‘kiṁ kathesi eḷike,",
  "atk-s0513a34:471_1": "mama naṅguṭṭhassa aṭṭhitaṭṭhānaṁ nāma natthī’’ti vatvā catutthaṁ gāthamāha –",
  "atk-s0513a34:472_0": "91.",
  "atk-s0513a34:473_0": " ‘‘Yāvatā caturo dīpā, sasamuddā sapabbatā;",
  "atk-s0513a34:474_0": "Tāvatā mayhaṁ naṅguṭṭhaṁ, kathaṁ kho taṁ vivajjayī’’ti.",
  "atk-s0513a34:475_0": "Tattha tāvatāti ettakaṁ ṭhānaṁ mama naṅguṭṭhaṁ parikkhipitvā gatanti vadati.",
  "atk-s0513a34:476_0": "Taṁ sutvā eḷikā ‘‘ayaṁ pāpo madhurakathāya na allīyati,",
  "atk-s0513a34:476_1": "paṭisattu hutvā tassa kathessāmī’’ti vatvā pañcamaṁ gāthamāha –",
  "atk-s0513a34:477_0": "92.",
  "atk-s0513a34:478_0": " ‘‘Pubbeva metamakkhiṁsu, mātā pitā ca bhātaro;",
  "atk-s0513a34:479_0": "Dīghaṁ duṭṭhassa naṅguṭṭhaṁ, sāmhi vehāyasāgatā’’ti.",
  "atk-s0513a34:480_0": "Tattha akkhiṁsūti pubbeva me etaṁ mātā ca pitā ca bhātaro ca ācikkhiṁsu.",
  "atk-s0513a34:480_1": "Sāmhīti sā ahaṁ ñātakānaṁ santikā tava naṅguṭṭhassa dīghabhāvaṁ sutvā tava naṅguṭṭhaṁ pariharantī vehāyasā ākāsena āgatāti.",
  "atk-s0513a34:481_0": "Atha naṁ so ‘‘jānāmi te ahaṁ ākāsena āgatabhāvaṁ,",
  "atk-s0513a34:481_1": "evaṁ āgacchantī pana mayhaṁ bhakkhe nāsetvā āgatāsī’’ti vatvā chaṭṭhaṁ gāthamāha –",
  "atk-s0513a34:482_0": "93.",
  "atk-s0513a34:483_0": " ‘‘Tañca disvāna āyantiṁ, antalikkhasmi eḷike;",
  "atk-s0513a34:484_0": "Migasaṅgho palāyittha, bhakkho me nāsito tayā’’ti.",
  "atk-s0513a34:485_0": "Taṁ sutvā itarā maraṇabhayabhītā aññaṁ kāraṇaṁ āharituṁ asakkontī ‘‘mātula,",
  "atk-s0513a34:485_1": "mā evarūpaṁ kakkhaḷakammaṁ kari, jīvitaṁ me dehī’’ti vilapi.",
  "atk-s0513a34:485_2": "Itaropi naṁ vilapantiññeva khandhe gahetvā māretvā khādi.",
  "atk-s0513a34:486_0": "94.",
  "atk-s0513a34:487_0": " ‘‘Iccevaṁ vilapantiyā, eḷakiyā ruhagghaso;",
  "atk-s0513a34:488_0": "Galakaṁ anvāvamaddi, natthi duṭṭhe subhāsitaṁ.",
  "atk-s0513a34:489_0": "95.",
  "atk-s0513a34:490_0": " ‘‘Neva duṭṭhe nayo atthi, na dhammo na subhāsitaṁ;",
  "atk-s0513a34:491_0": "Nikkamaṁ duṭṭhe yuñjetha, so ca sabbhiṁ na rañjatī’’ti. –",
  "atk-s0513a34:492_0": "Imā dve abhisambuddhagāthā –",
  "atk-s0513a34:493_0": "Tattha ruhagghasoti ruhirabhakkho lohitapāyī sāhasikadīpiko.",
  "atk-s0513a34:493_1": "Galakaṁ anvāvamaddīti gīvaṁ maddi, ḍaṁsitvā phālesīti attho. Nayoti kāraṇaṁ. Dhammoti sabhāvo.",
  "atk-s0513a34:493_2": "Subhāsitanti sukathitavacanaṁ,",
  "atk-s0513a34:493_3": "sabbametaṁ duṭṭhe natthīti attho.",
  "atk-s0513a34:493_4": "Nikkamaṁ duṭṭhe yuñjethāti bhikkhave,",
  "atk-s0513a34:493_5": "duṭṭhapuggale parakkamameva yuñjeyya.",
  "atk-s0513a34:493_6": "So ca sabbhiṁ na rañjatīti so pana puggalo sabbhiṁ sundaraṁ subhāsitaṁ na rañjati, na piyāyatīti attho.",
  "atk-s0513a34:493_7": "Tāpaso tesaṁ kiriyaṁ sabbaṁ addasa.",
  "atk-s0513a34:494_0": "Satthā imaṁ dhammadesanaṁ āharitvā jātakaṁ samodhānesi – ‘‘tadā eḷikāva etarahi eḷikā ahosi, dīpikopi etarahi dīpikova,",
  "atk-s0513a34:494_1": "tāpaso pana ahameva ahosi’’nti.",
  "atk-s0513a34:495_0": "Dīpijātakavaṇṇanā dasamā.",
  "atk-s0513a34:496_0": "Jātakuddānaṁ –",
  "atk-s0513a34:497_0": "Kaccānī aṭṭhasaddañca, sulasā ca sumaṅgalaṁ;",
  "atk-s0513a34:498_0": "Gaṅgamālañca cetiyaṁ, indriyañceva ādittaṁ;",
  "atk-s0513a34:499_0": "Aṭṭhānañceva dīpi ca, dasa aṭṭhanipātake.",
  "atk-s0513a34:500_0": "Aṭṭhakanipātavaṇṇanā niṭṭhitā."
}