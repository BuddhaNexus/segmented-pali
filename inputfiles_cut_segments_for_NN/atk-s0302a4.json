{
  "atk-s0302a4:0_0": "5. Kassapasaṁyuttaṁ",
  "atk-s0302a4:1_0": "1. Santuṭṭhasuttavaṇṇanā",
  "atk-s0302a4:2_0": "144.",
  "atk-s0302a4:2_1": "Kassapasaṁyuttassa paṭhame santuṭṭhāyanti santuṭṭho ayaṁ.",
  "atk-s0302a4:2_2": "Itarītarenāti na thūlasukhumalūkhapaṇītathirajiṇṇānaṁ yena kenaci,",
  "atk-s0302a4:2_3": "atha kho yathāladdhādīnaṁ itarītarena yena kenaci santuṭṭhoti attho.",
  "atk-s0302a4:2_4": "Cīvarasmiñhi tayo santosā yathālābhasantoso yathābalasantoso yathāsāruppasantosoti. Piṇḍapātādīsupi eseva nayo.",
  "atk-s0302a4:3_0": "Tesaṁ ayaṁ pabhedasaṁvaṇṇanā – idha bhikkhu cīvaraṁ labhati sundaraṁ vā asundaraṁ vā, so teneva yāpeti, aññaṁ na pattheti, labhantopi na gaṇhāti.",
  "atk-s0302a4:3_1": "Ayamassa cīvare yathālābhasantoso.",
  "atk-s0302a4:3_2": "Atha pana pakatidubbalo vā hoti ābādhajarābhibhūto vā,",
  "atk-s0302a4:3_3": "garucīvaraṁ pārupanto kilamati,",
  "atk-s0302a4:3_4": "so sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti.",
  "atk-s0302a4:3_5": "Ayamassa cīvare yathābalasantoso.",
  "atk-s0302a4:3_6": "Aparo paṇītapaccayalābhī hoti,",
  "atk-s0302a4:3_7": "so paṭṭacīvarādīnaṁ aññataraṁ mahagghacīvaraṁ bahūni vā cīvarāni labhitvā – ‘‘idaṁ therānaṁ cirapabbajitānaṁ, idaṁ bahussutānaṁ anurūpaṁ, idaṁ gilānānaṁ,",
  "atk-s0302a4:3_8": "idaṁ appalābhīnaṁ hotū’’ti datvā tesaṁ purāṇacīvaraṁ vā saṅkārakūṭādito vā pana nantakāni uccinitvā tehi saṅghāṭiṁ katvā dhārentopi santuṭṭhova hoti.",
  "atk-s0302a4:3_9": "Ayamassa cīvare yathāsāruppasantoso.",
  "atk-s0302a4:4_0": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ na pattheti, labhantopi na gaṇhāti.",
  "atk-s0302a4:4_1": "Ayamassa piṇḍapāte yathālābha santoso.",
  "atk-s0302a4:4_2": "Yo pana attano pakativiruddhaṁ vā byādhiviruddhaṁ vā piṇḍapātaṁ labhati,",
  "atk-s0302a4:4_3": "yenassa paribhuttena aphāsu hoti,",
  "atk-s0302a4:4_4": "so sabhāgassa bhikkhuno taṁ datvā tassa hatthato sappāyabhojanaṁ bhutvā samaṇadhammaṁ karontopi santuṭṭhova hoti.",
  "atk-s0302a4:4_5": "Ayamassa piṇḍapāte yathābalasantoso.",
  "atk-s0302a4:4_6": "Aparo bahuṁ paṇītaṁ piṇḍapātaṁ labhati,",
  "atk-s0302a4:4_7": "so taṁ cīvaraṁ viya cirapabbajita-bahussuta-appalābhagilānānaṁ datvā ,",
  "atk-s0302a4:4_8": "tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova hoti.",
  "atk-s0302a4:4_9": "Ayamassa piṇḍapāte yathāsāruppasantoso.",
  "atk-s0302a4:5_0": "Idha pana bhikkhu senāsanaṁ labhati manāpaṁ vā amanāpaṁ vā,",
  "atk-s0302a4:5_1": "so tena neva somanassaṁ na paṭighaṁ uppādeti,",
  "atk-s0302a4:5_2": "antamaso tiṇasanthārakenāpi yathāladdheneva tussati.",
  "atk-s0302a4:5_3": "Ayamassa senāsane yathālābhasantoso.",
  "atk-s0302a4:5_4": "Yo pana attano pakativiruddhaṁ vā byādhiviruddhaṁ vā senāsanaṁ labhati,",
  "atk-s0302a4:5_5": "yatthassa vasato aphāsu hoti,",
  "atk-s0302a4:5_6": "so taṁ sabhāgassa bhikkhuno datvā tassa santake sappāyasenāsane vasantopi santuṭṭhova hoti.",
  "atk-s0302a4:5_7": "Ayamassa senāsane yathābalasantoso.",
  "atk-s0302a4:5_8": "Aparo mahāpuñño leṇamaṇḍapakūṭāgārādīni bahūni paṇītasenāsanāni labhati,",
  "atk-s0302a4:5_9": "so tāni cīvarādīni viya cirapabbajitabahussutaappalābhagilānānaṁ datvā yattha katthaci vasantopi santuṭṭhova hoti.",
  "atk-s0302a4:5_10": "Ayamassa senāsane yathāsāruppasantoso.",
  "atk-s0302a4:5_11": "Yopi ‘‘uttamasenāsanaṁ nāma pamādaṭṭhānaṁ,",
  "atk-s0302a4:5_12": "tattha nisinnassa thinamiddhaṁ okkamati,",
  "atk-s0302a4:5_13": "niddābhibhūtassa paṭibujjhato pāpavitakkā pātubhavantī’’ti paṭisañcikkhitvā tādisaṁ senāsanaṁ pattampi na sampaṭicchati,",
  "atk-s0302a4:5_14": "so taṁ paṭikkhipitvā abbhokāsarukkhamūlādīsu vasanto santuṭṭhova hoti.",
  "atk-s0302a4:5_15": "Ayampi senāsane yathāsāruppasantoso.",
  "atk-s0302a4:6_0": "Idha pana bhikkhu bhesajjaṁ labhati lūkhaṁ vā paṇītaṁ vā,",
  "atk-s0302a4:6_1": "so yaṁ labhati teneva tussati, aññaṁ na pattheti, labhantopi na gaṇhāti.",
  "atk-s0302a4:6_2": "Ayamassa gilānapaccaye yathālābhasantoso.",
  "atk-s0302a4:6_3": "Yo pana telenatthiko phāṇitaṁ labhati,",
  "atk-s0302a4:6_4": "so taṁ sabhāgassa bhikkhuno datvā tassa hatthato telaṁ gahetvā vā aññadeva vā pariyesitvā bhesajjaṁ karontopi santuṭṭhova hoti.",
  "atk-s0302a4:6_5": "Ayamassa gilānapaccaye yathābalasantoso.",
  "atk-s0302a4:6_6": "Aparo mahāpuñño bahuṁ telamadhuphāṇitādipaṇītabhesajjaṁ labhati,",
  "atk-s0302a4:6_7": "so taṁ cīvaraṁ viya cirapabbajita-bahussuta-appalābhagilānānaṁ datvā tesaṁ ābhatena yena kenaci yāpentopi santuṭṭhova hoti.",
  "atk-s0302a4:6_8": "Yo pana ekasmiṁ bhājane muttaharītakaṁ ṭhapetvā ekasmiṁ catumadhuraṁ ‘‘gaṇha, bhante,",
  "atk-s0302a4:6_9": "yadicchasī’’ti vuccamāno sacassa tesu aññatarenapi rogo vūpasammati,",
  "atk-s0302a4:6_10": "atha ‘‘muttaharītakaṁ nāma buddhādīhi vaṇṇita’’nti catumadhuraṁ paṭikkhipitvā muttaharītakena bhesajjaṁ karonto paramasantuṭṭhova hoti.",
  "atk-s0302a4:6_11": "Ayamassa gilānapaccaye yathāsāruppasantoso.",
  "atk-s0302a4:6_12": "Iti ime tayo santose sandhāya ‘‘santuṭṭhāyaṁ, bhikkhave,",
  "atk-s0302a4:6_13": "kassapo itarītarena cīvarenā’’ti vuttaṁ.",
  "atk-s0302a4:7_0": "Vaṇṇavādīti eko santuṭṭho hoti, santosassa vaṇṇaṁ na katheti. Eko na santuṭṭho hoti, santosassa vaṇṇaṁ katheti. Eko neva santuṭṭho hoti, na santosassa vaṇṇaṁ katheti. Eko santuṭṭho ca hoti, santosassa ca vaṇṇaṁ katheti.",
  "atk-s0302a4:7_1": "Ayaṁ tādisoti dassetuṁ itarītaracīvarasantuṭṭhiyā ca vaṇṇavādīti vuttaṁ.",
  "atk-s0302a4:7_2": "Anesananti dūteyyapahiṇagamanānuyogappabhedaṁ nānappakāraṁ anesanaṁ. Aladdhāti alabhitvā.",
  "atk-s0302a4:7_3": "Yathā ca ekacco ‘‘kathaṁ nu kho cīvaraṁ labhissāmī’’ti puññavantehi bhikkhūhi saddhiṁ ekato hutvā kohaññaṁ karonto uttasati paritassati,",
  "atk-s0302a4:7_4": "ayaṁ evaṁ aladdhā ca cīvaraṁ na paritassati.",
  "atk-s0302a4:7_5": "Laddhā cāti dhammena samena labhitvā. Agadhitoti vigatalobhagedho.",
  "atk-s0302a4:7_6": "Amucchitoti adhimattataṇhāya mucchaṁ anāpanno.",
  "atk-s0302a4:7_7": "Anajjhāpannoti taṇhāya anotthaṭo apariyonaddho.",
  "atk-s0302a4:7_8": "Ādīnavadassāvīti anesanāpattiyañca gadhitaparibhoge ca ādīnavaṁ passamāno. Nissaraṇapaññoti,",
  "atk-s0302a4:7_9": "‘‘yāvadeva sītassa paṭighātāyā’’ti vuttanissaraṇameva jānanto paribhuñjatīti attho.",
  "atk-s0302a4:7_10": "Itarītarena piṇḍapātenātiādīsupi yathāladdhādīnaṁ yena kenaci piṇḍapātena, yena kenaci senāsanena,",
  "atk-s0302a4:7_11": "yena kenaci gilānapaccayabhesajjaparikkhārenāti evamattho daṭṭhabbo.",
  "atk-s0302a4:8_0": "Kassapena vā hi vo, bhikkhave,",
  "atk-s0302a4:8_1": "ovadissāmīti ettha yathā mahākassapatthero catūsu paccayesu tīhi santosehi santuṭṭho,",
  "atk-s0302a4:8_2": "tumhepi tathārūpā bhavathāti ovadanto kassapena ovadati nāma.",
  "atk-s0302a4:8_3": "Yo vā panassa kassapasadisoti etthāpi yo vā panaññopi kassapasadiso mahākassapatthero viya catūsu paccayesu tīhi santosehi santuṭṭho bhaveyya,",
  "atk-s0302a4:8_4": "tumhepi tathārūpā bhavathāti ovadanto kassapasadisena ovadati nāma.",
  "atk-s0302a4:8_5": "Tathattāya paṭipajjitabbanti ‘‘sammāsambuddhassa imāya imasmiṁ santuṭṭhisutte vuttasallekhācārapaṭipattiyā kathanaṁ nāma bhāro,",
  "atk-s0302a4:8_6": "amhākampi imaṁ paṭipattiṁ paripūraṁ katvā pūraṇaṁ bhāroyeva,",
  "atk-s0302a4:8_7": "āgato kho pana bhāro gahetabbo’’ti cintetvā yathā mayā kathitaṁ,",
  "atk-s0302a4:8_8": "tathattāya tathābhāvāya tumhehipi paṭipajjitabbanti. Paṭhamaṁ.",
  "atk-s0302a4:9_0": "2. Anottappīsuttavaṇṇanā",
  "atk-s0302a4:10_0": "145.",
  "atk-s0302a4:10_1": "Dutiye anātāpīti yaṁ vīriyaṁ kilese ātapati, tena rahito.",
  "atk-s0302a4:10_2": "Anottappīti nibbhayo kilesuppattito kusalānuppattito ca bhayarahito.",
  "atk-s0302a4:10_3": "Sambodhāyāti sambujjhanatthāya.",
  "atk-s0302a4:10_4": "Nibbānāyāti nibbānasacchikiriyāya.",
  "atk-s0302a4:10_5": "Anuttarassa yogakkhemassāti arahattassa tañhi anuttarañceva catūhi ca yogehi khemaṁ.",
  "atk-s0302a4:11_0": "Anuppannātiādīsu ye pubbe appaṭiladdhapubbaṁ cīvarādiṁ vā paccayaṁ upaṭṭhākasaddhivihārika-antevāsīnaṁ vā aññatarato manuññavatthuṁ paṭilabhitvā taṁ subhaṁ sukhanti ayoniso gaṇhantassa aññataraṁ vā pana ananubhūtapubbaṁ ārammaṇaṁ yathā tathā vā ayoniso āvajjentassa lobhādayo pāpakā akusalā dhammā uppajjanti, te anuppannāti veditabbā.",
  "atk-s0302a4:11_1": "Aññathā hi anamatagge saṁsāre anuppannā nāma pāpakā dhammā natthi.",
  "atk-s0302a4:11_2": "Anubhūtapubbepi ca vatthumhi ārammaṇe vā yassa pakatibuddhiyā vā uddesaparipucchāya vā pariyattinavakammayonisomanasikārānaṁ vā aññataravasena pubbe anuppajjitvā pacchā tādisena paccayena sahasā uppajjanti,",
  "atk-s0302a4:11_3": "imepi ‘‘anuppannā uppajjamānā anatthāya saṁvatteyyu’’nti veditabbā.",
  "atk-s0302a4:11_4": "Tesuyeva pana vatthārammaṇesu punappunaṁ uppajjamānā nappahīyanti nāma,",
  "atk-s0302a4:11_5": "te ‘‘uppannā appahīyamānā anatthāya saṁvatteyyu’’nti veditabbā. Ayamettha saṅkhepo,",
  "atk-s0302a4:11_6": "vitthārato pana uppannānuppannabhedo ca pahānappahānavidhānañca sabbaṁ visuddhimagge ñāṇadassanavisuddhiniddese kathitaṁ.",
  "atk-s0302a4:12_0": "Anuppannāme kusalā dhammāti appaṭiladdhāpi sīlasamādhimaggaphalasaṅkhātā anavajjadhammā. Uppannāti teyeva paṭiladdhā.",
  "atk-s0302a4:12_1": "Nirujjhamānā anatthāya saṁvatteyyunti te sīlādidhammā parihānivasena puna anuppattiyā nirujjhamānā anatthāya saṁvatteyyunti veditabbā. Ettha ca lokiyā parihāyanti,",
  "atk-s0302a4:12_2": "lokuttarānaṁ parihāni natthīti.",
  "atk-s0302a4:12_3": "‘‘Uppannānaṁ kusalānaṁ dhammānaṁ ṭhitiyā’’ti imassa pana sammappadhānassa vasenāyaṁ desanā katā.",
  "atk-s0302a4:12_4": "Dutiyamaggo vā sīghaṁ anuppajjamāno,",
  "atk-s0302a4:12_5": "paṭhamamaggo nirujjhamāno anatthāya saṁvatteyyāti evampettha attho daṭṭhabbo.",
  "atk-s0302a4:12_6": "Iti imasmiṁ sutte ime cattāro sammappadhānā pubbabhāgavipassanāvasena kathitāti. Dutiyaṁ.",
  "atk-s0302a4:13_0": "3. Candūpamasuttavaṇṇanā",
  "atk-s0302a4:14_0": "146.",
  "atk-s0302a4:14_1": "Tatiye candūpamāti candasadisā hutvā. Kiṁ parimaṇḍalatāya? No,",
  "atk-s0302a4:14_2": "apica kho yathā cando gaganatalaṁ pakkhandamāno na kenaci saddhiṁ santhavaṁ vā sinehaṁ vā ālayaṁ vā nikantiṁ vā patthanaṁ vā pariyuṭṭhānaṁ vā karoti,",
  "atk-s0302a4:14_3": "na ca na hoti mahājanassa piyo manāpo,",
  "atk-s0302a4:14_4": "tumhepi evaṁ kenaci saddhiṁ santhavādīnaṁ akaraṇena bahujanassa piyā manāpā candūpamā hutvā khattiyakulādīni cattāri kulāni upasaṅkamathāti attho.",
  "atk-s0302a4:14_5": "Apica yathā cando andhakāraṁ vidhamati, ālokaṁ pharati,",
  "atk-s0302a4:14_6": "evaṁ kilesandhakāravidhamanena ñāṇālokapharaṇena cāpi candūpamā hutvāti evamādīhipi nayehi ettha attho daṭṭhabbo.",
  "atk-s0302a4:15_0": "Apakasseva kāyaṁ apakassa cittanti teneva santhavādīnaṁ akaraṇena kāyañca cittañca apakassitvā, apanetvāti attho.",
  "atk-s0302a4:15_1": "Yo hi bhikkhu araññepi na vasati, kāmavitakkādayopi vitakketi, ayaṁ neva kāyaṁ apakassati, na cittaṁ. Yo hi araññepi kho viharati,",
  "atk-s0302a4:15_2": "kāmavitakkādayo pana vitakketi, ayaṁ kāyameva apakassati, na cittaṁ. Yo gāmante vasati ,",
  "atk-s0302a4:15_3": "kāmavitakkādayopi kho na ca vitakketi, ayaṁ cittameva apakassati, na kāyaṁ. Yo pana araññe ceva vasati,",
  "atk-s0302a4:15_4": "kāmavitakkādayo ca na vitakketi, ayaṁ ubhayampi apakassati.",
  "atk-s0302a4:15_5": "Evarūpā hutvā kulāni upasaṅkamathāti dīpento ‘‘apakasseva kāyaṁ apakassa citta’’nti āha.",
  "atk-s0302a4:16_0": "Niccanavakāti niccaṁ navakāva,",
  "atk-s0302a4:16_1": "āgantukasadisā eva hutvāti attho.",
  "atk-s0302a4:16_2": "Āgantuko hi paṭipāṭiyā sampattagehaṁ pavisitvā sace naṁ gharasāmikā disvā,",
  "atk-s0302a4:16_3": "‘‘amhākaṁ puttabhātaro vippavāsaṁ gatā evaṁ vicariṁsū’’ti anukampamānā nisīdāpetvā bhojenti,",
  "atk-s0302a4:16_4": "bhuttamattoyeva ‘‘tumhākaṁ bhājanaṁ gaṇhathā’’ti uṭṭhāya pakkamati,",
  "atk-s0302a4:16_5": "na tehi saddhiṁ santhavaṁ vā karoti,",
  "atk-s0302a4:16_6": "na kiccakaraṇīyāni vā saṁvidahati,",
  "atk-s0302a4:16_7": "evaṁ tumhepi paṭipāṭiyā sampattagharaṁ pavisitvā yaṁ iriyāpathesu pasannā manussā denti, taṁ gahetvā chinnasanthavā,",
  "atk-s0302a4:16_8": "tesaṁ kiccakaraṇīye abyāvaṭā hutvā nikkhamathāti dīpeti.",
  "atk-s0302a4:17_0": "Imassa pana niccanavakabhāvassa āvibhāvatthaṁ dvebhātikavatthu kathetabbaṁ – vasāḷanagaragāmato kira dve bhātikā nikkhamitvā pabbajitā,",
  "atk-s0302a4:17_1": "te cūḷanāgatthero ca mahānāgatthero cāti paññāyiṁsu.",
  "atk-s0302a4:17_2": "Te cittalapabbate tiṁsa vassāni vasitvā arahattaṁ pattā ‘‘mātaraṁ passissāmā’’ti āgantvā vasāḷanagaravihāre vasitvā punadivase mātugāmaṁ piṇḍāya pavisiṁsu.",
  "atk-s0302a4:17_3": "Mātāpi tesaṁ uḷuṅkena yāguṁ nīharitvā ekassa patte ākiri.",
  "atk-s0302a4:17_4": "Tassā taṁ olokayamānāya puttasineho uppajji. Atha naṁ āha – ‘‘tvaṁ, tāta, mayhaṁ putto mahānāgo’’ti.",
  "atk-s0302a4:17_5": "Thero ‘‘pacchimaṁ theraṁ puccha upāsike’’ti vatvā pakkāmi.",
  "atk-s0302a4:17_6": "Pacchimatherassapi yāguṁ datvā, ‘‘tāta,",
  "atk-s0302a4:17_7": "tvaṁ mayhaṁ putto cūḷanāgo’’ti pucchi? Thero ‘‘kiṁ, upāsike,",
  "atk-s0302a4:17_8": "purimaṁ theraṁ na pucchasī’’ti? Vatvā pakkāmi.",
  "atk-s0302a4:17_9": "Evaṁ mātarāpi saddhiṁ chinnasanthavo bhikkhu niccanavako nāma hoti.",
  "atk-s0302a4:18_0": "Appagabbhāti na pagabbhā,",
  "atk-s0302a4:18_1": "aṭṭhaṭṭhānena kāyapāgabbhiyena,",
  "atk-s0302a4:18_2": "catuṭṭhānena vacīpāgabbhiyena,",
  "atk-s0302a4:18_3": "anekaṭṭhānena manopāgabbhiyena ca virahitāti attho.",
  "atk-s0302a4:18_4": "Aṭṭhaṭṭhānaṁ kāyapāgabbhiyaṁ nāma saṅghagaṇapuggala-bhojanasālā-jantāgharanahānatittha-bhikkhācāramagga-antaragharappavesanesu kāyena appatirūpakaraṇaṁ.",
  "atk-s0302a4:18_5": "Seyyathidaṁ – idhekacco saṅghamajjhe pallatthikāya vā nisīdati pāde pādaṁ ādhāyitvā vāti evamādi (mahāni. 165). Tathā gaṇamajjhe.",
  "atk-s0302a4:18_6": "Gaṇamajjheti catuparisasannipāte vā suttantikagaṇādisannipāte vā. Tathā vuḍḍhatare puggale.",
  "atk-s0302a4:18_7": "Bhojanasālāya pana vuḍḍhānaṁ āsanaṁ na deti, navānaṁ āsanaṁ paṭibāhati. Tathā jantāghare.",
  "atk-s0302a4:18_8": "Vuḍḍhe cettha anāpucchā aggijalanādīni karoti.",
  "atk-s0302a4:18_9": "Nhānatitthe ca yadidaṁ ‘‘daharo vuḍḍhoti pamāṇaṁ akatvā āgatapaṭipāṭiyā nhāyitabba’’nti vuttaṁ,",
  "atk-s0302a4:18_10": "tampi anādiyanto pacchā āgantvā udakaṁ otaritvā vuḍḍhe ca nave ca bādhati.",
  "atk-s0302a4:18_11": "Bhikkhācāramagge pana aggāsanaaggodakaaggapiṇḍānaṁ atthāya purato gacchati bāhāya bāhaṁ paharanto.",
  "atk-s0302a4:18_12": "Antaragharappavesane vuḍḍhehi paṭhamataraṁ pavisati,",
  "atk-s0302a4:18_13": "daharehi saddhiṁ kāyakīḷanakaṁ karotīti evamādi.",
  "atk-s0302a4:19_0": "Catuṭṭhānaṁ vacīpāgabbhiyaṁ nāma saṅghagaṇapuggalaantaragharesu appatirūpavācānicchāraṇaṁ.",
  "atk-s0302a4:19_1": "Seyyathidaṁ – idhekacco saṅghamajjhe anāpucchā dhammaṁ bhāsati.",
  "atk-s0302a4:19_2": "Tathā pubbe vuttappakārassa gaṇassa majjhe puggalassa ca santike,",
  "atk-s0302a4:19_3": "tattheva manussehi pañhaṁ puṭṭho vuḍḍhataraṁ anāpucchā vissajjeti.",
  "atk-s0302a4:19_4": "Antaraghare pana ‘‘itthannāme kiṁ atthi? Kiṁ yāgu, udāhu khādanīyaṁ bhojanīyaṁ? Kiṁ me dassasi? Kiṁ ajja khādissāma? Kiṁ bhuñjissāma?",
  "atk-s0302a4:19_5": "Kiṁ pivissāmā’’tiādīni bhāsati.",
  "atk-s0302a4:20_0": "Anekaṭṭhānaṁ manopāgabbhiyaṁ nāma tesu tesu ṭhānesu kāyavācāhi ajjhācāraṁ anāpajjitvāpi manasāva kāmavitakkādīnaṁ vitakkanaṁ.",
  "atk-s0302a4:20_1": "Apica dussīlasseva sato ‘‘sīlavāti maṁ jano jānātū’’ti evaṁ pavattā pāpicchatāpi manopāgabbhiyaṁ.",
  "atk-s0302a4:20_2": "Iti sabbesampi imesaṁ pāgabbhiyānaṁ abhāvena appagabbhā hutvā upasaṅkamathāti vadati.",
  "atk-s0302a4:21_0": "Jarudapānanti jiṇṇakūpaṁ.",
  "atk-s0302a4:21_1": "Pabbatavisamanti pabbate visamaṁ papātaṭṭhānaṁ.",
  "atk-s0302a4:21_2": "Nadīvidugganti nadiyā viduggaṁ chinnataṭaṭṭhānaṁ.",
  "atk-s0302a4:21_3": "Apakasseva kāyanti tādisāni ṭhānāni yo khiḍḍādipasuto kāyaṁ anapakassa ekatobhāriyaṁ akatvāva vāyupatthambhakaṁ aggāhāpetvā cittampi anapakassa ‘‘ettha patito hatthapādabhañjanādīni pāpuṇātī’’ti anādīnavadassāvitāya anubbejetvā sampiyāyamāno oloketi,",
  "atk-s0302a4:21_4": "so patitvā hatthapādabhañjanādianatthaṁ pāpuṇāti.",
  "atk-s0302a4:21_5": "Yo pana udakatthiko vā aññena vā kenaci kiccena oloketukāmo kāyaṁ apakassa ekato bhāriyaṁ katvā vāyupatthambhakaṁ gāhāpetvā,",
  "atk-s0302a4:21_6": "cittampi apakassa ādīnavadassanena saṁvejetvā oloketi, so na patati,",
  "atk-s0302a4:21_7": "yathāruciṁ oloketvā sukhī yenakāmaṁ pakkamati.",
  "atk-s0302a4:22_0": "Evamevakhoti ettha idaṁ opammasaṁsandanaṁ – jarudapānādayo viya hi cattāri kulāni, olokanapuriso viya bhikkhu.",
  "atk-s0302a4:22_1": "Yathā anapakaṭṭhakāyacitto tāni olokento puriso tattha patati,",
  "atk-s0302a4:22_2": "evaṁ arakkhitehi kāyādīhi kulāni upasaṅkamanto bhikkhu kulesu bajjhati,",
  "atk-s0302a4:22_3": "tato nānappakāraṁ sīlapādabhañjanādianatthaṁ pāpuṇāti.",
  "atk-s0302a4:22_4": "Yathā pana apakaṭṭhakāyacitto puriso tattha na patati,",
  "atk-s0302a4:22_5": "evaṁ rakkhiteneva kāyena rakkhitehi cittehi rakkhitāya vācāya suppaṭṭhitāya satiyā apakaṭṭhakāyacitto hutvā kulāni upasaṅkamanto bhikkhu kulesu na bajjhati.",
  "atk-s0302a4:22_6": "Athassa yathā tattha apatitassa purisassa, na pādā bhañjanti, evaṁ sīlapādo na bhijjati. Yathā hatthā na bhañjanti,",
  "atk-s0302a4:22_7": "evaṁ saddhāhattho na bhijjati. Yathā kucchi na bhijjati,",
  "atk-s0302a4:22_8": "evaṁ samādhikucchi na bhijjati. Yathā sīsaṁ na bhijjati, evaṁ ñāṇasīsaṁ na bhijjati,",
  "atk-s0302a4:22_9": "yathā ca taṁ khāṇukaṇṭakādayo na vijjhanti,",
  "atk-s0302a4:22_10": "evamimaṁ rāgakaṇṭakādayo na vijjhanti.",
  "atk-s0302a4:22_11": "Yathā so nirupaddavo yathāruci oloketvā sukhī yenakāmaṁ pakkamati,",
  "atk-s0302a4:22_12": "evaṁ bhikkhu kulāni nissāya cīvarādayo paccaye paṭisevanto kammaṭṭhānaṁ vaḍḍhetvā saṅkhāre sammasanto arahattaṁ patvā lokuttarasukhena sukhito yenakāmaṁ agatapubbaṁ nibbānadisaṁ gacchati.",
  "atk-s0302a4:23_0": "Idāni yo hīnādhimuttiko micchāpaṭipanno evaṁ vadeyya ‘‘sammāsambuddho ‘tividhaṁ pāgabbhiyaṁ pahāya niccanavakattena candūpamā kulāni upasaṅkamathā’ti vadanto aṭṭhāne ṭhapeti, asayhaṁ bhāraṁ āropeti,",
  "atk-s0302a4:23_1": "yaṁ na sakkā kātuṁ taṁ kāretī’’ti,",
  "atk-s0302a4:23_2": "tassa vādapathaṁ pacchinditvā, ‘‘sakkā evaṁ kātuṁ,",
  "atk-s0302a4:23_3": "atthi evarūpo bhikkhū’’ti dassento kassapo, bhikkhavetiādimāha.",
  "atk-s0302a4:24_0": "Ākāse pāṇiṁ cālesīti nīle gaganantare yamakavijjutaṁ cārayamāno viya heṭṭhābhāgaṁ uparibhāgaṁ ubhatopassesu pāṇiṁ sañcāresi.",
  "atk-s0302a4:24_1": "Idañca pana tepiṭake buddhavacane asambhinnapadaṁ nāma.",
  "atk-s0302a4:24_2": "Attamanoti tuṭṭhacitto sakamano,",
  "atk-s0302a4:24_3": "na domanassena pacchinditvā gahitamano. Kassapassa,",
  "atk-s0302a4:24_4": "bhikkhaveti idampi purimanayeneva paravādaṁ pacchinditvā atthi evarūpo bhikkhūti dassanatthaṁ vuttaṁ.",
  "atk-s0302a4:25_0": "Pasannākāraṁkareyyunti cīvarādayo paccaye dadeyyuṁ.",
  "atk-s0302a4:25_1": "Tathattāya paṭipajjeyyunti sīlassa āgataṭṭhāne sīlaṁ pūrayamānā,",
  "atk-s0302a4:25_2": "samādhivipassanā maggaphalānaṁ āgataṭṭhāne tāni tāni sampādayamānā tathābhāvāya paṭipajjeyyuṁ. Anudayanti rakkhaṇabhāvaṁ. Anukampanti muducittataṁ.",
  "atk-s0302a4:25_3": "Ubhayañcetaṁ kāruññasseva vevacanaṁ. Kassapo,",
  "atk-s0302a4:25_4": "bhikkhaveti idampi purimanayeneva paravādaṁ pacchinditvā atthi evarūpo bhikkhūti dassanatthaṁ vuttaṁ.",
  "atk-s0302a4:25_5": "Kassapena vāti ettha candopamādivasena yojanaṁ katvā purimanayeneva attho veditabbo. Tatiyaṁ.",
  "atk-s0302a4:26_0": "4. Kulūpakasuttavaṇṇanā",
  "atk-s0302a4:27_0": "147.",
  "atk-s0302a4:27_1": "Catutthe kulūpakoti kulagharānaṁ upagantā.",
  "atk-s0302a4:27_2": "Dentuyeva meti dadantuyeva mayhaṁ.",
  "atk-s0302a4:27_3": "Sandīyatīti aṭṭīyati pīḷiyati.",
  "atk-s0302a4:27_4": "Sesamettha vuttanayānusāreneva veditabbaṁ. Catutthaṁ.",
  "atk-s0302a4:28_0": "5. Jiṇṇasuttavaṇṇanā",
  "atk-s0302a4:29_0": "148.",
  "atk-s0302a4:29_1": "Pañcame jiṇṇoti thero mahallako.",
  "atk-s0302a4:29_2": "Garukānīti taṁ satthu santikā laddhakālato paṭṭhāya chinnabhinnaṭṭhāne suttasaṁsibbanena ceva aggaḷadānena ca anekāni paṭalāni hutvā garukāni jātāni.",
  "atk-s0302a4:29_3": "Nibbasanānīti pubbe bhagavatā nivāsetvā apanītatāya evaṁladdhanāmāni.",
  "atk-s0302a4:29_4": "Tasmāti yasmā tvaṁ jiṇṇo ceva garupaṁsukūlo ca.",
  "atk-s0302a4:29_5": "Gahapatānīti paṁsukūlikaṅgaṁ vissajjetvā gahapatīhi dinnacīvarāni dhārehīti vadati.",
  "atk-s0302a4:29_6": "Nimantanānīti piṇḍapātikaṅgaṁ vissajjetvā salākabhattādīni nimantanāni bhuñjāhīti vadati.",
  "atk-s0302a4:29_7": "Mama ca santiketi āraññikaṅgaṁ vissajjetvā gāmantasenāsaneyeva vasāhīti vadati.",
  "atk-s0302a4:30_0": "Nanu ca yathā rājā senāpatiṁ senāpatiṭṭhāne ṭhapetvā tassa rājūpaṭṭhānādinā attano kammena ārādhentasseva taṁ ṭhānantaraṁ gahetvā aññassa dadamāno ayuttaṁ nāma karoti,",
  "atk-s0302a4:30_1": "evaṁ satthā mahākassapattherassa paccuggamanatthāya tigāvutaṁ maggaṁ gantvā rājagahassa ca nāḷandāya ca antare bahuputtakarukkhamūle nisinno tīhi ovādehi upasampādetvā tena saddhiṁ attano cīvaraṁ parivattetvā theraṁ jātiāraññikaṅgañceva jātipaṁsukūlikaṅgañca akāsi,",
  "atk-s0302a4:30_2": "so tasmiṁ kattukamyatāchandena satthu cittaṁ ārādhentasseva paṁsukūlādīni vissajjāpetvā gahapaticīvarapaṭiggahaṇādīsu niyojento ayuttaṁ nāma karotīti. Na karoti. Kasmā? Attajjhāsayattā.",
  "atk-s0302a4:30_3": "Na hi satthā dhutaṅgāni vissajjāpetukāmo,",
  "atk-s0302a4:30_4": "yathā pana aghaṭṭitā bheriādayo saddaṁ na vissajjenti,",
  "atk-s0302a4:30_5": "evaṁ aghaṭṭitā evarūpā puggalā na sīhanādaṁ nadantīti nadāpetukāmo sīhanādajjhāsayena evamāha.",
  "atk-s0302a4:30_6": "Theropi satthu ajjhāsayānurūpeneva ‘‘ahaṁ kho, bhante,",
  "atk-s0302a4:30_7": "dīgharattaṁ āraññiko cevā’’tiādinā nayena sīhanādaṁ nadati.",
  "atk-s0302a4:31_0": "Diṭṭhadhammasukhavihāranti diṭṭhadhammasukhavihāro nāma āraññikasseva labbhati, no gāmantavāsino.",
  "atk-s0302a4:31_1": "Gāmantasmiñhi vasanto dārakasaddaṁ suṇāti, asappāyarūpāni passati, asappāye sadde suṇāti, tenassa anabhirati uppajjati.",
  "atk-s0302a4:31_2": "Āraññiko pana gāvutaṁ vā aḍḍhayojanaṁ vā atikkamitvā araññaṁ ajjhogāhetvā vasanto dīpibyagghasīhādīnaṁ sadde suṇāti,",
  "atk-s0302a4:31_3": "yesaṁ savanapaccayā amānusikāsavanarati uppajjati. Yaṁ sandhāya vuttaṁ –",
  "atk-s0302a4:32_0": "‘‘Suññāgāraṁ paviṭṭhassa, santacittassa bhikkhuno;",
  "atk-s0302a4:33_0": "Amānusī ratī hoti, sammā dhammaṁ vipassato.",
  "atk-s0302a4:34_0": "‘‘Yato yato sammasati, khandhānaṁ udayabbayaṁ;",
  "atk-s0302a4:35_0": "Labhatī pītipāmojjaṁ, amataṁ taṁ vijānataṁ. (dha. pa. 373-374);",
  "atk-s0302a4:36_0": "‘‘Purato pacchato vāpi, aparo ce na vijjati;",
  "atk-s0302a4:37_0": "Tattheva phāsu bhavati, ekassa ramato vane’’ti.",
  "atk-s0302a4:38_0": "Tathā piṇḍapātikasseva labbhati, no apiṇḍapātikassa.",
  "atk-s0302a4:38_1": "Apiṇḍapātiko hi akālacārī hoti, turitacāraṁ gacchati, parivatteti, palibuddhova gacchati, tattha ca bahusaṁsayo hoti.",
  "atk-s0302a4:38_2": "Piṇḍapātiko pana na akālacārī hoti, na turitacāraṁ gacchati, na parivatteti, apalibuddhova gacchati,",
  "atk-s0302a4:38_3": "tattha ca na bahusaṁsayo hoti.",
  "atk-s0302a4:39_0": "Kathaṁ?",
  "atk-s0302a4:39_1": "Apiṇḍapātiko hi gāmato dūravihāre vasamāno kālasseva ‘‘yāguṁ vā pārivāsikabhattaṁ vā lacchāmi,",
  "atk-s0302a4:39_2": "āsanasālāya vā pana uddesabhattādīsu kiñcideva mayhaṁ pāpuṇissatī’’ti makkaṭakasuttāni chindanto sayitagorūpāni uṭṭhāpento pātova gacchanto akālacārī hoti.",
  "atk-s0302a4:39_3": "Manusse khettakammādīnaṁ atthāya gehā nikkhanteyeva sampāpuṇituṁ migaṁ anubandhanto viya vegena gacchanto turitacārī hoti.",
  "atk-s0302a4:39_4": "Antarā kiñcideva disvā ‘‘asukaupāsako vā asukaupāsikā vā gehe, no gehe’’ti pucchati,",
  "atk-s0302a4:39_5": "‘‘no gehe’’ti sutvā ‘‘idāni kuto labhissāmī’’ti? Aggidaḍḍho viya pavedhati,",
  "atk-s0302a4:39_6": "sayaṁ pacchimadisaṁ gantukāmo pācīnadisāya salākaṁ labhitvā aññaṁ pacchimadisāya laddhasalākaṁ upasaṅkamitvā, ‘‘bhante,",
  "atk-s0302a4:39_7": "ahaṁ pacchimadisaṁ gamissāmi, mama salākaṁ tumhe gaṇhatha,",
  "atk-s0302a4:39_8": "tumhākaṁ salākaṁ mayhaṁ dethā’’ti salākaṁ parivatteti.",
  "atk-s0302a4:39_9": "Ekaṁ vā pana salākabhattaṁ āharitvā paribhuñjanto ‘‘aparassāpi salākabhattassa pattaṁ dethā’’ti manussehi vutte, ‘‘bhante, tumhākaṁ pattaṁ detha,",
  "atk-s0302a4:39_10": "ahaṁ mayhaṁ patte bhattaṁ pakkhipitvā tumhākaṁ pattaṁ dassāmī’’ti aññassa pattaṁ dāpetvā bhatte āhaṭe attano patte pakkhipitvā pattaṁ paṭidento pattaṁ parivatteti nāma.",
  "atk-s0302a4:39_11": "Vihāre rājarājamahāmattādayo mahādānaṁ denti,",
  "atk-s0302a4:39_12": "iminā ca bhiyyo dūragāme salākā laddhā,",
  "atk-s0302a4:39_13": "tattha agacchanto puna sattāhaṁ salākaṁ na labhatīti alābhabhayena gacchati,",
  "atk-s0302a4:39_14": "evaṁ gacchanto palibuddho hutvā gacchati nāma.",
  "atk-s0302a4:39_15": "Yassa cesa salākabhattādino atthāya gacchati, ‘‘taṁ dassanti nu kho me, udāhu na dassanti, paṇītaṁ nu kho dassanti, udāhu lūkhaṁ, thokaṁ nu kho, udāhu bahukaṁ, sītalaṁ nu kho,",
  "atk-s0302a4:39_16": "udāhu uṇha’’nti evaṁ tattha ca bahusaṁsayo hoti.",
  "atk-s0302a4:40_0": "Piṇḍapātiko pana kālasseva vuṭṭhāya vattapaṭivattaṁ katvā sarīraṁ paṭijaggitvā vasanaṭṭhānaṁ pavisitvā kammaṭṭhānaṁ manasikatvā kālaṁ sallakkhetvā mahājanassa uḷuṅkabhikkhādīni dātuṁ pahonakakāle gacchatīti na akālacārī hoti,",
  "atk-s0302a4:40_1": "ekekaṁ padavāraṁ cha koṭṭhāse katvā vipassanto gacchatīti na turitacārī hoti,",
  "atk-s0302a4:40_2": "attano garubhāvena ‘‘asuko gehe, na gehe’’ti na pucchati,",
  "atk-s0302a4:40_3": "salākabhattādīniyeva na gaṇhāti. Agaṇhanto kiṁ parivattessati?",
  "atk-s0302a4:40_4": "Na aññassa vasena palibuddhova hoti ,",
  "atk-s0302a4:40_5": "kammaṭṭhānaṁ manasikaronto yathāruci gacchati,",
  "atk-s0302a4:40_6": "itaro viya na bahusaṁsayo hoti.",
  "atk-s0302a4:40_7": "Ekasmiṁ gāme vā vīthiyā vā alabhitvā aññattha carati.",
  "atk-s0302a4:40_8": "Tasmimpi alabhitvā aññattha caranto missakodanaṁ saṅkaḍḍhitvā amataṁ viya paribhuñjitvā gacchati.",
  "atk-s0302a4:41_0": "Paṁsukūlikasseva labbhati, no apaṁsukūlikassa.",
  "atk-s0302a4:41_1": "Apaṁsukūliko hi vassāvāsikaṁ pariyesanto carati,",
  "atk-s0302a4:41_2": "na senāsanasappāyaṁ pariyesati.",
  "atk-s0302a4:41_3": "Paṁsukūliko pana na vassāvāsikaṁ pariyesanto carati,",
  "atk-s0302a4:41_4": "senāsanasappāyameva pariyesati. Tecīvarikasseva labbhati, na itarassa.",
  "atk-s0302a4:41_5": "Atecīvariko hi bahubhaṇḍo bahuparikkhāro hoti, tenassa phāsuvihāro natthi. Appicchādīnañceva labbhati, na itaresanti.",
  "atk-s0302a4:41_6": "Tena vuttaṁ – ‘‘attano ca diṭṭhadhammasukhavihāraṁ sampassamāno’’ti. Pañcamaṁ.",
  "atk-s0302a4:42_0": "6. Ovādasuttavaṇṇanā",
  "atk-s0302a4:43_0": "149. Chaṭṭhe ahaṁ vāti kasmā āha?",
  "atk-s0302a4:43_1": "Theraṁ attano ṭhāne ṭhapanatthaṁ.",
  "atk-s0302a4:43_2": "Kiṁ sāriputtamoggallānā natthīti? Atthi.",
  "atk-s0302a4:43_3": "Evaṁ panassa ahosi ‘‘ime na ciraṁ ṭhassanti,",
  "atk-s0302a4:43_4": "kassapo pana vīsavassasatāyuko,",
  "atk-s0302a4:43_5": "so mayi parinibbute sattapaṇṇiguhāyaṁ nisīditvā dhammavinayasaṅgahaṁ katvā mama sāsanaṁ pañcavassasahassaparimāṇakālapavattanakaṁ karissati, attano taṁ ṭhāne ṭhapemi,",
  "atk-s0302a4:43_6": "evaṁ bhikkhū kassapassa sussūsitabbaṁ maññissantī’’ti. Tasmā evamāha. Dubbacāti dukkhena vattabbā.",
  "atk-s0302a4:43_7": "Dovacassakaraṇehīti dubbacabhāvakaraṇehi.",
  "atk-s0302a4:43_8": "Appadakkhiṇaggāhinoti anusāsaniṁ sutvā padakkhiṇaṁ na gaṇhanti yathānusiṭṭhaṁ na paṭipajjanti,",
  "atk-s0302a4:43_9": "appaṭipajjantā vāmagāhino nāma jātāti dasseti.",
  "atk-s0302a4:43_10": "Accāvadanteti atikkamma vadante,",
  "atk-s0302a4:43_11": "sutapariyattiṁ nissāya ativiya vādaṁ karonteti attho.",
  "atk-s0302a4:43_12": "Ko bahutaraṁ bhāsissatīti dhammaṁ kathento ko bahuṁ bhāsissati, kiṁ tvaṁ, udāhu ahanti? Ko sundarataranti,",
  "atk-s0302a4:43_13": "eko bahuṁ bhāsanto asahitaṁ amadhuraṁ bhāsati, eko sahitaṁ madhuraṁ,",
  "atk-s0302a4:43_14": "taṁ sandhāyāha ‘‘ko sundaratara’’nti?",
  "atk-s0302a4:43_15": "Eko pana bahuñca sundarañca kathento ciraṁ na bhāsati, lahuññeva uṭṭhāti, eko addhānaṁ pāpeti,",
  "atk-s0302a4:43_16": "taṁ sandhāyāha ‘‘ko ciratara’’nti? Chaṭṭhaṁ.",
  "atk-s0302a4:44_0": "7. Dutiyaovādasuttavaṇṇanā",
  "atk-s0302a4:45_0": "150.",
  "atk-s0302a4:45_1": "Sattame saddhāti okappanasaddhā.",
  "atk-s0302a4:45_2": "Vīriyanti kāyikacetasikaṁ vīriyaṁ.",
  "atk-s0302a4:45_3": "Paññāti kusaladhammajānanapaññā.",
  "atk-s0302a4:45_4": "Na santi bhikkhū ovādakāti imassa puggalassa ovādakā anusāsakā kalyāṇamittā natthīti idaṁ, bhante, parihānanti dasseti. Sattamaṁ.",
  "atk-s0302a4:46_0": "8. Tatiyaovādasuttavaṇṇanā",
  "atk-s0302a4:47_0": "151.",
  "atk-s0302a4:47_1": "Aṭṭhame tathā hi panāti pubbe sovacassatāya,",
  "atk-s0302a4:47_2": "etarahi ca dovacassatāya kāraṇapaṭṭhapane nipāto. Tatrāti tesu theresu.",
  "atk-s0302a4:47_3": "Ko nāmāyaṁ bhikkhūti ko nāmo ayaṁ bhikkhu?",
  "atk-s0302a4:47_4": "Kiṁ tissatthero kiṁ nāgattheroti?",
  "atk-s0302a4:47_5": "Tatrāti tasmiṁ evaṁ sakkāre kayiramāne. Tathattāyāti tathābhāvāya, āraññikādibhāvāyāti attho.",
  "atk-s0302a4:47_6": "Sabrahmacārikāmoti ‘‘ime maṁ parivāretvā carantū’’ti evaṁ kāmeti icchati patthetīti sabrahmacārikāmo.",
  "atk-s0302a4:47_7": "Tathattāyāti lābhasakkāranibbattanatthāya.",
  "atk-s0302a4:47_8": "Brahmacārupaddavenāti yo sabrahmacārīnaṁ catūsu paccayesu adhimattacchandarāgo upaddavoti vuccati, tena upaddutā.",
  "atk-s0302a4:47_9": "Abhipatthanāti adhimattapatthanā.",
  "atk-s0302a4:47_10": "Brahmacāriabhipatthanenāti brahmacārīnaṁ adhimattapatthanāsaṅkhātena catupaccayabhāvena. Aṭṭhamaṁ.",
  "atk-s0302a4:48_0": "9. Jhānābhiññasuttavaṇṇanā",
  "atk-s0302a4:49_0": "152.",
  "atk-s0302a4:49_1": "Navame yāvadeva ākaṅkhāmīti yāvadeva icchāmi.",
  "atk-s0302a4:49_2": "Yāni pana ito paraṁ vivicceva kāmehītiādinā nayena cattāri rūpāvacarajjhānāni,",
  "atk-s0302a4:49_3": "sabbaso rūpasaññānaṁ samatikkamātiādinā nayena catasso arūpasamāpattiyo,",
  "atk-s0302a4:49_4": "sabbaso nevasaññānāsaññāyatanaṁ samatikkamma saññāvedayitanirodhanti evaṁ nirodhasamāpatti,",
  "atk-s0302a4:49_5": "anekavihitaṁiddhividhantiādinā nayena pañca lokikābhiññā ca vuttā. Tattha yaṁ vattabbaṁ siyā,",
  "atk-s0302a4:49_6": "taṁ sabbaṁ anupadavaṇṇanāya ceva bhāvanāvidhānena ca saddhiṁ visuddhimagge (visuddhi. 1.69) vitthāritameva.",
  "atk-s0302a4:49_7": "Chaḷabhiññāya pana āsavānaṁ khayāti āsavānaṁ khayena.",
  "atk-s0302a4:49_8": "Anāsavanti āsavānaṁ apaccayabhūtaṁ.",
  "atk-s0302a4:49_9": "Cetovimuttinti arahattaphalasamādhiṁ.",
  "atk-s0302a4:49_10": "Paññāvimuttinti arahattaphalapaññaṁ. Navamaṁ.",
  "atk-s0302a4:50_0": "10. Upassayasuttavaṇṇanā",
  "atk-s0302a4:51_0": "153. Dasame āyāma,",
  "atk-s0302a4:51_1": "bhanteti kasmā bhikkhunīupassayagamanaṁ yācati? Na lābhasakkārahetu,",
  "atk-s0302a4:51_2": "kammaṭṭhānatthikā panettha bhikkhuniyo atthi,",
  "atk-s0302a4:51_3": "tā ussukkāpetvā kammaṭṭhānaṁ kathāpessāmīti yācati.",
  "atk-s0302a4:51_4": "Nanu ca so sayampi tepiṭako bahussuto,",
  "atk-s0302a4:51_5": "kiṁ sayaṁ kathetuṁ na sakkotīti? No na sakkoti.",
  "atk-s0302a4:51_6": "Buddhapaṭibhāgassa pana sāvakassa kathaṁ saddhātabbaṁ maññissantīti yācati.",
  "atk-s0302a4:51_7": "Bahukicco tvaṁ bahukaraṇīyoti kiṁ thero navakammādipasuto, yena naṁ evamāhāti? No,",
  "atk-s0302a4:51_8": "satthari pana parinibbute catasso parisā ānandattheraṁ upasaṅkamitvā, ‘‘bhante,",
  "atk-s0302a4:51_9": "idāni kassa pattacīvaraṁ gahetvā caratha, kassa pariveṇaṁ sammajjatha,",
  "atk-s0302a4:51_10": "kassa mukhodakaṁ dethā’’ti rodanti paridevanti. Thero ‘‘aniccā saṅkhārā,",
  "atk-s0302a4:51_11": "vuddhasarīrepi nillajjova maccurājā pahari. Esā saṅkhārānaṁ dhammatā, mā socittha,",
  "atk-s0302a4:51_12": "mā paridevitthā’’ti parisaṁ saññāpeti. Idamassa bahukiccaṁ. Taṁ sandhāya thero evamāha.",
  "atk-s0302a4:51_13": "Sandassesīti paṭipattiguṇaṁ dassesi. Samādapesīti gaṇhāpesi. Samuttejesīti samussāhesi.",
  "atk-s0302a4:51_14": "Sampahaṁsesīti paṭiladdhaguṇena modāpesi.",
  "atk-s0302a4:52_0": "Thullatissāti sarīrena thūlā, nāmena tissā. Vedehamuninoti paṇḍitamunino.",
  "atk-s0302a4:52_1": "Paṇḍito hi ñāṇasaṅkhātena vedena īhati sabbakiccāni karoti, tasmā ‘‘vedeho’’ti vuccati. Vedeho ca so muni cāti, vedehamuni.",
  "atk-s0302a4:52_2": "Dhammaṁbhāsitabbaṁ maññatīti tipiṭakadharassa dhammabhaṇḍāgārikassa sammukhe sayaṁ araññavāsī paṁsukūliko samāno ‘‘dhammakathiko aha’’nti dhammaṁ bhāsitabbaṁ maññati. Idaṁ kiṁ pana, kathaṁ panāti? Avajānamānā bhaṇati.",
  "atk-s0302a4:52_3": "Assosīti aññena āgantvā ārocitavasena assosi. Āgamehi tvaṁ, āvusoti tiṭṭha tvaṁ, āvuso.",
  "atk-s0302a4:52_4": "Mā te saṅgho uttari upaparikkhīti mā bhikkhusaṅgho atirekaokāse taṁ upaparikkhīti.",
  "atk-s0302a4:52_5": "Idaṁ vuttaṁ hoti – ‘‘ānandena buddhapaṭibhāgo sāvako vārito, ekā bhikkhunī na vāritā,",
  "atk-s0302a4:52_6": "tāya saddhiṁ santhavo vā sineho vā bhavissatī’’ti mā taṁ saṅgho evaṁ amaññīti.",
  "atk-s0302a4:53_0": "Idāni attano buddhapaṭibhāgabhāvaṁ dīpento taṁ kiṁ maññasi, āvusotiādimāha?",
  "atk-s0302a4:53_1": "Sattaratananti sattahatthappamāṇaṁ. Nāganti hatthiṁ.",
  "atk-s0302a4:53_2": "Aḍḍhaṭṭharatanaṁ vāti aḍḍharatanena ūnaaṭṭharatanaṁ,",
  "atk-s0302a4:53_3": "purimapādato paṭṭhāya yāva kumbhā vidatthādhikasattahatthubbedhanti attho.",
  "atk-s0302a4:53_4": "Tālapattikāyāti taruṇatālapaṇṇena. Cavitthāti cutā, na matā vā naṭṭhā vā,",
  "atk-s0302a4:53_5": "buddhapaṭibhāgassa pana sāvakassa upavādaṁ vatvā mahākassapatthere chahi abhiññāhi sīhanādaṁ nadante tassā kāsāvāni kaṇṭakasākhā viya kacchusākhā viya ca sarīraṁ khādituṁ āraddhāni,",
  "atk-s0302a4:53_6": "tāni hāretvā setakāni nivatthakkhaṇeyevassā cittassādo udapādīti. Dasamaṁ.",
  "atk-s0302a4:54_0": "11. Cīvarasuttavaṇṇanā",
  "atk-s0302a4:55_0": "154.",
  "atk-s0302a4:55_1": "Ekādasame dakkhiṇāgirisminti rājagahaṁ parivāretvā ṭhitassa girino dakkhiṇabhāge janapado dakkhiṇāgiri nāma,",
  "atk-s0302a4:55_2": "tasmiṁ cārikaṁ caratīti attho.",
  "atk-s0302a4:55_3": "Cārikā ca nāma duvidhā hoti turitacārikā ca aturitacārikā ca.",
  "atk-s0302a4:55_4": "Tattha yaṁ ekacco ekaṁ kāsāvaṁ nivāsetvā ekaṁ pārupitvā pattacīvaraṁ aṁse laggetvā chattaṁ ādāya sarīrato sedehi paggharantehi divasena sattaṭṭhayojanāni gacchati,",
  "atk-s0302a4:55_5": "yaṁ vā pana buddhā kiñcideva bodhaneyyasattaṁ disvā yojanasatampi yojanasahassampi khaṇena gacchanti, esā turitacārikā nāma.",
  "atk-s0302a4:55_6": "Devasikaṁ pana gāvutaṁ aḍḍhayojanaṁ tigāvutaṁ yojananti ettakaṁ addhānaṁ ajjatanāya nimantanaṁ adhivāsayato janasaṅgahaṁ karoto gamanaṁ, esā aturitacārikā nāma. Ayaṁ idha adhippetā.",
  "atk-s0302a4:56_0": "Nanu ca thero pañcavīsati vassāni chāyā viya dasabalassa pacchato pacchato gacchantova ahosi,",
  "atk-s0302a4:56_1": "‘‘kahaṁ ānando’’ti vacanassa okāsameva na adāsi,",
  "atk-s0302a4:56_2": "so kismiṁ kāle bhikkhusaṅghena saddhiṁ cārikaṁ carituṁ okāsaṁ labhatīti?",
  "atk-s0302a4:56_3": "Satthu parinibbānasaṁvacchare.",
  "atk-s0302a4:56_4": "Parinibbute kira satthari mahākassapatthero satthu parinibbāne sannipatitassa bhikkhusaṅghassa majjhe nisīditvā dhammavinayasaṅgāyanatthaṁ pañcasate bhikkhū uccinitvā, ‘‘āvuso,",
  "atk-s0302a4:56_5": "mayaṁ rājagahe vassaṁ vasantā dhammavinayaṁ saṅgāyissāma,",
  "atk-s0302a4:56_6": "tumhe pure vassūpanāyikāya attano palibodhaṁ ucchinditvā rājagahe sannipatathā’’ti vatvā attanā rājagahaṁ gato.",
  "atk-s0302a4:56_7": "Ānandattheropi bhagavato pattacīvaraṁ ādāya mahājanaṁ saññāpento sāvatthiṁ gantvā tato nikkhamma rājagahaṁ gacchanto dakkhiṇāgirismiṁ cārikaṁ cari. Taṁ sandhāyetaṁ vuttaṁ.",
  "atk-s0302a4:57_0": "Yebhuyyenakumārabhūtāti ye te hīnāyāvattā nāma,",
  "atk-s0302a4:57_1": "te yebhuyyena kumārakā daharā taruṇā ekavassikadvevassikā bhikkhū ceva anupasampannakumārakā ca. Kasmā panete pabbajitā, kasmā hīnāyāvattāti?",
  "atk-s0302a4:57_2": "Tesaṁ kira mātāpitaro cintesuṁ – ‘‘ānandatthero satthu vissāsiko aṭṭha vare yācitvā upaṭṭhahati,",
  "atk-s0302a4:57_3": "icchiticchitaṭṭhānaṁ satthāraṁ gahetvā gantuṁ sakkoti,",
  "atk-s0302a4:57_4": "amhākaṁ dārake etassa santike pabbājema,",
  "atk-s0302a4:57_5": "so satthāraṁ gahetvā āgamissati,",
  "atk-s0302a4:57_6": "tasmiṁ āgate mayaṁ mahāsakkāraṁ kātuṁ labhissāmā’’ti.",
  "atk-s0302a4:57_7": "Iminā tāva kāraṇena nesaṁ ñātakā te pabbājesuṁ.",
  "atk-s0302a4:57_8": "Satthari pana parinibbute tesaṁ sā patthanā upacchinnā,",
  "atk-s0302a4:57_9": "atha te ekadivaseneva uppabbājesuṁ.",
  "atk-s0302a4:58_0": "Yathābhirantanti yathāruciyā yathāajjhāsayena. Tikabhojanaṁ paññattanti,",
  "atk-s0302a4:58_1": "idaṁ ‘‘gaṇabhojane aññatra samayā pācittiya’’nti (pāci. 211). Idaṁ sandhāya vuttaṁ.",
  "atk-s0302a4:58_2": "Tattha hi tiṇṇaṁ janānaṁ akappiyanimantanaṁ sādiyitvā ekato paṭiggaṇhantānampi anāpatti,",
  "atk-s0302a4:58_3": "tasmā ‘‘tikabhojana’’nti vuttaṁ.",
  "atk-s0302a4:59_0": "Dummaṅkūnaṁ puggalānaṁ niggahāyāti dussīlapuggalānaṁ niggaṇhanatthaṁ.",
  "atk-s0302a4:59_1": "Pesalānaṁ bhikkhūnaṁ phāsuvihārāyāti dummaṅkūnaṁ niggaheneva pesalānaṁ uposathapavāraṇā vattanti, samaggavāso hoti, ayaṁ tesaṁ phāsuvihāro hoti,",
  "atk-s0302a4:59_2": "imassa phāsuvihārassa atthāya.",
  "atk-s0302a4:59_3": "Mā pāpicchā pakkhaṁ nissāya saṅghaṁ bhindeyyunti yathā devadatto sapariso kulesu viññāpetvā bhuñjanto pāpicche nissāya saṅghaṁ bhindi,",
  "atk-s0302a4:59_4": "evaṁ aññepi pāpicchā gaṇabandhena kulesu viññāpetvā bhuñjamānā gaṇaṁ vaḍḍhetvā taṁ pakkhaṁ nissāya mā saṅghaṁ bhindeyyunti,",
  "atk-s0302a4:59_5": "iti iminā kāraṇena paññattanti attho.",
  "atk-s0302a4:59_6": "Kulānuddayatāya cāti bhikkhusaṅghe uposathapavāraṇaṁ katvā samaggavāsaṁ vasante manussā salākabhattādīni datvā saggaparāyaṇā bhavanti,",
  "atk-s0302a4:59_7": "iti imāya kulānuddayatāya ca paññattanti attho.",
  "atk-s0302a4:60_0": "Sassaghātaṁ maññe carasīti sassaṁ ghātento viya āhiṇḍasi.",
  "atk-s0302a4:60_1": "Kulūpaghātaṁ maññe carasīti kulāni upaghātento viya hananto viya āhiṇḍasi.",
  "atk-s0302a4:60_2": "Olujjatīti visesena palujjati bhijjati. Palujjanti kho te, āvuso, navappāyāti, āvuso,",
  "atk-s0302a4:60_3": "ete tuyhaṁ pāyena yebhuyyena navakā ekavassikaduvassikā daharā ceva sāmaṇerā ca palujjanti bhijjanti.",
  "atk-s0302a4:60_4": "Na vāyaṁ kumārako mattamaññāsīti ayaṁ kumārako attano pamāṇaṁ na jānātīti theraṁ tajjento āha.",
  "atk-s0302a4:61_0": "Kumārakavādāna muccāmāti kumārakavādato na muccāma .",
  "atk-s0302a4:61_1": "Tathā hi pana tvanti idamassa evaṁ vattabbatāya kāraṇadassanatthaṁ vuttaṁ.",
  "atk-s0302a4:61_2": "Ayañhettha adhippāyo – yasmā tvaṁ imehi navehi bhikkhūhi indriyasaṁvararahitehi saddhiṁ vicarasi,",
  "atk-s0302a4:61_3": "tasmā kumārakehi saddhiṁ vicaranto kumārakoti vattabbataṁ arahasīti.",
  "atk-s0302a4:62_0": "Aññatitthiyapubbo samānoti idaṁ yasmā therassa imasmiṁ sāsane neva ācariyo na upajjhāyo paññāyati,",
  "atk-s0302a4:62_1": "sayaṁ kāsāyāni gahetvā nikkhanto,",
  "atk-s0302a4:62_2": "tasmā anattamanatāya aññatitthiyapubbataṁ āropayamānā āha.",
  "atk-s0302a4:63_0": "Sahasāti ettha rāgamohacāropi sahasācāro,",
  "atk-s0302a4:63_1": "idaṁ pana dosacāravasena vuttaṁ.",
  "atk-s0302a4:63_2": "Appaṭisaṅkhāti appaccavekkhitvā,",
  "atk-s0302a4:63_3": "idāni attano pabbajjaṁ sodhento yatvāhaṁ, āvusotiādimāha.",
  "atk-s0302a4:63_4": "Tattha aññaṁ satthāraṁ uddisitunti ṭhapetvā bhagavantaṁ aññaṁ mayhaṁ satthāti evaṁ uddisituṁ na jānāmi.",
  "atk-s0302a4:63_5": "Sambādho gharāvāsotiādīsu sacepi saṭṭhihatthe ghare yojanasatantarepi vā dve jāyampatikā vasanti,",
  "atk-s0302a4:63_6": "tathāpi tesaṁ sakiñcanasapalibodhaṭṭhena gharāvāso sambādhoyeva.",
  "atk-s0302a4:63_7": "Rajāpathoti rāgarajādīnaṁ uṭṭhānaṭṭhānanti mahāaṭṭhakathāyaṁ vuttaṁ.",
  "atk-s0302a4:63_8": "‘‘Āgamanapatho’’tipi vattuṁ vaṭṭati.",
  "atk-s0302a4:63_9": "Alagganaṭṭhena abbhokāso viyāti abbhokāso.",
  "atk-s0302a4:63_10": "Pabbajito hi kūṭāgāraratanamayapāsādadevavimānādīsu pihitadvāravātapānesu paṭicchannesu vasantopi neva laggati na sajjati na bajjhati,",
  "atk-s0302a4:63_11": "tena vuttaṁ ‘‘abbhokāso pabbajjā’’ti.",
  "atk-s0302a4:63_12": "Apica sambādho gharāvāso kusalakiriyāya okāsābhāvato rajāpatho asaṁvutasaṅkāraṭṭhānaṁ viya rajānaṁ,",
  "atk-s0302a4:63_13": "kilesarajānaṁ sannipātaṭṭhānato,",
  "atk-s0302a4:63_14": "abbhokāso pabbajjā kusalakiriyāya yathā sukhaṁ okāsasabbhāvato.",
  "atk-s0302a4:64_0": "Nayidaṁ sukaraṁ…pe… pabbajeyyanti ettha ayaṁ saṅkhepakathā – yadetaṁ sikkhattayabrahmacariyaṁ ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ caritabbaṁ,",
  "atk-s0302a4:64_1": "ekadivasampi ca kilesamalena amalīnaṁ katvā carimakacittaṁ pāpetabbatāya ekantaparisuddhaṁ,",
  "atk-s0302a4:64_2": "saṅkhalikhitaṁ likhitasaṅkhasadisaṁ dhotasaṅkhasappaṭibhāgaṁ caritabbaṁ,",
  "atk-s0302a4:64_3": "idaṁ na sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… carituṁ,",
  "atk-s0302a4:64_4": "yaṁnūnāhaṁ kesamassuṁ ohāretvā kasāyarasapītatāya kāsāyāni brahmacariyaṁ carantānaṁ anucchavikāni vatthāni acchādetvā paridahitvā agārasmā nikkhamitvā anagāriyaṁ pabbajjeyyanti.",
  "atk-s0302a4:64_5": "Ettha ca yasmā agārassa hitaṁ kasivaṇijjādikammaṁ agāriyanti vuccati, taṁ pabbajjāya natthi,",
  "atk-s0302a4:64_6": "tasmā pabbajjā anagāriyāti ñātabbā, taṁ anagāriyaṁ. Pabbajeyyanti paṭipajjeyyaṁ.",
  "atk-s0302a4:65_0": "Paṭapilotikānanti jiṇṇapilotikānaṁ terasahatthopi hi navasāṭako dasānaṁ chinnakālato paṭṭhāya pilotikāti vuccati.",
  "atk-s0302a4:65_1": "Iti mahārahāni vatthāni chinditvā kataṁ saṅghāṭiṁ sandhāya ‘‘paṭapilotikānaṁ saṅghāṭi’’nti vuttaṁ.",
  "atk-s0302a4:65_2": "Addhānamaggappaṭipannoti aḍḍhayojanato paṭṭhāya maggo addhānanti vuccati, taṁ addhānamaggaṁ paṭipanno,",
  "atk-s0302a4:65_3": "dīghamaggaṁ paṭipannoti attho.",
  "atk-s0302a4:66_0": "Idāni yathā esa pabbajito,",
  "atk-s0302a4:66_1": "yathā ca addhānamaggaṁ paṭipanno,",
  "atk-s0302a4:66_2": "imassatthassa āvibhāvatthaṁ abhinīhārato paṭṭhāya anupubbikathā kathetabbā – atīte kira kappasatasahassamatthake padumuttaro nāma satthā udapādi,",
  "atk-s0302a4:66_3": "tasmiṁ haṁsavatīnagaraṁ upanissāya kheme migadāye viharante vedeho nāma kuṭumbiko asītikoṭidhanavibhavo pātova subhojanaṁ bhuñjitvā uposathaṅgāni adhiṭṭhāya gandhapupphādīni gahetvā vihāraṁ gantvā satthāraṁ pūjetvā vanditvā ekamantaṁ nisīdi.",
  "atk-s0302a4:66_4": "Tasmiṁ khaṇe satthā mahānisabhattheraṁ nāma tatiyasāvakaṁ ‘‘etadaggaṁ, bhikkhave,",
  "atk-s0302a4:66_5": "mama sāvakānaṁ bhikkhūnaṁ dhutavādānaṁ yadidaṁ nisabho’’ti etadagge ṭhapesi.",
  "atk-s0302a4:66_6": "Upāsako taṁ sutvā pasanno dhammakathāvasāne mahājane uṭṭhāya gate satthāraṁ vanditvā, ‘‘bhante,",
  "atk-s0302a4:66_7": "sve mayhaṁ bhikkhaṁ adhivāsethā’’ti āha. Mahā kho, upāsaka, bhikkhusaṅghoti. Kittako bhagavāti.",
  "atk-s0302a4:66_8": "Aṭṭhasaṭṭhibhikkhusatasahassanti. Bhante,",
  "atk-s0302a4:66_9": "ekaṁ sāmaṇerampi vihāre asesetvā bhikkhaṁ adhivāsethāti. Satthā adhivāsesi.",
  "atk-s0302a4:66_10": "Upāsako satthu adhivāsanaṁ viditvā gehaṁ gantvā mahādānaṁ sajjetvā punadivase satthu kālaṁ ārocāpesi.",
  "atk-s0302a4:66_11": "Satthā pattacīvaramādāya bhikkhusaṅghaparivuto upāsakassa gharaṁ gantvā paññattāsane nisinno dakkhiṇodakāvasāne yāgubhattādīni sampaṭicchanto bhattavissaggaṁ akāsi.",
  "atk-s0302a4:66_12": "Upāsakopi satthu santike nisīdi.",
  "atk-s0302a4:67_0": "Tasmiṁ antare mahānisabhatthero piṇḍāya caranto tameva vīthiṁ paṭipajji.",
  "atk-s0302a4:67_1": "Upāsako disvā uṭṭhāya gantvā theraṁ vanditvā ‘‘pattaṁ, bhante, no dethā’’ti āha. Thero pattaṁ adāsi. Bhante, idheva pavisatha, satthāpi gehe nisinnoti. Na vaṭṭissati upāsakāti.",
  "atk-s0302a4:67_2": "Upāsako therassa pattaṁ gahetvā piṇḍapātassa pūretvā nīharitvā adāsi.",
  "atk-s0302a4:67_3": "Tato theraṁ anugantvā nivatto satthu santike nisīditvā evamāha – ‘‘bhante,",
  "atk-s0302a4:67_4": "mahānisabhatthero ‘satthā gehe nisinno’ti vuttepi pavisituṁ na icchi,",
  "atk-s0302a4:67_5": "atthi nu kho etassa tumhākaṁ guṇehi atireko guṇo’’ti.",
  "atk-s0302a4:67_6": "Buddhānañca vaṇṇamaccheraṁ nāma natthi.",
  "atk-s0302a4:67_7": "Atha satthā evamāha – ‘‘upāsaka,",
  "atk-s0302a4:67_8": "mayaṁ bhikkhaṁ āgamayamānā gehe nisīdāma,",
  "atk-s0302a4:67_9": "so bhikkhu na evaṁ nisīditvā bhikkhaṁ udikkhati.",
  "atk-s0302a4:67_10": "Mayaṁ gāmantasenāsane vasāma, so araññasmiṁyeva vasati. Mayaṁ channe vasāma, so abbhokāsamhiyeva vasati.",
  "atk-s0302a4:67_11": "Iti tassa ayañca ayañca guṇo’’ti mahāsamuddaṁ pūrayamānova kathesi.",
  "atk-s0302a4:67_12": "Upāsako pakatiyāpi jalamānadīpo telena āsitto viya suṭṭhutaraṁ pasanno hutvā cintesi – ‘‘kiṁ mayhaṁ aññāya sampattiyā,",
  "atk-s0302a4:67_13": "anāgate ekassa buddhassa santike dhutavādānaṁ aggabhāvatthāya patthanaṁ karissāmī’’ti?",
  "atk-s0302a4:68_0": "So punapi satthāraṁ nimantetvā teneva niyāmena satta divasāni dānaṁ datvā sattame divase aṭṭhasaṭṭhibhikkhusatasahassassa ticīvarāni datvā satthu pādamūle nipajjitvā evamāha – ‘‘yaṁ me, bhante,",
  "atk-s0302a4:68_1": "satta divasāni dānaṁ dentassa mettaṁ kāyakammaṁ mettaṁ vacīkammaṁ mettaṁ manokammaṁ,",
  "atk-s0302a4:68_2": "imināhaṁ na aññaṁ devasampattiṁ vā sakkamārabrahmasampattiṁ vā patthemi,",
  "atk-s0302a4:68_3": "idaṁ pana me kammaṁ anāgate ekassa buddhassa santike mahānisabhattherena pattaṭṭhānantaraṁ pāpuṇanatthāya terasadhutaṅgadharānaṁ aggabhāvassa paccayo hotū’’ti.",
  "atk-s0302a4:68_4": "Satthā ‘‘mahantaṁ ṭhānaṁ iminā patthitaṁ,",
  "atk-s0302a4:68_5": "samijjhissati nu kho’’ti olokento samijjhanabhāvaṁ disvā āha – ‘‘manāpaṁ te ṭhānaṁ patthitaṁ,",
  "atk-s0302a4:68_6": "anāgate satasahassakappamatthake gotamo nāma buddho uppajjissati,",
  "atk-s0302a4:68_7": "tassa tvaṁ tatiyasāvako mahākassapatthero nāma bhavissasī’’ti.",
  "atk-s0302a4:68_8": "Taṁ sutvā upāsako ‘‘buddhānaṁ dve kathā nāma natthī’’ti punadivase pattabbaṁ viya taṁ sampattiṁ amaññittha.",
  "atk-s0302a4:68_9": "So yāvatāyukaṁ sīlaṁ rakkhitvā tattha kālaṅkato sagge nibbatti.",
  "atk-s0302a4:69_0": "Tato paṭṭhāya devamanussesu sampattiṁ anubhavanto ito ekanavutikappe vipassimhi sammāsambuddhe bandhumatīnagaraṁ nissāya kheme migadāye viharante devalokā cavitvā aññatarasmiṁ parijiṇṇe brāhmaṇakule nibbatti.",
  "atk-s0302a4:69_1": "Tasmiñca kāle ‘‘vipassī bhagavā sattame sattame saṁvacchare dhammaṁ kathetī’’ti mahantaṁ kolāhalaṁ hoti.",
  "atk-s0302a4:69_2": "Sakalajambudīpe devatā ‘‘satthā dhammaṁ kathessatī’’ti ārocenti, brāhmaṇo taṁ sāsanaṁ assosi.",
  "atk-s0302a4:69_3": "Tassa ca nivāsanasāṭako eko hoti, tathā brāhmaṇiyā,",
  "atk-s0302a4:69_4": "pārupanaṁ pana dvinnampi ekameva.",
  "atk-s0302a4:69_5": "Sakalanagare ‘‘ekasāṭakabrāhmaṇo’’ti paññāyati.",
  "atk-s0302a4:69_6": "Brāhmaṇānaṁ kenacideva kiccena sannipāte sati brāhmaṇiṁ gehe ṭhapetvā sayaṁ gacchati ,",
  "atk-s0302a4:69_7": "brāhmaṇīnaṁ sannipāte sati sayaṁ gehe tiṭṭhati,",
  "atk-s0302a4:69_8": "brāhmaṇī taṁ vatthaṁ pārupitvā gacchati.",
  "atk-s0302a4:69_9": "Tasmiṁ pana divase brāhmaṇo brāhmaṇiṁ āha – ‘‘bhoti,",
  "atk-s0302a4:69_10": "kiṁ rattiṁ dhammassavanaṁ suṇissasi divā’’ti?",
  "atk-s0302a4:69_11": "‘‘Mayaṁ mātugāmajātikā nāma rattiṁ sotuṁ na sakkoma,",
  "atk-s0302a4:69_12": "divā sossāmī’’ti brāhmaṇaṁ gehe ṭhapetvā vatthaṁ pārupitvā upāsikāhi saddhiṁ divā gantvā satthāraṁ vanditvā ekamante nisinnā dhammaṁ sutvā upāsikāhiyeva saddhiṁ āgamāsi.",
  "atk-s0302a4:69_13": "Atha brāhmaṇo brāhmaṇiṁ gehe ṭhapetvā vatthaṁ pārupitvā vihāraṁ gato.",
  "atk-s0302a4:70_0": "Tasmiṁ ca samaye satthā parisamajjhe alaṅkatadhammāsane sannisinno cittabījaniṁ ādāya ākāsagaṅgaṁ otārento viya sineruṁ matthaṁ katvā sāgaraṁ nimmathento viya dhammakathaṁ katheti.",
  "atk-s0302a4:70_1": "Brāhmaṇassa parisante nisinnassa dhammaṁ suṇantassa paṭhamayāmasmiṁyeva sakalasarīraṁ pūrayamānā pañcavaṇṇā pīti uppajji.",
  "atk-s0302a4:70_2": "So pārutavatthaṁ saṅgharitvā ‘‘dasabalassa dassāmī’’ti cintesi.",
  "atk-s0302a4:70_3": "Athassa ādīnavasahassaṁ dassayamānaṁ maccheraṁ uppajji,",
  "atk-s0302a4:70_4": "so ‘‘brāhmaṇiyā ca mayhañca ekameva vatthaṁ,",
  "atk-s0302a4:70_5": "aññaṁ kiñci pārupanaṁ natthi,",
  "atk-s0302a4:70_6": "apārupitvā ca nāma bahi carituṁ na sakkā’’ti sabbathāpi adātukāmo ahosi.",
  "atk-s0302a4:70_7": "Athassa nikkhante paṭhamayāme majjhimayāmepi tatheva pīti uppajji,",
  "atk-s0302a4:70_8": "so tatheva ca cintetvā tatheva adātukāmo ahosi.",
  "atk-s0302a4:70_9": "Athassa majjhimayāme nikkhante pacchimayāmepi tatheva pīti uppajji,",
  "atk-s0302a4:70_10": "so ‘‘taraṇaṁ vā hotu maraṇaṁ vā,",
  "atk-s0302a4:70_11": "pacchāpi jānissāmī’’ti vatthaṁ saṅgharitvā satthu pādamūle ṭhapesi.",
  "atk-s0302a4:70_12": "Tato vāmahatthaṁ ābhujitvā dakkhiṇena hatthena tikkhattuṁ apphoṭetvā ‘‘jitaṁ me jitaṁ me’’ti tayo vāre nadi.",
  "atk-s0302a4:71_0": "Tasmiñca samaye bandhumarājā dhammāsanassa pacchato antosāṇiyaṁ nisinno dhammaṁ suṇāti.",
  "atk-s0302a4:71_1": "Rañño ca nāma ‘‘jitaṁ me’’ti saddo amanāpo hoti.",
  "atk-s0302a4:71_2": "So purisaṁ pesesi ‘‘gaccha etaṁ puccha kiṁ vadesī’’ti?",
  "atk-s0302a4:71_3": "So tena gantvā pucchito āha – ‘‘avasesā hatthiyānādīni āruyha asicammādīni gahetvā parasenaṁ jinanti, na taṁ acchariyaṁ,",
  "atk-s0302a4:71_4": "ahaṁ pana pacchato āgacchantassa kūṭagoṇassa muggarena sīsaṁ bhinditvā taṁ palāpento viya maccheracittaṁ madditvā pārutavatthaṁ dasabalassa adāsiṁ,",
  "atk-s0302a4:71_5": "taṁ me macchariyaṁ jita’’nti āha.",
  "atk-s0302a4:71_6": "Puriso gantvā taṁ pavattiṁ rañño ārocesi.",
  "atk-s0302a4:71_7": "Rājā āha – ‘‘amhe bhaṇe dasabalassa anurūpaṁ na jānimhā,",
  "atk-s0302a4:71_8": "brāhmaṇo pana jānī’’ti vatthayugampi pesesi.",
  "atk-s0302a4:71_9": "Taṁ disvā brāhmaṇo cintesi – ‘‘ayaṁ mayhaṁ tuṇhī nisinnassa paṭhamaṁ kiñci adatvā satthu guṇe kathentassa adāsi,",
  "atk-s0302a4:71_10": "satthu guṇe paṭicca uppannena mayhaṁ ko attho’’ti tampi vatthayugaṁ dasabalasseva adāsi.",
  "atk-s0302a4:71_11": "Rājā ‘‘kiṁ brāhmaṇena kata’’nti? Pucchitvā,",
  "atk-s0302a4:71_12": "‘‘tampi tena vatthayugaṁ tathāgatasseva dinna’’nti sutvā aññāni dve vatthayugāni pesesi. So tānipi adāsi.",
  "atk-s0302a4:71_13": "Rājā aññānipi cattārīti evaṁ yāva dvattiṁsa vatthayugāni pesesi.",
  "atk-s0302a4:71_14": "Atha brāhmaṇo ‘‘idaṁ vaḍḍhetvā gahaṇaṁ viya hotī’’ti attano atthāya ekaṁ brāhmaṇiyā atthāya ekanti dve vatthayugāni gahetvā tiṁsa yugāni tathāgatasseva adāsi.",
  "atk-s0302a4:71_15": "Tato paṭṭhāya ca satthu vissāsiko jāto.",
  "atk-s0302a4:72_0": "Atha naṁ rājā ekadivasaṁ sītasamaye satthu santike dhammaṁ suṇantaṁ disvā satasahassagghanikaṁ attano pārutaṁ rattakambalaṁ datvā āha – ‘‘ito paṭṭhāya idaṁ pārupitvā dhammaṁ suṇāhī’’ti.",
  "atk-s0302a4:72_1": "So ‘‘kiṁ me iminā kambalena imasmiṁ pūtikāye upanītenā’’ti? Cintetvā,",
  "atk-s0302a4:72_2": "antogandhakuṭiyaṁ tathāgatamañcassa upari vitānaṁ katvā agamāsi.",
  "atk-s0302a4:72_3": "Atha ekadivasaṁ rājā pātova vihāraṁ gantvā antogandhakuṭiyaṁ satthu santike nisīdi.",
  "atk-s0302a4:72_4": "Tasmiñca samaye chabbaṇṇā buddharasmiyo kambalaṁ paṭihaññanti, kambalo ativiya virocati.",
  "atk-s0302a4:72_5": "Rājā uddhaṁ olokento sañjānitvā āha – ‘‘bhante, amhākaṁ esa kambalo,",
  "atk-s0302a4:72_6": "amhehi ekasāṭakabrāhmaṇassa dinno’’ti. Tumhehi, mahārāja, brāhmaṇo pūjito, brāhmaṇena ahaṁ pūjitoti.",
  "atk-s0302a4:72_7": "Rājā ‘‘brāhmaṇo yuttakaṁ aññāsi,",
  "atk-s0302a4:72_8": "na maya’’nti pasīditvā yaṁ manussānaṁ upakārabhūtaṁ,",
  "atk-s0302a4:72_9": "taṁ sabbaṁ aṭṭhaṭṭhakaṁ katvā sabbaṭṭhakaṁ nāma dānaṁ datvā purohitaṭṭhāne ṭhapesi.",
  "atk-s0302a4:72_10": "Sopi ‘‘aṭṭhaṭṭhakaṁ nāma catusaṭṭhi hotī’’ti catusaṭṭhi salākabhattāni upanibandhāpetvā yāvajīvaṁ dānaṁ datvā sīlaṁ rakkhitvā tato cuto sagge nibbatti.",
  "atk-s0302a4:73_0": "Puna tato cuto imasmiṁ kappe koṇāgamanassa ca bhagavato kassapadasabalassa cāti dvinnaṁ buddhānaṁ antare bārāṇasiyaṁ kuṭumbiyaghare nibbatto,",
  "atk-s0302a4:73_1": "so vuddhimanvāya gharāvāsaṁ vasanto ekadivasaṁ araññe jaṅghavihāraṁ carati.",
  "atk-s0302a4:73_2": "Tasmiñca samaye paccekabuddho nadītīre cīvarakammaṁ karonto anuvāte appahonte saṅgharitvā ṭhapetuṁ āraddho. So disvā, ‘‘kasmā, bhante, saṅgharitvā ṭhapethā’’ti? Āha. Anuvāto nappahotīti. ‘‘Iminā, bhante, karothā’’ti sāṭakaṁ datvā,",
  "atk-s0302a4:73_3": "‘‘nibbattanibbattaṭṭhāne me kenaci parihāni mā hotū’’ti patthanaṁ paṭṭhapesi.",
  "atk-s0302a4:73_4": "Gharepissa bhaginiyā saddhiṁ bhariyāya kalahaṁ karontiyā paccekabuddho piṇḍāya pāvisi.",
  "atk-s0302a4:74_0": "Athassa bhaginī paccekabuddhassa piṇḍapātaṁ datvā tassa bhariyaṁ sandhāya ‘‘evarūpaṁ bālaṁ yojanasatena parivajjeyya’’nti patthanaṁ paṭṭhapesi.",
  "atk-s0302a4:74_1": "Sā gehadvāre ṭhitā taṁ sutvā,",
  "atk-s0302a4:74_2": "‘‘imāya dinnaṁ bhattaṁ esa mā bhuñjatū’’ti pattaṁ gahetvā piṇḍapātaṁ chaḍḍetvā kalalassa pūretvā adāsi. Itarā disvā,",
  "atk-s0302a4:74_3": "‘‘bāle maṁ tāva akkosa vā pahara vā.",
  "atk-s0302a4:74_4": "Evarūpassa pana dve asaṅkheyyāni pūritapāramissa pattato bhattaṁ chaḍḍetvā kalalaṁ dātuṁ na yutta’’nti āha.",
  "atk-s0302a4:74_5": "Athassa bhariyāya paṭisaṅkhānaṁ uppajji. Sā ‘‘tiṭṭhatha,",
  "atk-s0302a4:74_6": "bhante’’ti kalalaṁ chaḍḍetvā pattaṁ dhovitvā gandhacuṇṇena ubbaṭṭetvā pavarassa catumadhurassa pūretvā upari āsittena padumagabbhavaṇṇena sappinā vijjotamānaṁ paccekabuddhassa hatthe ṭhapetvā,",
  "atk-s0302a4:74_7": "‘‘yathā ayaṁ piṇḍapāto obhāsajāto,",
  "atk-s0302a4:74_8": "evaṁ obhāsajātaṁ me sarīraṁ hotū’’ti patthanaṁ paṭṭhapesi.",
  "atk-s0302a4:74_9": "Paccekabuddho anumoditvā ākāsaṁ pakkhandi.",
  "atk-s0302a4:74_10": "Tepi jāyampatikā yāvatāyukaṁ kusalaṁ katvā sagge nibbattitvā puna tato cavitvā upāsako bārāṇasiyaṁ asītikoṭivibhavassa seṭṭhino putto hutvā nibbatti,",
  "atk-s0302a4:74_11": "itarā tādisasseva dhītā hutvā nibbatti.",
  "atk-s0302a4:75_0": "Tassa vuddhippattassa tameva seṭṭhidhītaraṁ ānayiṁsu.",
  "atk-s0302a4:75_1": "Tassā pubbe adinnavipākassa tassa kammassa ānubhāvena patikulaṁ paviṭṭhamattāya ummārabbhantare sakalasarīraṁ ugghāṭitavaccakuṭi viya duggandhaṁ jātaṁ.",
  "atk-s0302a4:75_2": "Seṭṭhikumāro ‘‘kassāyaṁ gandho’’ti pucchitvā ‘‘seṭṭhikaññāyā’’ti sutvā ‘‘nīharatha nīharathā’’ti ābhataniyāmeneva kulagharaṁ pesesi.",
  "atk-s0302a4:75_3": "Sā eteneva nīhārena sattasu ṭhānesu paṭinivattitā cintesi – ‘‘ahaṁ sattasu ṭhānesu paṭinivattā. Kiṁ me jīvitenā’’ti?",
  "atk-s0302a4:75_4": "Attano ābharaṇabhaṇḍaṁ bhañjāpetvā suvaṇṇiṭṭhakaṁ kāresi ratanāyataṁ vidatthivitthataṁ caturaṅgulubbedhaṁ.",
  "atk-s0302a4:75_5": "Tato haritālamanosilāpiṇḍaṁ gahetvā aṭṭha uppalahatthake ādāya kassapadasabalassa cetiyakaraṇaṭṭhānaṁ gatā.",
  "atk-s0302a4:75_6": "Tasmiñca khaṇe ekā iṭṭhakapanti parikkhipitvā āgacchamānā ghaṭaniṭṭhakāya ūnā hoti.",
  "atk-s0302a4:75_7": "Seṭṭhidhītā vaḍḍhakiṁ āha – ‘‘imaṁ iṭṭhakaṁ ettha ṭhapethā’’ti. Amma, bhaddake kāle āgatāsi, sayameva ṭhapehīti.",
  "atk-s0302a4:75_8": "Sā āruyha telena haritālamanosilaṁ yojetvā tena bandhanena iṭṭhakaṁ patiṭṭhapetvā upari aṭṭhahi uppalahatthakehi pūjaṁ katvā vanditvā,",
  "atk-s0302a4:75_9": "‘‘nibbattanibbattaṭṭhāne me kāyato candanagandho vāyatu,",
  "atk-s0302a4:75_10": "mukhato uppalagandho’’ti patthanaṁ katvā, cetiyaṁ vanditvā, padakkhiṇaṁ katvā agamāsi.",
  "atk-s0302a4:76_0": "Atha tasmiṁyeva khaṇe yassa seṭṭhiputtassa paṭhamaṁ gehaṁ nītā,",
  "atk-s0302a4:76_1": "tassa taṁ ārabbha sati udapādi .",
  "atk-s0302a4:76_2": "Nagarepi nakkhattaṁ saṁghuṭṭhaṁ hoti.",
  "atk-s0302a4:76_3": "So upaṭṭhāke āha – ‘‘tadā idha ānītā seṭṭhidhītā atthi, kahaṁ sā’’ti? ‘‘Kulagehe sāmī’’ti. ‘‘Ānetha naṁ, nakkhattaṁ kīḷissāmā’’ti. Te gantvā, taṁ vanditvā ṭhitā ‘‘kiṁ, tātā, āgatatthā’’ti?",
  "atk-s0302a4:76_4": "Tāya puṭṭhā taṁ pavattiṁ ācikkhiṁsu. ‘‘Tātā,",
  "atk-s0302a4:76_5": "mayā ābharaṇabhaṇḍena cetiyaṁ pūjitaṁ, ābharaṇaṁ me natthī’’ti.",
  "atk-s0302a4:76_6": "Te gantvā seṭṭhiputtassa ārocesuṁ. ‘‘Ānetha naṁ, piḷandhanaṁ labhissāmā’’ti. Te ānayiṁsu.",
  "atk-s0302a4:76_7": "Tassā saha gharappavesena sakalagehaṁ candanagandhañceva nīluppalagandhañca vāyi.",
  "atk-s0302a4:77_0": "Seṭṭhiputto taṁ pucchi – ‘‘paṭhamaṁ tava sarīrato duggandho vāyi,",
  "atk-s0302a4:77_1": "idāni pana te sarīrato candanagandho, mukhato uppalagandho vāyati. Kiṁ eta’’nti?",
  "atk-s0302a4:77_2": "Sā ādito paṭṭhāya attano katakammaṁ ārocesi.",
  "atk-s0302a4:77_3": "Seṭṭhiputto ‘‘niyyānikaṁ vata buddhānaṁ sāsana’’nti pasīditvā yojanikaṁ suvaṇṇacetiyaṁ kambalakañcukena parikkhipitvā tattha tattha rathacakkappamāṇehi suvaṇṇapadumehi alaṅkari.",
  "atk-s0302a4:77_4": "Tesaṁ dvādasahatthā olambakā honti.",
  "atk-s0302a4:77_5": "So tattha yāvatāyukaṁ ṭhatvā sagge nibbattitvā tato cuto bārāṇasito yojanamatte ṭhāne aññatarasmiṁ amaccakule nibbatti.",
  "atk-s0302a4:77_6": "Seṭṭhikaññā devalokato cavitvā rājakule jeṭṭhadhītā hutvā nibbatti.",
  "atk-s0302a4:78_0": "Tesu vayappattesu kumārassa vasanagāme nakkhattaṁ saṁghuṭṭhaṁ,",
  "atk-s0302a4:78_1": "so mātaraṁ āha – ‘‘sāṭakaṁ me amma dehi, nakkhattaṁ kīḷissāmī’’ti.",
  "atk-s0302a4:78_2": "Sā dhotavatthaṁ nīharitvā adāsi. ‘‘Amma thūlaṁ ida’’nti. Aññaṁ nīharitvā adāsi, tampi paṭikkhipi. Aññaṁ nīharitvā adāsi, tampi paṭikkhipi. Atha naṁ mātā āha – ‘‘tāta, yādise gehe mayaṁ jātā,",
  "atk-s0302a4:78_3": "natthi no ito sukhumatarassa paṭilābhāya puñña’’nti.",
  "atk-s0302a4:78_4": "‘‘Labhanaṭṭhānaṁ gacchāmi ammā’’ti.",
  "atk-s0302a4:78_5": "‘‘Putta ahaṁ ajjeva tuyhaṁ bārāṇasinagare rajjapaṭilābhampi icchāmī’’ti.",
  "atk-s0302a4:78_6": "So mātaraṁ vanditvā āha – ‘‘gacchāmi ammā’’ti. ‘‘Gaccha, tātā’’ti.",
  "atk-s0302a4:78_7": "Evaṁ kirassā cittaṁ ahosi – ‘‘kahaṁ gamissati,",
  "atk-s0302a4:78_8": "idha vā ettha vā gehe nisīdissatī’’ti?",
  "atk-s0302a4:78_9": "So pana puññaniyāmena nikkhamitvā bārāṇasiṁ gantvā uyyāne maṅgalasilāpaṭṭe sasīsaṁ pārupitvā nipajji.",
  "atk-s0302a4:78_10": "So cā bārāṇasirañño kālaṅkatassa sattamo divaso hoti.",
  "atk-s0302a4:79_0": "Amaccā rañño sarīrakiccaṁ katvā rājaṅgaṇe nisīditvā mantayiṁsu – ‘‘rañño ekā dhītāva atthi, putto natthi. Arājakaṁ rajjaṁ na tiṭṭhati. Ko rājā hotī’’ti mantetvā, ‘‘tvaṁ hohi, tvaṁ hohī’’ti.",
  "atk-s0302a4:79_1": "Purohito āha – ‘‘bahuṁ oloketuṁ na vaṭṭati, phussarathaṁ vissajjemā’’ti.",
  "atk-s0302a4:79_2": "Te kumudavaṇṇe cattāro sindhave yojetvā,",
  "atk-s0302a4:79_3": "pañcavidhaṁ rājakakudhabhaṇḍaṁ setacchattañca rathasmiṁyeva ṭhapetvā rathaṁ vissajjetvā pacchato tūriyāni paggaṇhāpesuṁ.",
  "atk-s0302a4:79_4": "Ratho pācīnadvārena nikkhamitvā uyyānābhimukho ahosi,",
  "atk-s0302a4:79_5": "‘‘paricayena uyyānābhimukho gacchati, nivattemā’’ti keci āhaṁsu.",
  "atk-s0302a4:79_6": "Purohito ‘‘mā nivattayitthā’’ti āha.",
  "atk-s0302a4:79_7": "Ratho kumāraṁ padakkhiṇaṁ katvā ārohanasajjo hutvā aṭṭhāsi.",
  "atk-s0302a4:79_8": "Purohito pārupanakaṇṇaṁ apanetvā pādatalāni olokento ‘‘tiṭṭhatu ayaṁ dīpo,",
  "atk-s0302a4:79_9": "dvisahassadīpaparivāresu catūsu dīpesu esa rajjaṁ kātuṁ yutto’’ti vatvā,",
  "atk-s0302a4:79_10": "‘‘punapi tūriyāni paggaṇhātha punapi paggaṇhāthā’’ti tikkhattuṁ tūriyāni paggaṇhāpesi.",
  "atk-s0302a4:80_0": "Atha kumāro mukhaṁ vivaritvā oloketvā, ‘‘kena kammena āgatatthā’’ti? Āha. ‘‘Deva, tumhākaṁ rajjaṁ pāpuṇātī’’ti. ‘‘Rājā kaha’’nti. ‘‘Devattaṁ gato sāmī’’ti. ‘‘Kati divasā atikkantā’’ti? ‘‘Ajja sattamo divaso’’ti.",
  "atk-s0302a4:80_1": "‘‘Putto vā dhītā vā natthī’’ti. ‘‘Dhītā atthi deva, putto natthī’’ti.",
  "atk-s0302a4:80_2": "‘‘Tena hi karissāmi rajja’’nti.",
  "atk-s0302a4:80_3": "Te tāvadeva abhisekamaṇḍapaṁ katvā rājadhītaraṁ sabbālaṅkārehi alaṅkaritvā uyyānaṁ ānetvā kumārassa abhisekaṁ akaṁsu.",
  "atk-s0302a4:81_0": "Athassa katābhisekassa satasahassagghanikaṁ vatthaṁ upahariṁsu. So ‘‘kimidaṁ, tātā’’ti? Āha. ‘‘Nivāsanavatthaṁ devā’’ti. ‘‘Nanu, tātā, thūla’’nti.",
  "atk-s0302a4:81_1": "‘‘Manussānaṁ paribhogavatthesu ito sukhumataraṁ natthi devā’’ti.",
  "atk-s0302a4:81_2": "‘‘Tumhākaṁ rājā evarūpaṁ nivāsesī’’ti? ‘‘Āma, devā’’ti.",
  "atk-s0302a4:81_3": "‘‘Na maññe puññavā tumhākaṁ rājā, suvaṇṇabhiṅgāraṁ āharatha, labhissāma vattha’’nti. Suvaṇṇabhiṅgāraṁ āhariṁsu. So uṭṭhāya hatthe dhovitvā, mukhaṁ vikkhāletvā, hatthena udakaṁ ādāya, puratthimadisāya abbhukkiri,",
  "atk-s0302a4:81_4": "ghanapathaviṁ bhinditvā aṭṭha kapparukkhā uṭṭhahiṁsu.",
  "atk-s0302a4:81_5": "Puna udakaṁ gahetvā dakkhiṇaṁ pacchimaṁ uttaranti evaṁ catasso disā abbhukkiri,",
  "atk-s0302a4:81_6": "sabbadisāsu aṭṭha aṭṭha katvā dvattiṁsa kapparukkhā uṭṭhahiṁsu.",
  "atk-s0302a4:81_7": "So ekaṁ dibbadussaṁ nivāsetvā ekaṁ pārupitvā ‘‘nandarañño vijite suttakantikā itthiyo mā suttaṁ kantiṁsūti evaṁ bheriṁ cārāpethā’’ti vatvā, chattaṁ ussāpetvā,",
  "atk-s0302a4:81_8": "alaṅkatapaṭiyatto hatthikkhandhavaragato nagaraṁ pavisitvā,",
  "atk-s0302a4:81_9": "pāsādaṁ āruyha mahāsampattiṁ anubhavi.",
  "atk-s0302a4:82_0": "Evaṁ kāle gacchante ekadivasaṁ devī rañño sampattiṁ disvā,",
  "atk-s0302a4:82_1": "‘‘aho tapassī’’ti kāruññākāraṁ dassesi. ‘‘Kimidaṁ devī’’ti? Ca puṭṭhā, ‘‘atimahatī, deva, sampatti,",
  "atk-s0302a4:82_2": "atīte buddhānaṁ saddahitvā kalyāṇaṁ akattha,",
  "atk-s0302a4:82_3": "idāni anāgatassa paccayaṁ kusalaṁ na karothā’’ti? Āha. ‘‘Kassa dassāmi? Sīlavanto natthī’’ti. ‘‘Asuñño, deva, jambudīpo arahantehi, tumhe dānameva sajjetha,",
  "atk-s0302a4:82_4": "ahaṁ arahante lacchāmī’’ti āha.",
  "atk-s0302a4:82_5": "Rājā punadivase pācīnadvāre dānaṁ sajjāpesi.",
  "atk-s0302a4:82_6": "Devī pātova uposathaṅgāni adhiṭṭhāya uparipāsāde puratthābhimukhā urena nipajjitvā – ‘‘sace etissā disāya arahanto atthi,",
  "atk-s0302a4:82_7": "āgacchantu amhākaṁ bhikkhaṁ gaṇhantū’’ti āha.",
  "atk-s0302a4:82_8": "Tassaṁ disāyaṁ arahanto nāhesuṁ.",
  "atk-s0302a4:82_9": "Taṁ sakkāraṁ kapaṇaddhikayācakānaṁ adaṁsu.",
  "atk-s0302a4:83_0": "Punadivase dakkhiṇadvāre dānaṁ sajjetvā tatheva akāsi, punadivase pacchimadvāre.",
  "atk-s0302a4:83_1": "Uttaradvāre sajjitadivase pana deviyā tatheva nimantentiyā himavante vasantānaṁ padumavatiyā puttānaṁ pañcasatānaṁ paccekabuddhānaṁ jeṭṭhako mahāpadumapaccekabuddho bhātike āmantesi ‘‘mārisā, nandarājā tumhe nimanteti, adhivāsetha tassā’’ti.",
  "atk-s0302a4:83_2": "Te adhivāsetvā punadivase anotattadahe mukhaṁ dhovitvā ākāsena āgantvā uttaradvāre otariṁsu. Manussā gantvā ‘‘pañcasatā, deva,",
  "atk-s0302a4:83_3": "paccekabuddhā āgatā’’ti rañño ārocesuṁ.",
  "atk-s0302a4:83_4": "Rājā saddhiṁ deviyā gantvā vanditvā pattaṁ gahetvā paccekabuddhe pāsādaṁ āropetvā tesaṁ dānaṁ datvā bhattakiccāvasāne rājā saṅghatherassa,",
  "atk-s0302a4:83_5": "devī saṅghanavakassa pādamūle nipajjitvā,",
  "atk-s0302a4:83_6": "‘‘ayyā paccayehi na kilamissanti, mayaṁ puññena na hāyissāma,",
  "atk-s0302a4:83_7": "amhākaṁ yāvajīvaṁ idha nivāsāya paṭiññaṁ dethā’’ti paṭiññaṁ kāretvā uyyāne pañca paṇṇasālāsatāni pañca caṅkamanasatānīti sabbākārena nivāsaṭṭhānaṁ sampādetvā tattha vasāpesuṁ.",
  "atk-s0302a4:84_0": "Evaṁ kāle gacchante rañño paccanto kupito.",
  "atk-s0302a4:84_1": "‘‘Ahaṁ paccantaṁ vūpasametuṁ gacchāmi,",
  "atk-s0302a4:84_2": "tvaṁ paccekabuddhesu mā pamajjī’’ti deviṁ ovaditvā gato.",
  "atk-s0302a4:84_3": "Tasmiṁ anāgateyeva paccekabuddhānaṁ āyusaṅkhārā khīṇā.",
  "atk-s0302a4:84_4": "Mahāpadumapaccekabuddho tiyāmarattiṁ jhānakīḷaṁ kīḷitvā aruṇuggamane ālambanaphalakaṁ ālambitvā ṭhitakova anupādisesāya nibbānadhātuyā parinibbāyi,",
  "atk-s0302a4:84_5": "etenupāyena sesāpīti sabbepi parinibbutā.",
  "atk-s0302a4:84_6": "Punadivase devī paccekabuddhānaṁ nisīdanaṭṭhānaṁ haritūpalittaṁ kāretvā pupphāni vikiritvā dhūpaṁ datvā tesaṁ āgamanaṁ olokayantī nisinnā āgamanaṁ apassantī purisaṁ pesesi – ‘‘gaccha, tāta, jānāhi,",
  "atk-s0302a4:84_7": "kiṁ ayyānaṁ kiñci aphāsuka’’nti?",
  "atk-s0302a4:84_8": "So gantvā mahāpadumassa paṇṇasālāya dvāraṁ vivaritvā tattha apassanto caṅkamanaṁ gantvā ālambanaphalakaṁ nissāya ṭhitaṁ disvā vanditvā, ‘‘kālo, bhante’’ti āha.",
  "atk-s0302a4:84_9": "Parinibbutasarīraṁ kiṁ kathessati?",
  "atk-s0302a4:84_10": "So ‘‘niddāyati maññe’’ti gantvā piṭṭhipāde hatthena parāmasi.",
  "atk-s0302a4:84_11": "Pādānaṁ sītalatāya ceva thaddhatāya ca parinibbutabhāvaṁ ñatvā dutiyassa santikaṁ agamāsi,",
  "atk-s0302a4:84_12": "evaṁ tatiyassāti sabbesaṁ parinibbutabhāvaṁ ñatvā rājakulaṁ gato. ‘‘Kahaṁ, tāta, paccekabuddhā’’ti? Puṭṭho ‘‘parinibbutā, devī’’ti āha.",
  "atk-s0302a4:84_13": "Devī kandantī rodantī nikkhamitvā nāgarehi saddhiṁ tattha gantvā sādhukīḷitaṁ kāretvā paccekabuddhānaṁ sarīrakiccaṁ katvā dhātuyo gahetvā cetiyaṁ patiṭṭhāpesi.",
  "atk-s0302a4:85_0": "Rājā paccantaṁ vūpasametvā āgato paccuggamanaṁ āgataṁ deviṁ pucchi ‘‘kiṁ, bhadde, paccekabuddhesu nappamajji, nirogā ayyā’’ti? ‘‘Parinibbutā devā’’ti.",
  "atk-s0302a4:85_1": "Rājā cintesi – ‘‘evarūpānampi paṇḍitānaṁ maraṇaṁ uppajjati, amhākaṁ kuto mokkho’’ti?",
  "atk-s0302a4:85_2": "So nagaraṁ agantvā uyyānameva pavisitvā jeṭṭhaputtaṁ pakkosāpetvā tassa rajjaṁ paṭiyādetvā sayaṁ samaṇakapabbajjaṁ pabbaji,",
  "atk-s0302a4:85_3": "devīpi ‘‘imasmiṁ pabbajite ahaṁ kiṁ karissāmī’’ti? Tattheva uyyāne pabbajitā.",
  "atk-s0302a4:85_4": "Dvepi jhānaṁ bhāvetvā tato cutā brahmaloke nibbattiṁsu.",
  "atk-s0302a4:86_0": "Tesu tattheva vasantesu amhākaṁ satthā loke uppajjitvā pavattitavaradhammacakko anupubbena rājagahaṁ pāvisi.",
  "atk-s0302a4:86_1": "Ayaṁ pippalimāṇavo magadharaṭṭhe mahātitthabrāhmaṇagāme kapilabrāhmaṇassa aggamahesiyā kucchimhi nibbatto,",
  "atk-s0302a4:86_2": "ayaṁ bhaddā kāpilānī maddaraṭṭhe sāgalanagare kosiyagottabrāhmaṇassa aggamahesiyā kucchismiṁ nibbattā.",
  "atk-s0302a4:86_3": "Tesaṁ kho anukkamena vaḍḍhamānānaṁ pippalimāṇavassa vīsatime vasse bhaddāya soḷasame vasse sampatte mātāpitaro puttaṁ oloketvā, ‘‘tāta, tvaṁ vayappatto,",
  "atk-s0302a4:86_4": "kulavaṁso nāma patiṭṭhapetabbo’’ti ativiya nippīḷayiṁsu.",
  "atk-s0302a4:86_5": "Māṇavo āha – ‘‘mayhaṁ sotapathe evarūpaṁ kathaṁ mā kathetha. Ahaṁ yāva tumhe dharatha, tāva paṭijaggissāmi,",
  "atk-s0302a4:86_6": "tumhākaṁ pacchato nikkhamitvā pabbajissāmī’’ti.",
  "atk-s0302a4:86_7": "Te katipāhaṁ atikkamitvā puna kathayiṁsu, sopi tatheva paṭikkhipi. Puna kathayiṁsu, punapi paṭikkhipi.",
  "atk-s0302a4:86_8": "Tato paṭṭhāya mātā nirantaraṁ kathetiyeva.",
  "atk-s0302a4:87_0": "Māṇavo ‘‘mama mātaraṁ saññāpessāmī’’ti rattasuvaṇṇassa nikkhasahassaṁ datvā suvaṇṇakārehi ekaṁ itthirūpaṁ kārāpetvā tassa majjanaghaṭṭanādikammapariyosāne taṁ rattavatthaṁ nivāsāpetvā vaṇṇasampannehi pupphehi ceva nānāalaṅkārehi ca alaṅkārāpetvā mātaraṁ pakkosāpetvā āha – ‘‘amma evarūpaṁ ārammaṇaṁ labhanto gehe vasāmi, alabhanto na vasāmī’’ti.",
  "atk-s0302a4:87_1": "Paṇḍitā brāhmaṇī cintesi – ‘‘mayhaṁ putto puññavā dinnadāno katābhinīhāro,",
  "atk-s0302a4:87_2": "puññaṁ karonto na ekakova akāsi,",
  "atk-s0302a4:87_3": "addhā etena saha katapuññā suvaṇṇarūpakapaṭibhāgā bhavissatī’’ti aṭṭha brāhmaṇe pakkosāpetvā sabbakāmehi santappetvā suvaṇṇarūpakaṁ rathaṁ āropetvā, ‘‘gacchatha, tātā,",
  "atk-s0302a4:87_4": "yattha amhākaṁ jātigottabhogehi samānakule evarūpaṁ dārikaṁ passatha, imameva suvaṇṇarūpakaṁ,",
  "atk-s0302a4:87_5": "paṇṇākāraṁ katvā dethā’’ti uyyojesi.",
  "atk-s0302a4:88_0": "Te ‘‘amhākaṁ nāma etaṁ kamma’’nti nikkhamitvā, ‘‘kattha gamissāmā’’ti? Cintetvā,",
  "atk-s0302a4:88_1": "‘‘maddaraṭṭhaṁ nāma itthākaro,",
  "atk-s0302a4:88_2": "maddaraṭṭhaṁ gamissāmā’’ti maddaraṭṭhe sāgalanagaraṁ agamiṁsu.",
  "atk-s0302a4:88_3": "Tattha taṁ suvaṇṇarūpakaṁ nhānatitthe ṭhapetvā ekamantaṁ nisīdiṁsu.",
  "atk-s0302a4:88_4": "Atha bhaddāya dhātī bhaddaṁ nhāpetvā alaṅkaritvā sirigabbhe nisīdāpetvā nhāyituṁ āgacchantī taṁ rūpakaṁ disvā,",
  "atk-s0302a4:88_5": "‘‘ayyadhītā me idhāgatā’’ti saññāya tajjetvā ‘‘dubbinite, kiṁ tvaṁ idhāgatā’’ti? Talasattikaṁ uggiritvā,",
  "atk-s0302a4:88_6": "‘‘gaccha sīgha’’nti gaṇḍapasse pahari.",
  "atk-s0302a4:88_7": "Hattho pāsāṇe paṭihato viya kampittha.",
  "atk-s0302a4:88_8": "Sā paṭikkamitvā ‘‘evaṁ thaddhaṁ nāma mahāgīvaṁ disvā,",
  "atk-s0302a4:88_9": "‘ayyadhītā me’ti saññaṁ uppādesiṁ,",
  "atk-s0302a4:88_10": "ayyadhītāya hi me ayaṁ nivāsanapaṭiggāhikāpi ayuttā’’ti āha.",
  "atk-s0302a4:88_11": "Atha naṁ te manussā parivāretvā ‘‘evarūpā te sāmidhītā’’ti pucchiṁsu. ‘‘Kiṁ esā,",
  "atk-s0302a4:88_12": "imāya sataguṇena sahassaguṇena mayhaṁ ayyā abhirūpatarā,",
  "atk-s0302a4:88_13": "dvādasahatthe gabbhe nisinnāya padīpakiccaṁ natthi,",
  "atk-s0302a4:88_14": "sarīrobhāseneva tamaṁ vidhamatī’’ti.",
  "atk-s0302a4:88_15": "‘‘Tena hi āgacchā’’ti taṁ khujjaṁ gahetvā suvaṇṇarūpakaṁ rathaṁ āropetvā kosiyagottassa gharadvāre ṭhatvā āgamanaṁ nivedayiṁsu.",
  "atk-s0302a4:89_0": "Brāhmaṇo paṭisanthāraṁ katvā, ‘‘kuto āgatatthā’’ti? Pucchi.",
  "atk-s0302a4:89_1": "‘‘Magadharaṭṭhe mahātitthagāme kapilabrāhmaṇassa gharato’’ti. ‘‘Kiṁ kāraṇā āgatā’’ti. ‘‘Iminā nāma kāraṇenā’’ti. ‘‘Kalyāṇaṁ, tātā,",
  "atk-s0302a4:89_2": "samajātigottavibhavo amhākaṁ brāhmaṇo,",
  "atk-s0302a4:89_3": "dassāmi dārika’’nti paṇṇākāraṁ gaṇhi.",
  "atk-s0302a4:89_4": "Te kapilabrāhmaṇassa sāsanaṁ pahiṇiṁsu – ‘‘laddhā dārikā, kattabbaṁ karothā’’ti.",
  "atk-s0302a4:89_5": "Taṁ sāsanaṁ sutvā pippalimāṇavassa ārocayiṁsu – ‘‘laddhā kira dārikā’’ti.",
  "atk-s0302a4:89_6": "Māṇavo ‘‘ahaṁ na labhissāmīti cintesiṁ, ime laddhāti ca vadanti,",
  "atk-s0302a4:89_7": "anatthiko hutvā paṇṇaṁ pesissāmī’’ti rahogato paṇṇaṁ likhi,",
  "atk-s0302a4:89_8": "‘‘bhaddā attano jātigottabhogānurūpaṁ gharāvāsaṁ labhatu,",
  "atk-s0302a4:89_9": "ahaṁ nikkhamitvā pabbajissāmi,",
  "atk-s0302a4:89_10": "mā pacchā vippaṭisārinī ahosī’’ti.",
  "atk-s0302a4:89_11": "Bhaddāpi ‘‘asukassa kira maṁ dātukāmā’’ti sutvā rahogatā paṇṇaṁ likhi,",
  "atk-s0302a4:89_12": "‘‘ayyaputto attano jātigottabhogānurūpaṁ gharāvāsaṁ labhatu.",
  "atk-s0302a4:89_13": "Ahaṁ nikkhamitvā pabbajissāmi,",
  "atk-s0302a4:89_14": "mā pacchā vippaṭisārī ahosī’’ti.",
  "atk-s0302a4:89_15": "Dvepi paṇṇāni antarāmagge samāgacchiṁsu. ‘‘Idaṁ kassa paṇṇa’’nti?",
  "atk-s0302a4:89_16": "Pippalimāṇavena bhaddāya pahitanti. ‘‘Idaṁ kassa paṇṇa’’nti?",
  "atk-s0302a4:89_17": "Bhaddāya pippalimāṇavassa pahitanti ca vutte dvepi vācetvā,",
  "atk-s0302a4:89_18": "‘‘passatha dārakānaṁ kamma’’nti phāletvā araññe chaḍḍetvā samānapaṇṇaṁ likhitvā ito ca etto ca pesesuṁ.",
  "atk-s0302a4:89_19": "Iti tesaṁ anicchamānānaṁyeva samāgamo ahosi.",
  "atk-s0302a4:90_0": "Taṁdivasaṁyeva ca māṇavopi ekaṁ pupphadāmaṁ ganthāpesi, bhaddāpi ekaṁ ganthāpesi.",
  "atk-s0302a4:90_1": "Tāni āsanamajjhe ṭhapetvā bhuttasāyamāsā ubhopi ‘‘sayanaṁ āruhissāmā’’ti samāgantvā māṇavo dakkhiṇapassena sayanaṁ āruhi.",
  "atk-s0302a4:90_2": "Bhaddā vāmapassena āruhitvā āha – ‘‘yassa passe pupphāni milāyanti,",
  "atk-s0302a4:90_3": "tassa rāgacittaṁ uppannanti vijānissāma,",
  "atk-s0302a4:90_4": "imaṁ pupphadāmaṁ na allīyitabba’’nti.",
  "atk-s0302a4:90_5": "Te pana aññamaññassa sarīrasamphassabhayena tiyāmarattiṁ niddaṁ anokkamantāva vītināmenti,",
  "atk-s0302a4:90_6": "divā pana hasitamattampi na hoti.",
  "atk-s0302a4:90_7": "Te lokāmisena asaṁsaṭṭhā yāva mātāpitaro dharanti,",
  "atk-s0302a4:90_8": "tāva kuṭumbaṁ avicāretvā tesu kālaṅkatesu vicārayiṁsu. Mahatī māṇavassa sampatti,",
  "atk-s0302a4:90_9": "ekadivasaṁ sarīraṁ ubbaṭṭetvā chaḍḍetabbaṁ suvaṇṇacuṇṇameva magadhanāḷiyā dvādasanāḷimattaṁ laddhuṁ vaṭṭati.",
  "atk-s0302a4:90_10": "Yantabaddhāni saṭṭhi mahātaḷākāni, kammanto dvādasayojaniko,",
  "atk-s0302a4:90_11": "anurādhapurappamāṇā cuddasa dāsagāmā, cuddasa hatthānīkā, cuddasa assānīkā, cuddasa rathānīkā.",
  "atk-s0302a4:91_0": "So ekadivasaṁ alaṅkataṁ assaṁ āruyha mahājanaparivuto kammantaṁ gantvā khettakoṭiyaṁ ṭhito naṅgalehi bhinnaṭṭhānato kākādayo sakuṇe gaṇḍuppādakādipāṇe uddharitvā khādante disvā, ‘‘tātā, ime kiṁ khādantī’’ti pucchi? ‘‘Gaṇḍuppādake ayyā’’ti.",
  "atk-s0302a4:91_1": "‘‘Etehi kataṁ pāpaṁ kassa hotī’’ti? ‘‘Tumhākaṁ, ayyā’’ti.",
  "atk-s0302a4:91_2": "So cintesi – ‘‘sace etehi kataṁ pāpaṁ mayhaṁ hoti,",
  "atk-s0302a4:91_3": "kiṁ me karissati sattaasītikoṭidhanaṁ? Kiṁ dvādasayojano kammanto,",
  "atk-s0302a4:91_4": "kiṁ yantabaddhāni saṭṭhi mahātaḷākāni, kiṁ cuddasa gāmā?",
  "atk-s0302a4:91_5": "Sabbametaṁ bhaddāya kāpilāniyā niyyātetvā nikkhamitvā pabbajissāmī’’ti.",
  "atk-s0302a4:92_0": "Bhaddāpi kāpilānī tasmiṁ khaṇe abbhantaravatthumhi tayo tilakumbhe pattharāpetvā dhātīhi parivutā nisinnā kāke tilapāṇake khādamāne disvā, ‘‘ammā kiṁ ime khādantī’’ti? Pucchi. ‘‘Pāṇake ayye’’ti. ‘‘Akusalaṁ kassa hotī’’ti? ‘‘Tumhākaṁ ayye’’ti.",
  "atk-s0302a4:92_1": "Sā cintesi – ‘‘mayhaṁ catuhatthavatthaṁ nāḷikodanamattañca laddhuṁ vaṭṭati,",
  "atk-s0302a4:92_2": "yadi ca panetaṁ ettakena janena kataṁ akusalaṁ mayhaṁ hoti,",
  "atk-s0302a4:92_3": "bhavasahassenapi vaṭṭato sīsaṁ ukkhipituṁ na sakkā ,",
  "atk-s0302a4:92_4": "ayyaputte āgatamatteyeva sabbaṁ tassa niyyātetvā nikkhamma pabbajissāmī’’ti.",
  "atk-s0302a4:93_0": "Māṇavo āgantvā nhatvā pāsādaṁ āruyha mahārahe pallaṅke nisīdi,",
  "atk-s0302a4:93_1": "athassa cakkavattino anucchavikaṁ bhojanaṁ sajjayiṁsu.",
  "atk-s0302a4:93_2": "Dvepi bhuñjitvā parijane nikkhante rahogatā phāsukaṭṭhāne nisīdiṁsu.",
  "atk-s0302a4:93_3": "Tato māṇavo bhaddaṁ āha – ‘‘bhadde,",
  "atk-s0302a4:93_4": "tvaṁ imaṁ gharaṁ āgacchantī kittakaṁ dhanaṁ āharī’’ti?",
  "atk-s0302a4:93_5": "‘‘Pañcapaṇṇāsa sakaṭasahassāni ayyā’’ti. ‘‘Etaṁ sabbaṁ,",
  "atk-s0302a4:93_6": "yā ca imasmiṁ ghare sattaasītikoṭiyo,",
  "atk-s0302a4:93_7": "yantabaddhā saṭṭhitaḷākādibhedā sampatti atthi,",
  "atk-s0302a4:93_8": "sabbaṁ tuyhaṁyeva niyyātemī’’ti. ‘‘Tumhe pana ayyā’’ti. ‘‘Ahaṁ pabbajissāmī’’ti.",
  "atk-s0302a4:93_9": "‘‘Ayyā ahampi tumhākaṁyeva āgamanaṁ olokayamānā nisinnā, ahampi pabbajissāmī’’ti.",
  "atk-s0302a4:93_10": "Tesaṁ ādittapaṇṇakuṭi viya tayo bhavā upaṭṭhahiṁsu.",
  "atk-s0302a4:93_11": "Te ‘‘pabbajissāmā’’ti vatvā antarāpaṇato kasāyarasapītāni vatthāni mattikāpatte ca āharāpetvā aññamaññaṁ kese ohāretvā, ‘‘ye loke arahanto,",
  "atk-s0302a4:93_12": "te uddissa amhākaṁ pabbajjā’’ti pabbajitvā thavikāsu patte osāpetvā aṁse laggetvā pāsādato otariṁsu.",
  "atk-s0302a4:93_13": "Gehe dāsesu ca kammakāresu ca na koci sañjāni.",
  "atk-s0302a4:94_0": "Atha ne brāhmaṇagāmato nikkhamma dāsagāmadvārena gacchante ākappakuttavasena dāsagāmavāsino sañjāniṁsu.",
  "atk-s0302a4:94_1": "Te rudantā pādesu nipatitvā ‘‘kiṁ amhe anāthe karotha ayyā’’ti? Āhaṁsu. ‘‘Mayaṁ,",
  "atk-s0302a4:94_2": "bhaṇe ‘ādittapaṇṇasālā viya tayo bhavā’ti pabbajimhā,",
  "atk-s0302a4:94_3": "sace tumhesu ekekaṁ bhujissaṁ karoma, vassasatampi nappahoti,",
  "atk-s0302a4:94_4": "tumheva tumhākaṁ sīsaṁ dhovitvā bhujissā hutvā jīvathā’’ti vatvā tesaṁ rodantānaṁyeva pakkamiṁsu.",
  "atk-s0302a4:94_5": "Thero purato gacchanto nivattitvā olokento cintesi – ‘‘ayaṁ bhaddā kāpilānī sakalajambudīpagghanikā itthī mayhaṁ pacchato āgacchati. Ṭhānaṁ kho panetaṁ vijjati,",
  "atk-s0302a4:94_6": "yaṁ kocideva evaṁ cinteyya ‘ime pabbajitvāpi vinā bhavituṁ na sakkonti, ananucchavikaṁ karontī’’ti.",
  "atk-s0302a4:94_7": "‘‘Koci vā pana manaṁ padūsetvā apāyapūrako bhaveyya.",
  "atk-s0302a4:94_8": "Imaṁ pahāya mayā gantuṁ vaṭṭatī’’ti cittaṁ uppādesi.",
  "atk-s0302a4:95_0": "So purato gacchanto dvedhāpathaṁ disvā tassa matthake aṭṭhāsi.",
  "atk-s0302a4:95_1": "Bhaddāpi āgantvā vanditvā aṭṭhāsi. Atha naṁ āha – ‘‘bhadde,",
  "atk-s0302a4:95_2": "tādisiṁ itthiṁ mama pacchato āgacchantiṁ disvā,",
  "atk-s0302a4:95_3": "‘ime pabbajitvāpi vinā bhavituṁ na sakkontī’ti cintetvā amhesu paduṭṭhacitto mahājano apāyapūrako bhaveyya.",
  "atk-s0302a4:95_4": "Imasmiṁ dvedhāpathe tvaṁ ekaṁ gaṇha, ahaṁ ekena gamissāmī’’ti. ‘‘Āma, ayya,",
  "atk-s0302a4:95_5": "pabbajitānaṁ mātugāmo nāma malaṁ,",
  "atk-s0302a4:95_6": "‘pabbajitvāpi vinā na bhavantī’ti amhākaṁ dosaṁ passanti, tumhe ekaṁ maggaṁ gaṇhatha,",
  "atk-s0302a4:95_7": "vinā bhavissāmā’’ti tikkhattuṁ padakkhiṇaṁ katvā catūsu ṭhānesu pañcapatiṭṭhitena vanditvā dasanakhasamodhānasamujjalaṁ añjaliṁ paggayha,",
  "atk-s0302a4:95_8": "‘‘satasahassakappappamāṇe addhāne kato mittasanthavo ajja bhijjatī’’ti vatvā, ‘‘tumhe dakkhiṇajātikā nāma,",
  "atk-s0302a4:95_9": "tumhākaṁ dakkhiṇamaggo vaṭṭati,",
  "atk-s0302a4:95_10": "mayaṁ mātugāmā nāma vāmajātikā,",
  "atk-s0302a4:95_11": "amhākaṁ vāmamaggo vaṭṭatī’’ti vanditvā maggaṁ paṭipannā.",
  "atk-s0302a4:95_12": "Tesaṁ dvedhābhūtakāle ayaṁ mahāpathavī ‘‘ahaṁ cakkavāḷagirisinerupabbate dhāretuṁ sakkontīpi tumhākaṁ guṇe dhāretuṁ na sakkomī’’ti vadantī viya viravamānā akampi,",
  "atk-s0302a4:95_13": "ākāse asanisaddo viya pavatti, cakkavāḷapabbato unnadi.",
  "atk-s0302a4:96_0": "Sammāsambuddho veḷuvanamahāvihāre gandhakuṭiyaṁ nisinno pathavīkampanasaddaṁ sutvā,",
  "atk-s0302a4:96_1": "‘‘kassa nu kho pathavī kampatī’’ti?",
  "atk-s0302a4:96_2": "Āvajjento ‘‘pippalimāṇavo ca bhaddā ca kāpilānī maṁ uddissa appameyyaṁ sampattiṁ pahāya pabbajitā,",
  "atk-s0302a4:96_3": "tesaṁ viyogaṭṭhāne ubhinnampi guṇabalena ayaṁ pathavīkampo jāto,",
  "atk-s0302a4:96_4": "mayāpi etesaṁ saṅgahaṁ kātuṁ vaṭṭatī’’ti gandhakuṭito nikkhamma sayameva pattacīvaraṁ ādāya,",
  "atk-s0302a4:96_5": "asītimahātheresu kañci anāmantetvā tigāvutaṁ maggaṁ paccuggamanaṁ katvā rājagahassa ca nāḷandāya ca antare bahuputtakanigrodharukkhamūle pallaṅkaṁ ābhujitvā nisīdi.",
  "atk-s0302a4:96_6": "Nisīdanto pana aññataro paṁsukūliko viya anisīditvā buddhavesaṁ gahetvā asītihatthā ghanabuddharasmiyo vissajjento nisīdi.",
  "atk-s0302a4:96_7": "Iti tasmiṁ khaṇe paṇṇachattasakaṭacakkakūṭāgārādippamāṇā buddharasmiyo ito cito ca vipphandantiyo vidhāvantiyo candimasahassasūriyasahassauggamanakālo viya kurumānā taṁ vanantaraṁ ekobhāsaṁ akaṁsu.",
  "atk-s0302a4:96_8": "Dvattiṁsamahāpurisalakkhaṇānaṁ siriyā samujjalitatārāgaṇaṁ viya gaganaṁ,",
  "atk-s0302a4:96_9": "supupphitakamalakuvalayaṁ viya salilaṁ, vanantaraṁ virocittha.",
  "atk-s0302a4:96_10": "Nigrodharukkhassa nāma khandho seto hoti,",
  "atk-s0302a4:96_11": "pattāni nīlāni pakkāni rattāni.",
  "atk-s0302a4:96_12": "Tasmiṁ pana divase satasākho nigrodharukkho suvaṇṇavaṇṇo ahosi.",
  "atk-s0302a4:97_0": "Iti yā sā addhānamaggappaṭipannoti padassa atthaṁ vatvā, ‘‘idāni yathā esa pabbajito,",
  "atk-s0302a4:97_1": "yathā ca addhānamaggaṁ paṭipanno.",
  "atk-s0302a4:97_2": "Imassa atthassa āvibhāvatthaṁ abhinīhārato paṭṭhāya ayaṁ anupubbikathā kathetabbā’’ti vuttā, sā evaṁ veditabbā.",
  "atk-s0302a4:98_0": "Antarā ca rājagahaṁ antarā ca nāḷandanti rājagahassa ca nāḷandāya ca antare.",
  "atk-s0302a4:98_1": "Satthārañca vatāhaṁ passeyyaṁ bhagavantameva passeyyanti sace ahaṁ satthāraṁ passeyyaṁ,",
  "atk-s0302a4:98_2": "imaṁyeva bhagavantaṁ passeyyaṁ.",
  "atk-s0302a4:98_3": "Na hi me ito aññena satthārā bhavituṁ sakkāti.",
  "atk-s0302a4:98_4": "Sugatañca vatāhaṁ passeyyaṁ bhagavantameva passeyyanti sace ahaṁ sammāpaṭipattiyā suṭṭhu gatattā sugataṁ nāma passeyyaṁ,",
  "atk-s0302a4:98_5": "imaṁyeva bhagavantaṁ passeyyaṁ.",
  "atk-s0302a4:98_6": "Na hi me ito aññena sugatena bhavituṁ sakkāti.",
  "atk-s0302a4:98_7": "Sammāsambuddhañca vatāhaṁ passeyyaṁ bhagavantameva passeyyanti sace ahaṁ sammā sāmañca saccāni buddhattā sammāsambuddhaṁ nāma passeyyaṁ,",
  "atk-s0302a4:98_8": "imaṁyeva bhagavantaṁ passeyyaṁ.",
  "atk-s0302a4:98_9": "Na hi me ito aññena sammāsambuddhena bhavituṁ sakkāti ayamettha adhippāyo.",
  "atk-s0302a4:98_10": "Evaṁ dassaneneva ‘‘bhagavati ‘ayaṁ satthā, ayaṁ sugato,",
  "atk-s0302a4:98_11": "ayaṁ sammāsambuddho’ti nikkaṅkho ahaṁ, āvuso, ahosi’’nti dīpeti. Satthā me,",
  "atk-s0302a4:98_12": "bhanteti idaṁ kiñcāpi dve vāre āgataṁ,",
  "atk-s0302a4:98_13": "tikkhattuṁ pana vuttanti veditabbaṁ.",
  "atk-s0302a4:98_14": "Iminā hi so ‘‘evaṁ tikkhattuṁ sāvakattaṁ sāvesiṁ, āvuso’’ti dīpeti.",
  "atk-s0302a4:99_0": "Ajānaññevāti ajānamānova. Dutiyapadepi eseva nayo.",
  "atk-s0302a4:99_1": "Muddhāpi tassa vipateyyāti yassa aññassa ‘‘ajānaṁyeva jānāmī’’ti paṭiññassa bāhirakassa satthuno evaṁ sabbacetasā samannāgato pasannacitto sāvako evarūpaṁ paramanipaccakāraṁ kareyya,",
  "atk-s0302a4:99_2": "tassa vaṇṭachinnatālapakkaṁ viya gīvato muddhāpi vipateyya,",
  "atk-s0302a4:99_3": "sattadhā pana phaleyyāti attho. Kiṁ vā etena,",
  "atk-s0302a4:99_4": "sace mahākassapatthero iminā cittappasādena imaṁ paramanipaccakāraṁ mahāsamuddassa kareyya,",
  "atk-s0302a4:99_5": "tattakapāle pakkhittaudakabindu viya vilayaṁ gaccheyya. Sace cakkavāḷassa kareyya, thusamuṭṭhi viya vikireyya.",
  "atk-s0302a4:99_6": "Sace sinerupabbatassa kareyya,",
  "atk-s0302a4:99_7": "kākatuṇḍena pahaṭapiṭṭhamuṭṭhi viya viddhaṁseyya . Sace mahāpathaviyā kareyya,",
  "atk-s0302a4:99_8": "vātāhatabhasmapuñjo viya vikireyya.",
  "atk-s0302a4:99_9": "Evarūpopi pana therassa nipaccākāro satthu suvaṇṇavaṇṇe pādapiṭṭhe lomamattampi vikopetuṁ nāsakkhi. Tiṭṭhatu ca mahākassapo,",
  "atk-s0302a4:99_10": "mahākassapasadisānaṁ bhikkhūnaṁ sahassampi satasahassampi nipaccākāradassanena neva dasabalassa pādapiṭṭhe lomamattampi vikopetuṁ paṁsukūlacīvare vā aṁsumattampi cāletuṁ sakkoti. Evaṁ mahānubhāvo hi satthā.",
  "atk-s0302a4:100_0": "Tasmātiha te kassapāti yasmā ahaṁ jānanto eva ‘‘jānāmī’’ti,",
  "atk-s0302a4:100_1": "passanto eva ca ‘‘passāmī’’ti vadāmi, tasmā, kassapa, tayā evaṁ sikkhitabbaṁ. Tibbanti bahalaṁ mahantaṁ.",
  "atk-s0302a4:100_2": "Hirottappanti hirī ca ottappañca.",
  "atk-s0302a4:100_3": "Paccupaṭṭhitaṁ bhavissatīti paṭhamatarameva upaṭṭhitaṁ bhavissati.",
  "atk-s0302a4:100_4": "Yo hi therādīsu hirottappaṁ upaṭṭhapetvā upasaṅkamati therādayopi taṁ sahirikā saottappā ca hutvā upasaṅkamantīti ayamettha ānisaṁso.",
  "atk-s0302a4:100_5": "Kusalūpasaṁhitanti kusalasannissitaṁ.",
  "atk-s0302a4:100_6": "Aṭṭhiṁ katvāti attānaṁ tena dhammena aṭṭhikaṁ katvā,",
  "atk-s0302a4:100_7": "taṁ vā dhammaṁ ‘‘esa mayhaṁ attho’’ti aṭṭhiṁ katvā.",
  "atk-s0302a4:100_8": "Manasi katvāti citte ṭhapetvā.",
  "atk-s0302a4:100_9": "Sabbacetasā samannāharitvāti cittassa thokampi bahi gantuṁ adento sabbena samannāhāracittena samannāharitvā. Ohitasototi ṭhapitasoto,",
  "atk-s0302a4:100_10": "ñāṇasotañca pasādasotañca odahitvā mayā desitaṁ dhammaṁ sakkaccameva suṇissāmīti evañhi te sikkhitabbaṁ.",
  "atk-s0302a4:100_11": "Sātasahagatā ca me kāyagatāsatīti asubhesu ceva ānāpāne ca paṭhamajjhānavasena sukhasampayuttā kāyagatāsati. Yo ca panāyaṁ tividho ovādo,",
  "atk-s0302a4:100_12": "therassa ayameva pabbajjā ca upasampadā ca ahosi.",
  "atk-s0302a4:101_0": "Saraṇoti sakileso saiṇo hutvā.",
  "atk-s0302a4:101_1": "Raṭṭhapiṇḍaṁ bhuñjinti saddhādeyyaṁ bhuñjiṁ.",
  "atk-s0302a4:101_2": "Cattāro hi paribhogā theyyaparibhogo iṇaparibhogo dāyajjaparibhogo sāmiparibhogoti.",
  "atk-s0302a4:101_3": "Tattha dussīlassa saṅghamajjhe nisīditvā bhuñjantassāpi paribhogo theyyaparibhogo nāma. Kasmā?",
  "atk-s0302a4:101_4": "Catūsu paccayesu anissaratāya.",
  "atk-s0302a4:101_5": "Sīlavato apaccavekkhitaparibhogo iṇaparibhogo nāma.",
  "atk-s0302a4:101_6": "Sattannaṁ sekhānaṁ paribhogo dāyajjaparibhogo nāma.",
  "atk-s0302a4:101_7": "Khīṇāsavassa paribhogo sāmiparibhogo nāma.",
  "atk-s0302a4:101_8": "Iti khīṇāsavova sāmī hutvā anaṇo paribhuñjati.",
  "atk-s0302a4:101_9": "Thero attanā puthujjanena hutvā paribhuttaparibhogaṁ iṇaparibhogaṁyeva karonto evamāha.",
  "atk-s0302a4:101_10": "Aṭṭhamiyā aññā udapādīti aṭṭhame divase arahattaphalaṁ uppajji.",
  "atk-s0302a4:102_0": "Atha kho, āvuso,",
  "atk-s0302a4:102_1": "bhagavā maggā okkammāti maggato okkamanaṁ paṭhamataraṁ taṁdivaseyeva ahosi, arahattādhigamo pacchā.",
  "atk-s0302a4:102_2": "Desanāvārassa pana evaṁ āgatattā arahattādhigamo paṭhamaṁ dīpito.",
  "atk-s0302a4:102_3": "Kasmā pana bhagavā maggā okkantoti?",
  "atk-s0302a4:102_4": "Evaṁ kirassa ahosi ‘‘imaṁ bhikkhuṁ jātiāraññikaṁ jātipaṁsukūlikaṁ jātiekāsanikaṁ karissāmī’’ti. Tasmā okkami.",
  "atk-s0302a4:103_0": "Mudukā kho tyāyanti mudukā kho te ayaṁ.",
  "atk-s0302a4:103_1": "Imañca pana vācaṁ bhagavā taṁ cīvaraṁ padumapupphavaṇṇena pāṇinā antantena parāmasanto āha. Kasmā evamāhāti?",
  "atk-s0302a4:103_2": "Therena saha cīvaraṁ parivattetukāmatāya. Kasmā parivattetukāmo jātoti?",
  "atk-s0302a4:103_3": "Theraṁ attano ṭhāne ṭhapetukāmatāya.",
  "atk-s0302a4:103_4": "Thero pana yasmā cīvarassa vā pattassa vā vaṇṇe kathite ‘‘imaṁ tumhākaṁ gaṇhathā’’tivacanaṁ cārittameva, tasmā ‘‘paṭiggaṇhātu me, bhante, bhagavā’’ti āha. Dhāressasi pana me tvaṁ, kassapa,",
  "atk-s0302a4:103_5": "sāṇāni paṁsukūlāni nibbasanānīti, kassapa,",
  "atk-s0302a4:103_6": "tvaṁ imāni paribhogajiṇṇāni paṁsukūlāni pārupituṁ sakkhissasīti vadati.",
  "atk-s0302a4:103_7": "Tañca kho na kāyabalaṁ sandhāya,",
  "atk-s0302a4:103_8": "paṭipattipūraṇaṁ pana sandhāya evamāha.",
  "atk-s0302a4:103_9": "Ayañhettha adhippāyo – ahaṁ imaṁ cīvaraṁ puṇṇaṁ nāma dāsiṁ pārupitvā āmakasusāne chaḍḍitaṁ taṁ susānaṁ pavisitvā tumbamattehi pāṇakehi samparikiṇṇaṁ te pāṇake vidhunitvā mahāariyavaṁse ṭhatvā aggahesiṁ,",
  "atk-s0302a4:103_10": "tassa me imaṁ cīvaraṁ gahitadivase dasasahassacakkavāḷe mahāpathavī mahāviravaṁ viravamānā kampittha, ākāso taṭataṭāyi,",
  "atk-s0302a4:103_11": "cakkavāḷadevatā sādhukāramadaṁsu,",
  "atk-s0302a4:103_12": "‘‘imaṁ cīvaraṁ gaṇhantena bhikkhunā jātipaṁsukūlikena jātiāraññikena jātiekāsanikena jātisapadānacārikena bhavituṁ vaṭṭati,",
  "atk-s0302a4:103_13": "tvaṁ imassa cīvarassa anucchavikaṁ kātuṁ sakkhissasī’’ti.",
  "atk-s0302a4:103_14": "Theropi attanā pañcannaṁ hatthīnaṁ balaṁ dhāreti,",
  "atk-s0302a4:103_15": "so taṁ atakkayitvā ‘‘ahametaṁ paṭipattiṁ pūressāmī’’ti ussāhena sugatacīvarassa anucchavikaṁ kātukāmo ‘‘dhāressāmahaṁ, bhante’’ti āha. Paṭipajjinti paṭipannosmi.",
  "atk-s0302a4:103_16": "Evaṁ pana cīvaraparivattanaṁ katvā ca therena pārutacīvaraṁ bhagavā pārupi, satthu cīvaraṁ thero.",
  "atk-s0302a4:103_17": "Tasmiṁ samaye mahāpathavī udakapariyantaṁ katvā unnadantī kampittha.",
  "atk-s0302a4:104_0": "Bhagavato puttotiādīsu thero bhagavantaṁ nissāya ariyāya jātiyā jātoti bhagavato putto.",
  "atk-s0302a4:104_1": "Urena vasitvā mukhato nikkhantaovādavasena pabbajjāya ceva upasampadāya ca patiṭṭhitattā oraso mukhato jāto.",
  "atk-s0302a4:104_2": "Ovādadhammato jātattā ovādadhammena ca nimmitattā dhammajo dhammanimmito.",
  "atk-s0302a4:104_3": "Ovādadhammadāyādaṁ navalokuttaradhammadāyādameva vā arahatīti dhammadāyādo.",
  "atk-s0302a4:104_4": "Paṭiggahitāni sāṇāni paṁsukūlānīti satthārā pārutaṁ paṁsukūlacīvaraṁ pārupanatthāya paṭiggahitaṁ.",
  "atk-s0302a4:105_0": "Sammā vadamāno vadeyyāti yaṁ puggalaṁ ‘‘bhagavato putto’’tiādīhi guṇehi sammā vadamāno vadeyya,",
  "atk-s0302a4:105_1": "mamaṁ taṁ sammā vadamāno vadeyya, ahaṁ evarūpoti.",
  "atk-s0302a4:105_2": "Ettāvatā therena pabbajjā ca parisodhitā hoti.",
  "atk-s0302a4:105_3": "Ayañhettha adhippāyo – āvuso,",
  "atk-s0302a4:105_4": "yassa na upajjhāyo paññāyati, na ācariyo,",
  "atk-s0302a4:105_5": "kiṁ so anupajjhāyo anācariyo nhāpitamuṇḍako sayaṁgahitakāsāvo ‘‘titthiyapakkantako’’ti saṅkhaṁ gato evaṁ tigāvutaṁ maggaṁ paccuggamanaṁ labhati,",
  "atk-s0302a4:105_6": "tīhi ovādehi pabbajjaṁ vā upasampadaṁ vā labhati,",
  "atk-s0302a4:105_7": "kāyena kāyaṁ cīvaraparivattanaṁ labhati?",
  "atk-s0302a4:105_8": "Passa yāva dubbhāsitaṁ vacanaṁ thullanandāya bhikkhuniyāti.",
  "atk-s0302a4:105_9": "Evaṁ pabbajjaṁ sodhetvā idāni chahi abhiññāhi sīhanādaṁ nadituṁ ahaṁ kho, āvusotiādimāha.",
  "atk-s0302a4:105_10": "Sesaṁ purimanayeneva veditabbaṁ. Ekādasamaṁ.",
  "atk-s0302a4:106_0": "12. Paraṁmaraṇasuttavaṇṇanā",
  "atk-s0302a4:107_0": "155. Dvādasame tathāgatoti satto. Na hetaṁ, āvuso, atthasaṁhitanti, āvuso,",
  "atk-s0302a4:107_1": "etaṁ diṭṭhigataṁ atthasannissitaṁ na hoti.",
  "atk-s0302a4:107_2": "Nādibrahmacariyakanti maggabrahmacariyassa pubbabhāgapaṭipadāpi na hoti. Etañhi, āvuso, atthasaṁhitanti, āvuso,",
  "atk-s0302a4:107_3": "etaṁ catusaccakammaṭṭhānaṁ atthasannissitaṁ.",
  "atk-s0302a4:107_4": "Etaṁ ādibrahmacariyakanti etaṁ maggabrahmacariyassa ādi pubbabhāgapaṭipadā. Dvādasamaṁ.",
  "atk-s0302a4:108_0": "13. Saddhammappatirūpakasuttavaṇṇanā",
  "atk-s0302a4:109_0": "156.",
  "atk-s0302a4:109_1": "Terasame aññāya saṇṭhahiṁsūti arahatte patiṭṭhahiṁsu.",
  "atk-s0302a4:109_2": "Saddhammappatirūpakanti dve saddhammappatirūpakāni adhigamasaddhammappatirūpakañca pariyattisaddhammappatirūpakañca. Tattha –",
  "atk-s0302a4:110_0": "‘‘Obhāse ceva ñāṇe ca, pītiyā ca vikampati;",
  "atk-s0302a4:111_0": "Passaddhiyā sukhe ceva, yehi cittaṁ pavedhati.",
  "atk-s0302a4:112_0": "‘‘Adhimokkhe ca paggāhe, upaṭṭhāne ca kampati;",
  "atk-s0302a4:113_0": "Upekkhāvajjanāya ceva, upekkhāya ca nikantiyā.",
  "atk-s0302a4:114_0": "‘‘Imāni dasa ṭhānāni, paññā yassa paricitā;",
  "atk-s0302a4:115_0": "Dhammuddhaccakusalo hoti, na ca sammoha gacchatī’’ti. (paṭi. ma. 2.7); –",
  "atk-s0302a4:116_0": "Idaṁ vipassanāñāṇassa upakkilesajātaṁ adhigamasaddhammappatirūpakaṁ nāma.",
  "atk-s0302a4:116_1": "Tisso pana saṅgītiyo anāruḷhaṁ dhātukathā ārammaṇakathā asubhakathā ñāṇavatthukathā vijjākaraṇḍakoti imehi pañcahi kathāvatthūhi paribāhiraṁ guḷhavinayaṁ guḷhavessantaraṁ guḷhamahosadhaṁ vaṇṇapiṭakaṁ aṅgulimālapiṭakaṁ raṭṭhapālagajjitaṁ āḷavakagajjitaṁ vedallapiṭakanti abuddhavacanaṁ pariyattisaddhammappatirūpakaṁ nāma.",
  "atk-s0302a4:117_0": "Jātarūpappatirūpakanti suvaṇṇarasavidhānaṁ ārakūṭamayaṁ suvaṇṇavaṇṇaṁ ābharaṇajātaṁ.",
  "atk-s0302a4:117_1": "Chaṇakālesu hi manussā ‘‘ābharaṇabhaṇḍakaṁ gaṇhissāmā’’ti āpaṇaṁ gacchanti.",
  "atk-s0302a4:117_2": "Atha ne āpaṇikā evaṁ vadanti, ‘‘sace tumhe ābharaṇatthikā, imāni gaṇhatha.",
  "atk-s0302a4:117_3": "Imāni hi ghanāni ceva vaṇṇavantāni ca appagghāni cā’’ti. Te tesaṁ sutvā, ‘‘kāraṇaṁ ime vadanti,",
  "atk-s0302a4:117_4": "imāni piḷandhitvā sakkā nakkhattaṁ kīḷituṁ,",
  "atk-s0302a4:117_5": "sobhanti ceva appagghāni cā’’ti tāni gahetvā gacchanti.",
  "atk-s0302a4:117_6": "Suvaṇṇabhaṇḍaṁ avikkiyamānaṁ nidahitvā ṭhapetabbaṁ hoti.",
  "atk-s0302a4:117_7": "Evaṁ taṁ jātarūpappatirūpake uppanne antaradhāyati nāma.",
  "atk-s0302a4:118_0": "Atha saddhammassa antaradhānaṁ hotīti adhigamasaddhammassa paṭipattisaddhammassa pariyattisaddhammassāti tividhassāpi saddhammassa antaradhānaṁ hoti.",
  "atk-s0302a4:118_1": "Paṭhamabodhiyañhi bhikkhū paṭisambhidappattā ahesuṁ.",
  "atk-s0302a4:118_2": "Atha kāle gacchante paṭisambhidā pāpuṇituṁ na sakkhiṁsu, chaḷabhiññā ahesuṁ.",
  "atk-s0302a4:118_3": "Tato cha abhiññā pāpuṇituṁ asakkontā tisso vijjā pāpuṇiṁsu.",
  "atk-s0302a4:118_4": "Idāni kāle gacchante tisso vijjā pāpuṇituṁ asakkontā āsavakkhayamattaṁ pāpuṇissanti.",
  "atk-s0302a4:118_5": "Tampi asakkontā anāgāmiphalaṁ,",
  "atk-s0302a4:118_6": "tampi asakkontā sakadāgāmiphalaṁ,",
  "atk-s0302a4:118_7": "tampi asakkontā sotāpattiphalaṁ.",
  "atk-s0302a4:118_8": "Gacchante kāle sotāpattiphalampi pattuṁ na sakkhissanti.",
  "atk-s0302a4:118_9": "Atha nesaṁ yadā vipassanā imehi upakkilesehi upakkiliṭṭhā āraddhamattāva ṭhassati,",
  "atk-s0302a4:118_10": "tadā adhigamasaddhammo antarahito nāma bhavissati.",
  "atk-s0302a4:119_0": "Paṭhamabodhiyañhi bhikkhū catunnaṁ paṭisambhidānaṁ anucchavikaṁ paṭipattiṁ pūrayiṁsu.",
  "atk-s0302a4:119_1": "Gacchante kāle taṁ asakkontā channaṁ abhiññānaṁ,",
  "atk-s0302a4:119_2": "tampi asakkontā tissannaṁ vijjānaṁ,",
  "atk-s0302a4:119_3": "tampi asakkontā arahattaphalamattassa.",
  "atk-s0302a4:119_4": "Gacchante pana kāle arahattassa anucchavikaṁ paṭipattiṁ pūretuṁ asakkontā anāgāmiphalassa anucchavikaṁ paṭipattiṁ pūressanti ,",
  "atk-s0302a4:119_5": "tampi asakkontā sakadāgāmiphalassa,",
  "atk-s0302a4:119_6": "tampi asakkontā sotāpattiphalassa.",
  "atk-s0302a4:119_7": "Yadā pana sotāpattiphalassapi anucchavikaṁ paṭipadaṁ pūretuṁ asakkontā sīlapārisuddhimatteva ṭhassanti,",
  "atk-s0302a4:119_8": "tadā paṭipattisaddhammo antarahito nāma bhavissati.",
  "atk-s0302a4:120_0": "Yāva pana tepiṭakaṁ buddhavacanaṁ vattati,",
  "atk-s0302a4:120_1": "na tāva sāsanaṁ antarahitanti vattuṁ vaṭṭati. Tiṭṭhantu tīṇi vā,",
  "atk-s0302a4:120_2": "abhidhammapiṭake antarahite itaresu dvīsu tiṭṭhantesupi antarahitanti na vattabbameva.",
  "atk-s0302a4:120_3": "Dvīsu antarahitesu vinayapiṭakamatte ṭhitepi,",
  "atk-s0302a4:120_4": "tatrāpi khandhakaparivāresu antarahitesu ubhatovibhaṅgamatte,",
  "atk-s0302a4:120_5": "mahāvinaye antarahite dvīsu pātimokkhesu vattamānesupi sāsanaṁ anantarahitameva.",
  "atk-s0302a4:120_6": "Yadā pana dve pātimokkhā antaradhāyissanti,",
  "atk-s0302a4:120_7": "atha pariyattisaddhammassa antaradhānaṁ bhavissati.",
  "atk-s0302a4:120_8": "Tasmiṁ antarahite sāsanaṁ antarahitaṁ nāma hoti.",
  "atk-s0302a4:120_9": "Pariyattiyā hi antarahitāya paṭipatti antaradhāyati,",
  "atk-s0302a4:120_10": "paṭipattiyā antarahitāya adhigamo antaradhāyati. Kiṁ kāraṇā?",
  "atk-s0302a4:120_11": "Ayañhi pariyatti paṭipattiyā paccayo hoti, paṭipatti adhigamassa.",
  "atk-s0302a4:120_12": "Iti paṭipattitopi pariyattimeva pamāṇaṁ.",
  "atk-s0302a4:121_0": "Nanu ca kassapasammāsambuddhakāle kapilo nāma anārādhakabhikkhu ‘‘pātimokkhaṁ uddisissāmī’’ti bījaniṁ gahetvā āsane nisinno ‘‘atthi imasmiṁ vattantā’’ti pucchi,",
  "atk-s0302a4:121_1": "atha tassa bhayena yesampi pātimokkho vattati,",
  "atk-s0302a4:121_2": "tepi ‘‘mayaṁ vattāmā’’ti avatvā ‘‘na vattāmā’’ti vadiṁsu,",
  "atk-s0302a4:121_3": "so bījaniṁ ṭhapetvā uṭṭhāyāsanā gato,",
  "atk-s0302a4:121_4": "tadā sammāsambuddhassa sāsanaṁ osakkitanti? Kiñcāpi osakkitaṁ,",
  "atk-s0302a4:121_5": "pariyatti pana ekanteneva pamāṇaṁ.",
  "atk-s0302a4:121_6": "Yathā hi mahato taḷākassa pāḷiyā thirāya udakaṁ na ṭhassatīti na vattabbaṁ,",
  "atk-s0302a4:121_7": "udake sati padumādīni pupphāni na pupphissantīti na vattabbaṁ,",
  "atk-s0302a4:121_8": "evameva mahātaḷākassa thirapāḷisadise tepiṭake buddhavacane sati mahātaḷāke udakasadisā paṭipattipūrakā kulaputtā natthīti na vattabbā,",
  "atk-s0302a4:121_9": "tesu sati mahātaḷāke padumādīni pupphāni viya sotāpannādayo ariyapuggalā natthīti na vattabbāti evaṁ ekantato pariyattiyeva pamāṇaṁ.",
  "atk-s0302a4:122_0": "Pathavīdhātūti dve satasahassāni cattāri ca nahutāni bahalā mahāpathavī.",
  "atk-s0302a4:122_1": "Āpodhātūti pathavito paṭṭhāya yāva subhakiṇhabrahmalokā uggataṁ kappavināsakaṁ udakaṁ.",
  "atk-s0302a4:122_2": "Tejodhātūti pathavito paṭṭhāya yāva ābhassarabrahmalokā uggato kappavināsako aggi.",
  "atk-s0302a4:122_3": "Vāyodhātūti pathavito paṭṭhāya yāva vehapphalabrahmalokā uggato kappavināsako vāyu.",
  "atk-s0302a4:122_4": "Etesu hi ekadhammopi satthu sāsanaṁ antaradhāpetuṁ na sakkoti, tasmā evamāha.",
  "atk-s0302a4:122_5": "Idheva te uppajjantīti lohato lohakhādakaṁ malaṁ viya imasmiṁ mayhaṁyeva sāsane te uppajjanti. Moghapurisāti tucchapurisā.",
  "atk-s0302a4:123_0": "Ādikeneva opilavatīti ettha ādikenāti ādānena gahaṇena. Opilavatīti nimujjati.",
  "atk-s0302a4:123_1": "Idaṁ vuttaṁ hoti – yathā udakacarā nāvā bhaṇḍaṁ gaṇhantī nimujjati,",
  "atk-s0302a4:123_2": "evaṁ pariyattiādīnaṁ pūraṇena saddhammassa antaradhānaṁ na hoti.",
  "atk-s0302a4:123_3": "Pariyattiyā hi hāyamānāya paṭipatti hāyati,",
  "atk-s0302a4:123_4": "paṭipattiyā hāyamānāya adhigamo hāyati.",
  "atk-s0302a4:123_5": "Pariyattiyā pūrayamānāya pariyattidharā puggalā paṭipattiṁ pūrenti,",
  "atk-s0302a4:123_6": "paṭipattipūrakā adhigamaṁ pūrenti.",
  "atk-s0302a4:123_7": "Iti navacando viya pariyattiyādīsu vaḍḍhamānāsu mayhaṁ sāsanaṁ vaḍḍhati yevāti dasseti.",
  "atk-s0302a4:124_0": "Idāni yehi dhammehi saddhammassa antaradhānañceva ṭhiti ca hoti,",
  "atk-s0302a4:124_1": "te dassento pañca khotiādimāha.",
  "atk-s0302a4:124_2": "Tattha okkamanīyāti avakkamanīyā, heṭṭhāgamanīyāti attho.",
  "atk-s0302a4:124_3": "Satthari agāravātiādīsu agāravāti gāravarahitā.",
  "atk-s0302a4:124_4": "Appatissāti appatissayā anīcavuttikā.",
  "atk-s0302a4:124_5": "Tattha yo cetiyaṅgaṇaṁ ārohanto chattaṁ dhāreti, upāhanaṁ dhāreti,",
  "atk-s0302a4:124_6": "aññato oloketvā kathaṁ kathento gacchati, ayaṁ satthari agāravo nāma.",
  "atk-s0302a4:125_0": "Yo dhammassavanassa kāle saṅghuṭṭhe daharasāmaṇerehi parivārito nisīdati,",
  "atk-s0302a4:125_1": "aññāni vā navakammādīni karoti,",
  "atk-s0302a4:125_2": "dhammassavanagge nisinno niddāyati,",
  "atk-s0302a4:125_3": "vikkhitto vā aññaṁ kathento nisīdati, ayaṁ dhamme agāravo nāma.",
  "atk-s0302a4:126_0": "Yo therupaṭṭhānaṁ gantvā, avanditvā nisīdati,",
  "atk-s0302a4:126_1": "hatthapallatthikaṁ dussapallatthikaṁ karoti,",
  "atk-s0302a4:126_2": "aññaṁ vā pana hatthapādakukkuccaṁ karoti,",
  "atk-s0302a4:126_3": "vuḍḍhānaṁ santike anajjhiṭṭho katheti, ayaṁ saṅghe agāravo nāma.",
  "atk-s0302a4:127_0": "Tisso pana sikkhā apūrentova sikkhāya agāravo nāma hoti.",
  "atk-s0302a4:127_1": "Aṭṭha samāpattiyo anibbattento tāsaṁ vā pana nibbattanatthāya payogaṁ akaronto samādhismiṁ agāravo nāma.",
  "atk-s0302a4:127_2": "Sukkapakkho vuttavipallāseneva veditabboti. Terasamaṁ.",
  "atk-s0302a4:128_0": "Kassapasaṁyuttavaṇṇanā niṭṭhitā."
}