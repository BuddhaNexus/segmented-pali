{
  "tika-abh02t18:0_0": "1. Khandhavibhaṅgo",
  "tika-abh02t18:1_0": "1. Suttantabhājanīyavaṇṇanā",
  "tika-abh02t18:2_0": "Catusaccantogadhattā catunnaṁ ariyasaccānaṁ gāthāyaṁ ‘‘catusaccadaso’’ti nippadesato saccāni gahitānīti nippadesato eva tadatthaṁ vibhāvento ‘‘cattāri saccānī’’tiādimāha.",
  "tika-abh02t18:2_1": "Tattha samāhaṭānīti samānītāni,",
  "tika-abh02t18:2_2": "cittena ekato gahitānīti adhippāyo.",
  "tika-abh02t18:2_3": "‘‘Samāhaṭānī’’ti ca etena samāhāre ayaṁ samāsoti dasseti.",
  "tika-abh02t18:2_4": "Tenevassa katekattassa catusaccanti napuṁsakaniddeso ‘‘tivaṭṭa’’ntiādīsu viya.",
  "tika-abh02t18:2_5": "Pattādipakkhepena hissa na itthiliṅgatā yathā pañcapattaṁ, catuyugaṁ, tibhuvananti,",
  "tika-abh02t18:2_6": "taṁ catusaccaṁ passi adakkhi,",
  "tika-abh02t18:2_7": "pariññāpahānasacchikiriyābhāvanābhisamayavasena paṭivijjhīti attho.",
  "tika-abh02t18:2_8": "Kasmā panettha anantāparimāṇesu anaññasādhāraṇesu mahākaruṇāsabbaññutaññāṇādīsu buddhaguṇesu saṁvijjamānesu sāvakehi,",
  "tika-abh02t18:2_9": "paccekabuddhehi ca sādhāraṇena catusaccadassanena bhagavantaṁ thometīti codanaṁ manasi katvā āha ‘‘satipi sāvakāna’’ntiādi.",
  "tika-abh02t18:2_10": "Tattha ‘‘anaññapubbakattā’’ti iminā sāvakehi,",
  "tika-abh02t18:2_11": "‘‘tattha cā’’tiādinā paccekabuddhehi ca bhagavato catusaccadassanassa asādhāraṇataṁ, niratisayatañca dasseti.",
  "tika-abh02t18:2_12": "Parasantānesu pasāritabhāvena supākaṭattāti desanānubhāvena veneyyasantānesu catusaccadassanassa vitthāritabhāvena yāva devamanussesu suppakāsitattā.",
  "tika-abh02t18:2_13": "Nāthasaddaṁ loke yācanupatāpissariyāsīsāsu paṭhantīti tamatthaṁ dassetuṁ ‘‘nāthatīti nātho’’tiādi vuttaṁ.",
  "tika-abh02t18:2_14": "Tattha yasmā bhagavā catusaccadassanabhāveneva attano hitasukhāsīsāya kilesabyasanupatāpanassa,",
  "tika-abh02t18:2_15": "hitapaṭipattiyācanassa ca matthakaṁ patto,",
  "tika-abh02t18:2_16": "tasmā taṁ teneva pakāsitanti atthuddhāraṁ anāmasitvā paduddhāravasena nāthasaddassa atthaṁ dassento ‘‘veneyyānaṁ hitasukhaṁ āsīsatī’’tiādimāha.",
  "tika-abh02t18:2_17": "‘‘Catusaccadaso’’ti vā iminā anaññasādhāraṇo bhagavato ñāṇānubhāvo pakāsitoti ‘‘nātho’’ti iminā anaññasādhāraṇaṁ karuṇānubhāvaṁ vibhāvetuṁ ‘‘veneyyāna’’ntiādi vuttaṁ.",
  "tika-abh02t18:2_18": "Paramena cittissariyena samannāgato bhagavā nāthoti vuccatīti yojanā.",
  "tika-abh02t18:2_19": "Tathā paramena cittissariyena samannāgato sabbasatte guṇehi īsatīti yojetabbaṁ.",
  "tika-abh02t18:2_20": "Cittissariyenāti ariyiddhiādinā citte vasībhāvena.",
  "tika-abh02t18:2_21": "Guṇehi īsatīti paramukkaṁsagatehi attano sīlādiguṇehi dhammena issariyaṁ vattetīti attho.",
  "tika-abh02t18:2_22": "Evaṁbhūto yasmā sabbābhibhū nāma hoti,",
  "tika-abh02t18:2_23": "tena vuttaṁ ‘‘abhibhavatī’’ti. Tathā cāha ‘‘sadevake, bhikkhave,",
  "tika-abh02t18:2_24": "loke…pe… abhibhū anabhibhūto,",
  "tika-abh02t18:2_25": "tasmā ‘tathāgato’ti vuccatī’’ti (a. ni. 4.23; dī. ni. 1.188).",
  "tika-abh02t18:2_26": "Duvidhenāpi issariyatthaṁ nāthasaddaṁ dasseti.",
  "tika-abh02t18:3_0": "Aṭṭhārasappabhedāya desanāya thomanamevāti yojanā.",
  "tika-abh02t18:3_1": "Samānagaṇanaguṇehīti samānagaṇanehi guṇehi karaṇabhūtehi.",
  "tika-abh02t18:3_2": "Yathāvuttena niratisayena catusaccadassanenāti sabbaññutaññāṇassa,",
  "tika-abh02t18:3_3": "dasabalesu vasībhāvassa ca padaṭṭhānabhūtena.",
  "tika-abh02t18:3_4": "Saccābhisambodhena hi abhinīhārānurūpaṁ rūpārūpadhammesu chattiṁsakoṭisatasahassamukhappavattena sātisayaṁ santatisamūhakiccārammaṇaghanappabhedena mahāvajirañāṇasaṅkhātena buddhāveṇikena sammasanena sambhūtena bhagavā sammāsambodhiyaṁ patiṭṭhitova kusalādibhedena,",
  "tika-abh02t18:3_5": "phassādibhedena ca dhamme vibhajanto cittuppādakaṇḍādivasena dhammasaṅgahaṁ catudhā desetuṁ samattho ahosi.",
  "tika-abh02t18:3_6": "Tathā atītaṁse appaṭihatañāṇatādibuddhadhammasamannāgato bhagavā atītādibhedato khandhādike vibhajitvā desetuṁ samattho ahosi.",
  "tika-abh02t18:3_7": "Tena vuttaṁ ‘‘yathāvuttena…pe… vibhaṅga’’nti.",
  "tika-abh02t18:3_8": "‘‘Sabbaññubhāsitattā’’ti vatvā puna ‘‘asabbaññunā desetuṁ asakkuṇeyyataṁ dassento’’ti etena dhammasaṅgaṇīvibhaṅgānaṁ anvayato byatirekato ca sammāsambuddhappaveditataññeva vibhāveti.",
  "tika-abh02t18:3_9": "Sammāsambuddhatādiguṇeti buddharatanassa sammāsambuddhatā,",
  "tika-abh02t18:3_10": "dhammasaṅgharatanānaṁ svākkhātatā,",
  "tika-abh02t18:3_11": "suppaṭipannatāti evamādiguṇe pakāseti.",
  "tika-abh02t18:4_0": "Nanu ca ‘‘catusaccadaso’’tiādinā bhagavatova guṇā vibhāvitāti? Saccaṁ,",
  "tika-abh02t18:4_1": "teneva dhammasaṅghānampi guṇā vibhāvitā honti tappabhavassa anaññathābhāvato, tadapadesena vā dhammo,",
  "tika-abh02t18:4_2": "tadādhāro ca saṅgho vuttova hotīti vuttaṁ ‘‘buddhādīnaṁ…pe… vibhāvetī’’ti.",
  "tika-abh02t18:5_0": "Atītaṁseti atītakoṭṭhāse, pubbanteti attho. Appaṭihatanti nappaṭihataṁ,",
  "tika-abh02t18:5_1": "ñāṇassa paṭighāto nāma aññāṇaṁ, sabbampi vā kilesajātaṁ.",
  "tika-abh02t18:5_2": "Taṁ yasmā bhagavato saha vāsanāya pahīnaṁ,",
  "tika-abh02t18:5_3": "tasmāssa atītaṁse sabbatthakameva ñeyyāvaraṇappahānena ñāṇaṁ appaṭihatanti vuccati. Esa nayo sesesupi.",
  "tika-abh02t18:5_4": "Kiṁ panetāni pāṭiyekkaṁ visuṁ ñāṇāni,",
  "tika-abh02t18:5_5": "udāhu atītādīsu pavattanakañāṇāni eva?",
  "tika-abh02t18:5_6": "Tīsu kālesu appaṭihatañāṇāni nāma pāṭiyekkaṁ bhagavato tīṇi ñāṇānevāti vadanti.",
  "tika-abh02t18:5_7": "Ekaṁyeva hutvā tīsu kālesu appaṭihatañāṇaṁ nāma sabbaññutaññāṇameva.",
  "tika-abh02t18:5_8": "Sabbaṁ kāyakammanti yaṁ kiñci bhagavatā kattabbaṁ kāyakammaṁ.",
  "tika-abh02t18:5_9": "Ñāṇapubbaṅgamanti ñāṇapurecārikaṁ.",
  "tika-abh02t18:5_10": "Ñāṇānuparivattanti ñāṇassa anuparivattanakaṁ,",
  "tika-abh02t18:5_11": "sabbaṁ kāyapayogaṁ pavattento bhagavā ñāṇena paricchinditvā ñāṇasahitameva pavattetīti attho. Sesapadadvayepi eseva nayo. Chandassāti kattukamyatāya,",
  "tika-abh02t18:5_12": "mahākaruṇāsamāyogato sattānaṁ ekantahitesitāya hitakiriyāchandassāti attho.",
  "tika-abh02t18:5_13": "Dhammadesanāyāti dhammakathāya.",
  "tika-abh02t18:5_14": "Aparikkhayāparimeyyapaṭibhānatāya hi bhagavato karaṇasampattiyā ca dhammadesanā nirantaraṁ pavattiyamānāpi na kadācipi parikkhayaṁ gacchati,",
  "tika-abh02t18:5_15": "aññadatthu uparūpari vaḍḍhateva.",
  "tika-abh02t18:5_16": "Vīriyassāti parahitapaṭipattiyaṁ ussāhassa. Vimuttiyāti phalavimuttiyā.",
  "tika-abh02t18:5_17": "Ettha ca samādhiādīnaṁ ahāni taṁtaṁpaṭipakkhassa savāsanapahīnattā anaññasādhāraṇatāya veditabbā.",
  "tika-abh02t18:5_18": "Chandādīnaṁ pana mahākaruṇāsamāyogatopi. Sesaṁ suviññeyyameva.",
  "tika-abh02t18:6_0": "1.Teeva dhammeti te eva kusalādike tikadukehi saṅgahite dhamme.",
  "tika-abh02t18:6_1": "Suttante khandhādivasena vutte khandhādivasena vibhajitunti yojanā.",
  "tika-abh02t18:6_2": "Nanu suttante paṭisambhidāvasena te na vuttāti? Yadipi sarūpato na vuttā, ‘‘jarāmaraṇe ñāṇaṁ,",
  "tika-abh02t18:6_3": "jarāmaraṇasamudaye ñāṇa’’ntiādinā (saṁ. ni.",
  "tika-abh02t18:6_4": "2.33) pana hetuhetuphalādīsu ñāṇavibhāgassa vuttattā atthato vuttā eva honti, paṭisambhidāmagge (paṭi. ma.",
  "tika-abh02t18:6_5": "2.30) vā paṭisambhidānaṁ āgatattā suttante paṭisambhidāvasenapi te dhammā vuttā eva. Tatthāti tasmiṁ suttante. Saṅkhepenāti samāsena.",
  "tika-abh02t18:6_6": "Uddesaniddesamatteneva hi suttante khandhādayo desitā,",
  "tika-abh02t18:6_7": "na paṭiniddesādināti saṅkhepena te tattha vuttāti vuttā. Tatthāti vā dhammasaṅgahe.",
  "tika-abh02t18:6_8": "Tatthāpi hi ‘‘tasmiṁ kho pana samaye cattāro khandhā hontī’’tiādinā (dha. sa.",
  "tika-abh02t18:6_9": "58) khandhādayo saṅkhepena vuttāti. Vibhajīyanti ettha,",
  "tika-abh02t18:6_10": "etena vā khandhādayoti vibhaṅgo,",
  "tika-abh02t18:6_11": "te eva pakirīyanti paṭṭhapīyanti ettha, etena vāti pakaraṇaṁ,",
  "tika-abh02t18:6_12": "vibhaṅgo ca so pakaraṇañcāti vibhaṅgappakaraṇaṁ.",
  "tika-abh02t18:6_13": "Ādisaddatthajotakenāti ‘‘iti vā,",
  "tika-abh02t18:6_14": "iti evarūpā naccagītavāditavisūkadassanā paṭivirato’’tiādīsu (dī. ni.",
  "tika-abh02t18:6_15": "1.13) viya ādisaddassa atthadīpakena.",
  "tika-abh02t18:6_16": "Pakāratthajotakenāti ‘‘iti kho, bhikkhave, sappaṭibhayo bālo,",
  "tika-abh02t18:6_17": "appaṭibhayo paṇḍito’’tiādīsu (a. ni.",
  "tika-abh02t18:6_18": "3.1) viya pakāratthavibhāvakena.",
  "tika-abh02t18:6_19": "‘‘Ekadesena samudāyaṁ nidassetī’’ti etena ‘‘rūpakkhandho…pe… viññāṇakkhandho’’ti ettha itisaddassa nidassanatthataṁ dasseti.",
  "tika-abh02t18:6_20": "Nidassanatthopi hi iti-saddo diṭṭho yathā ‘‘atthīti kho, kaccāna, ayameko anto’’tiādīsu (saṁ. ni. 2.15; 3.90).",
  "tika-abh02t18:6_21": "Parisamāpanattho vā ‘‘tasmātiha me, bhikkhave, dhammadāyādā bhavatha, no āmisadāyādā.",
  "tika-abh02t18:6_22": "Atthi me tumhesu anukampā ‘kinti me sāvakā dhammadāyādā bhaveyyuṁ, no āmisadāyādā’ti’’ (ma. ni. 1.29) evamādīsu viya.",
  "tika-abh02t18:6_23": "Parisamāpanañhetaṁ suttantabhājanīyassa ekadesadassanena yadidaṁ ‘‘pañcakkhandhā rūpakkhandho…pe… viññāṇakkhandho’’ti tāva tadatthassa saṅgahitattā. Tatthāti vibhaṅgappakaraṇe.",
  "tika-abh02t18:6_24": "‘‘Nibbānavajjāna’’nti ettha yadi nibbānavajjānaṁ…pe… appakatarapadattā khandhānaṁ khandhavibhaṅgo ādimhi vutto,",
  "tika-abh02t18:6_25": "nanu saha nibbānena sabbadhammasaṅgāhakattā,",
  "tika-abh02t18:6_26": "sabbadhammasaṅgāhakehi ca āyatanādīhi khandhehi ca appakatarapadattā saccavibhaṅgo ādimhi vattabboti ? Na,",
  "tika-abh02t18:6_27": "tatthāpi dukkhasaccavibhaṅge ekadesena khandhānaṁ eva vibhajitabbato.",
  "tika-abh02t18:6_28": "Yathāha ‘‘tattha katamaṁ dukkhaṁ ariyasaccaṁ?",
  "tika-abh02t18:6_29": "Jātipi dukkhā…pe… saṁkhittena pañcupādānakkhandhā dukkhā’’ti (vibha. 190; dī. ni. 2.387; ma. ni. 1.120; 3.373).",
  "tika-abh02t18:6_30": "Idha pana anavasesatova khandhā vibhajīyantīti nibbānavajjānaṁ…pe… appakatarapadattā khandhānaṁ khandhavibhaṅgo ādimhi vutto.",
  "tika-abh02t18:7_0": "Apica rūpasammūḷhā arūpasammūḷhā ubhayasammūḷhāti tividhā bodhaneyyapuggalā,",
  "tika-abh02t18:7_1": "tathā saṁkhittarucino vitthārarucino nātisaṅkhepavitthārarucino,",
  "tika-abh02t18:7_2": "tikkhindriyā mudindriyā majjhimindriyāti ca.",
  "tika-abh02t18:7_3": "Tesu arūpasammūḷhānaṁ upakārāya khandhadesanā,",
  "tika-abh02t18:7_4": "rūpasammūḷhānaṁ āyatanadesanā,",
  "tika-abh02t18:7_5": "ubhayasammūḷhānaṁ dhātudesanā.",
  "tika-abh02t18:7_6": "Tathā saṁkhittarucīnaṁ khandhadesanā,",
  "tika-abh02t18:7_7": "nātisaṅkhepavitthārarucīnaṁ āyatanadesanā, vitthārarucīnaṁ dhātudesanā.",
  "tika-abh02t18:7_8": "Tikkhindriyānaṁ khandhadesanā,",
  "tika-abh02t18:7_9": "majjhimindriyānaṁ āyatanadesanā,",
  "tika-abh02t18:7_10": "mudindriyānaṁ dhātudesanāti iminā payojanena anukkamena ca khandhāyatanadhātuvibhaṅgānaṁ desanākkamova veditabbo.",
  "tika-abh02t18:7_11": "Taṁ panetaṁ khandhādittayaṁ pavattinivattitadubhayahetumukheneva ñāyamānaṁ yathābhūtāvabodhāya hoti,",
  "tika-abh02t18:7_12": "nāññathāti dassanatthaṁ saccavibhaṅgadesanā pavattā.",
  "tika-abh02t18:7_13": "So ca yathābhūtāvabodho visesato indriyasannissayenāti indriyavibhaṅgadesanā.",
  "tika-abh02t18:7_14": "Indriyānañca indaṭṭho taṁtaṁpaccayadhammabhūtānaṁ yathāsakaṁ paccayuppannesu paccayabhāvavisesenevāti paccayapaccayuppannavibhāgasandassanī paccayākāravibhaṅgadesanā.",
  "tika-abh02t18:7_15": "Paccayākārassa khandhādīnañca aviparītasabhāvāvabodho satipaṭṭhānādīsu sammāmanasikārenāti satipaṭṭhānasammappadhānaiddhipādabojjhaṅgamaggaṅgavibhaṅgadesanā.",
  "tika-abh02t18:7_16": "Svāyaṁ satipaṭṭhānādīsu sammāmanasikāro imāya paṭipattiyā hotīti jhānaappamaññāvibhaṅgadesanā,",
  "tika-abh02t18:7_17": "sā sammāpaṭipatti ettake sīle patiṭṭhitassa sambhavatīti sikkhāpadavibhaṅgadesanā,",
  "tika-abh02t18:7_18": "yathāvuttāya ca sammāpaṭipattiyā ime ānisaṁsāti paṭisambhidāñāṇavibhaṅgadesanā,",
  "tika-abh02t18:7_19": "te cime ñāṇavisesā imesu kilesesu pahīyantesu ca sambhavanti,",
  "tika-abh02t18:7_20": "nāññathāti kilesavibhaṅgadesanā,",
  "tika-abh02t18:7_21": "evaṁ vitthārato desite khandhādike saṅkhepatopi jānantassa atthasiddhi hoti evāti dassanatthaṁ pariyosāne dhammahadayavibhaṅgadesanā pavattāti evametesaṁ aṭṭhārasannaṁ mahāvibhaṅgānaṁ desanākkamakāraṇaṁ veditabbaṁ.",
  "tika-abh02t18:8_0": "Rūpādīnanti rūpavedanāsaññāsaṅkhāraviññāṇānaṁ.",
  "tika-abh02t18:8_1": "Vedayitādisabhāvattābhāvāti yathākkamaṁ anubhavanasañjānanābhisaṅkharaṇādisabhāvattābhāvā.",
  "tika-abh02t18:8_2": "Na hi rūpaṁ vedayitādisabhāvaṁ,",
  "tika-abh02t18:8_3": "vedanādi vā ruppanādisabhāvaṁ.",
  "tika-abh02t18:8_4": "Yato rūpādīnaṁ vedanāsamavarodhanena ‘‘cattāro khandhā’’tiādinā saṅkhipitvā khandhā 06 desetabbā siyuṁ.",
  "tika-abh02t18:8_5": "Ruppanādito aññassābhāvāti ruppanānubhavanādisabhāvato aññassa atītādike gahetvā rāsivasena vattabbassa saṁkhittassa sabhāvassa abhāvā.",
  "tika-abh02t18:8_6": "Na hi cetasikādibhāvo vedanādīnaṁ sabhāvo.",
  "tika-abh02t18:8_7": "Heṭṭhā gaṇanesūti pañcato heṭṭhā gaṇanesu. Aniṭṭhānanti apariyosānaṁ. Rūpādīsu hi katipaye,",
  "tika-abh02t18:8_8": "ekampi vā aggahetvā vuccamānā khandhavasena desanā anavasesasaṅkhatadhammasaṅgāhinī na sambhavati.",
  "tika-abh02t18:8_9": "Khandhassāti rāsaṭṭhassa khandhassa. Tenevāha ‘‘na hī’’tiādi.",
  "tika-abh02t18:8_10": "Savibhāgadhammehīti sappabhedadhammehi.",
  "tika-abh02t18:9_0": "‘‘Saddatthasahitaṁ khandhasaddassa visayaṁ dassetī’’ti etena rāsisaddassa viya rāsaṭṭhe khandhasaddassa vācakabhāvena pavattiṁ dasseti pariyāyantarabhāvato.",
  "tika-abh02t18:9_1": "Guṇādīsu pana kevalaṁ tabbisayapayogabhāveneva pavatti,",
  "tika-abh02t18:9_2": "na vācakabhāvenāti āha ‘‘guṇe…pe… na saddattha’’nti.",
  "tika-abh02t18:9_3": "Khandhasaddoti sīlādisadde sannidhāpito khandhasaddo.",
  "tika-abh02t18:9_4": "Tenevāha ‘‘sīlādiguṇavisiṭṭhaṁ rāsaṭṭhaṁ dīpetī’’ti.",
  "tika-abh02t18:9_5": "Kecīti dhammasirittheraṁ sandhāya vadati.",
  "tika-abh02t18:9_6": "Etthāti ‘‘sīlakkhandho samādhikkhandho’’ti (dī. ni. 3.355) ettha. Na kevalañca so eva,",
  "tika-abh02t18:9_7": "aṭṭhakathācariyehipi ettha guṇatthatā icchitā eva.",
  "tika-abh02t18:9_8": "Tathā hi aṭṭhasāliniyaṁ ‘‘sīlakkhandho samādhikkhandhotiādīsu guṇaṭṭhenā’’ti (dha. sa. aṭṭha. 5) vuttaṁ.",
  "tika-abh02t18:9_9": "Nanu ca kevalopi khandhasaddo ‘‘tiṇṇaṁ kho, māṇava, khandhānaṁ vaṇṇavādī, na kho, āvuso visākha,",
  "tika-abh02t18:9_10": "tīhi khandhehi ariyo aṭṭhaṅgiko maggo saṅgahito’’ti (ma. ni.",
  "tika-abh02t18:9_11": "1.462) ca ādīsu sīlādivācako diṭṭhoti? Na,",
  "tika-abh02t18:9_12": "tatthāpi adhikārādivacchedakavasenevassa sīlādīsu pavattidassanato.",
  "tika-abh02t18:9_13": "Na khandhasaddo paññattisaddassa atthe vattatīti niruttivohārādisaddā viya paññattipariyāyo na hotīti attho.",
  "tika-abh02t18:9_14": "Dārukkhandhoti paññatti hotīti tassa khandhasaddassa paññattivisesappavattitaṁ dasseti.",
  "tika-abh02t18:9_15": "Viññāṇakkhandhoti khandhasaddoti ‘‘viññāṇaṁ viññāṇakkhandho’’ti (yama.",
  "tika-abh02t18:9_16": "1.khandhayamaka.32) ettha vutto khandhasaddo.",
  "tika-abh02t18:9_17": "Samudāye niruḷhoti atītādibhedabhinnassa paññāya abhisaṁyūhanena rāsikate viññāṇasamūhe niruḷho.",
  "tika-abh02t18:9_18": "Tāya eva ruḷhiyā pavattatīti tāya samudāye niruḷhatāya tadavayave ekasmimpi viññāṇe pavattatīti.",
  "tika-abh02t18:9_19": "Ettha ca ñāṇasampayutte niruḷho kosallasambhūtaṭṭhena kusalabhāvo viya ñāṇavippayutte viññāṇasamudāye niruḷho tadekadesepi ruḷhiyā pavattatīti veditabbaṁ.",
  "tika-abh02t18:9_20": "Atha vā kiñci nimittaṁ gahetvā satipi aññasmiṁ tannimittayutte kismiñcideva visaye sammutiyā cirakālatāvasena nimittavirahepi pavatti ruḷhi nāma,",
  "tika-abh02t18:9_21": "yathā mahiyaṁ setīti mahiṁso, gacchantīti gāvoti,",
  "tika-abh02t18:9_22": "evaṁ khandhasaddassāpi ruḷhibhāvo veditabbo.",
  "tika-abh02t18:10_0": "Rāsito guṇatoti sabbattha bhummatthe vā nissakkavacanaṁ daṭṭhabbaṁ. Niyametvāti vavatthapetvā. Piṇḍaṭṭhoti saṅghātattho.",
  "tika-abh02t18:10_1": "Tasmāti yasmā pañceva khandhā vuttā,",
  "tika-abh02t18:10_2": "koṭṭhāsaṭṭhe ca khandhaṭṭhe nibbānassa vasena chaṭṭhenāpi khandhena bhavitabbaṁ,",
  "tika-abh02t18:10_3": "tasmā khandhaṭṭho nāma rāsaṭṭhoti yuttaṁ.",
  "tika-abh02t18:10_4": "‘‘Yesaṁ vā atītādivasena bhedo atthī’’tiādinā atītādivibhāgabhinnesu ruppanādisabhāvadhammesu visuṁ visuṁ koṭṭhāsabhāvena gayhamānesu tabbibhāgarahitassa ekassa nibbānassa rāsaṭṭhatā viya koṭṭhāsaṭṭhatāpi na sambhavatīti dasseti.",
  "tika-abh02t18:10_5": "Etena paññattiyāpi khandhesu aggahaṇe kāraṇaṁ vuttanti veditabbaṁ.",
  "tika-abh02t18:11_0": "Kasmā panettha phassādike viya saṅkhārakkhandhe anavarodhetvā vedanāsaññā visuṁ khandhabhāvena gahitāti?",
  "tika-abh02t18:11_1": "Vivādamūlatādivisesadassanatthaṁ.",
  "tika-abh02t18:11_2": "Gahaṭṭhānañhi vivādakāraṇaṁ kāmajjhosānaṁ. Vuttañcetaṁ ‘‘puna caparaṁ, bhikkhave,",
  "tika-abh02t18:11_3": "kāmahetu kāmanidānaṁ kāmādhikaraṇaṁ kāmānameva hetu mātāpi puttena vivadati,",
  "tika-abh02t18:11_4": "puttopi mātarā vivadatī’’tiādi (ma. ni. 1.168, 178). Pabbajitānaṁ diṭṭhābhiniveso.",
  "tika-abh02t18:11_5": "Vuttampi cetaṁ ‘‘ye diṭṭhimuggayha vivādayanti, ‘idameva sacca’nti (su. ni. 838; mahāni. 67) ca vādayantī’’tiādi.",
  "tika-abh02t18:11_6": "Tesu kāmajjhosānaṁ vedanassādena hoti,",
  "tika-abh02t18:11_7": "diṭṭhābhiniveso saññāvipallāsena.",
  "tika-abh02t18:11_8": "Saññāvipallāsena hi cittavipallāso,",
  "tika-abh02t18:11_9": "cittavipallāsena diṭṭhimānataṇhāpapañcānaṁ vipallāsoti.",
  "tika-abh02t18:11_10": "Tathā vedanānugiddho vipallatthasañño ca saṁsarati.",
  "tika-abh02t18:11_11": "Vedanānugiddhassa hi vedanāpaccayā taṇhā siddhā hoti,",
  "tika-abh02t18:11_12": "tato ca taṇhāpaccayā upādānanti āvaṭṭati bhavacakkaṁ.",
  "tika-abh02t18:11_13": "Vipallatthasaññissa ca ‘‘saññānidānā hi papañcasaṅkhā’’ti (su. ni.",
  "tika-abh02t18:11_14": "880) vacanato diṭṭhimānataṇhāpapañcānaṁ anupacchedato saṁsārassa anupacchedova.",
  "tika-abh02t18:11_15": "Iti vivādakāraṇānaṁ kāmajjhosānadiṭṭhābhinivesānaṁ kāraṇabhāvo saṁsārahetubhāvoti imassa vivādamūlatādivisesassa dassanatthaṁ saṅkhārakkhandhe anavarodhetvā vedanāsaññā visuṁ khandhabhāvena gahitāti veditabbaṁ.",
  "tika-abh02t18:12_0": "Okāsesūti vibhajanakiriyāya pavattiṭṭhānabhāvato atītādayo okāsāti vuttā.",
  "tika-abh02t18:12_1": "Itisaddenāti ‘‘upādāyarūpa’’nti evaṁ aṭṭhakathāyaṁ vuttaitisaddena.",
  "tika-abh02t18:12_2": "Nidassanatthenāti udāharaṇatthena.",
  "tika-abh02t18:12_3": "Sabboti sakalo ekādasasu okāsesu vibhatto vibhajananayo.",
  "tika-abh02t18:12_4": "Idañca vibhajananti ‘‘cattāro ca mahābhūtā…pe… upādāyarūpa’’nti evaṁ vibhattaṁ idañca vibhajanaṁ.",
  "tika-abh02t18:12_5": "Oḷārikādīsūti oḷārikasukhumahīnapaṇītadūrasantikesu.",
  "tika-abh02t18:12_6": "Cakkhāyatanantiādivibhajanañcāti ‘‘cakkhāyatanaṁ…pe… phoṭṭhabbāyatanaṁ itthindriyaṁ…pe… kabaḷīkāro āhāro rūpā saddā gandhā rasā phoṭṭhabbāti evaṁ pavattaṁ vibhajanañca. Yathāsambhavanti yathārahaṁ.",
  "tika-abh02t18:12_7": "Ekādasasu okāsesu yaṁ yattha vibhajanaṁ yuttaṁ, taṁ tattha yojetabbaṁ.",
  "tika-abh02t18:12_8": "Evaṁ vedanākkhandhādīsupīti yathā rūpakkhandhe yathāsambhavaṁ ekādasasu okāsesu vibhajanaṁ yojetabbanti vuttaṁ,",
  "tika-abh02t18:12_9": "evaṁ vedanākkhandhādīsupi yathāsambhavaṁ ekādasasu okāsesu vibhajanaṁ yojetabbanti attho.",
  "tika-abh02t18:13_0": "Tattha vedanākkhandho tāva purime okāsapañcake sukhādivedanāttikavasena vibhatto,",
  "tika-abh02t18:13_1": "itarasmiṁ kusalattikavedanāttikasamāpannadukasāsavadukavasena.",
  "tika-abh02t18:13_2": "Saññākkhandho pana purime okāsapañcake chaphassadvāravasena,",
  "tika-abh02t18:13_3": "itarasmiṁ oḷārikaduke paṭighasamphassadukavasena ceva yathāvuttakusalattikādivasena ca vibhatto. Sesesu kusalattikādivaseneva. Tathā saṅkhārakkhandho.",
  "tika-abh02t18:13_4": "Paṭighasamphassaduko panettha nattheva.",
  "tika-abh02t18:13_5": "Cetanāya eva cettha niddeso saṅkhārakkhandhadhammānaṁ cetanāppadhānabhāvadassanatthaṁ.",
  "tika-abh02t18:13_6": "Tathā hi sā ‘‘saṅkhārakkhandho’’ti vuttā.",
  "tika-abh02t18:13_7": "Tatthāti tasmiṁ viññāṇakkhandhassa vibhajane paṭiniddese.",
  "tika-abh02t18:13_8": "Taṁ pana dvayanti manodhātumanoviññāṇadhātudvayaṁ.",
  "tika-abh02t18:13_9": "Yañhi sattaviññāṇadhātudesanāyaṁ ‘‘manodhātu,",
  "tika-abh02t18:13_10": "manoviññāṇadhātū’’ti dvayaṁ desitaṁ,",
  "tika-abh02t18:13_11": "taṁ chaviññāṇakāyadesanāyaṁ ‘‘manoviññāṇa’’ntveva vuccatīti.",
  "tika-abh02t18:14_0": "Pāḷinayenāti khandhavibhaṅgapāḷinayena.",
  "tika-abh02t18:14_1": "Aññena pakārenāti dhammasaṅgahe,",
  "tika-abh02t18:14_2": "tadaṭṭhakathāyañca āgatena pakārantarena.",
  "tika-abh02t18:15_0": "1. Rūpakkhandhaniddesavaṇṇanā",
  "tika-abh02t18:16_0": "2.",
  "tika-abh02t18:16_1": "‘‘Kiñcī’’ti padaṁ ‘‘ekacca’’nti iminā samānatthanti āha ‘‘kiñcīti pakārantarabhedaṁ āmasitvā aniyamanidassana’’nti.",
  "tika-abh02t18:16_2": "Ubhayenāti pakārabhedaṁ anāmasitvā āmasitvā ca aniyamadassanavasena pavattena ‘‘yaṁ kiñcī’’ti padadvayena. Adhippetatthanti rūpaṁ. Aticcāti atikkamitvā. Pavattitoti pavattanato.",
  "tika-abh02t18:16_3": "Niyamanatthanti nivattanatthaṁ.",
  "tika-abh02t18:17_0": "‘‘Kiñcā’’ti ettha kiṁ-saddo pucchāyaṁ hetuatthadīpako,",
  "tika-abh02t18:17_1": "karaṇe cetaṁ paccattavacanaṁ,",
  "tika-abh02t18:17_2": "ca-saddo vacanālaṅkāroti āha ‘‘kena kāraṇena vadethā’’ti.",
  "tika-abh02t18:17_3": "Dutiyavikappe pana vuttanayeneva kāraṇatthe pavattaṁ kiṁ-saddaṁ ‘‘vadethā’’ti kiriyāpadasambandhanena upayogavasena pariṇāmetvā vadati ‘‘taṁ kāraṇaṁ vadethā’’ti.",
  "tika-abh02t18:18_0": "Purimasantānassa bhedanti purimasantānassa vināsaṁ,",
  "tika-abh02t18:18_1": "vināsāpadesena cettha santāne visadisuppādameva dasseti.",
  "tika-abh02t18:18_2": "Tenevāha ‘‘visadisasantānuppattidassanato’’ti.",
  "tika-abh02t18:18_3": "Nanu ca arūpadhammānampi virodhipaccayasamavāye visadisuppatti atthīti? Saccaṁ atthi, sā pana na pākaṭatarā, pākaṭatarā ca idhādhippetā.",
  "tika-abh02t18:18_4": "Tenevāha ‘‘sītādisannipāte’’ti.",
  "tika-abh02t18:18_5": "Tathā cāha bhagavā ‘‘sītenapi ruppati, uṇhenapi ruppatī’’tiādi (saṁ. ni. 3.79).",
  "tika-abh02t18:18_6": "Idāni bheda-saddo ujukameva vikārāpattiṁ vadatīti dassento ‘‘bhedo cā’’tiādimāha . Visadisarūpuppattiyeva,",
  "tika-abh02t18:18_7": "na uppannassa aññathābhāvoti adhippāyo.",
  "tika-abh02t18:18_8": "Tena kāpiliyaṁ pariṇāmavādaṁ paṭikkhipati.",
  "tika-abh02t18:18_9": "Yadi purimasantānato bhedo visadisuppatti ruppanaṁ,",
  "tika-abh02t18:18_10": "evaṁ sante lakkhaṇassa atippasaṅgo siyāti codanaṁ manasi katvā āha ‘‘arūpakkhandhāna’’ntiādi.",
  "tika-abh02t18:18_11": "Ettha sītādīhīti ādi-saddena yathā uṇhajighacchādayo saṅgayhanti,",
  "tika-abh02t18:18_12": "evaṁ āhārādīnampi saṅgaho daṭṭhabbo.",
  "tika-abh02t18:18_13": "Yenāti yena sītādīhi samāgamena. Tatthāti tesu rūpadhammesu.",
  "tika-abh02t18:18_14": "Āhārādikassa vā ṭhitippattassāti sambandho.",
  "tika-abh02t18:18_15": "Yathā rūpadhammānaṁ ṭhitikkhaṇe sītādīhi samāgamo hoti,",
  "tika-abh02t18:18_16": "evaṁ arūpakkhandhānaṁ aññehi samāgamo natthi atilahuparivattito,",
  "tika-abh02t18:18_17": "tasmā arūpadhammā rūpadhammānaṁ viya pākaṭassa vikārassa abhāvato ‘‘ruppantī’’ti,",
  "tika-abh02t18:18_18": "‘‘ruppanalakkhaṇā’’ti ca na vuccantīti sambandho.",
  "tika-abh02t18:18_19": "‘‘Ruppatī’’ti padassa kattukammasādhanānaṁ vasena atthaṁ dassetuṁ aṭṭhakathāyaṁ ‘‘kuppati ghaṭṭīyati pīḷīyati bhijjatī’’ti vuttanti tadatthaṁ vivaranto ‘‘kuppatīti etenā’’tiādimāha.",
  "tika-abh02t18:18_20": "Kopādikiriyāti kopasaṅghaṭṭanapīḷanakiriyā.",
  "tika-abh02t18:18_21": "Kopa-saddo cettha khobhapariyāyo veditabbo.",
  "tika-abh02t18:18_22": "Kattubhūto kammabhūto ca atthoti kattukammasādhanānaṁ vasena vuccamāno bhūtupādāyarūpasaṅkhāto attho.",
  "tika-abh02t18:18_23": "Kammakattutthena bhijjati-saddenāti yadā kammakattuttho ruppati-saddo,",
  "tika-abh02t18:18_24": "tadā bhijjati-saddopi tadattho eva veditabboti attho.",
  "tika-abh02t18:18_25": "Tattha yadā kammatthe ‘‘ruppatī’’ti padaṁ,",
  "tika-abh02t18:18_26": "tadā ‘‘sītenā’’tiādīsu kattuatthe karaṇavacanaṁ.",
  "tika-abh02t18:18_27": "Yadā pana ‘‘ruppatī’’ti padaṁ kattuatthe kammakattuatthe vā,",
  "tika-abh02t18:18_28": "tadā hetumhi karaṇavacanaṁ veditabbaṁ.",
  "tika-abh02t18:18_29": "‘‘Yaṁ pana ruppatī’’tiādinā ‘‘kuppatī’’tiādīnaṁ kattukammatthānampi atthavacanānaṁ vacane kāraṇaṁ dasseti.",
  "tika-abh02t18:18_30": "Yadipi attha-saddo ‘‘pīḷanaṭṭho’’tiādīsu (paṭi. ma. 1.17; 2.8) sabhāvapariyāyopi hoti,",
  "tika-abh02t18:18_31": "‘‘kenaṭṭhenā’’ti panettha abhidheyyapariyāyo adhippetoti āha ‘‘kenaṭṭhenāti pucchāsabhāgavasena ruppanaṭṭhenā’’ti,",
  "tika-abh02t18:18_32": "ruppanasaddābhidheyyabhāvenāti attho.",
  "tika-abh02t18:18_33": "Tenevāha ‘‘na kevalaṁ saddatthoyeva ruppana’’nti.",
  "tika-abh02t18:18_34": "Tassa atthassāti tassa bhūtupādāyappabhedassa sabhāvadhammassa.",
  "tika-abh02t18:18_35": "Ruppanalakkhaṇañca nāmetaṁ aniccatādi viya kakkhaḷattādito aññanti na gahetabbaṁ. Paññattiviseso hi tanti,",
  "tika-abh02t18:18_36": "kakkhaḷattādīnaṁyeva pana arūpadhammavidhuro sabhāvavisesoti veditabbaṁ.",
  "tika-abh02t18:19_0": "Mucchāpattiyāti mucchāya mohassa āpajjanena.",
  "tika-abh02t18:19_1": "Kappasaṇṭhānaṁ udakanti kappasaṇṭhāpakamahāmeghavuṭṭhaṁ udakaṁ.",
  "tika-abh02t18:19_2": "Tathāti tappakāratāya khārabhāve sati udakena kappavuṭṭhānakāle viya pathavī vilīyeyya.",
  "tika-abh02t18:19_3": "Lokantariyasattānaṁ pana pāpakammabalena akhārepi khāre viya sarīrassa vilīyanā veditabbā.",
  "tika-abh02t18:19_4": "Tenevāti saussadanissayanirayassa vuttattā eva.",
  "tika-abh02t18:19_5": "Na hi avīcimhi pañcavidhabandhanādikammakāraṇaṁ karonti.",
  "tika-abh02t18:20_0": "3.",
  "tika-abh02t18:20_1": "Pakaraṇappattaṁ rūpaṁ pakkhipitvā mātikā ṭhapitāti ānetvā sambandho.",
  "tika-abh02t18:20_2": "Mahābhūtu…pe… āpajjati tappakārabhāvena atītaṁse gaṇanaṁ gatanti vuttattāti adhippāyo.",
  "tika-abh02t18:20_3": "‘‘Na hī’’tiādinā dhammantaranivattanatthatā pakārantaranivattanatthatā ca bhūtupādāyagahaṇassa natthīti dasseti.",
  "tika-abh02t18:20_4": "Taṁdassaneti gaṇanantaradassane.",
  "tika-abh02t18:20_5": "Taṁsabhāvattāti bhūtupādāyasabhāvattā.",
  "tika-abh02t18:20_6": "‘‘Na cā’’tiādinā bhūtupādāyasabhāvo atītaṁsagaṇitatāya taṁsabhāvassapi aññathā gaṇitattā,",
  "tika-abh02t18:20_7": "ataṁsabhāvassa ca tathā gaṇitattā akāraṇanti dasseti.",
  "tika-abh02t18:20_8": "‘‘Ajjhatta…pe… labbhatī’’ti etena dutiyanaye na kevalaṁ yathāvuttova doso,",
  "tika-abh02t18:20_9": "atha kho abyāpitopi dosoti dasseti.",
  "tika-abh02t18:20_10": "Tadetaṁ pana akāraṇaṁ kāraṇabhāvasseva anadhippetattā.",
  "tika-abh02t18:20_11": "Na hettha bhūtupādāyarūpabhāvo atītaṁse gaṇanassa kāraṇanti adhippetaṁ,",
  "tika-abh02t18:20_12": "yato yathāvuttadosāpatti siyā.",
  "tika-abh02t18:21_0": "‘‘Kintī’’ti ettha ‘‘ki’’nti pubbe yaṁ ‘‘rūpa’’nti sāmaññato gahitaṁ, tassa sarūpapucchā. Iti-saddo nidassanattho, na kāraṇattho.",
  "tika-abh02t18:21_1": "Tenassa yaṁ rūpaṁ atītaṁ niruddhaṁ…pe… atītaṁsena saṅgahitaṁ atītakoṭṭhāse gaṇanaṁ gataṁ, taṁ kinti ce?",
  "tika-abh02t18:21_2": "‘‘Cattāro ca…pe… rūpa’’nti bhūtupādāyavibhāgadassanamukhena visesaṁ nidasseti.",
  "tika-abh02t18:21_3": "Yattakā hi idha visesā niddiṭṭhā cakkhāyatanādayo, tesamidaṁ nidassananti.",
  "tika-abh02t18:21_4": "Na cettha purimanayato aviseso.",
  "tika-abh02t18:21_5": "Tattha hi rūpassa bhūtupādāyatāmattasabhāvadassanatā vuttā.",
  "tika-abh02t18:21_6": "Tenāha aṭṭhakathāyaṁ ‘‘atītarūpampi bhūtāni cevā’’tiādi.",
  "tika-abh02t18:21_7": "Idha pana bhūtupādāyena nidassanabhūtena rūpassa sabbavisesavibhāvanatā dassitā.",
  "tika-abh02t18:21_8": "Evañca katvā abyāpitadosopi cettha anokāsova,",
  "tika-abh02t18:21_9": "yaṁ rūpaṁ ajjhattaṁ…pe… upādinnaṁ, kinti?",
  "tika-abh02t18:21_10": "Cattāro ca…pe… rūpanti tadaññavisesanidassanassa adhippetattā.",
  "tika-abh02t18:21_11": "Tathā cāha ‘‘evaṁ sabbattha attho veditabbo’’ti.",
  "tika-abh02t18:22_0": "Pariyāyadesanattāti sabhāvato pariyāyanaṁ parivattanaṁ pariyāyo, ujukaṁ appavattīti attho. Pariyāyena,",
  "tika-abh02t18:22_1": "pariyāyabhūtā vā desanā etthāti pariyāyadesanaṁ, suttantaṁ.",
  "tika-abh02t18:22_2": "Suttantañhi veneyyajjhāsayavasena desetabbadhamme lesato labbhamānabhāvakathanaṁ,",
  "tika-abh02t18:22_3": "na ujunippadesabhāvakathananti pariyāyadesanaṁ nāma.",
  "tika-abh02t18:22_4": "Teneva taṁ ‘‘yathānulomasāsana’’nti vuccati.",
  "tika-abh02t18:22_5": "Abhidhammo pana desetabbadhamme ujunippadesakathananti nippariyāyadesanaṁ nāma,",
  "tika-abh02t18:22_6": "yato ‘‘yathādhammasāsana’’nti vuccati.",
  "tika-abh02t18:22_7": "Nicchayena desoti vavatthānato kathanaṁ.",
  "tika-abh02t18:22_8": "Tathā bhaddekarattasuttādīsu (ma. ni.",
  "tika-abh02t18:22_9": "3.272 ādayo) viya atītādibhāvo atītānāgatapaccuppannabhāvo addhāvasena idhāpi khandhavibhaṅge suttantabhājanīyattā niddisitabbo siyāti yojanā.",
  "tika-abh02t18:23_0": "Sannipatitanti samāgataṁ.",
  "tika-abh02t18:23_1": "Santānavasenāti pubbāparavasena.",
  "tika-abh02t18:23_2": "Pubbenāparassa samappamāṇatāya anūnaṁ anadhikaṁ, tato eva ekākāraṁ.",
  "tika-abh02t18:23_3": "Pavattikālavasena vā anūnaṁ anadhikaṁ, samānasabhāvatāya ekākāraṁ.",
  "tika-abh02t18:23_4": "Tena visabhāgautunā anantaritataṁ dasseti.",
  "tika-abh02t18:23_5": "Evaṁ āhārepīti ettha visabhāgāhārena anantarito anekavāraṁ anekadivasampi bhutto sabhāgekāhāraṁ nāma.",
  "tika-abh02t18:23_6": "‘‘Tato pubbe visabhāgautuāhārasamuṭṭhānaṁ atītaṁ,",
  "tika-abh02t18:23_7": "pacchā anāgata’’nti hi vuttanti.",
  "tika-abh02t18:23_8": "‘‘Ekāhārasamuṭṭhāna’’nti pana vuttattā ekasseva āhārassa yojanā yuttarūpāti apare.",
  "tika-abh02t18:23_9": "Pañcadvāravasenāti ettha pañcadvārāvajjanato paṭṭhāya yāva tadārammaṇaṁ, yāva javanaṁ, yāva vā voṭṭhabbanaṁ,",
  "tika-abh02t18:23_10": "tāva pavattā cittasantati ekavīthi.",
  "tika-abh02t18:23_11": "Ekajavanasamuṭṭhānanti ekajavanavārasamuṭṭhānaṁ.",
  "tika-abh02t18:23_12": "Ettha ca samayaṁ anāmasitvāva santativasena,",
  "tika-abh02t18:23_13": "santatiñca anāmasitvāva samayavasena atītādivibhāgo gahetabbo.",
  "tika-abh02t18:24_0": "Tesanti hetupaccayānaṁ. Kalāpassāti rūpakalāpassa. Kammānantarādīti kammādi,",
  "tika-abh02t18:24_1": "anantarādīti paccekaṁ ādi-saddo yojetabbo.",
  "tika-abh02t18:24_2": "Tattha paṭhamena ādisaddena upanissayapaccayassa āhārādino ca dutiyena samanantarānantarūpanissayādino saṅgaho veditabbo.",
  "tika-abh02t18:24_3": "Cittuppādassa cettha kammānantarādipaccayavasena,",
  "tika-abh02t18:24_4": "itarassa kammādivaseneva janakabhāve yojanā daṭṭhabbā.",
  "tika-abh02t18:24_5": "Tathā cittuppādassa purejātavasena, itarassa pacchājātavasena,",
  "tika-abh02t18:24_6": "ubhayesampi sahajātavasena upatthambhanaṁ veditabbaṁ .",
  "tika-abh02t18:24_7": "Tenevāha ‘‘yathāsambhavaṁ yojetabba’’nti.",
  "tika-abh02t18:24_8": "Uppādakkhaṇeti hetukiccakkhaṇe.",
  "tika-abh02t18:24_9": "Hetukiccaṁ nāma tassa tassa uppādetabbassa uppattikaraṇaṁ,",
  "tika-abh02t18:24_10": "tañca tasmiṁ khaṇe uppannaphalattā tato paraṁ kattabbābhāvato niṭṭhitañcāti daṭṭhabbaṁ.",
  "tika-abh02t18:24_11": "Itaraṁ pana tīsupi khaṇesu paccayakiccaṁ daṭṭhabbanti yojanā.",
  "tika-abh02t18:25_0": "6.Aniṭṭhanāmanivattanassāti aniṭṭhanāmanivattiyā akāraṇabhāvadassanena iṭṭhanāmalābhāpanassa akāraṇabhāvaṁ dasseti.",
  "tika-abh02t18:26_0": "Devamanussasampattibhaveti sampattiyutte sampanne devamanussabhave.",
  "tika-abh02t18:26_1": "Samiddhasobhanatāti abhivuddhasobhanatā.",
  "tika-abh02t18:26_2": "Tato evāti sampattivirahato eva, asampannattā evāti attho.",
  "tika-abh02t18:26_3": "Tesaṁyeva hatthiādīnaṁ sukhassa hetubhāvaṁ na gacchanti sāraṇādivasena dukkhapaccayattā. Tesanti hatthirūpādīnaṁ.",
  "tika-abh02t18:26_4": "‘‘Tassa tassevā’’tiādinā yathāvuttamatthaṁ vivarati.",
  "tika-abh02t18:26_5": "Akusalena attanā katena nibbattaṁ dukkhassa paccayo hotīti yojanā.",
  "tika-abh02t18:26_6": "Tasmāti yasmā kammaṁ yasmiṁ santāne nibbattaṁ,",
  "tika-abh02t18:26_7": "tattheva sukhadukkhānaṁ paccayo hoti, na aññattha, tasmā.",
  "tika-abh02t18:26_8": "Aṭṭhakathāyaṁ panāti ekaccamatadassanaṁ.",
  "tika-abh02t18:26_9": "Tattha ‘‘aniṭṭhaṁ nāma natthī’’ti yasmā paṭisedhadvayena kusalakammajassa iṭṭhabhāvo niyato,",
  "tika-abh02t18:26_10": "tasmā ‘‘kusalakammajameva iṭṭha’’nti evaṁ aniyametvā ‘‘kusalakammajaṁ iṭṭhamevā’’ti evamettha niyamo gahetabboti dassento ‘‘akusalakammajampī’’tiādimāha.",
  "tika-abh02t18:26_11": "Kinti akusalakammajaṁ sobhanaṁ, yaṁ paresaṁ iṭṭhaṁ nāma siyā?",
  "tika-abh02t18:26_12": "Yadi duggatiyaṁ kesañci tiracchānānaṁ saṇṭhānādisampatti sugatiyaṁ sattānaṁ akusalanissandena virūparūpatā viya kusalanissandena,",
  "tika-abh02t18:26_13": "kathaṁ tassā akusalakammajatā.",
  "tika-abh02t18:26_14": "Atha pana yaṁ kesañci amanāpampi samānaṁ rūpaṁ manāpaṁ hutvā upaṭṭhāti, taṁ sandhāya vuttaṁ,",
  "tika-abh02t18:26_15": "evampi yathā kesañci tiracchānādīnaṁ kusalakammajaṁ manussādirūpaṁ amanāpato upaṭṭhahantampi kusalavipākasseva ārammaṇabhāvato atthato iṭṭhameva nāma hoti,",
  "tika-abh02t18:26_16": "evaṁ akusalakammajaṁ kesañci manāpaṁ hutvā upaṭṭhahantampi akusalavipākasseva ārammaṇabhāvato atthato aniṭṭhameva nāma hoti, evañcetaṁ sampaṭicchitabbaṁ.",
  "tika-abh02t18:26_17": "Aññathā ‘‘aṭṭhānametaṁ anavakāso,",
  "tika-abh02t18:26_18": "yaṁ kāyaduccaritassa iṭṭho kanto manāpo vipāko uppajjeyyā’’tiādiaṭṭhānapāḷiyā (ma. ni. 3.131) virodho siyā.",
  "tika-abh02t18:26_19": "Tenevāha ‘‘kusalakammajassa panā’’tiādi. Sabbesanti attano, paresañca .",
  "tika-abh02t18:26_20": "Iṭṭhassa abhāvo vattabboti yathā ‘‘kusalakammajaṁ aniṭṭhaṁ nāma natthī’’ti vuttaṁ,",
  "tika-abh02t18:26_21": "evaṁ kiñcāpi ‘‘akusalakammajaṁ iṭṭhaṁ nāma natthī’’ti aṭṭhakathāyaṁ na vuttaṁ,",
  "tika-abh02t18:26_22": "tena pana nayadassanena akusalakammajassa abhāvo vutto eva hotīti so saṁvaṇṇanāvasena niddhāretvā vattabboti adhippāyo.",
  "tika-abh02t18:26_23": "Etena kusalakammajameva iṭṭhanti purimapadāvadhāraṇassa gahetabbataṁ dasseti.",
  "tika-abh02t18:27_0": "Idāni ‘‘hatthiādīnampī’’tiādinā tamevatthaṁ vivarati.",
  "tika-abh02t18:27_1": "Kusalavipākassāti etthāpi kusalavipākasseva ārammaṇanti attho.",
  "tika-abh02t18:27_2": "Manussānanti ca nidassanamattaṁ daṭṭhabbaṁ.",
  "tika-abh02t18:27_3": "Itaresampi ca akusalakammajaṁ akusalavipākasseva,",
  "tika-abh02t18:27_4": "kusalakammajañca kusalavipākasseva ārammaṇanti dassitovāyaṁ nayoti.",
  "tika-abh02t18:27_5": "Kasmā pana iṭṭhāniṭṭhamissite vatthumhi manāpatāva saṇṭhātīti āha ‘‘iṭṭhārammaṇena…pe… sakkā vattu’’nti.",
  "tika-abh02t18:27_6": "Suṭṭhu vuttanti ‘‘iṭṭhāniṭṭhaṁ ekantato vipākeneva paricchijjatī’’ti vadantehi iṭṭhāniṭṭhārammaṇavavatthānaṁ sammadeva vuttaṁ.",
  "tika-abh02t18:27_7": "Taṁ anugantvāti vipākavasena iṭṭhāniṭṭhārammaṇavavatthānaṁ anugantvā. Sabbatthāti sugatiduggatīsu, sabbesu vā ārammaṇesu.",
  "tika-abh02t18:28_0": "‘‘Aniṭṭhā’’ti vacaneneva tesaṁ iṭṭhatā nivattitāti āha ‘‘sadisatā ca rūpādibhāvoyevā’’ti.",
  "tika-abh02t18:28_1": "Iṭṭhāneva rūpādīni kāmaguṇāti sutte vuttānīti mittapaṭipakkho amitto viya iṭṭhapaṭipakkhā aniṭṭhāti adhippetāti vuttaṁ ‘‘aniṭṭhāti…pe… vohāro viyā’’ti.",
  "tika-abh02t18:28_2": "Sabbāni vāti ettha ‘‘piyarūpaṁ sātarūpa’’nti (dī. ni. 2.400; ma. ni. 1.133; vibha.",
  "tika-abh02t18:28_3": "203) vacanato kathaṁ aniṭṭhānaṁ rūpādīnaṁ kāmaguṇabhāvāpattīti ce?",
  "tika-abh02t18:28_4": "Tesampi vipallāsavasena taṇhāvatthubhāvato piyarūpabhāvassa adhippetattā.",
  "tika-abh02t18:28_5": "Yadi evaṁ kathaṁ ‘‘cakkhuviññeyyāni rūpāni iṭṭhānī’’tiādisuttapadaṁ (ma. ni. 1.166; 2.155; 3.57; saṁ. ni.",
  "tika-abh02t18:28_6": "5.30) nīyatīti āha ‘‘atisayenā’’tiādi.",
  "tika-abh02t18:29_0": "Indriyabaddharūpavasena pāḷiyaṁ hīnadukaniddeso pavattoti dassetuṁ ‘‘dvīsupi hīnapaṇītapadesū’’tiādimāha. Avayavayoge sāmivacanaṁ, na kattarīti adhippāyo.",
  "tika-abh02t18:29_1": "‘‘Tesaṁ tesaṁ sattāna’’nti indriyabaddharūpe niddiṭṭhe kasmā kammajavasena attho vutto,",
  "tika-abh02t18:29_2": "na catusantativasenāti āha ‘‘sattasantāna…pe… vutta’’nti.",
  "tika-abh02t18:29_3": "Padhānattā hi kammajavasena atthaṁ vatvā sesesu ‘‘evaṁ utusamuṭṭhānādīsupī’’ti aṭṭhakathāyaṁ atideso kato .",
  "tika-abh02t18:29_4": "‘‘Tehi tehīti etasmiṁ atthe’’ti iminā ‘‘tesaṁ tesa’’nti kattari sāmivacanaṁ āsaṅkati.",
  "tika-abh02t18:29_5": "Tathā sati visaye vā sāmivacane laddhaguṇaṁ dasseti ‘‘na kammajavasenevā’’tiādinā,",
  "tika-abh02t18:29_6": "kammajaggahaṇañcettha upalakkhaṇaṁ daṭṭhabbaṁ.",
  "tika-abh02t18:30_0": "Mariyādābhūtanti uttamamariyādābhūtaṁ.",
  "tika-abh02t18:30_1": "Tenevāha ‘‘yassa yeva manāpā, tassa teva paramā’’ti. Tesanti kāmaguṇānaṁ. Sabhāvatoti lakkhaṇato.",
  "tika-abh02t18:31_0": "‘‘Ekasmiṁyeva assādanakujjhanato’’tiādinā ‘‘yasmā teyeva rūpādayo eko assādetī’’tiādikaṁ suttantavivaraṇaṁ iṭṭhāniṭṭhabhāve hetubhāvena vuttanti dasseti.",
  "tika-abh02t18:31_1": "Iṭṭhāniṭṭhaggahaṇaṁ hotīti nibbāne viya aniṭṭhaggahaṇaṁ saññāvipallāsena aññesupi ārammaṇesu iṭṭhāniṭṭhābhiniveso hotīti adhippāyo.",
  "tika-abh02t18:32_0": "Vibhāgo nāma asaṅkaro,",
  "tika-abh02t18:32_1": "vitthāro cāti ‘‘vibhatta’’nti padassa ‘‘vavatthitaṁ, pakāsita’’nti ca atthamāha. Aññesanti atiaḍḍhadaliddānaṁ. Idaṁ iṭṭhaṁ,",
  "tika-abh02t18:32_2": "aniṭṭhañca hotīti ettha ca-saddena aniṭṭhaṁ,",
  "tika-abh02t18:32_3": "iṭṭhañca hotīti ayampi attho vuttoti veditabbaṁ.",
  "tika-abh02t18:32_4": "Aniṭṭhaṁ iṭṭhanti iṭṭhassa ‘‘aniṭṭha’’nti,",
  "tika-abh02t18:32_5": "aniṭṭhassa ‘‘iṭṭha’’nti gahaṇe yathāsaṅkhyaṁ yojanā.",
  "tika-abh02t18:32_6": "Indriyavikārāpattiādināti ettha ādi-saddena pubbābhisaṅkhārādiṁ saṅgaṇhāti.",
  "tika-abh02t18:32_7": "Puretaraṁ pavattacittābhisaṅkhāravasenāpi hi vināva saññāvipallāsaṁ iṭṭhaṁ ‘‘aniṭṭha’’nti,",
  "tika-abh02t18:32_8": "aniṭṭhañca ‘‘iṭṭha’’nti gayhatīti.",
  "tika-abh02t18:33_0": "Tena vipākenāti tena kusalākusalavipākena.",
  "tika-abh02t18:33_1": "Ārammaṇassa iṭṭhāniṭṭhatanti yattha taṁ uppajjati,",
  "tika-abh02t18:33_2": "tassa buddharūpādikassa gūthādikassa ca ārammaṇassa yathākkamaṁ iṭṭhataṁ aniṭṭhatañca nidasseti.",
  "tika-abh02t18:33_3": "Vijjamānepi saññāvipallāse ārammaṇena vipākaniyamadassananti iṭṭhārammaṇe kusalavipākova uppajjati,",
  "tika-abh02t18:33_4": "aniṭṭhārammaṇe akusalavipākovāti evaṁ ārammaṇena vipākaniyamadassanaṁ.",
  "tika-abh02t18:33_5": "Ārammaṇaniyamadassanatthanti yaṁ kusalavipākassa ārammaṇaṁ, taṁ iṭṭhaṁ nāma.",
  "tika-abh02t18:33_6": "Yaṁ akusalavipākassa ārammaṇaṁ,",
  "tika-abh02t18:33_7": "taṁ aniṭṭhaṁ nāmāti dassanatthaṁ.",
  "tika-abh02t18:33_8": "Ārammaṇena niyāmito hi vipāko attano upakārakassa ārammaṇassa niyāmako hotīti.",
  "tika-abh02t18:34_0": "Dvārantare dukkhassa paccayabhūtassa ārammaṇassa dvārantare sukhavipākuppādanato,",
  "tika-abh02t18:34_1": "dvārantare sukhassa paccayabhūtassa ārammaṇassa dvārantare dukkhavipākuppādanato vipākena ārammaṇaniyamadassanena vipākavasena iṭṭhāniṭṭhatā dassitāti yojanā.",
  "tika-abh02t18:35_0": "7.",
  "tika-abh02t18:35_1": "Duppariggahaṭṭhena kāraṇabhūtena lakkhaṇassa indriyādisabhāvassa duppaṭivijjhatā,",
  "tika-abh02t18:35_2": "evaṁ supariggahaṭṭhena lakkhaṇasuppaṭivijjhatā veditabbā.",
  "tika-abh02t18:35_3": "‘‘Dūre’’ti avuttassāti lakkhaṇato ‘‘dūre’’ti akathitassa.",
  "tika-abh02t18:35_4": "Vuttampīti lakkhaṇato ‘‘dūre’’ti vuttampi sukhumarūpaṁ.",
  "tika-abh02t18:36_0": "‘‘Bhindamāno’’ti sambhindamānoti vuttaṁ hotīti āha ‘‘missakaṁ karonto’’ti.",
  "tika-abh02t18:36_1": "Yasmā pana bhedanaṁ vibhāgakaraṇampi hoti,",
  "tika-abh02t18:36_2": "tasmā dutiyavikappe ‘‘bhindamāno’’ti padassa ‘‘visuṁ karonto’’ti atthamāha.",
  "tika-abh02t18:36_3": "Tatiyavikappe pana bhindamānoti vināsentoti attho.",
  "tika-abh02t18:36_4": "Tenāha ‘‘santikabhāvaṁ bhinditvā dūrabhāvaṁ,",
  "tika-abh02t18:36_5": "dūrabhāvañca bhinditvā santikabhāvaṁ karonto’’ti.",
  "tika-abh02t18:36_6": "Na hi sakkā santikassa tabbhāvaṁ avināsetvā dūrabhāvaṁ kātuṁ, tathā itarassāpi.",
  "tika-abh02t18:36_7": "Santikabhāvakaraṇena na bhindati na vināseti,",
  "tika-abh02t18:36_8": "na ca okāsadūrato lakkhaṇato dūraṁ visuṁ karaṇena bhindati vibhāgaṁ karoti,",
  "tika-abh02t18:36_9": "nāpi okāsadūrena lakkhaṇato dūraṁ vomissakakaraṇena bhindati sambhindatīti yojanā.",
  "tika-abh02t18:36_10": "‘‘Tidhā attho daṭṭhabbo’’ti saṅkhepena vuttamatthaṁ ‘‘na hī’’tiādinā vivarati. Visuṁ karoti,",
  "tika-abh02t18:36_11": "vomissakaṁ karotīti karoti-saddaṁ ānetvā sambandho.",
  "tika-abh02t18:36_12": "‘‘Etthāpī’’tiādinā yathā ‘‘okāsato dūrameva bhindatī’’ti ettha okāsato dūrassa okāsato santikabhāvakaraṇaṁ adhippetanti vināsanaṁ bhedanaṁ,",
  "tika-abh02t18:36_13": "evaṁ ‘‘na lakkhaṇato dūraṁ bhindatī’’ti etthāpi lakkhaṇato dūrassa lakkhaṇato santikabhāvākaraṇaṁ abhedanaṁ avināsananti imamatthaṁ dasseti.",
  "tika-abh02t18:36_14": "Vomissakakaraṇavibhāgakaraṇatthataṁ sandhāyāha ‘‘bhindamānoti ettha ca aññathā bhedanaṁ vutta’’nti.",
  "tika-abh02t18:36_15": "Pacchimanaye vināsanatthameva sandhāya ‘‘bhedanaṁ idha ca aññathā vutta’’nti avoca.",
  "tika-abh02t18:37_0": "Rūpakkhandhaniddesavaṇṇanā niṭṭhitā.",
  "tika-abh02t18:38_0": "2. Vedanākkhandhaniddesavaṇṇanā",
  "tika-abh02t18:39_0": "8.Cakkhādayopasādāti oḷārikattabhāvapariyāpannā cakkhusotaghānajivhāpasādā,",
  "tika-abh02t18:39_1": "manomayattabhāvapariyāpannā cakkhusotappasādā ca.",
  "tika-abh02t18:39_2": "Kāyavohāraṁ arahantīti kāyantogadhattā kāyekadesattā ca kāyoti vattabbataṁ arahanti.",
  "tika-abh02t18:39_3": "Kāyoti hi attabhāvopi vuccati ‘‘sakkāyadiṭṭhī’’tiādīsu (saṁ. ni. 1.21; 3.155),",
  "tika-abh02t18:39_4": "karajakāyopi ‘‘so imamhā kāyā aññaṁ kāyaṁ abhinimminātī’’tiādīsu (paṭi. ma. 3.14).",
  "tika-abh02t18:39_5": "Tabbatthukāti cakkhādinissitā kāyikāti pariyāyena vuttā,",
  "tika-abh02t18:39_6": "nippariyāyena pana cetasikāva.",
  "tika-abh02t18:39_7": "Yathāha ‘‘yaṁ tasmiṁ samaye tajjācakkhuviññāṇadhātusamphassajaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayita’’ntiādi (dha. sa. 152).",
  "tika-abh02t18:39_8": "‘‘Na hi cakkhādayo kāyappasādā hontī’’ti iminā kāyapasādanissitā vedanā nippariyāyena kāyikāti dasseti.",
  "tika-abh02t18:39_9": "Kāyikacetasikādibhāvenāti ādi-saddena kusalākusalābyākatādibhāvā saṅgayhanti.",
  "tika-abh02t18:39_10": "Tenāti sukhādivedanekadesassa addhāsamayavasena atītādibhāvābhāvena.",
  "tika-abh02t18:39_11": "Keci panettha ‘‘heṭṭhā dassitanayattā pākaṭattā addhāvasena,",
  "tika-abh02t18:39_12": "ekamuhuttādipubbaṇhādīsu utuādinā rūpassa viya vedanāya vibhāgo na gayhatīti samayavasena ca atītādibhedo na dassito’’ti vadanti.",
  "tika-abh02t18:39_13": "Santānavasena pavattānampi vedanānaṁ cittena samūhato gahetabbataṁ sandhāyāha ‘‘vedanāsamudāyo’’ti.",
  "tika-abh02t18:39_14": "Tehīti addhāsamayavasena atītādibhāvehi. Etthāti etasmiṁ vibhaṅge.",
  "tika-abh02t18:39_15": "Teti ‘‘vedanekadesā’’ti vuttā kāyikacetasikādibhāvena bhinnā sukhādivedanāvisesā.",
  "tika-abh02t18:39_16": "Yadi vedanekadesā ettha gahitā,",
  "tika-abh02t18:39_17": "khaṇaparicchinnāva te gahetabbā,",
  "tika-abh02t18:39_18": "na santatiparicchinnāti āha ‘‘ekasantatiyaṁ panā’’tiādi. Tesūti sukhādibhedesu. Bhedoti viseso. Tassāti sukhādivisesassa. Yathā cettha,",
  "tika-abh02t18:39_19": "evaṁ ‘‘taṁsahitataduppādakā’’ti etthāpi taṁ-saddena sukhādiviseso paccāmaṭṭhoti veditabbo.",
  "tika-abh02t18:39_20": "Santati paricchedikā bhavituṁ arahatīti sambandho.",
  "tika-abh02t18:39_21": "Santatikhaṇavaseneva paricchedo vutto,",
  "tika-abh02t18:39_22": "na addhāsamayavasenāti adhippāyo.",
  "tika-abh02t18:40_0": "‘‘Pubbantāparantamajjhagatā’’ti niṭṭhitahetukiccā aniṭṭhitapaccayakiccāti vuttā,",
  "tika-abh02t18:40_1": "taṁ pana atikkantahetupaccayakiccanti evaṁ vuttassa nayassa upalakkhaṇanti āha ‘‘pubbantāparantamajjhagatāti etena hetupaccayakiccavasena vuttanayaṁ dassetī’’ti.",
  "tika-abh02t18:40_2": "Ettha kusalākusalakiriyavedanānaṁ rūpassa viya,",
  "tika-abh02t18:40_3": "vipākānaṁ viya ca ayaṁ nāma janakahetūti nippariyāyena na sakkā vattuṁ,",
  "tika-abh02t18:40_4": "pariyāyena pana anantarapaccayabhūto hetūti vattabbo.",
  "tika-abh02t18:41_0": "11.Santāpanakiccanti pariḍahanakiccaṁ.",
  "tika-abh02t18:41_1": "Jātiādisaṅkaranti jātisabhāvapuggalalokiyalokuttarato saṅkaraṁ sambhedaṁ akatvā. Samānajātiyanti ekajātiyaṁ.",
  "tika-abh02t18:41_2": "Sukhato tajjātiyā adukkhamasukhā paṇītāti yojetabbāti sambandho.",
  "tika-abh02t18:41_3": "Samānabhedeti bhūmantarādisamānavibhāge.",
  "tika-abh02t18:41_4": "Upabrūhitānaṁ dhātūnanti uḷārarūpasamuṭṭhāpanena paṇītānaṁ rūpadhammānaṁ.",
  "tika-abh02t18:41_5": "Vibādhitānanti nippīḷitānaṁ milāpitānaṁ. Ubhayanti sukhādidvayaṁ. Ettha ca khobhanā,",
  "tika-abh02t18:41_6": "āluḷanā ca kāyikasukhassa vasena veditabbā. Abhisandanā jhānasukhassa. Madayanā kāmasukhassa. Tathā chādanā. Āsiñcanā sabbassa.",
  "tika-abh02t18:41_7": "Chādanā āsiñcanā vā sabbassa vasena veditabbā.",
  "tika-abh02t18:42_0": "Sabhāvādibhedena cāti sabhāvapuggalalokiyādibhedena ca.",
  "tika-abh02t18:42_1": "Ekantapaṇīte lokuttare hīnapaṇītānaṁ paṭipadānaṁ vasena hīnapaṇītatā.",
  "tika-abh02t18:42_2": "Ekantahīne akusale chandādivasena hīnapaṇītatā, oḷārikasukhumatā ca.",
  "tika-abh02t18:42_3": "Tathā hi vuttaṁ aṭṭhakathāyaṁ ‘‘yā oḷārikā, sā hīnā. Yā sukhumā, sā paṇītā’’ti (vibha. aṭṭha. 11).",
  "tika-abh02t18:42_4": "Akusalādīsu dosasahagatādiantarabhedavasena upādāyupādāya oḷārikasukhumatā taṁtaṁvāpanavasena vuccati,",
  "tika-abh02t18:42_5": "na kusalākusalādivasenāti āha ‘‘taṁtaṁvāpanavasena kathanepi parivattanaṁ natthī’’ti.",
  "tika-abh02t18:42_6": "Dosussannatāyāti kilesādhikatāya. Tathāti dosussannatāya.",
  "tika-abh02t18:42_7": "Kathaṁ pana kusalesu dosussannatā? Upanissayavasena,",
  "tika-abh02t18:42_8": "kilesādhikehi santāne pavattamānā kusalā dhammā kilesehi sambādhappattiyā tiṇādīhi sambādhappattāni viya sassāni vipulaphalauḷāraphalā na hontīti. Tathāti mandadosatāya.",
  "tika-abh02t18:42_9": "Kusalānaṁ mandadosatāpi vuttanayānusārena veditabbā.",
  "tika-abh02t18:42_10": "Oḷārikasukhumanikantīti ettha antogadhavisesaṁ nikantiyā oḷārikasukhumatāsāmaññaṁ vuttaṁ.",
  "tika-abh02t18:42_11": "Yathā hettha oḷārikasāmaññena oḷārikoḷārikataroḷārikatamā nikantiyo gayhanti,",
  "tika-abh02t18:42_12": "tathā sukhumasukhumatarasukhumatamā sukhumatāsāmaññena gayhantīti.",
  "tika-abh02t18:42_13": "Sukhumatamanikantivatthunti cettha yāva bhavaggaṁ vipassanāñāṇañca veditabbaṁ.",
  "tika-abh02t18:43_0": "13.Yadi siyāti yadi asampayogo visaṁsaṭṭho siyā.",
  "tika-abh02t18:44_0": "Santikatoakusalatoti akusalabhāvena santikato lobhasahagatādiakusalavedayitato.",
  "tika-abh02t18:44_1": "Akusalāti dosasahagatādiakusalavedanā dūreti yathā uddharīyati.",
  "tika-abh02t18:44_2": "Tato dūrato kusalatoti tato akusalato dūrato kāmāvacarādikusalavedayitato kusalā kāmāvacarādikusalavedanā.",
  "tika-abh02t18:44_3": "‘‘Na sakkā’’ti vuttaṁ uddharituṁ asakkuṇeyyataṁ ‘‘tathā hi satī’’tiādinā vivarati.",
  "tika-abh02t18:44_4": "Tasmāti yasmā dūrato santikuddharaṇaṁ vuttanayena santikato santikuddharaṇameva hoti,",
  "tika-abh02t18:44_5": "tathā sati atthaviseso na hoti,",
  "tika-abh02t18:44_6": "upādāyupādāya dūrasantikatā idha vuccati.",
  "tika-abh02t18:44_7": "Tasmā santikato santikuddharaṇañca na sakkā kātuṁ atthavisesābhāvato,",
  "tika-abh02t18:44_8": "anadhippetattā cāti adhippāyo.",
  "tika-abh02t18:45_0": "Nanu ca atisayavacanicchāvasena attheva atthavisesoti codanaṁ manasi katvā āha ‘‘dūradūrataratāya viya santikasantikataratāya ca anadhippetattā’’ti. Yāti akusalavedanā. Tatoti kusalavedayitato.",
  "tika-abh02t18:45_1": "Idha vuttassa dūrassāti imasmiṁ vedanākkhandhavibhaṅge ‘‘akusalā vedanā kusalābyākatāhi vedanāhi dūre’’tiādinā (vibha. 13) vuttassa dūrassa.",
  "tika-abh02t18:45_2": "Dūrato accantavisabhāgattāti yato yaṁ ‘‘dūre’’ti vuttaṁ,",
  "tika-abh02t18:45_3": "tato accantavisadisattā tassa vasena dūre santikaṁ natthīti na sakkā dūrato santikaṁ uddharituṁ.",
  "tika-abh02t18:45_4": "Ayañhettha adhippāyo – heṭṭhā yā vedanā yāya vedanāya dūreti vuttā,",
  "tika-abh02t18:45_5": "sā eva tassā kenacipi pariyāyena santiketi na uddharitabbāti.",
  "tika-abh02t18:45_6": "Santiketi vuttavedanaṁyeva sandhāya vadati.",
  "tika-abh02t18:45_7": "Bhinneti lobhasahagatādivasena vibhatte.",
  "tika-abh02t18:45_8": "Tatthevāti ‘‘santike’’ti vuttaatthe eva.",
  "tika-abh02t18:45_9": "Idaṁ vuttaṁ hoti – ‘‘akusalā vedanā akusalāya vedanāya santike’’ti evaṁ vuttaakusalāya vedanāyameva lobhasahagatādivasena vibhattāya dūrabhāvopi labbhati. Evaṁ sesesupīti.",
  "tika-abh02t18:46_0": "Yadi santikato dūraṁ labbhati, yadaggena dūraṁ labbhati,",
  "tika-abh02t18:46_1": "tadaggena dūrato santikaṁ uddhariyeyyāti codanaṁ manasi katvā āha ‘‘upādāyupādāya dūrato ca santikaṁ na sakkā uddharitu’’ntiādi.",
  "tika-abh02t18:46_2": "Tassattho – yaṁ santikato dūraṁ labbhati,",
  "tika-abh02t18:46_3": "yadipi taṁ visabhāgaṭṭhena labbhati,",
  "tika-abh02t18:46_4": "tathāpi yaṁ tattha santikaṁ labbhati,",
  "tika-abh02t18:46_5": "taṁ sabhāgaṭṭheneva labbhatīti santikatova santikaṁ uddhaṭaṁ siyāti.",
  "tika-abh02t18:46_6": "Tasmāti yasmā visabhāgaṭṭhena dūratā,",
  "tika-abh02t18:46_7": "sabhāgaṭṭhena ca santikatā icchitā, tasmā.",
  "tika-abh02t18:46_8": "Lobhasahagatāya dosasahagatā visabhāgatāya dūre samānā kathaṁ santike bhaveyyāti adhippāyo.",
  "tika-abh02t18:46_9": "Nanu tāsaṁ akusalasabhāgatā labbhatevāti tattha uttaramāha ‘‘visabhāgatā’’tiādi.",
  "tika-abh02t18:46_10": "Tattha bhedaṁ aggahetvā na pavattatīti bhedaṁ visesaṁ asadisataṁ gahetvā eva pavattati visabhāgatā.",
  "tika-abh02t18:46_11": "Dūratāyāti idhādhippetāya dūratāya sabhāgassa abyāpakattā dūrato santikuddharaṇaṁ na sakkā kātuṁ.",
  "tika-abh02t18:46_12": "Sati hi sabhāgabyāpakatte siyā santikatāti dūrato santikuddharaṇaṁ sakkā kātunti adhippāyo.",
  "tika-abh02t18:46_13": "‘‘Na hī’’tiādinā tamevatthaṁ pākaṭaṁ karoti. Sabhāgatāti sāmaññaṁ. Bhedanti visesaṁ.",
  "tika-abh02t18:46_14": "Antogadhaṁ katvāvāti abhibyāpetvāva.",
  "tika-abh02t18:46_15": "Visabhāgabyāpakattā santikatāyāti idhādhippetavisabhāgaṁ byāpetvā pavattanato heṭṭhā vuttasantikatāya santikato dūruddharaṇaṁ sakkā kātuṁ.",
  "tika-abh02t18:46_16": "Tamevatthaṁ ‘‘akusalatā hī’’tiādinā pākaṭaṁ karoti.",
  "tika-abh02t18:47_0": "Vedanākkhandhaniddesavaṇṇanā niṭṭhitā.",
  "tika-abh02t18:48_0": "3. Saññākkhandhaniddesavaṇṇanā",
  "tika-abh02t18:49_0": "17.Tassāpīti saññāyapi.",
  "tika-abh02t18:49_1": "Tabbatthukattāti cakkhuvatthukattā.",
  "tika-abh02t18:49_2": "Paṭighaviññeyyoti yathāvuttapaṭighato vijānitabbo paṭighavasena gahetabbo.",
  "tika-abh02t18:49_3": "Uttarapadalopaṁ katvāti purimapade uttarapadalopaṁ katvā.",
  "tika-abh02t18:50_0": "Viññeyyabhāve, na uppattiyanti adhippāyo. Vacananti saddo, nāmanti attho.",
  "tika-abh02t18:50_1": "Vacanādhīnāti gahetabbataṁ pati saddādhīnā, nāmāyattagahaṇāti attho. Yadettha vattabbaṁ, taṁ nāmarūpaduke (dha. sa. mūlaṭī. 101-108) vuttameva.",
  "tika-abh02t18:50_2": "Adhivacanaṁ paññattipakāsakaṁ ñāpakaṁ etesaṁ atthīti adhivacanā yathā arisasoti.",
  "tika-abh02t18:50_3": "Tatojoti adhivacanasaṅkhātato arūpakkhandhato jāto.",
  "tika-abh02t18:50_4": "Arūpakkhandhapariyāpannattā phassepi yathāvutto attho sambhavatīti dassetuṁ ‘‘samphassoyeva vā’’tiādimāha.",
  "tika-abh02t18:50_5": "Na kevalaṁ manodvārikaphasse eva,",
  "tika-abh02t18:50_6": "atha kho pañcadvārikaphassepi ‘‘viññeyyabhāve vacanaṁ adhikicca pavattā adhivacanā’’tiādivuttappakāro attho sambhavati. Itīti tasmā.",
  "tika-abh02t18:50_7": "Tena pariyāyenāti manosamphassajapariyāyena.",
  "tika-abh02t18:50_8": "Tatojāpīti pañcadvārikaphassajātāpi.",
  "tika-abh02t18:50_9": "Aññappakārāsambhavatoti paṭighasamphassajapariyāyassa asambhavato.",
  "tika-abh02t18:50_10": "Āveṇikaṁ paṭighasamphassajatā.",
  "tika-abh02t18:50_11": "Pakārantaraṁ adhivacanasamphassajatā.",
  "tika-abh02t18:51_0": "Yadievanti yadi pañcadvārikaphassehi uppannasaññā pariyāyato nippariyāyato ca ‘‘adhivacanasamphassajā’’ti vuccanti,",
  "tika-abh02t18:51_1": "evaṁ cattāropi arūpino khandhā evaṁ vattuṁ yuttā.",
  "tika-abh02t18:51_2": "Evaṁ sante saññāva kasmā ‘‘adhivacanasamphassajā’’ti vuttāti āha ‘‘tiṇṇaṁ khandhāna’’ntiādi.",
  "tika-abh02t18:51_3": "Tattha tiṇṇaṁ khandhānanti vedanāsaṅkhāraviññāṇakkhandhānaṁ.",
  "tika-abh02t18:51_4": "Atthavasenāti ‘‘vacanaṁ adhikicca pavattā adhivacanā’’tiādinā vuttaatthavasena anvatthatāvasena.",
  "tika-abh02t18:51_5": "Attano pattampi nāmanti ‘‘adhivacanasamphassajā’’ti evaṁ attano anuppattampi nāmaṁ.",
  "tika-abh02t18:51_6": "Dhammābhilāpoti sabhāvanirutti.",
  "tika-abh02t18:51_7": "Pubbe catunnaṁ arūpakkhandhānaṁ sādhāraṇopi adhivacanasamphassajavohāro ruḷhivasena saññāya eva pavattoti vatvā idāni so tadaññārūpakkhandhasādhāraṇo saññāya nivesitoti dassetuṁ ‘‘atha vā’’tiādimāha.",
  "tika-abh02t18:51_8": "Rajjitvā olokanādīsūti ettha ādi-saddena kujjhitvā olokanādi viya rajjitvā savanādipi saṅgayhatīti veditabbaṁ,",
  "tika-abh02t18:51_9": "tathāsotāvadhānādinopi rattatādivijānananimittatāsambhavato.",
  "tika-abh02t18:51_10": "Cakkhusamphassajāsaññāya pana pākaṭabhāvaṁ nidassanavasena dassetuṁ ‘‘olokanaṁ cakkhuviññāṇavisayasamāgame’’tiādimāha.",
  "tika-abh02t18:52_0": "Olokanassa apākaṭabhāve rattatādivijānanaṁ na hoti,",
  "tika-abh02t18:52_1": "pākaṭabhāve ca hotīti āha ‘‘pasādavatthukā evā’’ti.",
  "tika-abh02t18:52_2": "‘‘Aññaṁ cintenta’’nti yaṁ pubbe tena kathitaṁ, kāyena vā pakāsitaṁ,",
  "tika-abh02t18:52_3": "tato aññaṁ kiñci atthaṁ cintentaṁ. Tenevāha ‘‘ñāta’’nti.",
  "tika-abh02t18:53_0": "Saññākkhandhaniddesavaṇṇanā niṭṭhitā.",
  "tika-abh02t18:54_0": "4. Saṅkhārakkhandhaniddesavaṇṇanā",
  "tika-abh02t18:55_0": "20.‘‘Heṭṭhimakoṭiyātietthā’’ti idaṁ paṭhamaṁ ‘‘heṭṭhimakoṭiyā’’ti vacanaṁ sandhāya vuttaṁ.",
  "tika-abh02t18:55_1": "Tassa hi bhummavasena attho gahetabbo.",
  "tika-abh02t18:55_2": "Tenāha ‘‘tattha hi padhānaṁ dassita’’nti.",
  "tika-abh02t18:55_3": "Heṭṭhimakoṭiyāva padhānaṁ dassitanti imamatthaṁ gahetvā ‘‘yadi eva’’ntiādinā codeti.",
  "tika-abh02t18:55_4": "Itaro ‘‘heṭṭhimakoṭiyā padhānameva dassita’’nti evamettha niyamo gahetabboti dassento ‘‘uparimakoṭigatabhāvenā’’tiādinā taṁ pariharati. Padhānasseva dassanaṁ.",
  "tika-abh02t18:55_5": "Padhāne hi dassite appadhānampi atthato dassitameva hotīti.",
  "tika-abh02t18:55_6": "Tenāha aṭṭhakathāyaṁ ‘‘taṁsampayuttasaṅkhārā pana tāya gahitāya gahitāva hontī’’ti.",
  "tika-abh02t18:55_7": "Yaṁ heṭṭhimakoṭiyaṁ labbhati,",
  "tika-abh02t18:55_8": "taṁ uparimakoṭiyampi labbhati evāti āha ‘‘heṭṭhimakoṭi hi sabbabyāpikā’’ti.",
  "tika-abh02t18:55_9": "Dutiye karaṇaniddesataṁ dassetuṁ ‘‘āgatāti sambandho’’ti āha.",
  "tika-abh02t18:55_10": "Āgamanakiriyā hi heṭṭhimakoṭiyā karaṇabhāvena tattha vuttāti. Yathā ca āgamanakiriyāya,",
  "tika-abh02t18:55_11": "evaṁ vacanakiriyāyapi heṭṭhimakoṭiyā karaṇabhāvo sambhavatīti dassetuṁ ‘‘purimepi vā’’tiādimāha.",
  "tika-abh02t18:55_12": "‘‘Ekūnapaññāsappabhede’’ti idaṁ lokiyacittuppāde pāḷiāgatānaṁ saṅkhārakkhandhadhammānaṁ uparimakoṭiṁ sandhāya vuttaṁ.",
  "tika-abh02t18:55_13": "Yevāpanakadhammehi saddhiṁ uparimakoṭiyā gayhamānāya ‘‘tepaññāsā’’ti vattabbaṁ siyā,",
  "tika-abh02t18:55_14": "lokuttaracittuppādavasena pana ‘‘sattapaññāsā’’ti.",
  "tika-abh02t18:56_0": "Saṅkhārakkhandhaniddesavaṇṇanā niṭṭhitā.",
  "tika-abh02t18:57_0": "Pakiṇṇakakathāvaṇṇanā",
  "tika-abh02t18:58_0": "Samuggama-padassa tatvato pariyāyato ca atthaṁ dasseti ‘‘sañjātiyaṁ ādiuppattiya’’nti.",
  "tika-abh02t18:58_1": "Bhedato pana samāyoge uggamananti. Tattha kena samāyoge, kuto,",
  "tika-abh02t18:58_2": "kathañca uggamananti vicāraṇāyaṁ āha ‘‘taṁtaṁpaccayasamāyoge’’tiādi.",
  "tika-abh02t18:58_3": "Tatthevāti pañcavokārabhave eva.",
  "tika-abh02t18:58_4": "Tattha hi pañcakkhandhā paripuṇṇā samuggacchanti.",
  "tika-abh02t18:58_5": "Yathādhigatānaṁ adhigatappakārānaṁ, paṭisandhikānanti attho.",
  "tika-abh02t18:58_6": "Opapātikasamuggameneva cettha saṁsedajasamuggamopi gahitoti daṭṭhabbo pañcakkhandhapariyāpannānaṁ tadā uppajjanārahānaṁ uppajjanato.",
  "tika-abh02t18:58_7": "Tattha saṁsedajā uppajjitvā vaḍḍhanti,",
  "tika-abh02t18:58_8": "itare na vaḍḍhantīti idametesaṁ nānākaraṇaṁ.",
  "tika-abh02t18:58_9": "Sukhumajātiyalomā eva kira keci eḷakā himavante vijjanti,",
  "tika-abh02t18:58_10": "tesaṁ lomaṁ sandhāya ‘‘jātimantaeḷakaloma’’nti vuttaṁ atisukhumattā tesaṁ lomānaṁ.",
  "tika-abh02t18:58_11": "Keci pana ‘‘ajapākatikeḷakādīhi saṅkararahitānaṁ tesaṁ eḷakavisesānaṁ nibbatteḷakassa lomaṁ jātiuṇṇā,",
  "tika-abh02t18:58_12": "tampi taṅkhaṇanibbattassā’’ti vadanti.",
  "tika-abh02t18:58_13": "Gabbhaṁ phāletvā gahitassāti apare.",
  "tika-abh02t18:58_14": "Evaṁsaṇṭhānanti jātiuṇṇaṁsuno paggharitvā agge ṭhitatelabindusaṇṭhānaṁ.",
  "tika-abh02t18:58_15": "Vaṇṇappaṭibhāgoti rūpapaṭicchanno saṇṭhānapaṭicchanno ca.",
  "tika-abh02t18:59_0": "Santatimūlānīti tasmiṁ bhave rūpasantatiyā mūlabhūtāni.",
  "tika-abh02t18:59_1": "Anekindriyasamāhārabhāvatoti yathārahaṁ cakkhādianekindriyasaṅghātabhāvato.",
  "tika-abh02t18:59_2": "Padhānaṅganti uttamaṅgaṁ siro.",
  "tika-abh02t18:60_0": "Na tassa tassa khandhassa paripuṇṇataṁ,",
  "tika-abh02t18:60_1": "taṁtaṁkhandhekadesasseva vuttattāti adhippāyo.",
  "tika-abh02t18:60_2": "Kāmāvacarānanti kāmāvacarasattānaṁ.",
  "tika-abh02t18:60_3": "Parihīnāyatanassāti parihīnassa cakkhādiāyatanassa vasena.",
  "tika-abh02t18:60_4": "Tattha duggatiyaṁ andhassa cakkhudasakavasena, badhirassa sotadasakavasena,",
  "tika-abh02t18:60_5": "andhabadhirassa ubhayavasena santatisīsahāni veditabbā.",
  "tika-abh02t18:60_6": "Napuṁsakassa pana bhāvahāni vuttā eva.",
  "tika-abh02t18:60_7": "Tathā andhabadhirāghānakassa cakkhusotaghānavasena.",
  "tika-abh02t18:60_8": "Taṁ pana dhammahadayavibhaṅgapāḷiyā virujjhati. Taṁ parato āvi bhavissati.",
  "tika-abh02t18:60_9": "Rūpāvacarānaṁ pana cakkhusotavatthujīvitavasena cattāri santatisīsānīti itaresaṁ vasena santatisīsahāni veditabbā.",
  "tika-abh02t18:61_0": "Tesanti pañcannaṁ khandhānaṁ.",
  "tika-abh02t18:61_1": "Vatthubhāvenāti vicāraṇāya adhiṭṭhānabhāvena.",
  "tika-abh02t18:61_2": "Paṭisandhiyaṁ uppannā pavattā pañcakkhandhāti paṭisandhikkhaṇe pavattikkhaṇe ca pañcakkhandhe dasseti.",
  "tika-abh02t18:61_3": "Bhummaniddesoti ‘‘pañcasu khandhesū’’ti ayaṁ bhummaniddeso.",
  "tika-abh02t18:61_4": "Aññathāti niddhāraṇe anadhippete.",
  "tika-abh02t18:61_5": "‘‘Bhāvenabhāvalakkhaṇatthe’’ti idaṁ visayādiatthānaṁ idhāsambhavato vuttaṁ. Ubhayanti rūpārūpaṁ.",
  "tika-abh02t18:61_6": "Rūpārūpasantatinti rūpasamuṭṭhāpakaṁ rūpasantatiṁ arūpasantatiñca.",
  "tika-abh02t18:61_7": "‘‘Vatthu uppādakkhaṇe dubbalaṁ hotī’’ti idaṁ na paṭisandhikkhaṇaṁ eva,",
  "tika-abh02t18:61_8": "nāpi vatthurūpaṁ eva sandhāya vuttanti dassento āha ‘‘sabbarūpānaṁ uppādakkhaṇe dubbalataṁ sandhāya vutta’’nti.",
  "tika-abh02t18:61_9": "‘‘Tadā hī’’tiādi yathāvuttassa atthassa kāraṇavacanaṁ. Tattha tanti rūpaṁ.",
  "tika-abh02t18:61_10": "‘‘Kammakkhittattā’’ti idaṁ na kammajatāmattaṁ sandhāya vuttaṁ,",
  "tika-abh02t18:61_11": "atha kho kammajassa paṭhamuppattiyaṁ apatiṭṭhitataṁ sandhāyāti dassento ‘‘satipī’’tiādimāha.",
  "tika-abh02t18:61_12": "Tato paranti tato paṭisandhito paraṁ.",
  "tika-abh02t18:61_13": "Sadisasantāne yathā patiṭṭhitaṁ,",
  "tika-abh02t18:61_14": "na tathā visadisasantāneti āha ‘‘samānasantatiya’’nti.",
  "tika-abh02t18:62_0": "Aṅgabhāvanti kāraṇabhāvaṁ. Tenevāha ‘‘sahāyabhāva’’nti.",
  "tika-abh02t18:62_1": "Tesaṁ dhammānanti yehi saddhiṁ uppannaṁ,",
  "tika-abh02t18:62_2": "tesaṁ paṭisandhiyaṁ cittacetasikadhammānaṁ.",
  "tika-abh02t18:62_3": "Tadāti ṭhitikkhaṇe bhaṅgakkhaṇe ca rūpuppādanameva natthi.",
  "tika-abh02t18:62_4": "Anantarādipaccayalābhena uppādakkhaṇe eva cittassa balavabhāvo, na itaratra.",
  "tika-abh02t18:62_5": "Tenāha ‘‘yadā ca rūpuppādanaṁ, tadā uppādakkhaṇe’’ti.",
  "tika-abh02t18:63_0": "Yehākārehīti āhārindriyapaccayādiākārehi.",
  "tika-abh02t18:63_1": "Yathāsambhavaṁ paccayā hontīti phassādayo āhārādivasena yathārahaṁ paccayā honti.",
  "tika-abh02t18:63_2": "Vuttañhetaṁ paṭṭhāne ‘‘paṭisandhikkhaṇe vipākābyākatā āhārā sampayuttakānaṁ khandhānaṁ,",
  "tika-abh02t18:63_3": "kaṭattā ca rūpānaṁ āhārapaccayena paccayo’’tiādi (paṭṭhā. 1.1.429).",
  "tika-abh02t18:64_0": "Cuticittena saddhiṁ uppajjamānaṁ,",
  "tika-abh02t18:64_1": "cuticittena vā kāraṇabhūtena uppajjamānaṁ.",
  "tika-abh02t18:64_2": "Tato purimatarehi uppajjamānaṁ viyāti yathā cuticittato āsannehi purimatarehi uppajjamānaṁ rūpaṁ bhavantare na uppajjati,",
  "tika-abh02t18:64_3": "evaṁ cuticittena uppajjamānampi anupacchinnepi vaṭṭamūleti akāraṇaṁ vaṭṭamūlāvūpasamo cuticittassa rūpuppādaneti dasseti.",
  "tika-abh02t18:65_0": "Arūpassāti āruppassa.",
  "tika-abh02t18:66_0": "Utunāti paṭisandhicittassa ṭhitikkhaṇe uppannena utunā.",
  "tika-abh02t18:66_1": "Samuṭṭhite rūpeti paṭisandhicittassa bhaṅgakkhaṇe rūpe samuṭṭhite paṭisandhianantaraṁ paṭhamabhavaṅgacittaṁ rūpaṁ samuṭṭhāpeti.",
  "tika-abh02t18:66_2": "Uppādanirodhakkhaṇāti yathāvuttesu soḷasasu cittesu ādicittassa uppādakkhaṇo,",
  "tika-abh02t18:66_3": "soḷasamacittassa nirodhakkhaṇo cāti vadanti,",
  "tika-abh02t18:66_4": "rūpasseva pana uppādanirodhakkhaṇā veditabbā.",
  "tika-abh02t18:67_0": "Dharamānakkhaṇe evāti tassa utuno vijjamānakkhaṇe eva yadi gahitā,",
  "tika-abh02t18:67_1": "‘‘soḷasacittakkhaṇāyukaṁ rūpa’’nti vuttaṁ hoti soḷasaheva cittehi tassa dharamānatāya paricchinnattā.",
  "tika-abh02t18:67_2": "Uppādakkhaṇaṁ aggahetvāti utuno dharamānakkhaṇe uppādakkhaṇaṁ aggahetvā nirodhakkhaṇo atha gahito,",
  "tika-abh02t18:67_3": "‘‘sattarasacittakkhaṇāyukaṁrūpa’’nti vuttaṁ hoti uppādakkhaṇasahitena ca ekassa cittakkhaṇassa gahitattā.",
  "tika-abh02t18:67_4": "‘‘Adhikasoḷasacittakkhaṇāyuka’’nti vuttaṁ hoti nirodhakkhaṇassa bahikatattā.",
  "tika-abh02t18:68_0": "Evaṁ uppādanirodhakkhaṇesu gahitesu aggahitesu ca soḷasasattarasacittakkhaṇāyukatā,",
  "tika-abh02t18:68_1": "tato adhikacittakkhaṇāyukatā ca siyāti dassetvā idāni tattha ṭhitapakkhaṁ dassento ‘‘yasmā panā’’tiādimāha.",
  "tika-abh02t18:68_2": "Tattha tassa dharamānakkhaṇe uppannesūti tassa utuno dharamānakkhaṇe uppannesu soḷasasu cittesu paṭisandhipi yasmā gahitā,",
  "tika-abh02t18:68_3": "tasmā utuno uppādakkhaṇo dharamānakkhaṇe gahitotinirodhakkhaṇe aggahite ‘‘rūpe dharanteyeva soḷasa cittāni uppajjitvā nirujjhanti,",
  "tika-abh02t18:68_4": "taṁ pana sattarasamena cittena saddhiṁ nirujjhatī’’ti (vibha. aṭṭha.",
  "tika-abh02t18:68_5": "26 pakiṇṇakakathā) evaṁ aṭṭhakathāyaṁ vakkhamānā adhikasoḷasacittakkhaṇāyukatā adhippetā.",
  "tika-abh02t18:68_6": "Gahite vā nirodhakkhaṇe soḷasacittakkhaṇāyukatā adhippetāti sambandho.",
  "tika-abh02t18:68_7": "Ettha ca ‘‘adhikasoḷasacittakkhaṇāyukatā’’ti idaṁ paṭisandhicittassa uppādakkhaṇo gahitoti katvā vuttaṁ.",
  "tika-abh02t18:68_8": "Yasmā pana paṭiccasamuppādavibhaṅgavaṇṇanāyaṁ ‘‘dve bhavaṅgāni, āvajjanaṁ, dassanaṁ, sampaṭicchanaṁ, santīraṇaṁ, voṭṭhabbanaṁ, pañca javanāni, dve tadārammaṇāni,",
  "tika-abh02t18:68_9": "ekaṁ cuticittanti pañcadasa cittakkhaṇā atītā honti,",
  "tika-abh02t18:68_10": "athāvasesaekacittakkhaṇāyuke’’ti (vibha. aṭṭha. 227),",
  "tika-abh02t18:68_11": "tathā tadārammaṇapariyosānāni, ‘‘ekaṁ cuticittaṁ,",
  "tika-abh02t18:68_12": "tadavasāne tasmiññeva ekacittakkhaṇaṭṭhitike ārammaṇe paṭisandhicittaṁ uppajjatī’’ti (vibha. aṭṭha. 227) ca vakkhati.",
  "tika-abh02t18:68_13": "Tasmā rūpassa soḷasacittakkhaṇāyukatāyapi atthasiddhi hotiyeva.",
  "tika-abh02t18:68_14": "Tenāha ‘‘soḷasacittakkhaṇāyukatā adhippetā’’ti.",
  "tika-abh02t18:68_15": "Tathāpi uppajjitvā bhavaṅgacalanassa paccayo hoti,",
  "tika-abh02t18:68_16": "na uppajjamānamevāti sattarasacittakkhaṇāyukatā veditabbā.",
  "tika-abh02t18:69_0": "Ojāya sabhāvasukhumatā upādārūpabhāvato.",
  "tika-abh02t18:69_1": "Ettha ca mātarā ajjhohaṭā ojā bāhirabbhañjanaṁ viya gabbhamallinā tasmiṁ santāne ojaṭṭhamakarūpuppattiyā paccayo hoti.",
  "tika-abh02t18:69_2": "Āhārasamuṭṭhānarūpapaveṇiyā ojāya viya sesatisantatiojāya rūpuppādananti udariye ojā rūpaṁ na samuṭṭhāpeti utusamuṭṭhānabhāvato,",
  "tika-abh02t18:69_3": "upādinnakaṭṭhāne eva pana samuṭṭhāpeti,",
  "tika-abh02t18:69_4": "rasaharaṇīhi gantvā kāyānusaṭanti veditabbaṁ.",
  "tika-abh02t18:70_0": "Cittañcevāti ettha ca-saddena paṭiyogīnaṁ kammameva samuccinoti,",
  "tika-abh02t18:70_1": "na cittena sampayuttadhammeti katvā āha ‘‘cittassa pubbaṅgamatāya vutta’’nti.",
  "tika-abh02t18:70_2": "‘‘Cittuppādaṁ gaṇhāti ‘cittaṁ uppannaṁ hotī’tiādīsu (dha. sa. 1) viya,",
  "tika-abh02t18:70_3": "na kammacetanaṁ viya ekadhammamevā’’ti vutte ‘‘yathā cittasamuṭṭhānarūpassa hetuādayo cittasampayuttadhammāpi samuṭṭhāpakāva,",
  "tika-abh02t18:70_4": "evaṁ kammasamuṭṭhānarūpassa kammasampayuttāpī’’ti codanaṁ samuṭṭhāpetvā tassa parihāraṁ vattuṁ ‘‘kammasamuṭṭhānañcā’’tiādimāha.",
  "tika-abh02t18:71_0": "Rūpassāti rūpakkhaṇassa, rūpassa vā addhuno.",
  "tika-abh02t18:71_1": "Nayadassanamattaṁ daṭṭhabbaṁ paṭisandhikkhaṇe eva rūpārūpadhammānaṁ ekakkhaṇe pātubhāvoti imassa atthassa anadhippetattā.",
  "tika-abh02t18:71_2": "Tenevāha ‘‘tato parampi rūpārūpānaṁ sahuppattisabbhāvato’’ti.",
  "tika-abh02t18:71_3": "Yathā ca ‘‘paṭisandhikkhaṇe evā’’ti niyamo na gahetabbo,",
  "tika-abh02t18:71_4": "evaṁ ‘‘ekakkhaṇe eva pātubhāvo’’tipi niyamo na gahetabboti dassento ‘‘na paneta’’ntiādimāha.",
  "tika-abh02t18:71_5": "Taṁdīpanatthamevāti asamānakālatādīpanatthameva, na sahuppādadīpanatthaṁ.",
  "tika-abh02t18:71_6": "Addhānaparicchedakathā hi ayanti.",
  "tika-abh02t18:72_0": "Yadi evanti yathā phalapattāni,",
  "tika-abh02t18:72_1": "evaṁ rūpārūpadhammā yadi dandhalahuparivattino.",
  "tika-abh02t18:72_2": "Asamānaddhattāti atulyakālattā. Nicchiddesūti nibbivaresu.",
  "tika-abh02t18:72_3": "Tena nirantarappavattiṁ eva vibhāveti.",
  "tika-abh02t18:72_4": "Ayanti addhānaparicchedakathā.",
  "tika-abh02t18:72_5": "Cittajarūpādīnaṁ na tathā nirantarabhāvena pavatti,",
  "tika-abh02t18:72_6": "yathā kammajarūpānanti āha ‘‘kammajarūpappavattiṁ sandhāyā’’ti.",
  "tika-abh02t18:72_7": "Kammajarūpānaṁ vā itaresaṁ mūlabhāvato padhānanti ‘‘kammajarūpappavattiṁ sandhāyā’’ti vuttaṁ.",
  "tika-abh02t18:72_8": "Acittuppādakattā abyābajjhatāya nirodhasamāpattiyā nibbānapaṭibhāgatā veditabbā.",
  "tika-abh02t18:72_9": "Pade padaṁ akkamitvāti lakuṇḍakapādatāya attano akkantapadasamīpe padaṁ nikkhipitvā.",
  "tika-abh02t18:72_10": "Yo hi sīghapadavikkamo lakuṇḍakapādo,",
  "tika-abh02t18:72_11": "so idhādhippetoti āha ‘‘lahuṁ lahuṁ akkamitvāti attho’’ti.",
  "tika-abh02t18:72_12": "Saheva nirujjhantīti rūpaṁ kammajamidhādhippetanti katvā vuttaṁ.",
  "tika-abh02t18:72_13": "Utujaṁ pana cutito uddhampi pavattati eva.",
  "tika-abh02t18:72_14": "Pubbe vuttanti ‘‘rūpassa sattarasacittakkhaṇā,",
  "tika-abh02t18:72_15": "arūpassa tato ekabhāgo’’ti (vibha. mūlaṭī.",
  "tika-abh02t18:72_16": "20 pakiṇṇakakathāvaṇṇanā) evaṁ vuttaṁ addhānappakāraṁ.",
  "tika-abh02t18:73_0": "Ekuppādatoti samānuppādato. Samānattho hi ayaṁ eka-saddo.",
  "tika-abh02t18:73_1": "Eko daṭṭhabbākāroti eko ñātapariññāya passitabbākāro. Evañhi soḷasākārā siyuṁ, itarathā vīsati,",
  "tika-abh02t18:73_2": "tato adhikā vā ete ākārā bhaveyyuṁ. Tassāti pacchimakammajassa.",
  "tika-abh02t18:73_3": "Heṭṭhā soḷasaketi pariyosānasoḷasakassa anantarātītasoḷasake.",
  "tika-abh02t18:73_4": "Pacchimassāti tattha pacchimacittassa.",
  "tika-abh02t18:73_5": "Nānānirodhabhāvaṁ viya ekuppādabhāvampi pacchimakammajassa ṭhapane kāraṇaṁ anicchanto ‘‘yadi panā’’ti sāsaṅkaṁ vadati.",
  "tika-abh02t18:73_6": "‘‘Sabbampī’’tiādinā tattha atippasaṅgaṁ dasseti.",
  "tika-abh02t18:73_7": "Vajjetabbaṁ nānuppādaṁ ekanirodhaṁ.",
  "tika-abh02t18:73_8": "Gahetabbaṁ ekuppādanānānirodhaṁ.",
  "tika-abh02t18:73_9": "Ubhayampi tadā natthi anuppajjanato.",
  "tika-abh02t18:73_10": "Tenevāha ‘‘kammajarūpassa anuppattito’’ti.",
  "tika-abh02t18:73_11": "Tato pubbeti pacchimakammajarūpuppajjanato oraṁ.",
  "tika-abh02t18:73_12": "Aññassāti yassa cittassa uppādakkhaṇe uppannaṁ, tato aññassa cittassa.",
  "tika-abh02t18:73_13": "Ṭhitikkhaṇe uppannassa ekuppādatā,",
  "tika-abh02t18:73_14": "bhaṅgakkhaṇe uppannassa nānānirodhatā ca natthīti āha ‘‘ṭhitibhaṅgakkhaṇesuuppannarūpāni vajjetvā’’ti. Tenāti rūpena.",
  "tika-abh02t18:73_15": "‘‘Saṅkhalikassa viya sambandho’’ti etena avicchinnasambandho idha ‘‘paveṇī’’ti adhippetoti dasseti.",
  "tika-abh02t18:73_16": "Aññathāti vicchijjamānampi gahetvā ‘‘paveṇī’’ti vuccamāne.",
  "tika-abh02t18:73_17": "Na hi rūpadhammānaṁ arūpadhammānaṁ viya anantarapaccayabhāvo atthīti rūpadhammānaṁ bhaṅgakkhaṇe uppannarūpadhamme aggahetvā ‘‘aṭṭhacattālīsā’’ti vuttaṁ.",
  "tika-abh02t18:73_18": "Tesaṁ pana gahaṇe ekūnapaññāsāva siyāti āha ‘‘ekūnapaññāsakammajiyavacanaṁ kattabbaṁ siyā’’ti.",
  "tika-abh02t18:74_0": "Sudīpanattāti sukhadīpanattā,",
  "tika-abh02t18:74_1": "nayadassanabhāvena vā suṭṭhu dīpanattā.",
  "tika-abh02t18:74_2": "Tenevāha ‘‘etena hi nayenā’’tiādi. Tattha tanti rūpaṁ. Tenāti rūpena.",
  "tika-abh02t18:74_3": "Ubhayatthāti pacchimakammajarūpappavattiyaṁ, tato pubbe ca.",
  "tika-abh02t18:74_4": "Aññassāti ekassa cittassa ṭhitikkhaṇe uppajjitvā tato aññassa cittassa. Tassāti rūpassa.",
  "tika-abh02t18:74_5": "Ettha ca pacchimakammajarūpappavattiyaṁ nirujjhanakanti vuttaṁ tato puretarappavattaṁ rūpaṁ veditabbaṁ.",
  "tika-abh02t18:74_6": "Catusantatikarūpenātiādi yathāvuttasaṅgahagamanadassanaṁ.",
  "tika-abh02t18:74_7": "Etthāti etasmiṁ nānuppādekanirodhatādīpane.",
  "tika-abh02t18:74_8": "Ṭhitikkhaṇeti arūpassa rūpassa ca ṭhitikkhaṇe uppannassa rūpassa ca arūpassa ca dassitattā.",
  "tika-abh02t18:74_9": "Adassitassāti yathā eva ettha,",
  "tika-abh02t18:74_10": "evaṁ tattha vibhajitvā adassitassa.",
  "tika-abh02t18:74_11": "Kasmā panettha pacchimakammajena dīpanāyaṁ samatiṁsakammajarūpaggahaṇaṁ katanti āha ‘‘samatiṁsa…pe… yojita’’nti.",
  "tika-abh02t18:74_12": "Tato kammato jātā taṁkammajā, tesu. Saṅkharotīti saṅkhāro,",
  "tika-abh02t18:74_13": "jīvitañca taṁ saṅkhāro cāti jīvitasaṅkhāro, āyu.",
  "tika-abh02t18:74_14": "Jīvitena saṅkharīyantīti jīvitasaṅkhārā, usmādayo.",
  "tika-abh02t18:75_0": "Aññassauppādakkhaṇeti yassa cittassa uppādakkhaṇe uppannaṁ rūpaṁ aññassa tato sattarasamassa uppādakkhaṇe,",
  "tika-abh02t18:75_1": "ṭhitikkhaṇe uppannaṁ aññassa ṭhitikkhaṇeti sambandho.",
  "tika-abh02t18:75_2": "‘‘Vuttanti adhippāyo’’ti idaṁ pāḷiyā virujjhantampi aṭṭhakathāyaṁ āgatabhāvadassanatthaṁ vuttanti ayamettha adhippāyoti attho.",
  "tika-abh02t18:75_3": "Kasmāti cittasamuṭṭhānarūpaṁ sandhāya pāḷi pavattā,",
  "tika-abh02t18:75_4": "aṭṭhakathāyaṁ pana kammajarūpanti sā tāya kena kāraṇena virujjhatīti āha ‘‘catu…pe… bhavitabbattā’’ti, nipphannassāti adhippāyo.",
  "tika-abh02t18:75_5": "Tenāha aṭṭhakathāyaṁ ‘‘yo cāyaṁ cittasamuṭṭhānassa…pe… kammādisamuṭṭhānassāpi ayameva khaṇaniyamo’’ti (vibha. aṭṭha. 26 pakiṇṇakakathā).",
  "tika-abh02t18:75_6": "Etehīti yathānīto yamakapāṭho,",
  "tika-abh02t18:75_7": "‘‘kāyasaṅkhāro cittasamuṭṭhāno’’tiādiko aṭṭhakathāpadesoti etehi .",
  "tika-abh02t18:75_8": "Natthiyeva ekuppādaekanirodhadīpanatoti adhippāyo.",
  "tika-abh02t18:75_9": "Tena hi vuttaṁ ‘‘yena cittena saddhiṁ uppajjati,",
  "tika-abh02t18:75_10": "tato paṭṭhāya sattarasamena saddhiṁ nirujjhatī’’tiādi.",
  "tika-abh02t18:76_0": "Puna ‘‘etehī’’ti iminā ekuppādanānānirodhanānuppādaekanirodhadīpanavasena pavattā aṭṭhakathāpadesā gahitāti veditabbaṁ,",
  "tika-abh02t18:76_1": "ubhayatthāpi vā etehi ācariyehīti attho. Tatiyo bhāgo,",
  "tika-abh02t18:76_2": "tena adhikā soḷasacittakkhaṇāyukatā tatiya…pe… yukatā vuttāti sambandho.",
  "tika-abh02t18:76_3": "Tatiya bhāgoti ca uppādaṭṭhitikkhaṇe upādāya bhaṅgakkhaṇo adhippeto.",
  "tika-abh02t18:76_4": "Yasmiṁ ekādasa cittakkhaṇā atītā, avasesapañcacittakkhaṇāyuke,",
  "tika-abh02t18:76_5": "yasmiṁ pañcadasa cittakkhaṇā atītā,",
  "tika-abh02t18:76_6": "avasesaekacittakkhaṇāyuke tasmiṁyeva ārammaṇeti yojetabbaṁ.",
  "tika-abh02t18:76_7": "Ubhayañcetaṁ yathākkamaṁ manodvāre pañcadvāre ca āpāthagataṁ veditabbaṁ.",
  "tika-abh02t18:76_8": "Na kho panevaṁ sakkā viññātuṁ ekacittakkhaṇātītaṁ ārammaṇaṁ sandhāya paṭiccasamuppādavibhaṅgaṭṭhakathāyaṁ (vibha. aṭṭha.",
  "tika-abh02t18:76_9": "227) tathā vuttanti dassento ‘‘na hi sakkā’’tiādimāha.",
  "tika-abh02t18:76_10": "Pañcadasāti atirekapañcadasa cittakkhaṇā atītāti sambandho.",
  "tika-abh02t18:76_11": "‘‘Tasmā’’tiādinā yattha khaṇekadesaṁ aggahitanti na sakkā vattuṁ, tameva dasseti.",
  "tika-abh02t18:76_12": "Evaṁ tāva na rūpaṁ sattarasacittakkhaṇāyukaṁ,",
  "tika-abh02t18:76_13": "nāpi tatiyabhāgādhikasoḷasacittakkhaṇāyukaṁ,",
  "tika-abh02t18:76_14": "atha kho soḷasacittakkhaṇāyukamevāti dassitaṁ hoti.",
  "tika-abh02t18:77_0": "Kasmā panettha rūpameva samānepi aniccasaṅkhatādibhāve cirāyukaṁ jātanti? Dandhaparivattibhāvato.",
  "tika-abh02t18:77_1": "Arūpadhammā hi sārammaṇā cittapubbaṅgamā,",
  "tika-abh02t18:77_2": "te yathābalaṁ attano ārammaṇavibhāvanavasena pavattantīti tadatthanipphattisamanantarameva nirujjhanato lahuparivattino. Tenāha bhagavā, ‘‘nāhaṁ, bhikkhave,",
  "tika-abh02t18:77_3": "aññaṁ ekadhammampi samanupassāmi evaṁ lahuparivattaṁ, yadidaṁ, bhikkhave, citta’’nti (a. ni. 1.48). Rūpadhammā pana anārammaṇā,",
  "tika-abh02t18:77_4": "te ārammaṇavasena arūpadhammehi vibhāvetabbā.",
  "tika-abh02t18:77_5": "Sā ca nesaṁ vohārānuguṇā vibhāvetabbatā attano dandhaparivattitāya,",
  "tika-abh02t18:77_6": "tesañca lahuparivattitāya soḷasahi sattarasahi vā cittakkhaṇehi nippajjatīti rūpamevettha cirāyukaṁ jātaṁ.",
  "tika-abh02t18:77_7": "Kiñca – lahuviññāṇavisayasantatimattādhīnavuttitāya tiṇṇaṁ khandhānaṁ,",
  "tika-abh02t18:77_8": "ārammaṇūpaladdhimattabhāvato viññāṇassa ca lahuparivattitā,",
  "tika-abh02t18:77_9": "dandhamahābhūtappaccayatāya pana rūpassa dandhaparivattitā.",
  "tika-abh02t18:77_10": "Nānādhātūsu tathāgatasseva yathābhūtañāṇaṁ,",
  "tika-abh02t18:77_11": "tena ca rūpameva purejātapaccayo vutto,",
  "tika-abh02t18:77_12": "pacchājātapaccayo ca tassevāti na ettha aniccasaṅkhatādibhāvasāmaññena rūpārūpaṁ samānāyukaṁ parikappetabbaṁ.",
  "tika-abh02t18:77_13": "Vuttanayena rūpameva cirāyukanti niṭṭhamettha gantabbaṁ.",
  "tika-abh02t18:78_0": "Yathā ca rūpassa sattarasacittakkhaṇāyukatā,",
  "tika-abh02t18:78_1": "tatiyabhāgādhikasoḷasacittakkhaṇāyukatā vā na hoti,",
  "tika-abh02t18:78_2": "taṁ dassetvā yvāyaṁ aṭṭhakathāyaṁ cittassa ṭhitikkhaṇe rūpuppādo vutto,",
  "tika-abh02t18:78_3": "tattha ṭhitikkhaṇameva tāva cittassa ananujānanto ‘‘yo cettha…pe… vicāretabbo’’ti vatvā yamake uppannauppajjamānavārādipāḷiṁ āharanto ‘‘cittayamake’’tiādimāha.",
  "tika-abh02t18:78_4": "Tattha paripuṇṇavissajjaneti ubhayampi yamakapadaṁ ahāpetvā katavissajjane.",
  "tika-abh02t18:78_5": "Uppādakkhaṇe anāgatañcāti uppādakkhaṇe ca cittaṁ,",
  "tika-abh02t18:78_6": "anāgatañca cittaṁ na niruddhaṁ, nirujjhamānanti attho.",
  "tika-abh02t18:78_7": "Ṭhitikkhaṇābhāvaṁ cittassa dīpetīti uppannauppajjamānavārādīsu ‘‘ṭhitikkhaṇe’’ti avacanaṁ cittassa ṭhitikkhaṇaṁ nāma natthīti imamatthaṁ dīpeti bodheti.",
  "tika-abh02t18:78_8": "Na hi yathādhammasāsane abhidhamme labbhamānassa avacane kāraṇaṁ dissatīti adhippāyo.",
  "tika-abh02t18:78_9": "Na kevalamabhidhamme avacanameva cittassa ṭhitikkhaṇābhāvajotakaṁ,",
  "tika-abh02t18:78_10": "apica kho suttantapāḷipīti dassento ‘‘suttesupī’’tiādimāha.",
  "tika-abh02t18:78_11": "Tattha aññathattaṁ nāma pubbāparaviseso.",
  "tika-abh02t18:78_12": "Khaṇadvayasamaṅgiṁ ṭhitanti paccuppannassa ṭhitabhāvamāha.",
  "tika-abh02t18:78_13": "Aññathattaṁ pana santāneyeva veditabbaṁ.",
  "tika-abh02t18:79_0": "Ettha ca keci ‘‘yathābhūto dhammo uppajjati, kiṁ tathābhūtova bhijjati, udāhu aññathābhūto? Yadi tathābhūtova bhijjati, na jaratāya sambhavo. Atha aññathābhūto,",
  "tika-abh02t18:79_1": "añño eva soti sabbathāpi ṭhitikkhaṇassa abhāvoyevā’’ti vadanti.",
  "tika-abh02t18:79_2": "Tattha ekadhammādhārabhāvepi uppādanirodhānaṁ aññova uppādakkhaṇo, añño nirodhakkhaṇo.",
  "tika-abh02t18:79_3": "Uppādāvatthañhi upādāya uppādakkhaṇo,",
  "tika-abh02t18:79_4": "nirodhāvatthaṁ upādāya nirodhakkhaṇo.",
  "tika-abh02t18:79_5": "Uppādāvatthāya ca bhinnā nirodhāvatthāti ekasmiṁyeva sabhāvadhamme yathā icchitabbā,",
  "tika-abh02t18:79_6": "aññathā aññova dhammo uppajjati,",
  "tika-abh02t18:79_7": "añño dhammo nirujjhatīti āpajjeyya,",
  "tika-abh02t18:79_8": "evaṁ nirodhāvatthāya viya nirodhābhimukhāvatthāyapi bhavitabbaṁ. Sā ṭhiti,",
  "tika-abh02t18:79_9": "jaratā cāti sampaṭicchitabbametaṁ.",
  "tika-abh02t18:79_10": "Yadi evaṁ kasmā pāḷiyaṁ ṭhitikkhaṇo na vuttoti?",
  "tika-abh02t18:79_11": "Vineyyajjhāsayānurodhena nayadassanavasena pāḷi gatāti veditabbā.",
  "tika-abh02t18:79_12": "Abhidhammadesanāpi hi kadāci vineyyajjhāsayānurodhena pavattati.",
  "tika-abh02t18:79_13": "Tathā hi rūpassa uppādo ‘‘upacayo, santatī’’ti bhinditvā desito.",
  "tika-abh02t18:79_14": "Hetusampayuttadukādidesanā cettha nidassitabbā.",
  "tika-abh02t18:80_0": "‘‘Yassavā panā’’tiādi pucchāvacanaṁ. Tassa ‘‘no’’ti vissajjanaṁ.",
  "tika-abh02t18:80_1": "Samudayasaccaṁ nirujjhatīti cittuppādassa nirodhakkhaṇo vutto.",
  "tika-abh02t18:80_2": "Ayamettha adhippāyo – yadi cittassa bhaṅgakkhaṇe rūpaṁ uppajjeyya,",
  "tika-abh02t18:80_3": "taṁ dukkhasaccanti katvā ‘‘no’’ti vattuṁ na sakkā, vuttañcetaṁ.",
  "tika-abh02t18:80_4": "Tasmā viññāyati ‘‘cittassa nirodhakkhaṇe rūpuppādo natthī’’ti. Tayidamakāraṇaṁ. Arūpalokañhi sandhāya,",
  "tika-abh02t18:80_5": "cittasamuṭṭhānarūpaṁ vā ‘‘no’’ti sakkā vattunti.",
  "tika-abh02t18:80_6": "Ayañhi yamakadesanāya pakati, yadidaṁ yathāsambhavayojanā.",
  "tika-abh02t18:80_7": "Etena ‘‘na ca cittasamuṭṭhānarūpamevā’’tiādivacanaṁ paṭikkhittaṁ daṭṭhabbaṁ.",
  "tika-abh02t18:80_8": "Atha vā paccāsattiñāyena yaṁ samudayasaccaṁ nirujjhati,",
  "tika-abh02t18:80_9": "tena yaṁ dukkhasaccaṁ uppādetabbaṁ cittacetasikatappaṭibaddharūpasaṅkhātaṁ,",
  "tika-abh02t18:80_10": "tassa tadā uppatti natthīti ‘‘no’’ti vissajjanaṁ, na sabbassa.",
  "tika-abh02t18:81_0": "Sahuppādekanirodhavacanatoti ‘‘yassa kāyasaṅkhāro nirujjhati,",
  "tika-abh02t18:81_1": "tassa cittasaṅkhāro nirujjhatīti? Āmantā’’ti (yama.",
  "tika-abh02t18:81_2": "2.saṅkhārayamaka.79) evaṁ sahuppādasahanirodhavacanato.",
  "tika-abh02t18:81_3": "Tena vacanenāti ‘‘yassa kāyasaṅkhāro’’tiādivacanena.",
  "tika-abh02t18:81_4": "Aññarūpānanti kammautuāhārajarūpānaṁ.",
  "tika-abh02t18:81_5": "Sahuppādasahanirodhādikānanti etthāyaṁ yojanā – appaṭikkhittasahuppādasahanirodhaananuññātanānuppādanānānirodhaanivāritaabyākatabhāvānaṁ kammajādīnanti.",
  "tika-abh02t18:81_6": "Etenāti ‘‘yassa kusalā dhammā uppajjantī’’tiādikena (yama. 3.dhammayamaka.163) pāṭhena,",
  "tika-abh02t18:81_7": "‘‘na cittasamuṭṭhānarūpamevā’’ti yuttivacanena ca.",
  "tika-abh02t18:81_8": "Yamakapāḷianussaraṇeti yathādassitacittayamakapāḷiyā yathārutavaseneva anussaraṇe vijjamāne.",
  "tika-abh02t18:81_9": "Bhijjamānatāti cittassa bhijjamānatā nāma nirujjhamānatā ṭhitiyā abhāvato.",
  "tika-abh02t18:81_10": "Sahāyabhāvaṁ nāpi gacchati nissayatthibhāvādinā paccayabhāvābhāvato.",
  "tika-abh02t18:81_11": "Uppādakkhaṇe eva hi anantarādipaccayalābhena cittassa balavatā.",
  "tika-abh02t18:81_12": "Evañca satīti evañca utunāpi bhavaṅgacittassa uppādakkhaṇeyeva rūpasamuṭṭhāpane sati.",
  "tika-abh02t18:81_13": "Taṁcittakkhaṇeti tassa cittassa khaṇe, khaṇadvayepīti attho.",
  "tika-abh02t18:81_14": "Tenevāti atilahuparivattibhāveneva.",
  "tika-abh02t18:81_15": "Atha vā tenevāti dandhaparivattikatāya rūpassa sakalaṁ ekacittakkhaṇaṁ uppajjamānabhāveneva. Tanti cittaṁ.",
  "tika-abh02t18:81_16": "Paṭisandhicittaṁ sampayuttadhammānaṁ viya sahajātarūpadhammānampi sahajātādipaccayena paccayo hotīti āha ‘‘paṭisandhito uddha’’nti.",
  "tika-abh02t18:81_17": "Cittasamuṭṭhānānaṁ cittaṁ sahajātādipaccayo hotiyevāti vuttaṁ ‘‘acittasamuṭṭhānāna’’nti.",
  "tika-abh02t18:81_18": "Tadanantaranti yena cittena sahuppannaṁ, tassa cittassa anantaraṁ. Tanti rūpaṁ.",
  "tika-abh02t18:81_19": "Tadanantaraṁ cittanti sahuppannacittānantaraṁ cittaṁ.",
  "tika-abh02t18:81_20": "Yadi evanti yadi sakalaṁ cittakkhaṇaṁ rūpaṁ uppajjamānameva hoti,",
  "tika-abh02t18:81_21": "cittassa uppādakkhaṇe eva rūpassa uppādārambhoti āha ‘‘na,",
  "tika-abh02t18:81_22": "cittanirodhakkhaṇe rūpuppādārambhābhāvato’’ti.",
  "tika-abh02t18:81_23": "Cittakkhaṇeti attanā sahuppannacittassa khaṇe. Tanti rūpaṁ.",
  "tika-abh02t18:81_24": "Rūpasamuṭṭhāpanapurejātapaccayakiccanti rūpasamuṭṭhāpanakiccañca purejātapaccayakiccañca.",
  "tika-abh02t18:81_25": "Ṭhitippattivisesālābhanti ṭhitippattiyā laddhabbo yo viseso, tassa alābhaṁ.",
  "tika-abh02t18:81_26": "Idaṁ vuttanti ‘‘yena sahuppajjati,",
  "tika-abh02t18:81_27": "taṁcittakkhaṇe rūpaṁ uppajjamānamevā’’ti idaṁ pariyāyena vuttaṁ.",
  "tika-abh02t18:82_0": "Yaṁ yassa sambandhibhāvena vuttaṁ,",
  "tika-abh02t18:82_1": "taṁ dūre ṭhitampi tena sambandhanīyanti āha ‘‘tato paraṁ…pe… etena saha sambandho’’ti.",
  "tika-abh02t18:82_2": "Tasmā ‘‘tato’’ti ettha taṁsaddena cutiṁ paccāmasatīti vuttaṁ ‘‘cutito paranti attho’’ti.",
  "tika-abh02t18:83_0": "Natthītikatvāti yadipi yathā aṭṭhakathāyaṁ vuttaṁ,",
  "tika-abh02t18:83_1": "tathā ekuppādekanirodhatā rūpānaṁ arūpehi, arūpānañca rūpehi natthi. Yathā ca amhehi vuttaṁ, tathā atthevāti adhippāyo.",
  "tika-abh02t18:84_0": "Catutthassa pakārassa vuccamānattā ‘‘tayo pakāre āhā’’ti vuttaṁ.",
  "tika-abh02t18:85_0": "‘‘Tesaṁyeva rūpānaṁ kāyavikāro’’tiādinā parinipphannānaṁ vikārādibhāvaṁ dassetvā ‘‘sabbaṁ parinipphannaṁ saṅkhatamevā’’ti vadantena parinipphannatāpariyāyo dassito.",
  "tika-abh02t18:85_1": "Pubbantāparantaparicchinnoti pātubhāvaviddhaṁsabhāvaparicchinno, udayabbayaparicchinno vā.",
  "tika-abh02t18:85_2": "‘‘Ayaṁ datto nāma hotū’’tiādinā nāmakaraṇaṁ nāmaggahaṇaṁ.",
  "tika-abh02t18:85_3": "Samāpajjanaṁ nirodhasamāpattiyā samathavipassanānukkamena nāmakāyassa nirodhameva.",
  "tika-abh02t18:85_4": "Ādi-saddena sattakasiṇādipaññattiyā paññāpanaṁ saṅgaṇhāti. Nipphādiyamānoti sādhiyamāno.",
  "tika-abh02t18:86_0": "Pakiṇṇakakathāvaṇṇanā niṭṭhitā.",
  "tika-abh02t18:87_0": "Kamādivinicchayakathāvaṇṇanā",
  "tika-abh02t18:88_0": "Uppattikkamādīsu desanākkamopi labbhatevāti ‘‘cattāro satipaṭṭhānātiādiko desanākkamovā’’ti vuttaṁ.",
  "tika-abh02t18:88_1": "Anupubbukkaṁsatoti dānasīlakāmādīnavādidassananekkhammakathānaṁ anukkamena ukkaṭṭhabhāvato kathānaṁ anupubbukkaṁsatā vuttā.",
  "tika-abh02t18:88_2": "Tena ukkaṁsakkamo nāmāyaṁ visuṁ kamoti dasseti.",
  "tika-abh02t18:88_3": "Tathāpi dānādīnaṁ desanākkamāvarodhane kāraṇamāha ‘‘uppattiādivavatthānābhāvato’’ti.",
  "tika-abh02t18:88_4": "Tattha ādi-saddena pahānapaṭipattibhūmikkame saṅgaṇhāti.",
  "tika-abh02t18:88_5": "‘‘Cakkhuādīnampi visayabhūta’’nti iminā pañcarūpindriyagocaratā adhippetāti āha ‘‘ekadesenā’’tiādi.",
  "tika-abh02t18:88_6": "Ekadesenāti bāhiroḷārikāyatanehi. Etthāti ‘‘yaṁ vedayati,",
  "tika-abh02t18:88_7": "taṁ sañjānātī’’ti etasmiṁ pade vuttanayena.",
  "tika-abh02t18:89_0": "Taṁsabhāvatānivattanatthanti anāsavadhammasabhāvatānivattanatthaṁ.",
  "tika-abh02t18:89_1": "Anāsavā khandhesveva vuttāti attho sāsavānampi khandhesu vuttattā.",
  "tika-abh02t18:89_2": "Nanu ca anāsavadhammo khandhesu avuttopi atthīti? Saccaṁ atthi,",
  "tika-abh02t18:89_3": "khandhādhikāre khandhapariyāpannā eva anāsavā gayhantīti nāyaṁ doso.",
  "tika-abh02t18:90_0": "Yathā phassādayo visesato tadanuguṇavuttitāya saṅkhatābhisaṅkharaṇasabhāvāti saṅkhārakkhandhe samavaruddhā,",
  "tika-abh02t18:90_1": "na evaṁ vedanāsaññāviññāṇānīti rūpadhammā viya tāni visuṁ khandhabhāvena vuttāni.",
  "tika-abh02t18:90_2": "Etena phassādīnaṁ visuṁ khandhasaddavacanīyatābhāvo vuttoti veditabbo.",
  "tika-abh02t18:90_3": "Tena vuttaṁ ‘‘phusanādayo panā’’tiādi.",
  "tika-abh02t18:90_4": "Itiādīnañca suttānanti ettha ādi-saddena ‘‘rūpe kho, bhikkhave,",
  "tika-abh02t18:90_5": "sati rūpaṁ upādāya rūpaṁ abhinivissa uppajjanti saṁyojanābhinivesavinibandhā.",
  "tika-abh02t18:90_6": "Vedanāya…pe… saññāya… saṅkhāresu… viññāṇe sati viññāṇaṁ upādāya viññāṇaṁ abhinivissa uppajjanti saṁyojanābhinivesavinibandhā’’ti (saṁ. ni. 3.158), tathā ‘‘ahaṁ rūpaṁ,",
  "tika-abh02t18:90_7": "mama rūpanti pariyuṭṭhaṭṭhāyī hotī’’ti (saṁ. ni.",
  "tika-abh02t18:90_8": "3.1) ca evamādīnaṁ suttapadānaṁ saṅgaho daṭṭhabbo.",
  "tika-abh02t18:90_9": "Etenāti attanā dassitasuttena.",
  "tika-abh02t18:90_10": "Vakkhamānasuttavasena cāti ‘‘rūpe kho, bhikkhave,",
  "tika-abh02t18:90_11": "satī’’tiādikassa aṭṭhakathāyaṁ (vibha. aṭṭha.",
  "tika-abh02t18:90_12": "26 pakiṇṇakakathā) vakkhamānassa suttassa vasena.",
  "tika-abh02t18:90_13": "‘‘Parittārammaṇādivasena na vattabbā’’ti etena navattabbārammaṇāpi diṭṭhi khandhe eva nissāya uppajjati,",
  "tika-abh02t18:90_14": "pageva khandhārammaṇāti dasseti.",
  "tika-abh02t18:91_0": "Vedanākāraṇāyāti vedanāyātanāya. Chādāpanatoti rocāpanato. Bāhullenāti bahulabhāvena.",
  "tika-abh02t18:91_1": "Upādānakkhandhā hi bāhullappavattikā, na itare.",
  "tika-abh02t18:92_0": "Puṭaṁ katvāti ca chattasadisaṁ puṭaṁ bandhaṁ katvā.",
  "tika-abh02t18:92_1": "Vatthumhīti cakkhādivatthumhi.",
  "tika-abh02t18:92_2": "Vaṭṭagatavedanaṁ sandhāya vuttaṁ.",
  "tika-abh02t18:92_3": "Sā hi idha daṭṭhabbabhāve ṭhitā. Ūnehīti vatthunā, kilesehi ca ūnehi.",
  "tika-abh02t18:93_0": "Māyāyāti indajālādimāyāya payogo māyāti adhippāyenāha ‘‘māyāya dassitaṁ rūpaṁ ‘māyā’ti āhā’’ti.",
  "tika-abh02t18:93_1": "Vatthubhāvāditoti ādi-saddena ārammaṇasampayuttādike saṅgaṇhāti. Katthacīti rūpakkhandhādike. Koci visesoti asubhādikova.",
  "tika-abh02t18:94_0": "Tassāti ajjhattikarūpassa.",
  "tika-abh02t18:94_1": "Yassa kāmarāgappahānamukhena sabbarāgappahānaṁ sambhavati,",
  "tika-abh02t18:94_2": "taṁ sandhāyāha ‘‘kāmarāgamukhena vā sabbalobhappahānaṁ vadatī’’ti.",
  "tika-abh02t18:94_3": "Yojetabbanti vedanāya chandarāgaṁ pajahanto tassā samudayabhūte phassepi chandarāgaṁ pajahatīti yojetabbanti.",
  "tika-abh02t18:94_4": "Pariññattayassa yojanā pākaṭā eva.",
  "tika-abh02t18:95_0": "Tatoti dukkhuppādanasukhavināsanānaṁ adassanato. Bhindatīti vināseti.",
  "tika-abh02t18:95_1": "Tanti manosañcetanāhāraṁ ñātatīraṇapariññāhi pariggaṇhāti tīreti.",
  "tika-abh02t18:96_0": "Taṁ pajahantoti avijjaṁ pajahanto.",
  "tika-abh02t18:96_1": "Parāmaṭṭhanti parāmāsasaṅkhātāya diṭṭhiyā niccādivasena gahitaṁ.",
  "tika-abh02t18:96_2": "Viññāṇaṁ niccato passanto diṭṭhupādānaṁ upādiyatīti ayamattho ‘‘tadevidaṁ viññāṇaṁ sandhāvati saṁsarati,",
  "tika-abh02t18:96_3": "anañña’’ntiādisuttapadehi (ma. ni. 1.396) dīpetabbo.",
  "tika-abh02t18:97_0": "Kamādivinicchayakathāvaṇṇanā niṭṭhitā.",
  "tika-abh02t18:98_0": "Suttantabhājanīyavaṇṇanā niṭṭhitā.",
  "tika-abh02t18:99_0": "2. Abhidhammabhājanīyavaṇṇanā",
  "tika-abh02t18:100_0": "34.Taṁvatvāti taṁ bhūmivasena jānitabbataṁ ‘‘sabbāpi catubhūmikavedanā’’tiādinā vatvā.",
  "tika-abh02t18:100_1": "Sampayuttato dassitatādīti ettha ādi-saddena hetujātibhūmiindriyavatthusamphassajabhedato dassitataṁ anavasesato saṅgaṇhāti.",
  "tika-abh02t18:101_0": "Yadipi taṁ-saddo pubbe vuttassa sāmaññato paṭiniddeso,",
  "tika-abh02t18:101_1": "tathāpi anantarameva paccāmasituṁ yutto itarattha asambhavatoti āha ‘‘aṭṭha…pe… yojanā’’ti.",
  "tika-abh02t18:101_2": "‘‘Aṭṭhavidhattābhāvato’’ti iminā taṁ asambhavaṁ dasseti.",
  "tika-abh02t18:102_0": "Pūraṇatthameva vutto, apubbatābhāvatoti attho.",
  "tika-abh02t18:103_0": "Gahaṇavaḍḍhanavasenāti gahaṇassa vaḍḍhanavasena.",
  "tika-abh02t18:103_1": "Gahaṇanti cettha kathanaṁ daṭṭhabbaṁ,",
  "tika-abh02t18:103_2": "tassa vaḍḍhanaṁ tasmiṁ tasmiṁ ṭhāne avuttassa kathanaṁ.",
  "tika-abh02t18:103_3": "Tenāha ‘‘pubbe gahitato aññassa gahaṇaṁ vaḍḍhana’’nti,",
  "tika-abh02t18:103_4": "tato eva ca ‘‘purimagahite aññupacayavasenā’’ti vuttaṁ.",
  "tika-abh02t18:103_5": "‘‘Vaḍḍhanasaddo chedanattho’’ti idaṁ yathā asivā ‘‘sivā’’ti,",
  "tika-abh02t18:103_6": "diṭṭhañca ‘‘adiṭṭha’’nti vuccati, evaṁ daṭṭhabbaṁ.",
  "tika-abh02t18:103_7": "Nayanīharaṇanti nīyatīti nayo, desanā, tassa nīharaṇaṁ pavattanaṁ.",
  "tika-abh02t18:103_8": "Vaḍḍhanakanayoti yathāvuttavaḍḍhanakavasena pavatto desanānayo.",
  "tika-abh02t18:103_9": "Aññe bhedāti ekavidhacatubbidhādayo bhedā. Yadi avisiṭṭhā,",
  "tika-abh02t18:103_10": "kasmā vuttāti āha ‘‘tathāpī’’tiādi.",
  "tika-abh02t18:103_11": "Tattha paññāppabhedajananatthanti dhammavisayāya pabhedagatāya paññāya vineyyānaṁ nibbattanatthaṁ,",
  "tika-abh02t18:103_12": "vijjāṭṭhānādivasena vineyyānaṁ dhammapaṭisambhidāya uppādanatthanti attho.",
  "tika-abh02t18:103_13": "Abhiññeyyadhammavibhāgatāya sammasanavārassa visayabhāvato vuttaṁ ‘‘ekekassa vārassa gahitassa niyyānamukhabhāvato’’ti.",
  "tika-abh02t18:103_14": "Itarepi bhedā vuttāti duvidhatividhabhedānaṁ yaṁ nānattaṁ,",
  "tika-abh02t18:103_15": "tassa vasena itare bhedā anānattāpi yathāvuttakāraṇato vuttā.",
  "tika-abh02t18:103_16": "‘‘Na kevala’’ntiādinā bhedānaṁ aññamaññapekkhataṁ dassetvā ‘‘tasmā’’tiādinā tesaṁ visiṭṭhataṁ dasseti.",
  "tika-abh02t18:104_0": "Yathā dukamūlakādīsu bhedā gaṇanānupubbiyā pavattā pabhedantarāpekkhā, na evamete.",
  "tika-abh02t18:104_1": "Ete pana sattavidhādibhedā pabhedantaranirapekkhā kevalaṁ bahuvidhabhāvasāmaññeneva vuttāti dasseti ‘‘aññappabhedanirapekkhā’’tiādinā.",
  "tika-abh02t18:104_2": "Dukatikapadatthānaṁ yathārahaṁ apekkhitabbāpekkhakabhāvena vuttattā yathā duke ṭhapetvā vuttā tikā tattha pakkhittā nāma jātā,",
  "tika-abh02t18:104_3": "evaṁ tikadukapadatthānaṁ apekkhitabbāpekkhakabhāvena vuttattā duke vatvā vuttesupi tikesu te pakkhittā nāma hontīti āha ‘‘parato…pe… yojitattā’’ti.",
  "tika-abh02t18:105_0": "Samānavīthiyanti ekavīthiyaṁ.",
  "tika-abh02t18:105_1": "Cakkhusaṅghaṭṭanāyāti cakkhurūpapaṭighātena. Soti cakkhurūpapaṭighāto.",
  "tika-abh02t18:105_2": "Taduppādikāti tassa cakkhusamphassassa uppādikā. Sāti āvajjanavedanā.",
  "tika-abh02t18:105_3": "Nanu ca vedanāpaccayo phasso vutto, na phassapaccayā vedanāti? Na,",
  "tika-abh02t18:105_4": "vedanāsīsena cittuppādassa gahitattāti.",
  "tika-abh02t18:105_5": "Tappayojanattāti cakkhusamphassapayojanattā. Payojayatīti payojanaṁ, phalaṁ.",
  "tika-abh02t18:106_0": "Rūpāvacarārūpāvacarānaṁ vipākānanti adhippāyo. Te hi idha aggahitā.",
  "tika-abh02t18:106_1": "Tenevāha ‘‘tesaṁ sayameva manodvārabhūtattā’’tiādi. Tatoti bhavaṅgato.",
  "tika-abh02t18:106_2": "Cakkhusamphassapaccayādikusalādīnanti ettha purimena ādi-saddena ‘‘sotasamphassapaccayā’’ti evamādayo saṅgahitā, dutiyena akusalādayo.",
  "tika-abh02t18:106_3": "‘‘Kāmāvacaraaṭṭhakusalacittavasenā’’tiādinā kusalābyākatānampi kāmāvacarānaṁyeva yojitattā vuttaṁ ‘‘samānavīthiyaṁ labbhamānatāaṭṭhakathāyaṁ vuttā’’ti.",
  "tika-abh02t18:106_4": "Vedanāpītisanidassanattikavajjānaṁ ekūnavīsatiyā tikānaṁ vasena ekūnavīsaticatuvīsatikā.",
  "tika-abh02t18:106_5": "Yadi asamānavīthiyampi kusalādīnaṁ labbhamānatā yojetabbā,",
  "tika-abh02t18:106_6": "atha kasmā samānavīthiyaṁyeva yojitāti āha ‘‘aṭṭhakathāyaṁ panā’’tiādi.",
  "tika-abh02t18:106_7": "Tenevāti asamānavīthiyaṁ appaṭikkhittattāyeva.",
  "tika-abh02t18:107_0": "Cittasambandhoti cittena sambandho cittasambandhaṁ katvā cittasīsena vedanāya kathanaṁ.",
  "tika-abh02t18:107_1": "Tikabhūmivasenāti kusalattikāditikavasena, kāmāvacarādibhūmivasena ca.",
  "tika-abh02t18:107_2": "Dvāratikavasenāti cakkhādiuppattidvāravasena, kusalattikāditikavasena ca.",
  "tika-abh02t18:107_3": "Yattha katthacīti dīpetabbassa atthassa visesābhāvato sattavidhabhedādīsu yattha katthaci.",
  "tika-abh02t18:107_4": "Na ca dvāraṁ anāmaṭṭhanti yojanā.",
  "tika-abh02t18:107_5": "Tena sattavidhabhedato tiṁsavidhabhede visesaṁ dasseti.",
  "tika-abh02t18:107_6": "Yadipi ubhayattha bhūmiyo āgatā,",
  "tika-abh02t18:107_7": "rūpāvacarādibhūmiāmasanena pana asamānavīthiyaṁ labbhamānatā dassitāti āha ‘‘atibyattā ca ettha samānāsamānavīthīsu labbhamānatā’’ti.",
  "tika-abh02t18:107_8": "Sukhadīpanāni honti dvārabhūmiāmasanamukhena vedanākkhandhassa vibhattattā.",
  "tika-abh02t18:107_9": "Na bhūmiyo apekkhitvā ṭhapitāti kathetabbabhāvena bhūmiyo apekkhitvā na ṭhapitā,",
  "tika-abh02t18:107_10": "bhūmivibhāgena na kathitāti attho.",
  "tika-abh02t18:107_11": "Apekkhitabbarahitāti dvārabhūmīnaṁ aggahitattā ākaṅkhitabbadvārādivisesarahitā.",
  "tika-abh02t18:108_0": "‘‘Upanissayakoṭiyā’’ti ettha nippariyāyato pariyāyato ca upanissayakoṭidassanamukhena idhādhippetaupanissayakoṭiṁ dassetuṁ ‘‘saddhaṁ upanissāyā’’tiādi vuttaṁ.",
  "tika-abh02t18:108_1": "Tattha upanissayānanti vedanāya upanissayabhūtānaṁ. Dassananti cakkhuviññāṇaṁ, disvā vā gahaṇaṁ.",
  "tika-abh02t18:108_2": "Upanissayantabhāvenāti lāmakūpanissayabhāvena.",
  "tika-abh02t18:108_3": "Yadi ghāyanādīni upanissayo bhaveyyuṁ, pakatūpanissayāneva siyuṁ.",
  "tika-abh02t18:108_4": "Pakatūpanissayo ca nānāvīthiyaṁyevāti tadalābhavacanaṁ idha nānāvīthijotakanti dasseti ‘‘ghānādidvāresū’’tiādinā.",
  "tika-abh02t18:108_5": "Kasiṇaparikammādīnanti kasiṇaparikammasamāpattinibbattanavipassanāvaḍḍhanādīnaṁ. Tadalābhoti upanissayālābho,",
  "tika-abh02t18:108_6": "so ca ghāyanādīhi paresaṁ paṭipattiyā jānituṁ asakkuṇeyyattā.",
  "tika-abh02t18:108_7": "Antimabhavikabodhisattādīnaṁ savanena vinā taṁphusanaṁ siyā mūlūpanissayoti ‘‘yebhuyyenā’’ti vuttaṁ.",
  "tika-abh02t18:109_0": "Sampannajjhāsayoti vivaṭṭūpanissayasampattiyā sampannajjhāsayo.",
  "tika-abh02t18:109_1": "Tenāti ‘‘evaṁ cakkhuviññāṇa’’nti vacanena.",
  "tika-abh02t18:109_2": "Tadupanissayanti tato paraṁ uppannakasiṇarūpadassanādīnaṁ upanissayabhūtaṁ.",
  "tika-abh02t18:110_0": "Thāmagamanaṁ nāma kāmarāgādīnaṁyeva āveṇiko sabhāvoti āha ‘‘appahīnakāmarāgādikassa vā’’ti.",
  "tika-abh02t18:110_1": "‘‘Rāgo uppanno’’tiādinā iṭṭhāniṭṭhārammaṇe rāgapaṭighānaṁ uppattivicāraṇāva vuttā,",
  "tika-abh02t18:110_2": "na nesaṁ kiccavisesoti kiccavisesena vutte dassento ‘‘asamapekkhanāyā’’tiādimāha. Pavattā vedanāti attho.",
  "tika-abh02t18:110_3": "Pakārantarenāti cakkhusamphassapaccayā uppannakilesānaṁ samatikkamanasaṅkhātena pakārantarena.",
  "tika-abh02t18:110_4": "Tathā bhāvanāvasenāti ettha tathā-saddena cakkhusamphassassa catubhūmikavedanāya upanissayabhāvo eva pakārantarena kathitoti imamevatthaṁ ākaḍḍhati. Bhāvanāyevettha pakārantaraṁ.",
  "tika-abh02t18:111_0": "Sabbaṁ sammasanaṁ bhāvanāti veditabbā, na nīvaraṇappahānapariññāva.",
  "tika-abh02t18:112_0": "Aññamaññassa cāti phoṭṭhabbamahābhūtesu itarītarassa, āpodhātuyā ca vasena.",
  "tika-abh02t18:113_0": "Tesanti jātiādīnaṁ, kammatthe cetaṁ sāmivacanaṁ.",
  "tika-abh02t18:113_1": "Sahajātassa manosamphassassa balavapaccayabhāvaṁ dassetīti sambandho.",
  "tika-abh02t18:113_2": "Tassa vā dassanassāti tassa vā jātiādike bhayato dassanavasena pavattassa kāmāvacarañāṇassa.",
  "tika-abh02t18:114_0": "Tadeva attano phalasseva phalabhāvenāti ‘‘manosamphasso’’ti phassassa kāraṇabhāvena yaṁ vuttaṁ,",
  "tika-abh02t18:114_1": "tadeva viññāṇaṁ attano phalassa phalabhāvena vuttassa phassassa ‘‘cakkhusamphassaja’’ntiādinā phalabhāvena vattuṁ na yuttaṁ.",
  "tika-abh02t18:114_2": "‘‘Manosamphasso’’tiādinā labbhamānopi viññāṇaṁ paṭicca phassassa paccayabhāvo hetuphalasaṅkarapariharaṇatthaṁ na vuttoti vatvā yadipi phasso viññāṇassa paccayo hoti,",
  "tika-abh02t18:114_3": "na pana phassassa viya viññāṇaṁ so tassa visesapaccayo hotīti viññāṇassa cakkhusamphassajāditā na vuttāti dassetuṁ ‘‘yasmā vā’’tiādi vuttaṁ.",
  "tika-abh02t18:115_0": "Abhidhammabhājanīyavaṇṇanā niṭṭhitā.",
  "tika-abh02t18:116_0": "3. Pañhapucchakavaṇṇanā",
  "tika-abh02t18:117_0": "150.Taṁtaṁ samudāyanti taṁ taṁ cittuppādasaṅkhātadhammasamudāyaṁ,",
  "tika-abh02t18:117_1": "anavasesarūpadhammasamudāyañca.",
  "tika-abh02t18:117_2": "Yathāsambhavanti copanaṁ patto saṁvaro chaṭṭhadvāre,",
  "tika-abh02t18:117_3": "itaro chasupīti evaṁ yathāsambhavaṁ. Tatoti abhijjhādomanassādito.",
  "tika-abh02t18:117_4": "Yathāyoganti yo saṁvaritabbo, tadanurūpaṁ.",
  "tika-abh02t18:118_0": "Katthacīti te eva parivaṭṭe sāmaññena vadati.",
  "tika-abh02t18:118_1": "Katthacīti vā tesu parivaṭṭesu kismiñcipi padese. Kiñcipi appakampi. Ekova paricchedo,",
  "tika-abh02t18:118_2": "na āyatanavibhaṅgādīsu viya nānāti adhippāyo.",
  "tika-abh02t18:119_0": "Pañhapucchakavaṇṇanā niṭṭhitā.",
  "tika-abh02t18:120_0": "Khandhavibhaṅgavaṇṇanā niṭṭhitā."
}