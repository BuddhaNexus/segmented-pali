{
  "dn19:0.1_0": "Dīgha Nikāya 19 ",
  "dn19:0.2_0": "Mahāgovindasutta ",
  "dn19:1.1_0": "Evaṁ me sutaṁ—",
  "dn19:1.2_0": "ekaṁ samayaṁ bhagavā rājagahe viharati gijjhakūṭe pabbate. ",
  "dn19:1.3_0": "Atha kho pañcasikho gandhabbaputto abhikkantāya rattiyā abhikkantavaṇṇo kevalakappaṁ gijjhakūṭaṁ pabbataṁ obhāsetvā yena bhagavā tenupasaṅkami;",
  "dn19:1.3_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "dn19:1.3_2": "Ekamantaṁ ṭhito kho pañcasikho gandhabbaputto bhagavantaṁ etadavoca:",
  "dn19:1.4_0": "“yaṁ kho me, bhante,",
  "dn19:1.4_1": "devānaṁ tāvatiṁsānaṁ sammukhā sutaṁ sammukhā paṭiggahitaṁ,",
  "dn19:1.4_2": "ārocemi taṁ bhagavato”ti.",
  "dn19:1.5_0": "“Ārocehi me tvaṁ, pañcasikhā”ti bhagavā avoca. ",
  "dn19:2.0_0": "1. Devasabhā ",
  "dn19:2.1_0": "“Purimāni, bhante,",
  "dn19:2.1_1": "divasāni purimatarāni tadahuposathe pannarase pavāraṇāya puṇṇāya puṇṇamāya rattiyā kevalakappā ca devā",
  "dn19:2.1_2": "tāvatiṁsā sudhammāyaṁ sabhāyaṁ sannisinnā honti sannipatitā;",
  "dn19:2.2_0": "mahatī ca dibbaparisā samantato nisinnā honti, cattāro ca mahārājāno catuddisā nisinnā honti; ",
  "dn19:2.3_0": "puratthimāya disāya dhataraṭṭho mahārājā pacchimābhimukho nisinno hoti deve purakkhatvā; ",
  "dn19:2.4_0": "dakkhiṇāya disāya virūḷhako mahārājā uttarābhimukho nisinno hoti deve purakkhatvā; ",
  "dn19:2.5_0": "pacchimāya disāya virūpakkho mahārājā puratthābhimukho nisinno hoti deve purakkhatvā; ",
  "dn19:2.6_0": "uttarāya disāya vessavaṇo mahārājā dakkhiṇābhimukho nisinno hoti deve purakkhatvā. ",
  "dn19:2.7_0": "Yadā, bhante,",
  "dn19:2.7_1": "kevalakappā ca devā tāvatiṁsā sudhammāyaṁ sabhāyaṁ sannisinnā honti sannipatitā,",
  "dn19:2.7_2": "mahatī ca dibbaparisā samantato nisinnā honti,",
  "dn19:2.7_3": "cattāro ca mahārājāno catuddisā nisinnā honti,",
  "dn19:2.7_4": "idaṁ nesaṁ hoti āsanasmiṁ;",
  "dn19:2.8_0": "atha pacchā amhākaṁ āsanaṁ hoti. ",
  "dn19:3.1_0": "Ye te, bhante,",
  "dn19:3.1_1": "devā bhagavati brahmacariyaṁ caritvā adhunūpapannā tāvatiṁsakāyaṁ,",
  "dn19:3.1_2": "te aññe deve atirocanti vaṇṇena ceva yasasā ca.",
  "dn19:3.2_0": "Tena sudaṁ, bhante, devā tāvatiṁsā attamanā honti pamuditā pītisomanassajātā; ",
  "dn19:3.3_0": "‘dibbā vata bho kāyā paripūrenti, hāyanti asurakāyā’ti. ",
  "dn19:3.4_0": "Atha kho, bhante, sakko devānamindo devānaṁ tāvatiṁsānaṁ sampasādaṁ viditvā imāhi gāthāhi anumodi: ",
  "dn19:3.5_0": "‘Modanti vata bho devā, ",
  "dn19:3.6_0": "tāvatiṁsā sahindakā; ",
  "dn19:3.7_0": "Tathāgataṁ namassantā, ",
  "dn19:3.8_0": "dhammassa ca sudhammataṁ. ",
  "dn19:3.9_0": "Nave deve ca passantā, ",
  "dn19:3.10_0": "vaṇṇavante yasassine; ",
  "dn19:3.11_0": "Sugatasmiṁ brahmacariyaṁ, ",
  "dn19:3.12_0": "caritvāna idhāgate. ",
  "dn19:3.13_0": "Te aññe atirocanti, ",
  "dn19:3.14_0": "vaṇṇena yasasāyunā; ",
  "dn19:3.15_0": "Sāvakā bhūripaññassa, ",
  "dn19:3.16_0": "visesūpagatā idha. ",
  "dn19:3.17_0": "Idaṁ disvāna nandanti, ",
  "dn19:3.18_0": "tāvatiṁsā sahindakā; ",
  "dn19:3.19_0": "Tathāgataṁ namassantā, ",
  "dn19:3.20_0": "dhammassa ca sudhammatan’ti. ",
  "dn19:3.21_0": "Tena sudaṁ, bhante, devā tāvatiṁsā bhiyyoso mattāya attamanā honti pamuditā pītisomanassajātā; ",
  "dn19:3.22_0": "‘dibbā vata bho, kāyā paripūrenti, hāyanti asurakāyā’ti. ",
  "dn19:4.0_0": "2. Aṭṭhayathābhuccavaṇṇa ",
  "dn19:4.1_0": "Atha kho, bhante,",
  "dn19:4.1_1": "sakko devānamindo devānaṁ tāvatiṁsānaṁ sampasādaṁ viditvā deve tāvatiṁse āmantesi:",
  "dn19:4.2_0": "‘iccheyyātha no tumhe, mārisā, tassa bhagavato aṭṭha yathābhucce vaṇṇe sotun’ti? ",
  "dn19:4.3_0": "‘Icchāma mayaṁ, mārisa, tassa bhagavato aṭṭha yathābhucce vaṇṇe sotun’ti. ",
  "dn19:4.4_0": "Atha kho, bhante,",
  "dn19:4.4_1": "sakko devānamindo devānaṁ tāvatiṁsānaṁ bhagavato aṭṭha yathābhucce vaṇṇe payirudāhāsi:",
  "dn19:5.1_0": "‘Taṁ kiṁ maññanti, bhonto devā tāvatiṁsā? ",
  "dn19:5.2_0": "Yāvañca so bhagavā bahujanahitāya paṭipanno bahujanasukhāya lokānukampāya atthāya hitāya sukhāya devamanussānaṁ. ",
  "dn19:5.3_0": "Evaṁ bahujanahitāya paṭipannaṁ bahujanasukhāya lokānukampāya atthāya hitāya sukhāya devamanussānaṁ imināpaṅgena",
  "dn19:5.3_1": "samannāgataṁ satthāraṁ neva atītaṁse samanupassāma,",
  "dn19:5.3_2": "na panetarahi,",
  "dn19:5.3_3": "aññatra tena bhagavatā.",
  "dn19:6.1_0": "Svākkhāto kho pana tena bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi. ",
  "dn19:6.2_0": "Evaṁ opaneyyikassa dhammassa desetāraṁ imināpaṅgena samannāgataṁ satthāraṁ neva atītaṁse samanupassāma,",
  "dn19:6.2_1": "na panetarahi,",
  "dn19:6.2_2": "aññatra tena bhagavatā.",
  "dn19:7.1_0": "“Idaṁ kusalan”ti kho pana tena bhagavatā supaññattaṁ, “idaṁ akusalan”ti supaññattaṁ. ",
  "dn19:7.2_0": "“Idaṁ sāvajjaṁ idaṁ anavajjaṁ,",
  "dn19:7.2_1": "idaṁ sevitabbaṁ idaṁ na sevitabbaṁ,",
  "dn19:7.2_2": "idaṁ hīnaṁ idaṁ paṇītaṁ,",
  "dn19:7.2_3": "idaṁ kaṇhasukkasappaṭibhāgan”ti supaññattaṁ.",
  "dn19:7.3_0": "Evaṁ kusalākusalasāvajjānavajjasevitabbāsevitabbahīnapaṇītakaṇhasukkasappaṭibhāgānaṁ dhammānaṁ paññāpetāraṁ",
  "dn19:7.3_1": "imināpaṅgena samannāgataṁ satthāraṁ neva atītaṁse samanupassāma,",
  "dn19:7.3_2": "na panetarahi,",
  "dn19:7.3_3": "aññatra tena bhagavatā.",
  "dn19:8.1_0": "Supaññattā kho pana tena bhagavatā sāvakānaṁ nibbānagāminī paṭipadā,",
  "dn19:8.1_1": "saṁsandati nibbānañca paṭipadā ca.",
  "dn19:8.2_0": "Seyyathāpi nāma gaṅgodakaṁ yamunodakena saṁsandati sameti; ",
  "dn19:8.3_0": "evameva supaññattā tena bhagavatā sāvakānaṁ nibbānagāminī paṭipadā,",
  "dn19:8.3_1": "saṁsandati nibbānañca paṭipadā ca.",
  "dn19:8.4_0": "Evaṁ nibbānagāminiyā paṭipadāya paññāpetāraṁ imināpaṅgena samannāgataṁ satthāraṁ neva atītaṁse samanupassāma,",
  "dn19:8.4_1": "na panetarahi,",
  "dn19:8.4_2": "aññatra tena bhagavatā.",
  "dn19:9.1_0": "Abhinipphanno kho pana tassa bhagavato lābho abhinipphanno siloko,",
  "dn19:9.1_1": "yāva maññe khattiyā sampiyāyamānarūpā viharanti,",
  "dn19:9.1_2": "vigatamado kho pana so bhagavā āhāraṁ āhāreti.",
  "dn19:9.2_0": "Evaṁ vigatamadaṁ āhāraṁ āharayamānaṁ imināpaṅgena samannāgataṁ satthāraṁ neva atītaṁse samanupassāma,",
  "dn19:9.2_1": "na panetarahi,",
  "dn19:9.2_2": "aññatra tena bhagavatā.",
  "dn19:10.1_0": "Laddhasahāyo kho pana so bhagavā sekhānañceva paṭipannānaṁ khīṇāsavānañca vusitavataṁ. ",
  "dn19:10.2_0": "Te bhagavā apanujja ekārāmataṁ anuyutto viharati. ",
  "dn19:10.3_0": "Evaṁ ekārāmataṁ anuyuttaṁ imināpaṅgena samannāgataṁ satthāraṁ neva atītaṁse samanupassāma,",
  "dn19:10.3_1": "na panetarahi,",
  "dn19:10.3_2": "aññatra tena bhagavatā.",
  "dn19:11.1_0": "Yathāvādī kho pana so bhagavā tathākārī,",
  "dn19:11.1_1": "yathākārī tathāvādī,",
  "dn19:11.1_2": "iti yathāvādī tathākārī,",
  "dn19:11.1_3": "yathākārī tathāvādī.",
  "dn19:11.2_0": "Evaṁ dhammānudhammappaṭipannaṁ imināpaṅgena samannāgataṁ satthāraṁ neva atītaṁse samanupassāma,",
  "dn19:11.2_1": "na panetarahi,",
  "dn19:11.2_2": "aññatra tena bhagavatā.",
  "dn19:12.1_0": "Tiṇṇavicikiccho kho pana so bhagavā vigatakathaṅkatho pariyositasaṅkappo ajjhāsayaṁ ādibrahmacariyaṁ. ",
  "dn19:12.2_0": "Evaṁ tiṇṇavicikicchaṁ vigatakathaṅkathaṁ pariyositasaṅkappaṁ ajjhāsayaṁ ādibrahmacariyaṁ imināpaṅgena",
  "dn19:12.2_1": "samannāgataṁ satthāraṁ neva atītaṁse samanupassāma,",
  "dn19:12.2_2": "na panetarahi,",
  "dn19:12.2_3": "aññatra tena bhagavatā’ti.",
  "dn19:12.3_0": "Ime kho, bhante,",
  "dn19:12.3_1": "sakko devānamindo devānaṁ tāvatiṁsānaṁ bhagavato aṭṭha yathābhucce vaṇṇe payirudāhāsi.",
  "dn19:12.4_0": "Tena sudaṁ, bhante,",
  "dn19:12.4_1": "devā tāvatiṁsā bhiyyoso mattāya attamanā honti pamuditā pītisomanassajātā bhagavato aṭṭha yathābhucce vaṇṇe sutvā.",
  "dn19:13.1_0": "Tatra, bhante, ekacce devā evamāhaṁsu: ",
  "dn19:13.2_0": "‘aho vata, mārisā, cattāro sammāsambuddhā loke uppajjeyyuṁ dhammañca deseyyuṁ yathariva bhagavā. ",
  "dn19:13.3_0": "Tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti. ",
  "dn19:13.4_0": "Ekacce devā evamāhaṁsu: ",
  "dn19:13.5_0": "‘tiṭṭhantu, mārisā,",
  "dn19:13.5_1": "cattāro sammāsambuddhā, aho vata, mārisā,",
  "dn19:13.5_2": "tayo sammāsambuddhā loke uppajjeyyuṁ dhammañca deseyyuṁ yathariva bhagavā.",
  "dn19:13.6_0": "Tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti. ",
  "dn19:13.7_0": "Ekacce devā evamāhaṁsu: ",
  "dn19:13.8_0": "‘tiṭṭhantu, mārisā,",
  "dn19:13.8_1": "tayo sammāsambuddhā, aho vata, mārisā,",
  "dn19:13.8_2": "dve sammāsambuddhā loke uppajjeyyuṁ dhammañca deseyyuṁ yathariva bhagavā.",
  "dn19:13.9_0": "Tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti. ",
  "dn19:14.1_0": "Evaṁ vutte, bhante, sakko devānamindo deve tāvatiṁse etadavoca: ",
  "dn19:14.2_0": "‘aṭṭhānaṁ kho etaṁ, mārisā,",
  "dn19:14.2_1": "anavakāso,",
  "dn19:14.2_2": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ,",
  "dn19:14.2_3": "netaṁ ṭhānaṁ vijjati.",
  "dn19:14.3_0": "Aho vata, mārisā, so bhagavā appābādho appātaṅko ciraṁ dīghamaddhānaṁ tiṭṭheyya. ",
  "dn19:14.4_0": "Tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti. ",
  "dn19:14.5_0": "Atha kho, bhante,",
  "dn19:14.5_1": "yenatthena devā tāvatiṁsā sudhammāyaṁ sabhāyaṁ sannisinnā honti sannipatitā,",
  "dn19:14.5_2": "taṁ atthaṁ cintayitvā taṁ atthaṁ mantayitvā vuttavacanāpi taṁ cattāro mahārājāno tasmiṁ atthe honti.",
  "dn19:14.6_0": "Paccānusiṭṭhavacanāpi taṁ cattāro mahārājāno tasmiṁ atthe honti,",
  "dn19:14.6_1": "sakesu sakesu āsanesu ṭhitā avipakkantā.",
  "dn19:14.7_0": "Te vuttavākyā rājāno, ",
  "dn19:14.8_0": "paṭiggayhānusāsaniṁ; ",
  "dn19:14.9_0": "Vippasannamanā santā, ",
  "dn19:14.10_0": "aṭṭhaṁsu samhi āsaneti. ",
  "dn19:15.1_0": "Atha kho, bhante,",
  "dn19:15.1_1": "uttarāya disāya uḷāro āloko sañjāyi,",
  "dn19:15.1_2": "obhāso pāturahosi atikkammeva devānaṁ devānubhāvaṁ.",
  "dn19:15.2_0": "Atha kho, bhante, sakko devānamindo deve tāvatiṁse āmantesi: ",
  "dn19:15.3_0": "‘yathā kho, mārisā,",
  "dn19:15.3_1": "nimittāni dissanti,",
  "dn19:15.3_2": "uḷāro āloko sañjāyati,",
  "dn19:15.3_3": "obhāso pātubhavati,",
  "dn19:15.3_4": "brahmā pātubhavissati;",
  "dn19:15.4_0": "brahmuno hetaṁ pubbanimittaṁ pātubhāvāya, yadidaṁ āloko sañjāyati obhāso pātubhavatīti. ",
  "dn19:15.5_0": "Yathā nimittā dissanti, ",
  "dn19:15.6_0": "brahmā pātubhavissati; ",
  "dn19:15.7_0": "Brahmuno hetaṁ nimittaṁ, ",
  "dn19:15.8_0": "obhāso vipulo mahā’ti. ",
  "dn19:16.0_0": "3. Sanaṅkumārakathā ",
  "dn19:16.1_0": "Atha kho, bhante, devā tāvatiṁsā yathāsakesu āsanesu nisīdiṁsu: ",
  "dn19:16.2_0": "‘obhāsametaṁ ñassāma, yaṁvipāko bhavissati, sacchikatvāva naṁ gamissāmā’ti. ",
  "dn19:16.3_0": "Cattāropi mahārājāno yathāsakesu āsanesu nisīdiṁsu: ",
  "dn19:16.4_0": "‘obhāsametaṁ ñassāma, yaṁvipāko bhavissati, sacchikatvāva naṁ gamissāmā’ti. ",
  "dn19:16.5_0": "Idaṁ sutvā devā tāvatiṁsā ekaggā samāpajjiṁsu: ",
  "dn19:16.6_0": "‘obhāsametaṁ ñassāma, yaṁvipāko bhavissati, sacchikatvāva naṁ gamissāmā’ti. ",
  "dn19:16.7_0": "Yadā, bhante,",
  "dn19:16.7_1": "brahmā sanaṅkumāro devānaṁ tāvatiṁsānaṁ pātubhavati,",
  "dn19:16.7_2": "oḷārikaṁ attabhāvaṁ abhinimminitvā pātubhavati.",
  "dn19:16.8_0": "Yo kho pana, bhante,",
  "dn19:16.8_1": "brahmuno pakativaṇṇo,",
  "dn19:16.8_2": "anabhisambhavanīyo so devānaṁ tāvatiṁsānaṁ cakkhupathasmiṁ.",
  "dn19:16.9_0": "Yadā, bhante,",
  "dn19:16.9_1": "brahmā sanaṅkumāro devānaṁ tāvatiṁsānaṁ pātubhavati,",
  "dn19:16.9_2": "so aññe deve atirocati vaṇṇena ceva yasasā ca.",
  "dn19:16.10_0": "Seyyathāpi, bhante, so vaṇṇo viggaho mānusaṁ viggahaṁ atirocati; ",
  "dn19:16.11_0": "evameva kho, bhante,",
  "dn19:16.11_1": "yadā brahmā sanaṅkumāro devānaṁ tāvatiṁsānaṁ pātubhavati,",
  "dn19:16.11_2": "so aññe deve atirocati vaṇṇena ceva yasasā ca.",
  "dn19:16.12_0": "Yadā, bhante,",
  "dn19:16.12_1": "brahmā sanaṅkumāro devānaṁ tāvatiṁsānaṁ pātubhavati,",
  "dn19:16.12_2": "na tassaṁ parisāyaṁ koci devo abhivādeti vā paccuṭṭheti vā āsanena vā nimanteti.",
  "dn19:16.13_0": "Sabbeva tuṇhībhūtā pañjalikā pallaṅkena nisīdanti: ",
  "dn19:16.14_0": "‘yassadāni devassa pallaṅkaṁ icchissati brahmā sanaṅkumāro, tassa devassa pallaṅke nisīdissatī’ti. ",
  "dn19:16.15_0": "Yassa kho pana, bhante,",
  "dn19:16.15_1": "devassa brahmā sanaṅkumāro pallaṅke nisīdati,",
  "dn19:16.15_2": "uḷāraṁ so labhati devo vedapaṭilābhaṁ,",
  "dn19:16.15_3": "uḷāraṁ so labhati devo somanassapaṭilābhaṁ.",
  "dn19:17.1_0": "Seyyathāpi, bhante,",
  "dn19:17.1_1": "rājā khattiyo muddhāvasitto adhunābhisitto rajjena,",
  "dn19:17.1_2": "uḷāraṁ so labhati vedapaṭilābhaṁ,",
  "dn19:17.1_3": "uḷāraṁ so labhati somanassapaṭilābhaṁ;",
  "dn19:17.2_0": "evameva kho, bhante,",
  "dn19:17.2_1": "yassa devassa brahmā sanaṅkumāro pallaṅke nisīdati,",
  "dn19:17.2_2": "uḷāraṁ so labhati devo vedapaṭilābhaṁ,",
  "dn19:17.2_3": "uḷāraṁ so labhati devo somanassapaṭilābhaṁ.",
  "dn19:17.3_0": "Atha, bhante,",
  "dn19:17.3_1": "brahmā sanaṅkumāro devānaṁ tāvatiṁsānaṁ sampasādaṁ viditvā antarahito imāhi gāthāhi anumodi:",
  "dn19:17.4_0": "‘Modanti vata bho devā, ",
  "dn19:17.5_0": "tāvatiṁsā sahindakā; ",
  "dn19:17.6_0": "Tathāgataṁ namassantā, ",
  "dn19:17.7_0": "dhammassa ca sudhammataṁ. ",
  "dn19:17.8_0": "Nave deve ca passantā, ",
  "dn19:17.9_0": "vaṇṇavante yasassine; ",
  "dn19:17.10_0": "Sugatasmiṁ brahmacariyaṁ, ",
  "dn19:17.11_0": "caritvāna idhāgate. ",
  "dn19:17.12_0": "Te aññe atirocanti, ",
  "dn19:17.13_0": "vaṇṇena yasasāyunā; ",
  "dn19:17.14_0": "Sāvakā bhūripaññassa, ",
  "dn19:17.15_0": "visesūpagatā idha. ",
  "dn19:17.16_0": "Idaṁ disvāna nandanti, ",
  "dn19:17.17_0": "tāvatiṁsā sahindakā; ",
  "dn19:17.18_0": "Tathāgataṁ namassantā, ",
  "dn19:17.19_0": "dhammassa ca sudhammatan’ti. ",
  "dn19:18.1_0": "Imamatthaṁ, bhante, brahmā sanaṅkumāro abhāsittha. ",
  "dn19:18.2_0": "Imamatthaṁ, bhante,",
  "dn19:18.2_1": "brahmuno sanaṅkumārassa bhāsato aṭṭhaṅgasamannāgato saro hoti vissaṭṭho ca viññeyyo ca mañju ca savanīyo",
  "dn19:18.2_2": "ca bindu ca avisārī ca gambhīro ca ninnādī ca.",
  "dn19:18.3_0": "Yathāparisaṁ kho pana, bhante,",
  "dn19:18.3_1": "brahmā sanaṅkumāro sarena viññāpeti,",
  "dn19:18.3_2": "na cassa bahiddhā parisāya ghoso niccharati.",
  "dn19:18.4_0": "Yassa kho pana, bhante, evaṁ aṭṭhaṅgasamannāgato saro hoti, so vuccati ‘brahmassaro’ti. ",
  "dn19:19.1_0": "Atha kho, bhante, devā tāvatiṁsā brahmānaṁ sanaṅkumāraṁ etadavocuṁ: ",
  "dn19:19.2_0": "‘sādhu, mahābrahme, etadeva mayaṁ saṅkhāya modāma; ",
  "dn19:19.3_0": "atthi ca sakkena devānamindena tassa bhagavato aṭṭha yathābhuccā vaṇṇā bhāsitā; ",
  "dn19:19.4_0": "te ca mayaṁ saṅkhāya modāmā’ti. ",
  "dn19:19.5.0_0": "4. Aṭṭhayathābhuccavaṇṇa ",
  "dn19:19.6_0": "Atha, bhante, brahmā sanaṅkumāro sakkaṁ devānamindaṁ etadavoca: ",
  "dn19:19.7_0": "‘sādhu, devānaminda, mayampi tassa bhagavato aṭṭha yathābhucce vaṇṇe suṇeyyāmā’ti. ",
  "dn19:19.8_0": "‘Evaṁ,",
  "dn19:19.8_1": "mahābrahme’ti kho, bhante,",
  "dn19:19.8_2": "sakko devānamindo brahmuno sanaṅkumārassa bhagavato aṭṭha yathābhucce vaṇṇe payirudāhāsi.",
  "dn19:20.1_0": "‘Taṁ kiṁ maññati, bhavaṁ mahābrahmā? ",
  "dn19:20.2_0": "Yāvañca so bhagavā bahujanahitāya paṭipanno bahujanasukhāya lokānukampāya atthāya hitāya sukhāya devamanussānaṁ. ",
  "dn19:20.3_0": "Evaṁ bahujanahitāya paṭipannaṁ bahujanasukhāya lokānukampāya atthāya hitāya sukhāya devamanussānaṁ imināpaṅgena",
  "dn19:20.3_1": "samannāgataṁ satthāraṁ neva atītaṁse samanupassāma,",
  "dn19:20.3_2": "na panetarahi,",
  "dn19:20.3_3": "aññatra tena bhagavatā.",
  "dn19:21.1_0": "Svākkhāto kho pana tena bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi. ",
  "dn19:21.2_0": "Evaṁ opaneyyikassa dhammassa desetāraṁ imināpaṅgena samannāgataṁ satthāraṁ neva atītaṁse samanupassāma,",
  "dn19:21.2_1": "na panetarahi,",
  "dn19:21.2_2": "aññatra tena bhagavatā.",
  "dn19:22.1_0": "“Idaṁ kusalan”ti kho pana tena bhagavatā supaññattaṁ,",
  "dn19:22.1_1": "“idaṁ akusalan”ti supaññattaṁ,",
  "dn19:22.1_2": "“idaṁ sāvajjaṁ idaṁ anavajjaṁ,",
  "dn19:22.1_3": "idaṁ sevitabbaṁ idaṁ na sevitabbaṁ,",
  "dn19:22.1_4": "idaṁ hīnaṁ idaṁ paṇītaṁ,",
  "dn19:22.1_5": "idaṁ kaṇhasukkasappaṭibhāgan”ti supaññattaṁ.",
  "dn19:22.2_0": "Evaṁ kusalākusalasāvajjānavajjasevitabbāsevitabbahīnapaṇītakaṇhasukkasappaṭibhāgānaṁ dhammānaṁ paññāpetāraṁ. ",
  "dn19:22.3_0": "Imināpaṅgena samannāgataṁ satthāraṁ neva atītaṁse samanupassāma,",
  "dn19:22.3_1": "na panetarahi,",
  "dn19:22.3_2": "aññatra tena bhagavatā.",
  "dn19:23.1_0": "Supaññattā kho pana tena bhagavatā sāvakānaṁ nibbānagāminī paṭipadā saṁsandati nibbānañca paṭipadā ca. ",
  "dn19:23.2_0": "Seyyathāpi nāma gaṅgodakaṁ yamunodakena saṁsandati sameti; ",
  "dn19:23.3_0": "evameva supaññattā tena bhagavatā sāvakānaṁ nibbānagāminī paṭipadā saṁsandati nibbānañca paṭipadā ca. ",
  "dn19:23.4_0": "Evaṁ nibbānagāminiyā paṭipadāya paññāpetāraṁ imināpaṅgena samannāgataṁ satthāraṁ neva atītaṁse samanupassāma,",
  "dn19:23.4_1": "na panetarahi,",
  "dn19:23.4_2": "aññatra tena bhagavatā.",
  "dn19:24.1_0": "Abhinipphanno kho pana tassa bhagavato lābho abhinipphanno siloko,",
  "dn19:24.1_1": "yāva maññe khattiyā sampiyāyamānarūpā viharanti.",
  "dn19:24.2_0": "Vigatamado kho pana so bhagavā āhāraṁ āhāreti. ",
  "dn19:24.3_0": "Evaṁ vigatamadaṁ āhāraṁ āharayamānaṁ imināpaṅgena samannāgataṁ satthāraṁ neva atītaṁse samanupassāma,",
  "dn19:24.3_1": "na panetarahi,",
  "dn19:24.3_2": "aññatra tena bhagavatā.",
  "dn19:25.1_0": "Laddhasahāyo kho pana so bhagavā sekhānañceva paṭipannānaṁ khīṇāsavānañca vusitavataṁ,",
  "dn19:25.1_1": "te bhagavā apanujja ekārāmataṁ anuyutto viharati.",
  "dn19:25.2_0": "Evaṁ ekārāmataṁ anuyuttaṁ imināpaṅgena samannāgataṁ satthāraṁ neva atītaṁse samanupassāma,",
  "dn19:25.2_1": "na panetarahi,",
  "dn19:25.2_2": "aññatra tena bhagavatā.",
  "dn19:26.1_0": "Yathāvādī kho pana so bhagavā tathākārī, yathākārī tathāvādī; ",
  "dn19:26.2_0": "iti yathāvādī tathākārī, yathākārī tathāvādī. ",
  "dn19:26.3_0": "Evaṁ dhammānudhammappaṭippannaṁ imināpaṅgena samannāgataṁ satthāraṁ neva atītaṁse samanupassāma,",
  "dn19:26.3_1": "na panetarahi,",
  "dn19:26.3_2": "aññatra tena bhagavatā.",
  "dn19:27.1_0": "Tiṇṇavicikiccho kho pana so bhagavā vigatakathaṅkatho pariyositasaṅkappo ajjhāsayaṁ ādibrahmacariyaṁ. ",
  "dn19:27.2_0": "Evaṁ tiṇṇavicikicchaṁ vigatakathaṅkathaṁ pariyositasaṅkappaṁ ajjhāsayaṁ ādibrahmacariyaṁ. ",
  "dn19:27.3_0": "Imināpaṅgena samannāgataṁ satthāraṁ neva atītaṁse samanupassāma,",
  "dn19:27.3_1": "na panetarahi,",
  "dn19:27.3_2": "aññatra tena bhagavatā’ti.",
  "dn19:28.1_0": "Ime kho, bhante,",
  "dn19:28.1_1": "sakko devānamindo brahmuno sanaṅkumārassa bhagavato aṭṭha yathābhucce vaṇṇe payirudāhāsi.",
  "dn19:28.2_0": "Tena sudaṁ, bhante,",
  "dn19:28.2_1": "brahmā sanaṅkumāro attamano hoti pamudito pītisomanassajāto bhagavato aṭṭha yathābhucce vaṇṇe sutvā.",
  "dn19:28.3_0": "Atha, bhante,",
  "dn19:28.3_1": "brahmā sanaṅkumāro oḷārikaṁ attabhāvaṁ abhinimminitvā kumāravaṇṇī hutvā pañcasikho devānaṁ tāvatiṁsānaṁ pāturahosi.",
  "dn19:28.4_0": "So vehāsaṁ abbhuggantvā ākāse antalikkhe pallaṅkena nisīdi. ",
  "dn19:28.5_0": "Seyyathāpi, bhante,",
  "dn19:28.5_1": "balavā puriso supaccatthate vā pallaṅke same vā bhūmibhāge pallaṅkena nisīdeyya;",
  "dn19:28.6_0": "evameva kho, bhante,",
  "dn19:28.6_1": "brahmā sanaṅkumāro vehāsaṁ abbhuggantvā ākāse antalikkhe pallaṅkena nisīditvā deve tāvatiṁse āmantesi:",
  "dn19:28.7.0_0": "5. Govindabrāhmaṇavatthu ",
  "dn19:28.8_0": "‘Taṁ kiṁ maññanti, bhonto devā tāvatiṁsā, yāva dīgharattaṁ mahāpaññova so bhagavā ahosi. ",
  "dn19:29.1_0": "Bhūtapubbaṁ, bho, rājā disampati nāma ahosi. ",
  "dn19:29.2_0": "Disampatissa rañño govindo nāma brāhmaṇo purohito ahosi. ",
  "dn19:29.3_0": "Disampatissa rañño reṇu nāma kumāro putto ahosi. ",
  "dn19:29.4_0": "Govindassa brāhmaṇassa jotipālo nāma māṇavo putto ahosi. ",
  "dn19:29.5_0": "Iti reṇu ca rājaputto jotipālo ca māṇavo aññe ca cha khattiyā iccete aṭṭha sahāyā ahesuṁ. ",
  "dn19:29.6_0": "Atha kho, bho, ahorattānaṁ accayena govindo brāhmaṇo kālamakāsi. ",
  "dn19:29.7_0": "Govinde brāhmaṇe kālaṅkate rājā disampati paridevesi: ",
  "dn19:29.8_0": "“yasmiṁ vata, bho,",
  "dn19:29.8_1": "mayaṁ samaye govinde brāhmaṇe sabbakiccāni sammā vossajjitvā pañcahi kāmaguṇehi samappitā samaṅgībhūtā paricārema,",
  "dn19:29.8_2": "tasmiṁ no samaye govindo brāhmaṇo kālaṅkato”ti.",
  "dn19:29.9_0": "Evaṁ vutte, bho, reṇu rājaputto rājānaṁ disampatiṁ etadavoca: ",
  "dn19:29.10_0": "“mā kho tvaṁ, deva, govinde brāhmaṇe kālaṅkate atibāḷhaṁ paridevesi. ",
  "dn19:29.11_0": "Atthi, deva,",
  "dn19:29.11_1": "govindassa brāhmaṇassa jotipālo nāma māṇavo putto paṇḍitataro ceva pitarā,",
  "dn19:29.11_2": "alamatthadasataro ceva pitarā;",
  "dn19:29.12_0": "yepissa pitā atthe anusāsi, tepi jotipālasseva māṇavassa anusāsaniyā”ti. ",
  "dn19:29.13_0": "“Evaṁ, kumārā”ti? ",
  "dn19:29.14_0": "“Evaṁ, devā”ti. ",
  "dn19:30.0_0": "6. Mahāgovindavatthu ",
  "dn19:30.1_0": "Atha kho, bho, rājā disampati aññataraṁ purisaṁ āmantesi: ",
  "dn19:30.2_0": "“ehi tvaṁ,",
  "dn19:30.2_1": "ambho purisa,",
  "dn19:30.2_2": "yena jotipālo māṇavo tenupasaṅkama;",
  "dn19:30.2_3": "upasaṅkamitvā jotipālaṁ māṇavaṁ evaṁ vadehi:",
  "dn19:30.3_0": "‘bhavamatthu bhavantaṁ jotipālaṁ,",
  "dn19:30.3_1": "rājā disampati bhavantaṁ jotipālaṁ māṇavaṁ āmantayati,",
  "dn19:30.3_2": "rājā disampati bhoto jotipālassa māṇavassa dassanakāmo’”ti.",
  "dn19:30.4_0": "“Evaṁ,",
  "dn19:30.4_1": "devā”ti kho, bho,",
  "dn19:30.4_2": "so puriso disampatissa rañño paṭissutvā yena jotipālo māṇavo tenupasaṅkami;",
  "dn19:30.4_3": "upasaṅkamitvā jotipālaṁ māṇavaṁ etadavoca:",
  "dn19:30.5_0": "“bhavamatthu bhavantaṁ jotipālaṁ,",
  "dn19:30.5_1": "rājā disampati bhavantaṁ jotipālaṁ māṇavaṁ āmantayati,",
  "dn19:30.5_2": "rājā disampati bhoto jotipālassa māṇavassa dassanakāmo”ti.",
  "dn19:30.6_0": "“Evaṁ,",
  "dn19:30.6_1": "bho”ti kho, bho,",
  "dn19:30.6_2": "jotipālo māṇavo tassa purisassa paṭissutvā yena rājā disampati tenupasaṅkami;",
  "dn19:30.6_3": "upasaṅkamitvā disampatinā raññā saddhiṁ sammodi;",
  "dn19:30.7_0": "sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "dn19:30.7_1": "Ekamantaṁ nisinnaṁ kho, bho,",
  "dn19:30.7_2": "jotipālaṁ māṇavaṁ rājā disampati etadavoca:",
  "dn19:30.8_0": "“anusāsatu no bhavaṁ jotipālo, mā no bhavaṁ jotipālo anusāsaniyā paccabyāhāsi. ",
  "dn19:30.9_0": "Pettike taṁ ṭhāne ṭhapessāmi, govindiye abhisiñcissāmī”ti. ",
  "dn19:30.10_0": "“Evaṁ, bho”ti kho, bho, so jotipālo māṇavo disampatissa rañño paccassosi. ",
  "dn19:31.1_0": "Atha kho, bho, rājā disampati jotipālaṁ māṇavaṁ govindiye abhisiñci, taṁ pettike ṭhāne ṭhapesi. ",
  "dn19:31.2_0": "Abhisitto jotipālo māṇavo govindiye pettike ṭhāne ṭhapito yepissa pitā atthe anusāsi tepi atthe anusāsati,",
  "dn19:31.2_1": "yepissa pitā atthe nānusāsi tepi atthe anusāsati;",
  "dn19:31.3_0": "yepissa pitā kammante abhisambhosi tepi kammante abhisambhoti,",
  "dn19:31.3_1": "yepissa pitā kammante nābhisambhosi tepi kammante abhisambhoti.",
  "dn19:31.4_0": "Tamenaṁ manussā evamāhaṁsu: ",
  "dn19:31.5_0": "“govindo vata, bho, brāhmaṇo, mahāgovindo vata, bho, brāhmaṇo”ti. ",
  "dn19:31.6_0": "Iminā kho evaṁ, bho, pariyāyena jotipālassa māṇavassa govindo mahāgovindotveva samaññā udapādi. ",
  "dn19:32.0_0": "6.1. Rajjasaṁvibhajana ",
  "dn19:32.1_0": "Atha kho, bho,",
  "dn19:32.1_1": "mahāgovindo brāhmaṇo yena te cha khattiyā tenupasaṅkami;",
  "dn19:32.1_2": "upasaṅkamitvā te cha khattiye etadavoca:",
  "dn19:32.2_0": "“disampati kho, bho,",
  "dn19:32.2_1": "rājā jiṇṇo vuddho mahallako addhagato vayoanuppatto,",
  "dn19:32.2_2": "ko nu kho pana, bho,",
  "dn19:32.2_3": "jānāti jīvitaṁ?",
  "dn19:32.3_0": "Ṭhānaṁ kho panetaṁ vijjati,",
  "dn19:32.3_1": "yaṁ disampatimhi raññe kālaṅkate rājakattāro reṇuṁ rājaputtaṁ rajje abhisiñceyyuṁ.",
  "dn19:32.4_0": "Āyantu, bhonto, yena reṇu rājaputto tenupasaṅkamatha; upasaṅkamitvā reṇuṁ rājaputtaṁ evaṁ vadetha: ",
  "dn19:32.5_0": "‘mayaṁ kho bhoto reṇussa sahāyā piyā manāpā appaṭikūlā,",
  "dn19:32.5_1": "yaṁsukho bhavaṁ taṁsukhā mayaṁ,",
  "dn19:32.5_2": "yaṁdukkho bhavaṁ taṁdukkhā mayaṁ.",
  "dn19:32.6_0": "Disampati kho, bho,",
  "dn19:32.6_1": "rājā jiṇṇo vuddho mahallako addhagato vayoanuppatto,",
  "dn19:32.6_2": "ko nu kho pana, bho,",
  "dn19:32.6_3": "jānāti jīvitaṁ?",
  "dn19:32.7_0": "Ṭhānaṁ kho panetaṁ vijjati,",
  "dn19:32.7_1": "yaṁ disampatimhi raññe kālaṅkate rājakattāro bhavantaṁ reṇuṁ rajje abhisiñceyyuṁ.",
  "dn19:32.8_0": "Sace bhavaṁ reṇu rajjaṁ labhetha, saṁvibhajetha no rajjenā’”ti. ",
  "dn19:33.1_0": "“Evaṁ,",
  "dn19:33.1_1": "bho”ti kho, bho,",
  "dn19:33.1_2": "te cha khattiyā mahāgovindassa brāhmaṇassa paṭissutvā yena reṇu rājaputto tenupasaṅkamiṁsu;",
  "dn19:33.1_3": "upasaṅkamitvā reṇuṁ rājaputtaṁ etadavocuṁ:",
  "dn19:33.2_0": "“mayaṁ kho bhoto reṇussa sahāyā piyā manāpā appaṭikūlā; ",
  "dn19:33.3_0": "yaṁsukho bhavaṁ taṁsukhā mayaṁ, yaṁdukkho bhavaṁ taṁdukkhā mayaṁ. ",
  "dn19:33.4_0": "Disampati kho, bho,",
  "dn19:33.4_1": "rājā jiṇṇo vuddho mahallako addhagato vayoanuppatto,",
  "dn19:33.4_2": "ko nu kho pana bho jānāti jīvitaṁ?",
  "dn19:33.5_0": "Ṭhānaṁ kho panetaṁ vijjati,",
  "dn19:33.5_1": "yaṁ disampatimhi raññe kālaṅkate rājakattāro bhavantaṁ reṇuṁ rajje abhisiñceyyuṁ.",
  "dn19:33.6_0": "Sace bhavaṁ reṇu rajjaṁ labhetha, saṁvibhajetha no rajjenā”ti. ",
  "dn19:33.7_0": "“Ko nu kho, bho, añño mama vijite sukho bhavetha, aññatra bhavantebhi? ",
  "dn19:33.8_0": "Sacāhaṁ, bho, rajjaṁ labhissāmi, saṁvibhajissāmi vo rajjenā”ti. ",
  "dn19:34.1_0": "Atha kho, bho, ahorattānaṁ accayena rājā disampati kālamakāsi. ",
  "dn19:34.2_0": "Disampatimhi raññe kālaṅkate rājakattāro reṇuṁ rājaputtaṁ rajje abhisiñciṁsu. ",
  "dn19:34.3_0": "Abhisitto reṇu rajjena pañcahi kāmaguṇehi samappito samaṅgībhūto paricāreti. ",
  "dn19:34.4_0": "Atha kho, bho,",
  "dn19:34.4_1": "mahāgovindo brāhmaṇo yena te cha khattiyā tenupasaṅkami;",
  "dn19:34.4_2": "upasaṅkamitvā te cha khattiye etadavoca:",
  "dn19:34.5_0": "“disampati kho, bho, rājā kālaṅkato. ",
  "dn19:34.6_0": "Abhisitto reṇu rajjena pañcahi kāmaguṇehi samappito samaṅgībhūto paricāreti. ",
  "dn19:34.7_0": "Ko nu kho pana, bho, jānāti, madanīyā kāmā? ",
  "dn19:34.8_0": "Āyantu, bhonto, yena reṇu rājā tenupasaṅkamatha; upasaṅkamitvā reṇuṁ rājānaṁ evaṁ vadetha: ",
  "dn19:34.9_0": "‘disampati kho, bho, rājā kālaṅkato, abhisitto bhavaṁ reṇu rajjena, sarati bhavaṁ taṁ vacanan’”ti? ",
  "dn19:34.10_0": "“Evaṁ,",
  "dn19:34.10_1": "bho”ti kho, bho,",
  "dn19:34.10_2": "te cha khattiyā mahāgovindassa brāhmaṇassa paṭissutvā yena reṇu rājā tenupasaṅkamiṁsu;",
  "dn19:34.10_3": "upasaṅkamitvā reṇuṁ rājānaṁ etadavocuṁ:",
  "dn19:34.11_0": "“disampati kho, bho, rājā kālaṅkato, abhisitto bhavaṁ reṇu rajjena, sarati bhavaṁ taṁ vacanan”ti? ",
  "dn19:34.12_0": "“Sarāmahaṁ, bho, taṁ vacanaṁ. ",
  "dn19:34.13_0": "Ko nu kho, bho,",
  "dn19:34.13_1": "pahoti imaṁ mahāpathaviṁ uttarena āyataṁ dakkhiṇena sakaṭamukhaṁ sattadhā samaṁ suvibhattaṁ vibhajitun”ti?",
  "dn19:34.14_0": "“Ko nu kho, bho, añño pahoti, aññatra mahāgovindena brāhmaṇenā”ti? ",
  "dn19:35.1_0": "Atha kho, bho, reṇu rājā aññataraṁ purisaṁ āmantesi: ",
  "dn19:35.2_0": "“ehi tvaṁ,",
  "dn19:35.2_1": "ambho purisa,",
  "dn19:35.2_2": "yena mahāgovindo brāhmaṇo tenupasaṅkama;",
  "dn19:35.2_3": "upasaṅkamitvā mahāgovindaṁ brāhmaṇaṁ evaṁ vadehi:",
  "dn19:35.3_0": "‘rājā taṁ, bhante, reṇu āmantetī’”ti. ",
  "dn19:35.4_0": "“Evaṁ,",
  "dn19:35.4_1": "devā”ti kho, bho,",
  "dn19:35.4_2": "so puriso reṇussa rañño paṭissutvā yena mahāgovindo brāhmaṇo tenupasaṅkami;",
  "dn19:35.4_3": "upasaṅkamitvā mahāgovindaṁ brāhmaṇaṁ etadavoca:",
  "dn19:35.5_0": "“rājā taṁ, bhante, reṇu āmantetī”ti. ",
  "dn19:35.6_0": "“Evaṁ,",
  "dn19:35.6_1": "bho”ti kho, bho,",
  "dn19:35.6_2": "mahāgovindo brāhmaṇo tassa purisassa paṭissutvā yena reṇu rājā tenupasaṅkami;",
  "dn19:35.6_3": "upasaṅkamitvā reṇunā raññā saddhiṁ sammodi.",
  "dn19:35.7_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "dn19:35.7_1": "Ekamantaṁ nisinnaṁ kho, bho,",
  "dn19:35.7_2": "mahāgovindaṁ brāhmaṇaṁ reṇu rājā etadavoca:",
  "dn19:35.8_0": "“etu,",
  "dn19:35.8_1": "bhavaṁ govindo imaṁ mahāpathaviṁ uttarena āyataṁ dakkhiṇena sakaṭamukhaṁ sattadhā samaṁ suvibhattaṁ vibhajatū”ti.",
  "dn19:35.9_0": "“Evaṁ,",
  "dn19:35.9_1": "bho”ti kho bho mahāgovindo brāhmaṇo reṇussa rañño paṭissutvā imaṁ mahāpathaviṁ uttarena āyataṁ dakkhiṇena",
  "dn19:35.9_2": "sakaṭamukhaṁ sattadhā samaṁ suvibhattaṁ vibhaji.",
  "dn19:36.1_0": "Sabbāni sakaṭamukhāni paṭṭhapesi. ",
  "dn19:36.2_0": "Tatra sudaṁ majjhe reṇussa rañño janapado hoti. ",
  "dn19:36.3_0": "Dantapuraṁ kaliṅgānaṁ, ",
  "dn19:36.4_0": "assakānañca potanaṁ; ",
  "dn19:36.5_0": "Mahesayaṁ avantīnaṁ, ",
  "dn19:36.6_0": "sovīrānañca rorukaṁ. ",
  "dn19:36.7_0": "Mithilā ca videhānaṁ, ",
  "dn19:36.8_0": "campā aṅgesu māpitā; ",
  "dn19:36.9_0": "Bārāṇasī ca kāsīnaṁ, ",
  "dn19:36.10_0": "ete govindamāpitāti. ",
  "dn19:36.11_0": "Atha kho, bho, te cha khattiyā yathāsakena lābhena attamanā ahesuṁ paripuṇṇasaṅkappā: ",
  "dn19:36.12_0": "“yaṁ vata no ahosi icchitaṁ, yaṁ ākaṅkhitaṁ, yaṁ adhippetaṁ, yaṁ abhipatthitaṁ, taṁ no laddhan”ti. ",
  "dn19:36.13_0": "Sattabhū brahmadatto ca, ",
  "dn19:36.14_0": "vessabhū bharato saha; ",
  "dn19:36.15_0": "Reṇu dve dhataraṭṭhā ca, ",
  "dn19:36.16_0": "tadāsuṁ satta bhāradhāti. ",
  "dn19:36.17_0": "Paṭhamabhāṇavāro niṭṭhito. ",
  "dn19:37.0_0": "6.2. Kittisaddaabbhuggamana ",
  "dn19:37.1_0": "Atha kho, bho,",
  "dn19:37.1_1": "te cha khattiyā yena mahāgovindo brāhmaṇo tenupasaṅkamiṁsu;",
  "dn19:37.1_2": "upasaṅkamitvā mahāgovindaṁ brāhmaṇaṁ etadavocuṁ:",
  "dn19:37.2_0": "“yathā kho bhavaṁ govindo reṇussa rañño sahāyo piyo manāpo appaṭikūlo. ",
  "dn19:37.3_0": "Evameva kho bhavaṁ govindo amhākampi sahāyo piyo manāpo appaṭikūlo, anusāsatu no bhavaṁ govindo; ",
  "dn19:37.4_0": "mā no bhavaṁ govindo anusāsaniyā paccabyāhāsī”ti. ",
  "dn19:37.5_0": "“Evaṁ, bho”ti kho mahāgovindo brāhmaṇo tesaṁ channaṁ khattiyānaṁ paccassosi. ",
  "dn19:37.6_0": "Atha kho, bho,",
  "dn19:37.6_1": "mahāgovindo brāhmaṇo satta ca rājāno khattiye muddhāvasitte rajje anusāsi,",
  "dn19:37.6_2": "satta ca brāhmaṇamahāsāle satta ca nhātakasatāni mante vācesi.",
  "dn19:38.1_0": "Atha kho, bho, mahāgovindassa brāhmaṇassa aparena samayena evaṁ kalyāṇo kittisaddo abbhuggacchi: ",
  "dn19:38.2_0": "“sakkhi mahāgovindo brāhmaṇo brahmānaṁ passati,",
  "dn19:38.2_1": "sakkhi mahāgovindo brāhmaṇo brahmunā sākaccheti sallapati mantetī”ti.",
  "dn19:38.3_0": "Atha kho, bho, mahāgovindassa brāhmaṇassa etadahosi: ",
  "dn19:38.4_0": "“mayhaṁ kho evaṁ kalyāṇo kittisaddo abbhuggato: ",
  "dn19:38.5_0": "‘sakkhi mahāgovindo brāhmaṇo brahmānaṁ passati,",
  "dn19:38.5_1": "sakkhi mahāgovindo brāhmaṇo brahmunā sākaccheti sallapati mantetī’ti.",
  "dn19:38.6_0": "Na kho panāhaṁ brahmānaṁ passāmi,",
  "dn19:38.6_1": "na brahmunā sākacchemi,",
  "dn19:38.6_2": "na brahmunā sallapāmi,",
  "dn19:38.6_3": "na brahmunā mantemi.",
  "dn19:38.7_0": "Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ: ",
  "dn19:38.8_0": "‘yo vassike cattāro māse paṭisallīyati,",
  "dn19:38.8_1": "karuṇaṁ jhānaṁ jhāyati,",
  "dn19:38.8_2": "so brahmānaṁ passati brahmunā sākaccheti brahmunā sallapati brahmunā mantetī’ti.",
  "dn19:38.9_0": "Yannūnāhaṁ vassike cattāro māse paṭisallīyeyyaṁ, karuṇaṁ jhānaṁ jhāyeyyan”ti. ",
  "dn19:39.1_0": "Atha kho, bho,",
  "dn19:39.1_1": "mahāgovindo brāhmaṇo yena reṇu rājā tenupasaṅkami;",
  "dn19:39.1_2": "upasaṅkamitvā reṇuṁ rājānaṁ etadavoca:",
  "dn19:39.2_0": "“mayhaṁ kho, bho, evaṁ kalyāṇo kittisaddo abbhuggato: ",
  "dn19:39.3_0": "‘sakkhi mahāgovindo brāhmaṇo brahmānaṁ passati,",
  "dn19:39.3_1": "sakkhi mahāgovindo brāhmaṇo brahmunā sākaccheti sallapati mantetī’ti.",
  "dn19:39.4_0": "Na kho panāhaṁ, bho,",
  "dn19:39.4_1": "brahmānaṁ passāmi,",
  "dn19:39.4_2": "na brahmunā sākacchemi,",
  "dn19:39.4_3": "na brahmunā sallapāmi,",
  "dn19:39.4_4": "na brahmunā mantemi.",
  "dn19:39.5_0": "Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ: ",
  "dn19:39.6_0": "‘yo vassike cattāro māse paṭisallīyati,",
  "dn19:39.6_1": "karuṇaṁ jhānaṁ jhāyati,",
  "dn19:39.6_2": "so brahmānaṁ passati,",
  "dn19:39.6_3": "brahmunā sākaccheti brahmunā sallapati brahmunā mantetī’ti.",
  "dn19:39.7_0": "Icchāmahaṁ, bho, vassike cattāro māse paṭisallīyituṁ, karuṇaṁ jhānaṁ jhāyituṁ; ",
  "dn19:39.8_0": "namhi kenaci upasaṅkamitabbo aññatra ekena bhattābhihārenā”ti. ",
  "dn19:39.9_0": "“Yassadāni bhavaṁ govindo kālaṁ maññatī”ti. ",
  "dn19:40.1_0": "Atha kho, bho,",
  "dn19:40.1_1": "mahāgovindo brāhmaṇo yena te cha khattiyā tenupasaṅkami;",
  "dn19:40.1_2": "upasaṅkamitvā te cha khattiye etadavoca:",
  "dn19:40.2_0": "“mayhaṁ kho, bho, evaṁ kalyāṇo kittisaddo abbhuggato: ",
  "dn19:40.3_0": "‘sakkhi mahāgovindo brāhmaṇo brahmānaṁ passati,",
  "dn19:40.3_1": "sakkhi mahāgovindo brāhmaṇo brahmunā sākaccheti sallapati mantetī’ti.",
  "dn19:40.4_0": "Na kho panāhaṁ, bho,",
  "dn19:40.4_1": "brahmānaṁ passāmi,",
  "dn19:40.4_2": "na brahmunā sākacchemi,",
  "dn19:40.4_3": "na brahmunā sallapāmi,",
  "dn19:40.4_4": "na brahmunā mantemi.",
  "dn19:40.5_0": "Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ, ",
  "dn19:40.6_0": "‘yo vassike cattāro māse paṭisallīyati,",
  "dn19:40.6_1": "karuṇaṁ jhānaṁ jhāyati,",
  "dn19:40.6_2": "so brahmānaṁ passati brahmunā sākaccheti brahmunā sallapati brahmunā mantetī’ti.",
  "dn19:40.7_0": "Icchāmahaṁ, bho, vassike cattāro māse paṭisallīyituṁ, karuṇaṁ jhānaṁ jhāyituṁ; ",
  "dn19:40.8_0": "namhi kenaci upasaṅkamitabbo aññatra ekena bhattābhihārenā”ti. ",
  "dn19:40.9_0": "“Yassadāni bhavaṁ govindo kālaṁ maññatī”ti. ",
  "dn19:41.1_0": "Atha kho, bho,",
  "dn19:41.1_1": "mahāgovindo brāhmaṇo yena te satta ca brāhmaṇamahāsālā satta ca nhātakasatāni tenupasaṅkami;",
  "dn19:41.1_2": "upasaṅkamitvā te satta ca brāhmaṇamahāsāle satta ca nhātakasatāni etadavoca:",
  "dn19:41.2_0": "“mayhaṁ kho, bho, evaṁ kalyāṇo kittisaddo abbhuggato: ",
  "dn19:41.3_0": "‘sakkhi mahāgovindo brāhmaṇo brahmānaṁ passati,",
  "dn19:41.3_1": "sakkhi mahāgovindo brāhmaṇo brahmunā sākaccheti sallapati mantetī’ti.",
  "dn19:41.4_0": "Na kho panāhaṁ, bho,",
  "dn19:41.4_1": "brahmānaṁ passāmi,",
  "dn19:41.4_2": "na brahmunā sākacchemi,",
  "dn19:41.4_3": "na brahmunā sallapāmi,",
  "dn19:41.4_4": "na brahmunā mantemi.",
  "dn19:41.5_0": "Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ: ",
  "dn19:41.6_0": "‘yo vassike cattāro māse paṭisallīyati,",
  "dn19:41.6_1": "karuṇaṁ jhānaṁ jhāyati,",
  "dn19:41.6_2": "so brahmānaṁ passati,",
  "dn19:41.6_3": "brahmunā sākaccheti,",
  "dn19:41.6_4": "brahmunā sallapati,",
  "dn19:41.6_5": "brahmunā mantetī’ti.",
  "dn19:41.7_0": "Tena hi, bho,",
  "dn19:41.7_1": "yathāsute yathāpariyatte mante vitthārena sajjhāyaṁ karotha,",
  "dn19:41.7_2": "aññamaññañca mante vācetha;",
  "dn19:41.8_0": "icchāmahaṁ, bho, vassike cattāro māse paṭisallīyituṁ, karuṇaṁ jhānaṁ jhāyituṁ; ",
  "dn19:41.9_0": "namhi kenaci upasaṅkamitabbo aññatra ekena bhattābhihārenā”ti. ",
  "dn19:41.10_0": "“Yassadāni bhavaṁ govindo kālaṁ maññatī”ti. ",
  "dn19:42.1_0": "Atha kho, bho,",
  "dn19:42.1_1": "mahāgovindo brāhmaṇo yena cattārīsā bhariyā sādisiyo tenupasaṅkami;",
  "dn19:42.1_2": "upasaṅkamitvā cattārīsā bhariyā sādisiyo etadavoca:",
  "dn19:42.2_0": "“mayhaṁ kho, bhotī, evaṁ kalyāṇo kittisaddo abbhuggato: ",
  "dn19:42.3_0": "‘sakkhi mahāgovindo brāhmaṇo brahmānaṁ passati,",
  "dn19:42.3_1": "sakkhi mahāgovindo brāhmaṇo brahmunā sākaccheti sallapati mantetī’ti.",
  "dn19:42.4_0": "Na kho panāhaṁ, bhotī,",
  "dn19:42.4_1": "brahmānaṁ passāmi,",
  "dn19:42.4_2": "na brahmunā sākacchemi,",
  "dn19:42.4_3": "na brahmunā sallapāmi,",
  "dn19:42.4_4": "na brahmunā mantemi.",
  "dn19:42.5_0": "Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ ",
  "dn19:42.6_0": "‘yo vassike cattāro māse paṭisallīyati,",
  "dn19:42.6_1": "karuṇaṁ jhānaṁ jhāyati,",
  "dn19:42.6_2": "so brahmānaṁ passati,",
  "dn19:42.6_3": "brahmunā sākaccheti,",
  "dn19:42.6_4": "brahmunā sallapati,",
  "dn19:42.6_5": "brahmunā mantetī’ti,",
  "dn19:42.7_0": "icchāmahaṁ, bhotī, vassike cattāro māse paṭisallīyituṁ, karuṇaṁ jhānaṁ jhāyituṁ; ",
  "dn19:42.8_0": "namhi kenaci upasaṅkamitabbo aññatra ekena bhattābhihārenā”ti. ",
  "dn19:42.9_0": "“Yassadāni bhavaṁ govindo kālaṁ maññatī”ti. ",
  "dn19:43.1_0": "Atha kho, bho,",
  "dn19:43.1_1": "mahāgovindo brāhmaṇo puratthimena nagarassa navaṁ sandhāgāraṁ kārāpetvā vassike cattāro māse paṭisallīyi,",
  "dn19:43.1_2": "karuṇaṁ jhānaṁ jhāyi;",
  "dn19:43.2_0": "nāssudha koci upasaṅkamati aññatra ekena bhattābhihārena. ",
  "dn19:43.3_0": "Atha kho, bho,",
  "dn19:43.3_1": "mahāgovindassa brāhmaṇassa catunnaṁ māsānaṁ accayena ahudeva ukkaṇṭhanā ahu paritassanā:",
  "dn19:43.4_0": "“sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ: ",
  "dn19:43.5_0": "‘yo vassike cattāro māse paṭisallīyati,",
  "dn19:43.5_1": "karuṇaṁ jhānaṁ jhāyati,",
  "dn19:43.5_2": "so brahmānaṁ passati,",
  "dn19:43.5_3": "brahmunā sākaccheti brahmunā sallapati brahmunā mantetī’ti.",
  "dn19:43.6_0": "Na kho panāhaṁ brahmānaṁ passāmi,",
  "dn19:43.6_1": "na brahmunā sākacchemi na brahmunā sallapāmi na brahmunā mantemī”ti.",
  "dn19:44.0_0": "6.3. Brahmunāsākacchā ",
  "dn19:44.1_0": "Atha kho, bho,",
  "dn19:44.1_1": "brahmā sanaṅkumāro mahāgovindassa brāhmaṇassa cetasā cetoparivitakkamaññāya—seyyathāpi nāma balavā puriso samiñjitaṁ vā bāhaṁ pasāreyya,",
  "dn19:44.1_2": "pasāritaṁ vā bāhaṁ samiñjeyya;",
  "dn19:44.1_3": "evameva—brahmaloke antarahito mahāgovindassa brāhmaṇassa sammukhe pāturahosi.",
  "dn19:44.2_0": "Atha kho, bho,",
  "dn19:44.2_1": "mahāgovindassa brāhmaṇassa ahudeva bhayaṁ ahu chambhitattaṁ ahu lomahaṁso yathā taṁ adiṭṭhapubbaṁ rūpaṁ disvā.",
  "dn19:44.3_0": "Atha kho, bho,",
  "dn19:44.3_1": "mahāgovindo brāhmaṇo bhīto saṁviggo lomahaṭṭhajāto brahmānaṁ sanaṅkumāraṁ gāthāya ajjhabhāsi:",
  "dn19:44.4_0": "“Vaṇṇavā yasavā sirimā, ",
  "dn19:44.5_0": "ko nu tvamasi mārisa; ",
  "dn19:44.6_0": "Ajānantā taṁ pucchāma, ",
  "dn19:44.7_0": "kathaṁ jānemu taṁ mayan”ti. ",
  "dn19:44.8_0": "“Maṁ ve kumāraṁ jānanti, ",
  "dn19:44.9_0": "brahmaloke sanantanaṁ; ",
  "dn19:44.10_0": "Sabbe jānanti maṁ devā, ",
  "dn19:44.11_0": "evaṁ govinda jānahi”. ",
  "dn19:44.12_0": "“Āsanaṁ udakaṁ pajjaṁ, ",
  "dn19:44.13_0": "madhusākañca brahmuno; ",
  "dn19:44.14_0": "Agghe bhavantaṁ pucchāma, ",
  "dn19:44.15_0": "agghaṁ kurutu no bhavaṁ”. ",
  "dn19:44.16_0": "“Paṭiggaṇhāma te agghaṁ, ",
  "dn19:44.17_0": "yaṁ tvaṁ govinda bhāsasi; ",
  "dn19:44.18_0": "Diṭṭhadhammahitatthāya, ",
  "dn19:44.19_0": "samparāya sukhāya ca; ",
  "dn19:44.20_0": "Katāvakāso pucchassu, ",
  "dn19:44.21_0": "yaṁ kiñci abhipatthitan”ti. ",
  "dn19:45.1_0": "Atha kho, bho, mahāgovindassa brāhmaṇassa etadahosi: ",
  "dn19:45.2_0": "“katāvakāso khomhi brahmunā sanaṅkumārena. ",
  "dn19:45.3_0": "Kiṁ nu kho ahaṁ brahmānaṁ sanaṅkumāraṁ puccheyyaṁ diṭṭhadhammikaṁ vā atthaṁ samparāyikaṁ vā”ti? ",
  "dn19:45.4_0": "Atha kho, bho, mahāgovindassa brāhmaṇassa etadahosi: ",
  "dn19:45.5_0": "“kusalo kho ahaṁ diṭṭhadhammikānaṁ atthānaṁ, aññepi maṁ diṭṭhadhammikaṁ atthaṁ pucchanti. ",
  "dn19:45.6_0": "Yannūnāhaṁ brahmānaṁ sanaṅkumāraṁ samparāyikaññeva atthaṁ puccheyyan”ti. ",
  "dn19:45.7_0": "Atha kho, bho, mahāgovindo brāhmaṇo brahmānaṁ sanaṅkumāraṁ gāthāya ajjhabhāsi: ",
  "dn19:45.8_0": "“Pucchāmi brahmānaṁ sanaṅkumāraṁ, ",
  "dn19:45.9_0": "Kaṅkhī akaṅkhiṁ paravediyesu; ",
  "dn19:45.10_0": "Katthaṭṭhito kimhi ca sikkhamāno, ",
  "dn19:45.11_0": "Pappoti macco amataṁ brahmalokan”ti. ",
  "dn19:45.12_0": "“Hitvā mamattaṁ manujesu brahme, ",
  "dn19:45.13_0": "Ekodibhūto karuṇedhimutto; ",
  "dn19:45.14_0": "Nirāmagandho virato methunasmā, ",
  "dn19:45.15_0": "Etthaṭṭhito ettha ca sikkhamāno; ",
  "dn19:45.16_0": "Pappoti macco amataṁ brahmalokan”ti. ",
  "dn19:46.1_0": "“‘Hitvā mamattan’ti ahaṁ, bhoto, ājānāmi. ",
  "dn19:46.2_0": "Idhekacco appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya",
  "dn19:46.2_1": "mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ",
  "dn19:46.2_2": "pabbajati,",
  "dn19:46.3_0": "iti ‘hitvā mamattan’ti ahaṁ, bhoto, ājānāmi. ",
  "dn19:46.4_0": "‘Ekodibhūto’ti ahaṁ, bhoto, ājānāmi. ",
  "dn19:46.5_0": "Idhekacco vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ, ",
  "dn19:46.6_0": "iti ‘ekodibhūto’ti ahaṁ, bhoto, ājānāmi. ",
  "dn19:46.7_0": "‘Karuṇedhimutto’ti ahaṁ, bhoto, ājānāmi. ",
  "dn19:46.8_0": "Idhekacco karuṇāsahagatena cetasā ekaṁ disaṁ pharitvā viharati,",
  "dn19:46.8_1": "tathā dutiyaṁ,",
  "dn19:46.8_2": "tathā tatiyaṁ,",
  "dn19:46.8_3": "tathā catutthaṁ.",
  "dn19:46.8_4": "Iti uddhamadhotiriyaṁ sabbadhi sabbattatāya sabbāvantaṁ lokaṁ karuṇāsahagatena cetasā vipulena mahaggatena",
  "dn19:46.8_5": "appamāṇena averena abyāpajjena pharitvā viharati.",
  "dn19:46.9_0": "Iti ‘karuṇedhimutto’ti ahaṁ, bhoto, ājānāmi. ",
  "dn19:46.10_0": "Āmagandhe ca kho ahaṁ, bhoto, bhāsamānassa na ājānāmi. ",
  "dn19:46.11_0": "Ke āmagandhā manujesu brahme, ",
  "dn19:46.12_0": "Ete avidvā idha brūhi dhīra; ",
  "dn19:46.13_0": "Kenāvaṭā vāti pajā kurutu, ",
  "dn19:46.14_0": "Āpāyikā nivutabrahmalokā”ti. ",
  "dn19:46.15_0": "“Kodho mosavajjaṁ nikati ca dubbho, ",
  "dn19:46.16_0": "Kadariyatā atimāno usūyā; ",
  "dn19:46.17_0": "Icchā vivicchā paraheṭhanā ca, ",
  "dn19:46.18_0": "Lobho ca doso ca mado ca moho; ",
  "dn19:46.19_0": "Etesu yuttā anirāmagandhā, ",
  "dn19:46.20_0": "Āpāyikā nivutabrahmalokā”ti. ",
  "dn19:46.21_0": "“Yathā kho ahaṁ, bhoto, āmagandhe bhāsamānassa ājānāmi. Te na sunimmadayā agāraṁ ajjhāvasatā. ",
  "dn19:46.22_0": "Pabbajissāmahaṁ, bho, agārasmā anagāriyan”ti. ",
  "dn19:46.23_0": "“Yassadāni bhavaṁ govindo kālaṁ maññatī”ti. ",
  "dn19:47.0_0": "6.4. Reṇurājaāmantanā ",
  "dn19:47.1_0": "Atha kho, bho,",
  "dn19:47.1_1": "mahāgovindo brāhmaṇo yena reṇu rājā tenupasaṅkami;",
  "dn19:47.1_2": "upasaṅkamitvā reṇuṁ rājānaṁ etadavoca:",
  "dn19:47.2_0": "“aññaṁ dāni bhavaṁ purohitaṁ pariyesatu, yo bhoto rajjaṁ anusāsissati. ",
  "dn19:47.3_0": "Icchāmahaṁ, bho, agārasmā anagāriyaṁ pabbajituṁ. ",
  "dn19:47.4_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā. ",
  "dn19:47.5_0": "Pabbajissāmahaṁ, bho, agārasmā anagāriyan”ti. ",
  "dn19:47.6_0": "“Āmantayāmi rājānaṁ, ",
  "dn19:47.7_0": "reṇuṁ bhūmipatiṁ ahaṁ; ",
  "dn19:47.8_0": "Tvaṁ pajānassu rajjena, ",
  "dn19:47.9_0": "nāhaṁ porohicce rame”. ",
  "dn19:47.10_0": "“Sace te ūnaṁ kāmehi, ",
  "dn19:47.11_0": "ahaṁ paripūrayāmi te; ",
  "dn19:47.12_0": "Yo taṁ hiṁsati vāremi, ",
  "dn19:47.13_0": "bhūmisenāpati ahaṁ; ",
  "dn19:47.14_0": "Tuvaṁ pitā ahaṁ putto, ",
  "dn19:47.15_0": "mā no govinda pājahi”. ",
  "dn19:47.16_0": "“Namatthi ūnaṁ kāmehi, ",
  "dn19:47.17_0": "hiṁsitā me na vijjati; ",
  "dn19:47.18_0": "Amanussavaco sutvā, ",
  "dn19:47.19_0": "tasmāhaṁ na gahe rame”. ",
  "dn19:47.20_0": "“Amanusso kathaṁvaṇṇo, ",
  "dn19:47.21_0": "kiṁ te atthaṁ abhāsatha; ",
  "dn19:47.22_0": "Yañca sutvā jahāsi no, ",
  "dn19:47.23_0": "gehe amhe ca kevalī”. ",
  "dn19:47.24_0": "“Upavutthassa me pubbe, ",
  "dn19:47.25_0": "yiṭṭhukāmassa me sato; ",
  "dn19:47.26_0": "Aggi pajjalito āsi, ",
  "dn19:47.27_0": "kusapattaparitthato. ",
  "dn19:47.28_0": "Tato me brahmā pāturahu, ",
  "dn19:47.29_0": "brahmalokā sanantano; ",
  "dn19:47.30_0": "So me pañhaṁ viyākāsi, ",
  "dn19:47.31_0": "taṁ sutvā na gahe rame”. ",
  "dn19:47.32_0": "“Saddahāmi ahaṁ bhoto, ",
  "dn19:47.33_0": "yaṁ tvaṁ govinda bhāsasi; ",
  "dn19:47.34_0": "Amanussavaco sutvā, ",
  "dn19:47.35_0": "kathaṁ vattetha aññathā. ",
  "dn19:47.36_0": "Te taṁ anuvattissāma, ",
  "dn19:47.37_0": "satthā govinda no bhavaṁ; ",
  "dn19:47.38_0": "Maṇi yathā veḷuriyo, ",
  "dn19:47.39_0": "akāco vimalo subho; ",
  "dn19:47.40_0": "Evaṁ suddhā carissāma, ",
  "dn19:47.41_0": "govindassānusāsaneti. ",
  "dn19:47.42_0": "Sace bhavaṁ govindo agārasmā anagāriyaṁ pabbajissati, mayampi agārasmā anagāriyaṁ pabbajissāma. ",
  "dn19:47.43_0": "Atha yā te gati, sā no gati bhavissatī”ti. ",
  "dn19:48.0_0": "6.5. Chakhattiyaāmantanā ",
  "dn19:48.1_0": "Atha kho, bho,",
  "dn19:48.1_1": "mahāgovindo brāhmaṇo yena te cha khattiyā tenupasaṅkami;",
  "dn19:48.1_2": "upasaṅkamitvā te cha khattiye etadavoca:",
  "dn19:48.2_0": "“aññaṁ dāni bhavanto purohitaṁ pariyesantu, yo bhavantānaṁ rajje anusāsissati. ",
  "dn19:48.3_0": "Icchāmahaṁ, bho, agārasmā anagāriyaṁ pabbajituṁ. ",
  "dn19:48.4_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā. ",
  "dn19:48.5_0": "Pabbajissāmahaṁ, bho, agārasmā anagāriyan”ti. ",
  "dn19:49.1_0": "Atha kho, bho, te cha khattiyā ekamantaṁ apakkamma evaṁ samacintesuṁ: ",
  "dn19:49.2_0": "“ime kho brāhmaṇā nāma dhanaluddhā; ",
  "dn19:49.3_0": "yannūna mayaṁ mahāgovindaṁ brāhmaṇaṁ dhanena sikkheyyāmā”ti. ",
  "dn19:49.4_0": "Te mahāgovindaṁ brāhmaṇaṁ upasaṅkamitvā evamāhaṁsu: ",
  "dn19:49.5_0": "“saṁvijjati kho, bho,",
  "dn19:49.5_1": "imesu sattasu rajjesu pahūtaṁ sāpateyyaṁ,",
  "dn19:49.5_2": "tato bhoto yāvatakena attho,",
  "dn19:49.5_3": "tāvatakaṁ āharīyatan”ti.",
  "dn19:49.6_0": "“Alaṁ, bho, mamapidaṁ pahūtaṁ sāpateyyaṁ bhavantānaṁyeva vāhasā. ",
  "dn19:49.7_0": "Tamahaṁ sabbaṁ pahāya agārasmā anagāriyaṁ pabbajissāmi. ",
  "dn19:49.8_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā, ",
  "dn19:49.9_0": "pabbajissāmahaṁ, bho, agārasmā anagāriyan”ti. ",
  "dn19:49.10_0": "Atha kho, bho, te cha khattiyā ekamantaṁ apakkamma evaṁ samacintesuṁ: ",
  "dn19:49.11_0": "“ime kho brāhmaṇā nāma itthiluddhā; ",
  "dn19:49.12_0": "yannūna mayaṁ mahāgovindaṁ brāhmaṇaṁ itthīhi sikkheyyāmā”ti. ",
  "dn19:49.13_0": "Te mahāgovindaṁ brāhmaṇaṁ upasaṅkamitvā evamāhaṁsu: ",
  "dn19:49.14_0": "“saṁvijjanti kho, bho,",
  "dn19:49.14_1": "imesu sattasu rajjesu pahūtā itthiyo,",
  "dn19:49.14_2": "tato bhoto yāvatikāhi attho,",
  "dn19:49.14_3": "tāvatikā ānīyatan”ti.",
  "dn19:49.15_0": "“Alaṁ, bho, mamapimā cattārīsā bhariyā sādisiyo. ",
  "dn19:49.16_0": "Tāpāhaṁ sabbā pahāya agārasmā anagāriyaṁ pabbajissāmi. ",
  "dn19:49.17_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā, ",
  "dn19:49.18_0": "pabbajissāmahaṁ, bho, agārasmā anagāriyanti”. ",
  "dn19:50.1_0": "“Sace bhavaṁ govindo agārasmā anagāriyaṁ pabbajissati,",
  "dn19:50.1_1": "mayampi agārasmā anagāriyaṁ pabbajissāma,",
  "dn19:50.1_2": "atha yā te gati,",
  "dn19:50.1_3": "sā no gati bhavissatī”ti.",
  "dn19:50.2_0": "“Sace jahatha kāmāni, ",
  "dn19:50.3_0": "yattha satto puthujjano; ",
  "dn19:50.4_0": "Ārambhavho daḷhā hotha, ",
  "dn19:50.5_0": "khantībalasamāhitā. ",
  "dn19:50.6_0": "Esa maggo ujumaggo, ",
  "dn19:50.7_0": "esa maggo anuttaro; ",
  "dn19:50.8_0": "Saddhammo sabbhi rakkhito, ",
  "dn19:50.9_0": "brahmalokūpapattiyā”ti. ",
  "dn19:51.1_0": "“Tena hi bhavaṁ govindo satta vassāni āgametu. ",
  "dn19:51.2_0": "Sattannaṁ vassānaṁ accayena mayampi agārasmā anagāriyaṁ pabbajissāma,",
  "dn19:51.2_1": "atha yā te gati,",
  "dn19:51.2_2": "sā no gati bhavissatī”ti.",
  "dn19:51.3_0": "“Aticiraṁ kho, bho, satta vassāni, nāhaṁ sakkomi, bhavante, satta vassāni āgametuṁ. ",
  "dn19:51.4_0": "Ko nu kho pana, bho, jānāti jīvitānaṁ. ",
  "dn19:51.5_0": "Gamanīyo samparāyo,",
  "dn19:51.5_1": "mantāyaṁ boddhabbaṁ,",
  "dn19:51.5_2": "kattabbaṁ kusalaṁ,",
  "dn19:51.5_3": "caritabbaṁ brahmacariyaṁ,",
  "dn19:51.5_4": "natthi jātassa amaraṇaṁ.",
  "dn19:51.6_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā, ",
  "dn19:51.7_0": "pabbajissāmahaṁ, bho, agārasmā anagāriyan”ti. ",
  "dn19:52.1_0": "“Tena hi bhavaṁ govindo chabbassāni āgametu …pe… ",
  "dn19:52.2_0": "pañca vassāni āgametu … ",
  "dn19:52.3_0": "cattāri vassāni āgametu … ",
  "dn19:52.4_0": "tīṇi vassāni āgametu … ",
  "dn19:52.5_0": "dve vassāni āgametu … ",
  "dn19:52.6_0": "ekaṁ vassaṁ āgametu,",
  "dn19:52.6_1": "ekassa vassassa accayena mayampi agārasmā anagāriyaṁ pabbajissāma,",
  "dn19:52.6_2": "atha yā te gati,",
  "dn19:52.6_3": "sā no gati bhavissatī”ti.",
  "dn19:53.1_0": "“Aticiraṁ kho, bho, ekaṁ vassaṁ, nāhaṁ sakkomi bhavante ekaṁ vassaṁ āgametuṁ. ",
  "dn19:53.2_0": "Ko nu kho pana, bho, jānāti jīvitānaṁ. ",
  "dn19:53.3_0": "Gamanīyo samparāyo,",
  "dn19:53.3_1": "mantāyaṁ boddhabbaṁ,",
  "dn19:53.3_2": "kattabbaṁ kusalaṁ,",
  "dn19:53.3_3": "caritabbaṁ brahmacariyaṁ,",
  "dn19:53.3_4": "natthi jātassa amaraṇaṁ.",
  "dn19:53.4_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā, ",
  "dn19:53.5_0": "pabbajissāmahaṁ, bho, agārasmā anagāriyan”ti. ",
  "dn19:53.6_0": "“Tena hi bhavaṁ govindo satta māsāni āgametu,",
  "dn19:53.6_1": "sattannaṁ māsānaṁ accayena mayampi agārasmā anagāriyaṁ pabbajissāma,",
  "dn19:53.6_2": "atha yā te gati,",
  "dn19:53.6_3": "sā no gati bhavissatī”ti.",
  "dn19:54.1_0": "“Aticiraṁ kho, bho, satta māsāni, nāhaṁ sakkomi bhavante satta māsāni āgametuṁ. ",
  "dn19:54.2_0": "Ko nu kho pana, bho, jānāti jīvitānaṁ. ",
  "dn19:54.3_0": "Gamanīyo samparāyo,",
  "dn19:54.3_1": "mantāyaṁ boddhabbaṁ,",
  "dn19:54.3_2": "kattabbaṁ kusalaṁ,",
  "dn19:54.3_3": "caritabbaṁ brahmacariyaṁ,",
  "dn19:54.3_4": "natthi jātassa amaraṇaṁ.",
  "dn19:54.4_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā, ",
  "dn19:54.5_0": "pabbajissāmahaṁ, bho, agārasmā anagāriyan”ti. ",
  "dn19:54.6_0": "“Tena hi bhavaṁ govindo cha māsāni āgametu …pe… ",
  "dn19:54.7_0": "pañca māsāni āgametu … ",
  "dn19:54.8_0": "cattāri māsāni āgametu … ",
  "dn19:54.9_0": "tīṇi māsāni āgametu … ",
  "dn19:54.10_0": "dve māsāni āgametu … ",
  "dn19:54.11_0": "ekaṁ māsaṁ āgametu … ",
  "dn19:54.12_0": "addhamāsaṁ āgametu,",
  "dn19:54.12_1": "addhamāsassa accayena mayampi agārasmā anagāriyaṁ pabbajissāma,",
  "dn19:54.12_2": "atha yā te gati,",
  "dn19:54.12_3": "sā no gati bhavissatī”ti.",
  "dn19:55.1_0": "“Aticiraṁ kho, bho, addhamāso, nāhaṁ sakkomi bhavante addhamāsaṁ āgametuṁ. ",
  "dn19:55.2_0": "Ko nu kho pana, bho, jānāti jīvitānaṁ. ",
  "dn19:55.3_0": "Gamanīyo samparāyo,",
  "dn19:55.3_1": "mantāyaṁ boddhabbaṁ,",
  "dn19:55.3_2": "kattabbaṁ kusalaṁ,",
  "dn19:55.3_3": "caritabbaṁ brahmacariyaṁ,",
  "dn19:55.3_4": "natthi jātassa amaraṇaṁ.",
  "dn19:55.4_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā, ",
  "dn19:55.5_0": "pabbajissāmahaṁ, bho, agārasmā anagāriyan”ti. ",
  "dn19:55.6_0": "“Tena hi bhavaṁ govindo sattāhaṁ āgametu,",
  "dn19:55.6_1": "yāva mayaṁ sake puttabhātaro rajjena anusāsissāma,",
  "dn19:55.6_2": "sattāhassa accayena mayampi agārasmā anagāriyaṁ pabbajissāma,",
  "dn19:55.6_3": "atha yā te gati,",
  "dn19:55.6_4": "sā no gati bhavissatī”ti.",
  "dn19:55.7_0": "“Na ciraṁ kho, bho, sattāhaṁ, āgamessāmahaṁ bhavante sattāhan”ti. ",
  "dn19:56.0_0": "6.6. Brāhmaṇamahāsālādīnaṁāmantanā ",
  "dn19:56.1_0": "Atha kho, bho,",
  "dn19:56.1_1": "mahāgovindo brāhmaṇo yena te satta ca brāhmaṇamahāsālā satta ca nhātakasatāni tenupasaṅkami;",
  "dn19:56.1_2": "upasaṅkamitvā te satta ca brāhmaṇamahāsāle satta ca nhātakasatāni etadavoca:",
  "dn19:56.2_0": "“aññaṁ dāni bhavanto ācariyaṁ pariyesantu, yo bhavantānaṁ mante vācessati. ",
  "dn19:56.3_0": "Icchāmahaṁ, bho, agārasmā anagāriyaṁ pabbajituṁ. ",
  "dn19:56.4_0": "Yathā kho pana me sutaṁ brahmuno āmagandhe bhāsamānassa. Te na sunimmadayā agāraṁ ajjhāvasatā, ",
  "dn19:56.5_0": "pabbajissāmahaṁ, bho, agārasmā anagāriyan”ti. ",
  "dn19:56.6_0": "“Mā bhavaṁ govindo agārasmā anagāriyaṁ pabbaji. ",
  "dn19:56.7_0": "Pabbajjā, bho, appesakkhā ca appalābhā ca; ",
  "dn19:56.8_0": "brahmaññaṁ mahesakkhañca mahālābhañcā”ti. ",
  "dn19:56.9_0": "“Mā bhavanto evaṁ avacuttha:",
  "dn19:56.9_1": "‘pabbajjā appesakkhā ca appalābhā ca,",
  "dn19:56.9_2": "brahmaññaṁ mahesakkhañca mahālābhañcā’ti.",
  "dn19:56.10_0": "Ko nu kho, bho, aññatra mayā mahesakkhataro vā mahālābhataro vā. ",
  "dn19:56.11_0": "Ahañhi, bho, etarahi rājāva raññaṁ brahmāva brāhmaṇānaṁ devatāva gahapatikānaṁ. ",
  "dn19:56.12_0": "Tamahaṁ sabbaṁ pahāya agārasmā anagāriyaṁ pabbajissāmi. ",
  "dn19:56.13_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā. ",
  "dn19:56.14_0": "Pabbajissāmahaṁ, bho, agārasmā anagāriyan”ti. ",
  "dn19:56.15_0": "“Sace bhavaṁ govindo agārasmā anagāriyaṁ pabbajissati,",
  "dn19:56.15_1": "mayampi agārasmā anagāriyaṁ pabbajissāma,",
  "dn19:56.15_2": "atha yā te gati,",
  "dn19:56.15_3": "sā no gati bhavissatī”ti.",
  "dn19:57.0_0": "6.7. Bhariyānaṁāmantanā ",
  "dn19:57.1_0": "Atha kho, bho,",
  "dn19:57.1_1": "mahāgovindo brāhmaṇo yena cattārīsā bhariyā sādisiyo tenupasaṅkami;",
  "dn19:57.1_2": "upasaṅkamitvā cattārīsā bhariyā sādisiyo etadavoca:",
  "dn19:57.2_0": "“yā bhotīnaṁ icchati, sakāni vā ñātikulāni gacchatu aññaṁ vā bhattāraṁ pariyesatu. ",
  "dn19:57.3_0": "Icchāmahaṁ, bhotī, agārasmā anagāriyaṁ pabbajituṁ. ",
  "dn19:57.4_0": "Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā. ",
  "dn19:57.5_0": "Pabbajissāmahaṁ, bhotī, agārasmā anagāriyan”ti. ",
  "dn19:57.6_0": "“Tvaññeva no ñāti ñātikāmānaṁ, tvaṁ pana bhattā bhattukāmānaṁ. ",
  "dn19:57.7_0": "Sace bhavaṁ govindo agārasmā anagāriyaṁ pabbajissati,",
  "dn19:57.7_1": "mayampi agārasmā anagāriyaṁ pabbajissāma,",
  "dn19:57.7_2": "atha yā te gati,",
  "dn19:57.7_3": "sā no gati bhavissatī”ti.",
  "dn19:58.0_0": "6.8. Mahāgovindapabbajjā ",
  "dn19:58.1_0": "Atha kho, bho,",
  "dn19:58.1_1": "mahāgovindo brāhmaṇo tassa sattāhassa accayena kesamassuṁ ohāretvā kāsāyāni vatthāni acchādetvā agārasmā anagāriyaṁ pabbaji.",
  "dn19:58.2_0": "Pabbajitaṁ pana mahāgovindaṁ brāhmaṇaṁ satta ca rājāno khattiyā muddhāvasittā satta ca brāhmaṇamahāsālā",
  "dn19:58.2_1": "satta ca nhātakasatāni cattārīsā ca bhariyā sādisiyo anekāni ca khattiyasahassāni anekāni ca brāhmaṇasahassāni",
  "dn19:58.2_2": "anekāni ca gahapatisahassāni anekehi ca itthāgārehi itthiyo kesamassuṁ ohāretvā kāsāyāni vatthāni acchādetvā",
  "dn19:58.2_3": "mahāgovindaṁ brāhmaṇaṁ agārasmā anagāriyaṁ pabbajitaṁ anupabbajiṁsu.",
  "dn19:58.3_0": "Tāya sudaṁ, bho, parisāya parivuto mahāgovindo brāhmaṇo gāmanigamarājadhānīsu cārikaṁ carati. ",
  "dn19:58.4_0": "Yaṁ kho pana, bho,",
  "dn19:58.4_1": "tena samayena mahāgovindo brāhmaṇo gāmaṁ vā nigamaṁ vā upasaṅkamati,",
  "dn19:58.4_2": "tattha rājāva hoti raññaṁ,",
  "dn19:58.4_3": "brahmāva brāhmaṇānaṁ,",
  "dn19:58.4_4": "devatāva gahapatikānaṁ.",
  "dn19:58.5_0": "Tena kho pana samayena manussā khipanti vā upakkhalanti vā. ",
  "dn19:58.6_0": "Te evamāhaṁsu: ",
  "dn19:58.7_0": "“namatthu mahāgovindassa brāhmaṇassa, namatthu satta purohitassā”ti. ",
  "dn19:59.1_0": "Mahāgovindo, bho,",
  "dn19:59.1_1": "brāhmaṇo mettāsahagatena cetasā ekaṁ disaṁ pharitvā vihāsi,",
  "dn19:59.1_2": "tathā dutiyaṁ,",
  "dn19:59.1_3": "tathā tatiyaṁ,",
  "dn19:59.1_4": "tathā catutthaṁ.",
  "dn19:59.1_5": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "dn19:59.1_6": "appamāṇena averena abyāpajjena pharitvā vihāsi.",
  "dn19:59.2_0": "Karuṇāsahagatena cetasā …pe… ",
  "dn19:59.3_0": "muditāsahagatena cetasā …pe… ",
  "dn19:59.4_0": "upekkhāsahagatena cetasā …pe… abyāpajjena pharitvā vihāsi. ",
  "dn19:59.5_0": "Sāvakānañca brahmalokasahabyatāya maggaṁ desesi. ",
  "dn19:60.1_0": "Ye kho pana, bho, tena samayena mahāgovindassa brāhmaṇassa sāvakā sabbenasabbaṁ sāsanaṁ ājāniṁsu. ",
  "dn19:60.2_0": "Te kāyassa bhedā paraṁ maraṇā sugatiṁ brahmalokaṁ upapajjiṁsu. ",
  "dn19:60.3_0": "Ye na sabbenasabbaṁ sāsanaṁ ājāniṁsu,",
  "dn19:60.3_1": "te kāyassa bhedā paraṁ maraṇā appekacce paranimmitavasavattīnaṁ devānaṁ sahabyataṁ upapajjiṁsu;",
  "dn19:60.4_0": "appekacce nimmānaratīnaṁ devānaṁ sahabyataṁ upapajjiṁsu; ",
  "dn19:60.5_0": "appekacce tusitānaṁ devānaṁ sahabyataṁ upapajjiṁsu; ",
  "dn19:60.6_0": "appekacce yāmānaṁ devānaṁ sahabyataṁ upapajjiṁsu; ",
  "dn19:60.7_0": "appekacce tāvatiṁsānaṁ devānaṁ sahabyataṁ upapajjiṁsu; ",
  "dn19:60.8_0": "appekacce cātumahārājikānaṁ devānaṁ sahabyataṁ upapajjiṁsu; ",
  "dn19:60.9_0": "ye sabbanihīnaṁ kāyaṁ paripūresuṁ te gandhabbakāyaṁ paripūresuṁ. ",
  "dn19:60.10_0": "Iti kho, bho, sabbesaṁyeva tesaṁ kulaputtānaṁ amoghā pabbajjā ahosi avañjhā saphalā saudrayā’ti. ",
  "dn19:60.11_0": "Sarati taṁ bhagavā”ti? ",
  "dn19:61.1_0": "“Sarāmahaṁ, pañcasikha. ",
  "dn19:61.2_0": "Ahaṁ tena samayena mahāgovindo brāhmaṇo ahosiṁ. ",
  "dn19:61.3_0": "Ahaṁ tesaṁ sāvakānaṁ brahmalokasahabyatāya maggaṁ desesiṁ. ",
  "dn19:61.4_0": "Taṁ kho pana me,",
  "dn19:61.4_1": "pañcasikha,",
  "dn19:61.4_2": "brahmacariyaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati,",
  "dn19:61.4_3": "yāvadeva brahmalokūpapattiyā.",
  "dn19:61.5_0": "Idaṁ kho pana me,",
  "dn19:61.5_1": "pañcasikha,",
  "dn19:61.5_2": "brahmacariyaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.",
  "dn19:61.6_0": "Katamañca taṁ,",
  "dn19:61.6_1": "pañcasikha,",
  "dn19:61.6_2": "brahmacariyaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattati?",
  "dn19:61.7_0": "Ayameva ariyo aṭṭhaṅgiko maggo. ",
  "dn19:61.8_0": "Seyyathidaṁ—sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. ",
  "dn19:61.9_0": "Idaṁ kho taṁ,",
  "dn19:61.9_1": "pañcasikha,",
  "dn19:61.9_2": "brahmacariyaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.",
  "dn19:62.1_0": "Ye kho pana me,",
  "dn19:62.1_1": "pañcasikha,",
  "dn19:62.1_2": "sāvakā sabbenasabbaṁ sāsanaṁ ājānanti,",
  "dn19:62.1_3": "te āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharanti;",
  "dn19:62.2_0": "ye na sabbenasabbaṁ sāsanaṁ ājānanti,",
  "dn19:62.2_1": "te pañcannaṁ orambhāgiyānaṁ saṁyojanānaṁ parikkhayā opapātikā honti tattha parinibbāyino anāvattidhammā tasmā lokā.",
  "dn19:62.3_0": "Ye na sabbenasabbaṁ sāsanaṁ ājānanti,",
  "dn19:62.3_1": "appekacce tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino honti sakideva imaṁ lokaṁ āgantvā dukkhassantaṁ karissanti.",
  "dn19:62.4_0": "Ye na sabbenasabbaṁ sāsanaṁ ājānanti,",
  "dn19:62.4_1": "appekacce tiṇṇaṁ saṁyojanānaṁ parikkhayā sotāpannā honti avinipātadhammā niyatā sambodhiparāyaṇā.",
  "dn19:62.5_0": "Iti kho, pañcasikha, sabbesaṁyeva imesaṁ kulaputtānaṁ amoghā pabbajjā avañjhā saphalā saudrayā”ti. ",
  "dn19:62.6_0": "Idamavoca bhagavā. ",
  "dn19:62.7_0": "Attamano pañcasikho gandhabbaputto bhagavato bhāsitaṁ abhinanditvā anumoditvā bhagavantaṁ abhivādetvā padakkhiṇaṁ katvā tatthevantaradhāyīti. ",
  "dn19:62.8_0": "Mahāgovindasuttaṁ niṭṭhitaṁ chaṭṭhaṁ. "
}