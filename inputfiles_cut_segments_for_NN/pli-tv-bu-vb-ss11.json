{
  "pli-tv-bu-vb-ss11:0.1_0": "Theravāda Vinaya",
  "pli-tv-bu-vb-ss11:0.2_0": "Mahāvibhaṅga",
  "pli-tv-bu-vb-ss11:0.3_0": "Saṅghādisesakaṇḍa",
  "pli-tv-bu-vb-ss11:0.4_0": "Bhedānuvattakasikkhāpada",
  "pli-tv-bu-vb-ss11:1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-ss11:1.2_0": "Tena kho pana samayena devadatto saṅghabhedāya parakkamati cakkabhedāya.",
  "pli-tv-bu-vb-ss11:1.3_0": "Bhikkhū evamāhaṁsu—",
  "pli-tv-bu-vb-ss11:1.4_0": "“adhammavādī devadatto, avinayavādī devadatto.",
  "pli-tv-bu-vb-ss11:1.5_0": "Kathañhi nāma devadatto saṅghabhedāya parakkamissati cakkabhedāyā”ti.",
  "pli-tv-bu-vb-ss11:1.6_0": "Evaṁ vutte,",
  "pli-tv-bu-vb-ss11:1.6_1": "kokāliko kaṭamodakatissako khaṇḍadeviyā putto samuddadatto te bhikkhū etadavocuṁ—",
  "pli-tv-bu-vb-ss11:1.7_0": "“māyasmanto evaṁ avacuttha.",
  "pli-tv-bu-vb-ss11:1.8_0": "Dhammavādī devadatto, vinayavādī devadatto.",
  "pli-tv-bu-vb-ss11:1.9_0": "Amhākañca devadatto chandañca ruciñca ādāya voharati jānāti no bhāsati amhākampetaṁ khamatī”ti.",
  "pli-tv-bu-vb-ss11:1.10_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss11:1.11_0": "“kathañhi nāma bhikkhū devadattassa saṅghabhedāya parakkamantassa anuvattakā bhavissanti vaggavādakā”ti.",
  "pli-tv-bu-vb-ss11:1.12_0": "Atha kho te bhikkhū te anuvattake bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-ss11:1.13_0": "“saccaṁ kira, bhikkhave,",
  "pli-tv-bu-vb-ss11:1.13_1": "bhikkhū devadattassa saṅghabhedāya parakkamantassa anuvattakā honti vaggavādakā”ti?",
  "pli-tv-bu-vb-ss11:1.14_0": "“Saccaṁ, bhagavā”ti.",
  "pli-tv-bu-vb-ss11:1.15_0": "Vigarahi buddho bhagavā …pe…",
  "pli-tv-bu-vb-ss11:1.16_0": "kathañhi nāma te, bhikkhave,",
  "pli-tv-bu-vb-ss11:1.16_1": "moghapurisā devadattassa saṅghabhedāya parakkamantassa anuvattakā bhavissanti vaggavādakā.",
  "pli-tv-bu-vb-ss11:1.17_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-ss11:1.18_0": "evañca pana, bhikkhave,",
  "pli-tv-bu-vb-ss11:1.18_1": "imaṁ sikkhāpadaṁ uddiseyyātha—",
  "pli-tv-bu-vb-ss11:1.19.1_0": "“Tasseva kho pana bhikkhussa bhikkhū honti anuvattakā vaggavādakā eko vā dve vā tayo vā. Te evaṁ vadeyyuṁ—",
  "pli-tv-bu-vb-ss11:1.20_0": "‘māyasmanto etaṁ bhikkhuṁ kiñci avacuttha.",
  "pli-tv-bu-vb-ss11:1.21_0": "Dhammavādī ceso bhikkhu, vinayavādī ceso bhikkhu.",
  "pli-tv-bu-vb-ss11:1.22_0": "Amhākañceso bhikkhu chandañca ruciñca ādāya voharati jānāti no bhāsati amhākampetaṁ khamatī’ti,",
  "pli-tv-bu-vb-ss11:1.23_0": "te bhikkhū bhikkhūhi evamassu vacanīyā—",
  "pli-tv-bu-vb-ss11:1.24_0": "‘māyasmanto evaṁ avacuttha,",
  "pli-tv-bu-vb-ss11:1.25_0": "na ceso bhikkhu dhammavādī, na ceso bhikkhu vinayavādī,",
  "pli-tv-bu-vb-ss11:1.26_0": "māyasmantānampi saṅghabhedo ruccittha,",
  "pli-tv-bu-vb-ss11:1.27_0": "sametāyasmantānaṁ saṅghena,",
  "pli-tv-bu-vb-ss11:1.27_1": "samaggo hi saṅgho sammodamāno avivadamāno ekuddeso phāsu viharatī’ti.",
  "pli-tv-bu-vb-ss11:1.28_0": "Evañca te bhikkhū bhikkhūhi vuccamānā tatheva paggaṇheyyuṁ,",
  "pli-tv-bu-vb-ss11:1.28_1": "te bhikkhū bhikkhūhi yāvatatiyaṁ samanubhāsitabbā tassa paṭinissaggāya.",
  "pli-tv-bu-vb-ss11:1.29_0": "Yāvatatiyañce samanubhāsiyamānā taṁ paṭinissajjeyyuṁ, iccetaṁ kusalaṁ,",
  "pli-tv-bu-vb-ss11:1.30_0": "no ce paṭinissajjeyyuṁ, saṅghādiseso”ti.",
  "pli-tv-bu-vb-ss11:2.1_0": "Tasseva kho panāti",
  "pli-tv-bu-vb-ss11:2.2_0": "tassa saṅghabhedakassa bhikkhuno.",
  "pli-tv-bu-vb-ss11:2.3_0": "Bhikkhū hontīti",
  "pli-tv-bu-vb-ss11:2.4_0": "aññe bhikkhū honti.",
  "pli-tv-bu-vb-ss11:2.5_0": "Anuvattakāti",
  "pli-tv-bu-vb-ss11:2.6_0": "yaṁdiṭṭhiko so hoti yaṅkhantiko yaṁruciko tepi taṁdiṭṭhikā honti taṅkhantikā taṁrucikā.",
  "pli-tv-bu-vb-ss11:2.7_0": "Vaggavādakāti",
  "pli-tv-bu-vb-ss11:2.8_0": "tassa vaṇṇāya pakkhāya ṭhitā honti.",
  "pli-tv-bu-vb-ss11:2.9_0": "Eko vā dve vā tayo vāti",
  "pli-tv-bu-vb-ss11:2.10_0": "eko vā hoti dve vā tayo vā. Te evaṁ vadeyyuṁ—",
  "pli-tv-bu-vb-ss11:2.11_0": "“māyasmanto etaṁ bhikkhuṁ kiñci avacuttha, dhammavādī ceso bhikkhu, vinayavādī ceso bhikkhu,",
  "pli-tv-bu-vb-ss11:2.12_0": "amhākañceso bhikkhu chandañca ruciñca ādāya voharati jānāti no bhāsati amhākampetaṁ khamatī”ti.",
  "pli-tv-bu-vb-ss11:2.13_0": "Te bhikkhūti",
  "pli-tv-bu-vb-ss11:2.14_0": "ye te anuvattakā bhikkhū.",
  "pli-tv-bu-vb-ss11:2.15_0": "Bhikkhūhīti",
  "pli-tv-bu-vb-ss11:2.16_0": "aññehi bhikkhūhi.",
  "pli-tv-bu-vb-ss11:2.16_1": "Ye passanti ye suṇanti tehi vattabbā—",
  "pli-tv-bu-vb-ss11:2.17_0": "“māyasmanto evaṁ avacuttha.",
  "pli-tv-bu-vb-ss11:2.18_0": "Na ceso bhikkhu dhammavādī, na ceso bhikkhu vinayavādī.",
  "pli-tv-bu-vb-ss11:2.19_0": "Māyasmantānampi saṅghabhedo ruccittha.",
  "pli-tv-bu-vb-ss11:2.20_0": "Sametāyasmantānaṁ saṅghena.",
  "pli-tv-bu-vb-ss11:2.21_0": "Samaggo hi saṅgho sammodamāno avivadamāno ekuddeso phāsu viharatī”ti.",
  "pli-tv-bu-vb-ss11:2.22_0": "Dutiyampi vattabbā.",
  "pli-tv-bu-vb-ss11:2.23_0": "Tatiyampi vattabbā.",
  "pli-tv-bu-vb-ss11:2.24_0": "Sace paṭinissajjanti, iccetaṁ kusalaṁ;",
  "pli-tv-bu-vb-ss11:2.25_0": "no ce paṭinissajjanti, āpatti dukkaṭassa.",
  "pli-tv-bu-vb-ss11:2.26_0": "Sutvā na vadanti, āpatti dukkaṭassa.",
  "pli-tv-bu-vb-ss11:2.27_0": "Te bhikkhū saṅghamajjhampi ākaḍḍhitvā vattabbā—",
  "pli-tv-bu-vb-ss11:2.28_0": "“māyasmanto evaṁ avacuttha.",
  "pli-tv-bu-vb-ss11:2.29_0": "Na ceso bhikkhu dhammavādī, na ceso bhikkhu vinayavādī.",
  "pli-tv-bu-vb-ss11:2.30_0": "Māyasmantānampi saṅghabhedo ruccittha.",
  "pli-tv-bu-vb-ss11:2.31_0": "Sametāyasmantānaṁ saṅghena.",
  "pli-tv-bu-vb-ss11:2.32_0": "Samaggo hi saṅgho sammodamāno avivadamāno ekuddeso phāsu viharatī”ti.",
  "pli-tv-bu-vb-ss11:2.33_0": "Dutiyampi vattabbā.",
  "pli-tv-bu-vb-ss11:2.34_0": "Tatiyampi vattabbā.",
  "pli-tv-bu-vb-ss11:2.35_0": "Sace paṭinissajjanti, iccetaṁ kusalaṁ;",
  "pli-tv-bu-vb-ss11:2.36_0": "no ce paṭinissajjanti, āpatti dukkaṭassa.",
  "pli-tv-bu-vb-ss11:2.37_0": "Te bhikkhū samanubhāsitabbā.",
  "pli-tv-bu-vb-ss11:2.38_0": "“Evañca pana, bhikkhave, samanubhāsitabbā.",
  "pli-tv-bu-vb-ss11:2.39_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-ss11:2.40_0": "‘Suṇātu me, bhante, saṅgho.",
  "pli-tv-bu-vb-ss11:2.41_0": "Itthannāmo ca itthanāmo ca bhikkhū itthannāmassa bhikkhuno saṅghabhedāya parakkamantassa anuvattakā vaggavādakā.",
  "pli-tv-bu-vb-ss11:2.42_0": "Te taṁ vatthuṁ na paṭinissajjanti.",
  "pli-tv-bu-vb-ss11:2.43_0": "Yadi saṅghassa pattakallaṁ,",
  "pli-tv-bu-vb-ss11:2.43_1": "saṅgho itthannāmañca itthannāmañca bhikkhū samanubhāseyya tassa vatthussa paṭinissaggāya.",
  "pli-tv-bu-vb-ss11:2.44_0": "Esā ñatti.",
  "pli-tv-bu-vb-ss11:2.45_0": "Suṇātu me, bhante, saṅgho.",
  "pli-tv-bu-vb-ss11:2.46_0": "Itthannāmo ca itthannāmo ca bhikkhū itthannāmassa bhikkhuno saṅghabhedāya parakkamantassa anuvattakā vaggavādakā.",
  "pli-tv-bu-vb-ss11:2.47_0": "Te taṁ vatthuṁ na paṭinissajjanti.",
  "pli-tv-bu-vb-ss11:2.48_0": "Saṅgho itthannāmañca itthannāmañca bhikkhū samanubhāsati tassa vatthussa paṭinissaggāya.",
  "pli-tv-bu-vb-ss11:2.49_0": "Yassāyasmato khamati itthannāmassa ca itthannāmassa ca bhikkhūnaṁ samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss11:2.50_0": "yassa nakkhamati, so bhāseyya.",
  "pli-tv-bu-vb-ss11:2.51_0": "Dutiyampi etamatthaṁ vadāmi …pe…",
  "pli-tv-bu-vb-ss11:2.52_0": "tatiyampi etamatthaṁ vadāmi—",
  "pli-tv-bu-vb-ss11:2.53_0": "suṇātu me, bhante, saṅgho.",
  "pli-tv-bu-vb-ss11:2.54_0": "Itthannāmo ca itthannāmo ca bhikkhū itthannāmassa bhikkhuno saṅghabhedāya parakkamantassa anuvattakā vaggavādakā.",
  "pli-tv-bu-vb-ss11:2.55_0": "Te taṁ vatthuṁ na paṭinissajjanti.",
  "pli-tv-bu-vb-ss11:2.56_0": "Saṅgho itthannāmañca itthannāmañca bhikkhū samanubhāsati tassa vatthussa paṭinissaggāya.",
  "pli-tv-bu-vb-ss11:2.57_0": "Yassāyasmato khamati itthannāmassa ca itthannāmassa ca bhikkhūnaṁ samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss11:2.58_0": "yassa nakkhamati, so bhāseyya.",
  "pli-tv-bu-vb-ss11:2.59_0": "Samanubhaṭṭhā saṅghena itthannāmo ca itthannāmo ca bhikkhū tassa vatthussa paṭinissaggāya.",
  "pli-tv-bu-vb-ss11:2.60_0": "Khamati saṅghassa, tasmā tuṇhī,",
  "pli-tv-bu-vb-ss11:2.61_0": "evametaṁ dhārayāmī’”ti.",
  "pli-tv-bu-vb-ss11:2.62_0": "Ñattiyā dukkaṭaṁ,",
  "pli-tv-bu-vb-ss11:2.63_0": "dvīhi kammavācāhi thullaccayā,",
  "pli-tv-bu-vb-ss11:2.64_0": "kammavācāpariyosāne āpatti saṅghādisesassa.",
  "pli-tv-bu-vb-ss11:2.65_0": "Saṅghādisesaṁ ajjhāpajjantānaṁ ñattiyā dukkaṭaṁ,",
  "pli-tv-bu-vb-ss11:2.65_1": "dvīhi kammavācāhi thullaccayā paṭippassambhanti.",
  "pli-tv-bu-vb-ss11:2.66_0": "Dve tayo ekato samanubhāsitabbā,",
  "pli-tv-bu-vb-ss11:2.66_1": "taduttari na samanubhāsitabbā.",
  "pli-tv-bu-vb-ss11:2.67_0": "Saṅghādisesoti",
  "pli-tv-bu-vb-ss11:2.68_0": "…pe… tenapi vuccati “saṅghādiseso”ti.",
  "pli-tv-bu-vb-ss11:3.1.1_0": "Dhammakamme dhammakammasaññī na paṭinissajjanti, āpatti saṅghādisesassa.",
  "pli-tv-bu-vb-ss11:3.1.2_0": "Dhammakamme vematikā na paṭinissajjanti, āpatti saṅghādisesassa.",
  "pli-tv-bu-vb-ss11:3.1.3_0": "Dhammakamme adhammakammasaññī na paṭinissajjanti, āpatti saṅghādisesassa.",
  "pli-tv-bu-vb-ss11:3.1.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-ss11:3.1.5_0": "Adhammakamme vematikā, āpatti dukkaṭassa.",
  "pli-tv-bu-vb-ss11:3.1.6_0": "Adhammakamme adhammakammasaññī, āpatti dukkaṭassa.",
  "pli-tv-bu-vb-ss11:3.2.1_0": "Anāpatti—",
  "pli-tv-bu-vb-ss11:3.2.2_0": "asamanubhāsantānaṁ,",
  "pli-tv-bu-vb-ss11:3.2.3_0": "paṭinissajjantānaṁ,",
  "pli-tv-bu-vb-ss11:3.2.4_0": "ummattakānaṁ,",
  "pli-tv-bu-vb-ss11:3.2.5_0": "khittacittānaṁ,",
  "pli-tv-bu-vb-ss11:3.2.6_0": "vedanāṭṭānaṁ,",
  "pli-tv-bu-vb-ss11:3.2.7_0": "ādikammikānanti.",
  "pli-tv-bu-vb-ss11:3.2.8_0": "Bhedānuvattakasikkhāpadaṁ niṭṭhitaṁ ekādasamaṁ."
}