{
  "pli-tv-bi-vb-pc13:0.1_0": "Theravāda Vinaya",
  "pli-tv-bi-vb-pc13:0.2_0": "Bhikkhunivibhaṅga",
  "pli-tv-bi-vb-pc13:0.3_0": "Pācittiyakaṇḍa",
  "pli-tv-bi-vb-pc13:0.4_0": "Rattandhakāravagga",
  "pli-tv-bi-vb-pc13:0.5_0": "13. Ajjhokāsasallapanasikkhāpada",
  "pli-tv-bi-vb-pc13:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc13:1.2_0": "Tena kho pana samayena bhaddāya kāpilāniyā antevāsiniyā bhikkhuniyā ñātako puriso gāmakā sāvatthiṁ agamāsi kenacideva karaṇīyena.",
  "pli-tv-bi-vb-pc13:1.3_0": "Atha kho sā bhikkhunī—",
  "pli-tv-bi-vb-pc13:1.4_0": "“bhagavatā paṭikkhittaṁ paṭicchanne okāse purisena saddhiṁ ekenekā santiṭṭhituṁ sallapitun”ti teneva",
  "pli-tv-bi-vb-pc13:1.4_1": "purisena saddhiṁ ajjhokāse ekenekā santiṭṭhatipi sallapatipi.",
  "pli-tv-bi-vb-pc13:1.5_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc13:1.6_0": "“kathañhi nāma bhikkhunī ajjhokāse purisena saddhiṁ ekenekā santiṭṭhissatipi sallapissatipī”ti …pe…",
  "pli-tv-bi-vb-pc13:1.7_0": "“saccaṁ kira, bhikkhave, bhikkhunī ajjhokāse purisena saddhiṁ ekenekā santiṭṭhatipi sallapatipī”ti?",
  "pli-tv-bi-vb-pc13:1.8_0": "“Saccaṁ, bhagavā”ti.",
  "pli-tv-bi-vb-pc13:1.9_0": "Vigarahi buddho bhagavā …pe…",
  "pli-tv-bi-vb-pc13:1.10_0": "kathañhi nāma,",
  "pli-tv-bi-vb-pc13:1.10_1": "bhikkhave,",
  "pli-tv-bi-vb-pc13:1.10_2": "bhikkhunī ajjhokāse purisena saddhiṁ ekenekā santiṭṭhissatipi sallapissatipi.",
  "pli-tv-bi-vb-pc13:1.11_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc13:1.12_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc13:1.13.1_0": "“Yā pana bhikkhunī ajjhokāse purisena saddhiṁ ekenekā santiṭṭheyya vā sallapeyya vā, pācittiyan”ti.",
  "pli-tv-bi-vb-pc13:2.1_0": "Yā panāti",
  "pli-tv-bi-vb-pc13:2.2_0": "yā yādisā …pe…",
  "pli-tv-bi-vb-pc13:2.3_0": "bhikkhunīti",
  "pli-tv-bi-vb-pc13:2.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc13:2.5_0": "Ajjhokāso nāma",
  "pli-tv-bi-vb-pc13:2.6_0": "appaṭicchanno hoti kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā,",
  "pli-tv-bi-vb-pc13:2.6_1": "yena kenaci appaṭicchanno hoti.",
  "pli-tv-bi-vb-pc13:2.7_0": "Puriso nāma",
  "pli-tv-bi-vb-pc13:2.8_0": "manussapuriso, na yakkho na peto na tiracchānagato, viññū paṭibalo santiṭṭhituṁ sallapituṁ.",
  "pli-tv-bi-vb-pc13:2.9_0": "Saddhinti",
  "pli-tv-bi-vb-pc13:2.10_0": "ekato.",
  "pli-tv-bi-vb-pc13:2.11_0": "Ekenekāti",
  "pli-tv-bi-vb-pc13:2.12_0": "puriso ceva hoti bhikkhunī ca.",
  "pli-tv-bi-vb-pc13:2.13_0": "Santiṭṭheyya vāti",
  "pli-tv-bi-vb-pc13:2.14_0": "purisassa hatthapāse tiṭṭhati, āpatti pācittiyassa.",
  "pli-tv-bi-vb-pc13:2.15_0": "Sallapeyya vāti",
  "pli-tv-bi-vb-pc13:2.16_0": "purisassa hatthapāse ṭhitā sallapati, āpatti pācittiyassa.",
  "pli-tv-bi-vb-pc13:2.17_0": "Hatthapāsaṁ vijahitvā santiṭṭhati vā sallapati vā, āpatti dukkaṭassa.",
  "pli-tv-bi-vb-pc13:2.18_0": "Yakkhena vā petena vā paṇḍakena vā tiracchānagatamanussaviggahena vā saddhiṁ santiṭṭhati vā sallapati vā,",
  "pli-tv-bi-vb-pc13:2.18_1": "āpatti dukkaṭassa.",
  "pli-tv-bi-vb-pc13:2.19.1_0": "Anāpatti—",
  "pli-tv-bi-vb-pc13:2.20_0": "yo koci viññū dutiyo hoti,",
  "pli-tv-bi-vb-pc13:2.21_0": "arahopekkhā,",
  "pli-tv-bi-vb-pc13:2.22_0": "aññavihitā santiṭṭhati vā sallapati vā,",
  "pli-tv-bi-vb-pc13:2.23_0": "ummattikāya,",
  "pli-tv-bi-vb-pc13:2.24_0": "ādikammikāyāti.",
  "pli-tv-bi-vb-pc13:2.25_0": "Tatiyasikkhāpadaṁ niṭṭhitaṁ."
}