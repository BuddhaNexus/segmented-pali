{
  "ps2.1:0.1_0": "Paṭisambhidāmagga",
  "ps2.1:0.2_0": "2 Yuganaddhavagga",
  "ps2.1:0.3_0": "2.1. Yuganaddhakathā",
  "ps2.1:1.1_0": "Evaṁ me sutaṁ—",
  "ps2.1:1.2_0": "ekaṁ samayaṁ āyasmā ānando kosambiyaṁ viharati ghositārāme.",
  "ps2.1:1.3_0": "Tatra kho āyasmā ānando bhikkhū āmantesi—",
  "ps2.1:1.4_0": "“āvuso bhikkhavo”ti.",
  "ps2.1:1.5_0": "“Āvuso”ti kho te bhikkhū āyasmato ānandassa paccassosuṁ.",
  "ps2.1:1.6_0": "Āyasmā ānando etadavoca—",
  "ps2.1:2.1_0": "“Yo hi koci, āvuso,",
  "ps2.1:2.1_1": "bhikkhu vā bhikkhunī vā mama santike arahattappattaṁ byākaroti,",
  "ps2.1:2.1_2": "sabbaso catūhi maggehi etesaṁ vā aññatarena.",
  "ps2.1:2.2_0": "Katamehi catūhi?",
  "ps2.1:3.1_0": "Idhāvuso, bhikkhu samathapubbaṅgamaṁ vipassanaṁ bhāveti.",
  "ps2.1:3.2_0": "Tassa samathapubbaṅgamaṁ vipassanaṁ bhāvayato maggo sañjāyati.",
  "ps2.1:3.3_0": "So taṁ maggaṁ āsevati bhāveti bahulīkaroti.",
  "ps2.1:3.4_0": "Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhonti.",
  "ps2.1:4.1_0": "Puna caparaṁ, āvuso, bhikkhu vipassanāpubbaṅgamaṁ samathaṁ bhāveti.",
  "ps2.1:4.2_0": "Tassa vipassanāpubbaṅgamaṁ samathaṁ bhāvayato maggo sañjāyati.",
  "ps2.1:4.3_0": "So taṁ maggaṁ āsevati bhāveti bahulīkaroti.",
  "ps2.1:4.4_0": "Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhonti.",
  "ps2.1:5.1_0": "Puna caparaṁ, āvuso, bhikkhu samathavipassanaṁ yuganaddhaṁ bhāveti.",
  "ps2.1:5.2_0": "Tassa samathavipassanaṁ yuganaddhaṁ bhāvayato maggo sañjāyati.",
  "ps2.1:5.3_0": "So taṁ maggaṁ āsevati bhāveti bahulīkaroti.",
  "ps2.1:5.4_0": "Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhonti.",
  "ps2.1:6.1_0": "Puna caparaṁ, āvuso, bhikkhuno dhammuddhaccaviggahitaṁ mānasaṁ hoti;",
  "ps2.1:6.2_0": "hoti so, āvuso, samayo yaṁ taṁ cittaṁ ajjhattameva santiṭṭhati sannisīdati ekodi hoti samādhiyati.",
  "ps2.1:6.3_0": "Tassa maggo sañjāyati.",
  "ps2.1:6.4_0": "So taṁ maggaṁ āsevati bhāveti bahulīkaroti.",
  "ps2.1:6.5_0": "Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhonti.",
  "ps2.1:7.1_0": "Yo hi koci, āvuso,",
  "ps2.1:7.1_1": "bhikkhu vā bhikkhunī vā mama santike arahattappattaṁ byākaroti,",
  "ps2.1:7.1_2": "sabbaso imehi catūhi maggehi,",
  "ps2.1:7.1_3": "etesaṁ vā aññatarenā”ti.",
  "ps2.1:8.0_0": "2.1.1. Suttantaniddesa",
  "ps2.1:8.1_0": "Kathaṁ **samathapubbaṅgamaṁ vipassanaṁ bhāveti?**",
  "ps2.1:8.2_0": "Nekkhammavasena cittassa ekaggatā avikkhepo samādhi.",
  "ps2.1:8.3_0": "Tattha jāte dhamme aniccato anupassanaṭṭhena vipassanā,",
  "ps2.1:8.3_1": "dukkhato anupassanaṭṭhena vipassanā,",
  "ps2.1:8.3_2": "anattato anupassanaṭṭhena vipassanā.",
  "ps2.1:8.4_0": "Iti paṭhamaṁ samatho, pacchā vipassanā.",
  "ps2.1:8.5_0": "Tena vuccati—",
  "ps2.1:8.6_0": "“samathapubbaṅgamaṁ vipassanaṁ bhāvetī”ti.",
  "ps2.1:8.7_0": "**Bhāvetī**ti catasso bhāvanā—",
  "ps2.1:8.8_0": "tattha jātānaṁ dhammānaṁ anativattanaṭṭhena bhāvanā,",
  "ps2.1:8.8_1": "indriyānaṁ ekarasaṭṭhena bhāvanā,",
  "ps2.1:8.8_2": "tadupagavīriyavāhanaṭṭhena bhāvanā,",
  "ps2.1:8.8_3": "āsevanaṭṭhena bhāvanā.",
  "ps2.1:9.1_0": "**Maggo sañjāyatī**ti kathaṁ maggo sañjāyati?",
  "ps2.1:9.2_0": "Dassanaṭṭhena sammādiṭṭhi maggo sañjāyati,",
  "ps2.1:9.2_1": "abhiniropanaṭṭhena sammāsaṅkappo maggo sañjāyati,",
  "ps2.1:9.2_2": "pariggahaṭṭhena sammāvācā maggo sañjāyati,",
  "ps2.1:9.2_3": "samuṭṭhānaṭṭhena sammākammanto maggo sañjāyati,",
  "ps2.1:9.2_4": "vodānaṭṭhena sammāājīvo maggo sañjāyati,",
  "ps2.1:9.2_5": "paggahaṭṭhena sammāvāyāmo maggo sañjāyati,",
  "ps2.1:9.2_6": "upaṭṭhānaṭṭhena sammāsati maggo sañjāyati,",
  "ps2.1:9.2_7": "avikkhepaṭṭhena sammāsamādhi maggo sañjāyati—",
  "ps2.1:9.3_0": "evaṁ maggo sañjāyati.",
  "ps2.1:10.1_0": "**So taṁ maggaṁ āsevati bhāveti bahulīkaroti āsevatī**ti kathaṁ āsevati?",
  "ps2.1:10.2_0": "Āvajjanto āsevati,",
  "ps2.1:10.2_1": "jānanto āsevati,",
  "ps2.1:10.2_2": "passanto āsevati,",
  "ps2.1:10.2_3": "paccavekkhanto āsevati,",
  "ps2.1:10.2_4": "cittaṁ adhiṭṭhahanto āsevati,",
  "ps2.1:10.2_5": "saddhāya adhimuccanto āsevati,",
  "ps2.1:10.2_6": "vīriyaṁ paggaṇhanto āsevati,",
  "ps2.1:10.2_7": "satiṁ upaṭṭhāpento āsevati,",
  "ps2.1:10.2_8": "cittaṁ samādahanto āsevati,",
  "ps2.1:10.2_9": "paññāya pajānanto āsevati,",
  "ps2.1:10.2_10": "abhiññeyyaṁ abhijānanto āsevati,",
  "ps2.1:10.2_11": "pariññeyyaṁ parijānanto āsevati,",
  "ps2.1:10.2_12": "pahātabbaṁ pajahanto āsevati,",
  "ps2.1:10.2_13": "bhāvetabbaṁ bhāvento āsevati,",
  "ps2.1:10.2_14": "sacchikātabbaṁ sacchikaronto āsevati—",
  "ps2.1:10.3_0": "evaṁ āsevati.",
  "ps2.1:11.1_0": "**Bhāvetī**ti kathaṁ bhāveti?",
  "ps2.1:11.2_0": "Āvajjanto bhāveti,",
  "ps2.1:11.2_1": "jānanto bhāveti,",
  "ps2.1:11.2_2": "passanto bhāveti,",
  "ps2.1:11.2_3": "paccavekkhanto bhāveti,",
  "ps2.1:11.2_4": "cittaṁ adhiṭṭhahanto bhāveti,",
  "ps2.1:11.2_5": "saddhāya adhimuccanto bhāveti,",
  "ps2.1:11.2_6": "vīriyaṁ paggaṇhanto bhāveti,",
  "ps2.1:11.2_7": "satiṁ upaṭṭhāpento bhāveti,",
  "ps2.1:11.2_8": "cittaṁ samādahanto bhāveti,",
  "ps2.1:11.2_9": "paññāya pajānanto bhāveti,",
  "ps2.1:11.2_10": "abhiññeyyaṁ abhijānanto bhāveti,",
  "ps2.1:11.2_11": "pariññeyyaṁ parijānanto bhāveti,",
  "ps2.1:11.2_12": "pahātabbaṁ pajahanto bhāveti,",
  "ps2.1:11.2_13": "bhāvetabbaṁ bhāvento bhāveti,",
  "ps2.1:11.2_14": "sacchikātabbaṁ sacchikaronto bhāveti—",
  "ps2.1:11.3_0": "evaṁ bhāveti.",
  "ps2.1:12.1_0": "**Bahulīkarotī**ti kathaṁ bahulīkaroti?",
  "ps2.1:12.2_0": "Āvajjanto bahulīkaroti,",
  "ps2.1:12.2_1": "jānanto bahulīkaroti,",
  "ps2.1:12.2_2": "passanto bahulīkaroti,",
  "ps2.1:12.2_3": "paccavekkhanto bahulīkaroti,",
  "ps2.1:12.2_4": "cittaṁ adhiṭṭhahanto bahulīkaroti,",
  "ps2.1:12.2_5": "saddhāya adhimuccanto bahulīkaroti,",
  "ps2.1:12.2_6": "vīriyaṁ paggaṇhanto bahulīkaroti,",
  "ps2.1:12.2_7": "satiṁ upaṭṭhāpento bahulīkaroti,",
  "ps2.1:12.2_8": "cittaṁ samādahanto bahulīkaroti,",
  "ps2.1:12.2_9": "paññāya pajānanto bahulīkaroti,",
  "ps2.1:12.2_10": "abhiññeyyaṁ abhijānanto bahulīkaroti,",
  "ps2.1:12.2_11": "pariññeyyaṁ parijānanto bahulīkaroti,",
  "ps2.1:12.2_12": "pahātabbaṁ pajahanto bahulīkaroti,",
  "ps2.1:12.2_13": "bhāvetabbaṁ bhāvento bahulīkaroti,",
  "ps2.1:12.2_14": "sacchikātabbaṁ sacchikaronto bahulīkaroti—",
  "ps2.1:12.3_0": "evaṁ bahulīkaroti.",
  "ps2.1:13.1_0": "**Tassa taṁ maggaṁ āsevato bhāvayato bahulīkaroto saññojanāni pahīyanti anusayā byantīhontī**ti kathaṁ saññojanāni pahīyanti,",
  "ps2.1:13.1_1": "anusayā byantīhonti?",
  "ps2.1:13.2_0": "Sotāpattimaggena, sakkāyadiṭṭhi, vicikicchā, sīlabbataparāmāso—",
  "ps2.1:13.3_0": "imāni tīṇi saññojanāni pahīyanti;",
  "ps2.1:13.4_0": "diṭṭhānusayo, vicikicchānusayo—",
  "ps2.1:13.5_0": "ime dve anusayā byantīhonti.",
  "ps2.1:13.6_0": "Sakadāgāmimaggena oḷārikaṁ kāmarāgasaññojanaṁ, paṭighasaññojanaṁ—",
  "ps2.1:13.7_0": "imāni dve saññojanāni pahīyanti;",
  "ps2.1:13.8_0": "oḷāriko kāmarāgānusayo, paṭighānusayo—",
  "ps2.1:13.9_0": "ime dve anusayā byantīhonti.",
  "ps2.1:13.10_0": "Anāgāmimaggena anusahagataṁ kāmarāgasaññojanaṁ, paṭighasaññojanaṁ—",
  "ps2.1:13.11_0": "imāni dve saññojanāni pahīyanti;",
  "ps2.1:13.12_0": "anusahagato kāmarāgānusayo, paṭighānusayo—",
  "ps2.1:13.13_0": "ime dve anusayā byantīhonti.",
  "ps2.1:13.14_0": "Arahattamaggena rūparāgo, arūparāgo, māno, uddhaccaṁ, avijjā—",
  "ps2.1:13.15_0": "imāni pañca saññojanāni pahīyanti;",
  "ps2.1:13.16_0": "mānānusayo, bhavarāgānusayo, avijjānusayo—",
  "ps2.1:13.17_0": "ime tayo anusayā byantīhonti.",
  "ps2.1:13.18_0": "Evaṁ saññojanāni pahīyanti, anusayā byantīhonti.",
  "ps2.1:14.1_0": "Abyāpādavasena cittassa ekaggatā avikkhepo samādhi …pe…",
  "ps2.1:14.2_0": "ālokasaññāvasena cittassa ekaggatā avikkhepo samādhi …pe…",
  "ps2.1:14.3_0": "paṭinissaggānupassī assāsavasena paṭinissaggānupassī passāsavasena cittassa ekaggatā avikkhepo samādhi.",
  "ps2.1:14.4_0": "Tattha jāte dhamme aniccato anupassanaṭṭhena vipassanā,",
  "ps2.1:14.4_1": "dukkhato anupassanaṭṭhena vipassanā,",
  "ps2.1:14.4_2": "anattato anupassanaṭṭhena vipassanā.",
  "ps2.1:14.5_0": "Iti paṭhamaṁ samatho, pacchā vipassanā.",
  "ps2.1:14.6_0": "Tena vuccati—",
  "ps2.1:14.7_0": "“samathapubbaṅgamaṁ vipassanaṁ bhāvetī”ti.",
  "ps2.1:14.8_0": "**Bhāvetī**ti catasso bhāvanā—",
  "ps2.1:14.9_0": "tattha jātānaṁ dhammānaṁ anativattanaṭṭhena bhāvanā,",
  "ps2.1:14.9_1": "indriyānaṁ ekarasaṭṭhena bhāvanā,",
  "ps2.1:14.9_2": "tadupagavīriyavāhanaṭṭhena bhāvanā,",
  "ps2.1:14.9_3": "āsevanaṭṭhena bhāvanā.",
  "ps2.1:15.1_0": "**Maggo sañjāyatī**ti kathaṁ maggo sañjāyati?",
  "ps2.1:15.2_0": "Dassanaṭṭhena sammādiṭṭhi maggo sañjāyati, abhiniropanaṭṭhena sammāsaṅkappo maggo sañjāyati …pe…",
  "ps2.1:15.3_0": "avikkhepaṭṭhena sammāsamādhi maggo sañjāyati.",
  "ps2.1:15.4_0": "Evaṁ maggo sañjāyati.",
  "ps2.1:16.1_0": "**So taṁ maggaṁ āsevati bhāveti bahulīkaroti āsevatī**ti kathaṁ āsevati?",
  "ps2.1:16.2_0": "Āvajjanto āsevati …pe…",
  "ps2.1:16.3_0": "sacchikātabbaṁ sacchikaronto āsevati, evaṁ āsevati.",
  "ps2.1:16.4_0": "**Bhāvetī**ti kathaṁ bhāveti?",
  "ps2.1:16.5_0": "Āvajjanto bhāveti, jānanto bhāveti …pe…",
  "ps2.1:16.6_0": "sacchikātabbaṁ sacchikaronto bhāveti, evaṁ bhāveti.",
  "ps2.1:16.7_0": "**Bahulīkarotī**ti kathaṁ bahulīkaroti?",
  "ps2.1:16.8_0": "Āvajjanto bahulīkaroti, jānanto bahulīkaroti …pe…",
  "ps2.1:16.9_0": "sacchikātabbaṁ sacchikaronto bahulīkaroti, evaṁ bahulīkaroti.",
  "ps2.1:17.1_0": "**Tassa taṁ maggaṁ āsevato bhāvayato bahulīkaroto saññojanāni pahīyanti,",
  "ps2.1:17.1_1": "anusayā byantīhontī**ti kathaṁ saññojanā pahīyanti,",
  "ps2.1:17.1_2": "anusayā byantīhonti?",
  "ps2.1:17.2_0": "Sotāpattimaggena sakkāyadiṭṭhi vicikicchā sīlabbataparāmāso—",
  "ps2.1:17.3_0": "imāni tīṇi saññojanāni pahīyanti;",
  "ps2.1:17.4_0": "diṭṭhānusayo, vicikicchānusayo—",
  "ps2.1:17.5_0": "ime dve anusayā byantīhonti.",
  "ps2.1:17.6_0": "Sakadāgāmimaggena oḷārikaṁ kāmarāgasaññojanaṁ, paṭighasaññojanaṁ—",
  "ps2.1:17.7_0": "imāni dve saññojanāni pahīyanti;",
  "ps2.1:17.8_0": "oḷāriko kāmarāgānusayo paṭighānusayo—",
  "ps2.1:17.9_0": "ime dve anusayā byantīhonti.",
  "ps2.1:17.10_0": "Anāgāmimaggena anusahagataṁ kāmarāgasaññojanaṁ, paṭighasaññojanaṁ—",
  "ps2.1:17.11_0": "imāni dve saññojanāni pahīyanti;",
  "ps2.1:17.12_0": "anusahagato kāmarāgānusayo, paṭighānusayo—",
  "ps2.1:17.13_0": "ime dve anusayā byantīhonti.",
  "ps2.1:17.14_0": "Arahattamaggena rūparāgo, arūparāgo, māno, uddhaccaṁ, avijjā—",
  "ps2.1:17.15_0": "imāni pañca saññojanāni pahīyanti;",
  "ps2.1:17.16_0": "mānānusayo, bhavarāgānusayo, avijjānusayo—",
  "ps2.1:17.17_0": "ime tayo anusayā byantīhonti.",
  "ps2.1:17.18_0": "Evaṁ saññojanāni pahīyanti, anusayā byantīhonti.",
  "ps2.1:17.19_0": "Evaṁ samathapubbaṅgamaṁ vipassanaṁ bhāveti.",
  "ps2.1:18.1_0": "Kathaṁ **vipassanāpubbaṅgamaṁ samathaṁ bhāveti?**",
  "ps2.1:18.2_0": "Aniccato anupassanaṭṭhena vipassanā,",
  "ps2.1:18.2_1": "dukkhato anupassanaṭṭhena vipassanā,",
  "ps2.1:18.2_2": "anattato anupassanaṭṭhena vipassanā.",
  "ps2.1:18.3_0": "Tattha jātānaṁ dhammānañca vosaggārammaṇatā cittassa ekaggatā avikkhepo.",
  "ps2.1:18.4_0": "Samādhi iti paṭhamaṁ vipassanā, pacchā samatho.",
  "ps2.1:18.5_0": "Tena vuccati—",
  "ps2.1:18.6_0": "“vipassanāpubbaṅgamaṁ samathaṁ bhāvetī”ti.",
  "ps2.1:18.7_0": "**Bhāvetī**ti catasso bhāvanā—",
  "ps2.1:18.8_0": "āsevanaṭṭhena bhāvanā …pe…",
  "ps2.1:18.9_0": "**maggo sañjāyatī**ti kathaṁ maggo sañjāyati …pe…",
  "ps2.1:18.10_0": "evaṁ maggo sañjāyati.",
  "ps2.1:18.11_0": "Evaṁ saññojanāni pahīyanti, anusayā byantīhonti.",
  "ps2.1:19.1_0": "Rūpaṁ aniccato anupassanaṭṭhena vipassanā,",
  "ps2.1:19.1_1": "rūpaṁ dukkhato anupassanaṭṭhena vipassanā,",
  "ps2.1:19.1_2": "rūpaṁ anattato anupassanaṭṭhena vipassanā.",
  "ps2.1:19.2_0": "Tattha jātānaṁ dhammānañca vosaggārammaṇatā cittassa ekaggatā avikkhepo samādhi.",
  "ps2.1:19.3_0": "Iti paṭhamaṁ vipassanā, pacchā samatho.",
  "ps2.1:19.4_0": "Tena vuccati—",
  "ps2.1:19.5_0": "“vipassanāpubbaṅgamaṁ samathaṁ bhāvetī”ti.",
  "ps2.1:19.6_0": "**Bhāvetī**ti catasso bhāvanā—",
  "ps2.1:19.7_0": "āsevanaṭṭhena bhāvanā …pe…",
  "ps2.1:19.8_0": "**maggo sañjāyatī**ti kathaṁ maggo sañjāyati …pe…",
  "ps2.1:19.9_0": "evaṁ maggo sañjāyati.",
  "ps2.1:19.10_0": "Evaṁ saññojanāni pahīyanti, anusayā byantīhonti.",
  "ps2.1:20.1_0": "Vedanaṁ …pe…",
  "ps2.1:20.2_0": "saññaṁ …",
  "ps2.1:20.3_0": "saṅkhāre …",
  "ps2.1:20.4_0": "viññāṇaṁ …",
  "ps2.1:20.5_0": "cakkhuṁ …pe…",
  "ps2.1:20.6_0": "jarāmaraṇaṁ aniccato anupassanaṭṭhena vipassanā, jarāmaraṇaṁ dukkhato …pe…",
  "ps2.1:20.7_0": "anattato anupassanaṭṭhena vipassanā.",
  "ps2.1:20.8_0": "Tattha jātānaṁ dhammānañca vosaggārammaṇatā cittassa ekaggatā avikkhepo samādhi.",
  "ps2.1:20.9_0": "Iti paṭhamaṁ vipassanā, pacchā samatho.",
  "ps2.1:20.10_0": "Tena vuccati—",
  "ps2.1:20.11_0": "“vipassanāpubbaṅgamaṁ samathaṁ bhāvetī”ti.",
  "ps2.1:20.12_0": "**Bhāvetī**ti catasso bhāvanā—",
  "ps2.1:20.13_0": "āsevanaṭṭhena bhāvanā …pe…",
  "ps2.1:20.14_0": "**maggo sañjāyatī**ti kathaṁ maggo sañjāyati …pe…",
  "ps2.1:20.15_0": "evaṁ maggo sañjāyati.",
  "ps2.1:20.16_0": "Evaṁ saññojanāni pahīyanti, anusayā byantīhonti.",
  "ps2.1:20.17_0": "Evaṁ vipassanāpubbaṅgamaṁ samathaṁ bhāveti.",
  "ps2.1:21.1_0": "Kathaṁ **samathavipassanaṁ yuganaddhaṁ bhāveti?**",
  "ps2.1:21.2_0": "Soḷasahi ākārehi samathavipassanaṁ yuganaddhaṁ bhāveti.",
  "ps2.1:21.3_0": "Ārammaṇaṭṭhena gocaraṭṭhena pahānaṭṭhena pariccāgaṭṭhena vuṭṭhānaṭṭhena vivaṭṭanaṭṭhena santaṭṭhena paṇītaṭṭhena",
  "ps2.1:21.3_1": "vimuttaṭṭhena anāsavaṭṭhena taraṇaṭṭhena animittaṭṭhena appaṇihitaṭṭhena suññataṭṭhena ekarasaṭṭhena",
  "ps2.1:21.3_2": "anativattanaṭṭhena yuganaddhaṭṭhena.",
  "ps2.1:22.1_0": "Kathaṁ **ārammaṇaṭṭhena samathavipassanaṁ yuganaddhaṁ bhāveti?**",
  "ps2.1:22.2_0": "Uddhaccaṁ pajahato cittassa ekaggatā avikkhepo samādhi nirodhārammaṇo,",
  "ps2.1:22.2_1": "avijjaṁ pajahato anupassanaṭṭhena vipassanā nirodhārammaṇā.",
  "ps2.1:22.3_0": "Iti ārammaṇaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:22.4_0": "Tena vuccati—",
  "ps2.1:22.5_0": "“ārammaṇaṭṭhena samathavipassanaṁ yuganaddhaṁ bhāvetī”ti.",
  "ps2.1:22.6_0": "**Bhāvetī**ti catasso bhāvanā—",
  "ps2.1:22.7_0": "āsevanaṭṭhena bhāvanā …pe…",
  "ps2.1:22.8_0": "**maggo sañjāyatī**ti kathaṁ maggo sañjāyati …pe…",
  "ps2.1:22.9_0": "evaṁ maggo sañjāyati.",
  "ps2.1:22.10_0": "Evaṁ saññojanāni pahīyanti, anusayā byantīhonti.",
  "ps2.1:22.11_0": "Evaṁ ārammaṇaṭṭhena samathavipassanaṁ yuganaddhaṁ bhāveti. ",
  "ps2.1:23.1_0": "Kathaṁ **gocaraṭṭhena samathavipassanaṁ yuganaddhaṁ bhāveti?**",
  "ps2.1:23.2_0": "Uddhaccaṁ pajahato cittassa ekaggatā avikkhepo samādhi nirodhagocaro,",
  "ps2.1:23.2_1": "avijjaṁ pajahato anupassanaṭṭhena vipassanā nirodhagocarā.",
  "ps2.1:23.3_0": "Iti gocaraṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:23.4_0": "Tena vuccati—",
  "ps2.1:23.5_0": "“gocaraṭṭhena samathavipassanaṁ yuganaddhaṁ bhāvetī”ti. ",
  "ps2.1:24.1_0": "Kathaṁ **pahānaṭṭhena samathavipassanaṁ yuganaddhaṁ bhāveti?**",
  "ps2.1:24.2_0": "Uddhaccasahagatakilese ca khandhe ca pajahato cittassa ekaggatā avikkhepo samādhi nirodhagocaro,",
  "ps2.1:24.2_1": "avijjāsahagatakilese ca khandhe ca pajahato anupassanaṭṭhena vipassanā nirodhagocarā.",
  "ps2.1:24.3_0": "Iti pahānaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:24.4_0": "Tena vuccati—",
  "ps2.1:24.5_0": "“pahānaṭṭhena samathavipassanaṁ yuganaddhaṁ bhāvetī”ti. ",
  "ps2.1:25.1_0": "Kathaṁ **pariccāgaṭṭhena samathavipassanaṁ yuganaddhaṁ bhāveti?**",
  "ps2.1:25.2_0": "Uddhaccasahagatakilese ca khandhe ca pariccajato cittassa ekaggatā avikkhepo samādhi nirodhagocaro,",
  "ps2.1:25.2_1": "avijjāsahagatakilese ca khandhe ca pariccajato anupassanaṭṭhena vipassanā nirodhagocarā.",
  "ps2.1:25.3_0": "Iti pariccāgaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:25.4_0": "Tena vuccati—",
  "ps2.1:25.5_0": "“pariccāgaṭṭhena samathavipassanaṁ yuganaddhaṁ bhāvetī”ti. ",
  "ps2.1:26.1_0": "Kathaṁ **vuṭṭhānaṭṭhena samathavipassanaṁ yuganaddhaṁ bhāveti?**",
  "ps2.1:26.2_0": "Uddhaccasahagatakilesehi ca khandhehi ca vuṭṭhahato cittassa ekaggatā avikkhepo samādhi nirodhagocaro,",
  "ps2.1:26.2_1": "avijjāsahagatakilesehi ca khandhehi ca vuṭṭhahato anupassanaṭṭhena vipassanā nirodhagocarā.",
  "ps2.1:26.3_0": "Iti vuṭṭhānaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:26.4_0": "Tena vuccati—",
  "ps2.1:26.5_0": "“vuṭṭhānaṭṭhena samathavipassanaṁ yuganaddhaṁ bhāvetī”ti. ",
  "ps2.1:27.1_0": "Kathaṁ **vivaṭṭanaṭṭhena samathavipassanaṁ yuganaddhaṁ bhāveti?**",
  "ps2.1:27.2_0": "Uddhaccasahagatakilesehi ca khandhehi ca vivaṭṭato cittassa ekaggatā avikkhepo samādhi nirodhagocaro,",
  "ps2.1:27.2_1": "avijjāsahagatakilesehi ca khandhehi ca vivaṭṭato anupassanaṭṭhena vipassanā nirodhagocarā.",
  "ps2.1:27.3_0": "Iti vivaṭṭanaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:27.4_0": "Tena vuccati—",
  "ps2.1:27.5_0": "“vivaṭṭanaṭṭhena samathavipassanaṁ yuganaddhaṁ bhāvetī”ti. ",
  "ps2.1:28.1_0": "Kathaṁ **santaṭṭhena samathavipassanaṁ yuganaddhaṁ bhāveti?**",
  "ps2.1:28.2_0": "Uddhaccaṁ pajahato cittassa ekaggatā avikkhepo samādhi santo honti nirodhagocaro,",
  "ps2.1:28.2_1": "avijjaṁ pajahato anupassanaṭṭhena vipassanā santā hoti nirodhagocarā.",
  "ps2.1:28.3_0": "Iti santaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:28.4_0": "Tena vuccati—",
  "ps2.1:28.5_0": "“santaṭṭhena samathavipassanaṁ yuganaddhaṁ bhāvetī”ti. ",
  "ps2.1:29.1_0": "Kathaṁ **paṇītaṭṭhena samathavipassanaṁ yuganaddhaṁ bhāveti?**",
  "ps2.1:29.2_0": "Uddhaccaṁ pajahato cittassa ekaggatā avikkhepo samādhi paṇīto hoti nirodhagocaro,",
  "ps2.1:29.2_1": "avijjaṁ pajahato anupassanaṭṭhena vipassanā paṇītā hoti nirodhagocarā.",
  "ps2.1:29.3_0": "Iti paṇītaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:29.4_0": "Tena vuccati—",
  "ps2.1:29.5_0": "“paṇītaṭṭhena samathavipassanaṁ yuganaddhaṁ bhāvetī”ti. ",
  "ps2.1:30.1_0": "Kathaṁ **vimuttaṭṭhena samathavipassanaṁ yuganaddhaṁ bhāveti?**",
  "ps2.1:30.2_0": "Uddhaccaṁ pajahato cittassa ekaggatā avikkhepo samādhi kāmāsavā vimutto hoti nirodhagocaro,",
  "ps2.1:30.2_1": "avijjaṁ pajahato anupassanaṭṭhena vipassanā avijjāsavā vimuttā hoti nirodhagocarā.",
  "ps2.1:30.3_0": "Iti rāgavirāgā cetovimutti avijjāvirāgā paññāvimutti vimuttaṭṭhena samathavipassanā ekarasā honti,",
  "ps2.1:30.3_1": "yuganaddhā honti,",
  "ps2.1:30.3_2": "aññamaññaṁ nātivattantīti.",
  "ps2.1:30.4_0": "Tena vuccati—",
  "ps2.1:30.5_0": "“vimuttaṭṭhena samathavipassanaṁ yuganaddhaṁ bhāvetī”ti. ",
  "ps2.1:31.1_0": "Kathaṁ **anāsavaṭṭhena samathavipassanaṁ yuganaddhaṁ bhāveti?**",
  "ps2.1:31.2_0": "Uddhaccaṁ pajahato cittassa ekaggatā avikkhepo samādhi kāmāsavena anāsavo hoti nirodhagocaro,",
  "ps2.1:31.2_1": "avijjaṁ pajahato anupassanaṭṭhena vipassanā avijjāsavena anāsavā hoti nirodhagocarā.",
  "ps2.1:31.3_0": "Iti anāsavaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:31.4_0": "Tena vuccati—",
  "ps2.1:31.5_0": "“anāsavaṭṭhena samathavipassanaṁ yuganaddhaṁ bhāvetī”ti. ",
  "ps2.1:32.1_0": "Kathaṁ **taraṇaṭṭhena samathavipassanaṁ yuganaddhaṁ bhāveti?**",
  "ps2.1:32.2_0": "Uddhaccasahagatakilese ca khandhe ca tarato cittassa ekaggatā avikkhepo samādhi nirodhagocaro,",
  "ps2.1:32.2_1": "avijjāsahagatakilese ca khandhe ca tarato anupassanaṭṭhena vipassanā nirodhagocarā.",
  "ps2.1:32.3_0": "Iti taraṇaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:32.4_0": "Tena vuccati—",
  "ps2.1:32.5_0": "“taraṇaṭṭhena samathavipassanaṁ yuganaddhaṁ bhāvetī”ti. ",
  "ps2.1:33.1_0": "Kathaṁ **animittaṭṭhena samathavipassanaṁ yuganaddhaṁ** **bhāveti?**",
  "ps2.1:33.2_0": "Uddhaccaṁ pajahato cittassa ekaggatā avikkhepo samādhi sabbanimittehi animitto hoti nirodhagocaro,",
  "ps2.1:33.2_1": "avijjaṁ pajahato anupassanaṭṭhena vipassanā sabbanimittehi animittā hoti nirodhagocarā.",
  "ps2.1:33.3_0": "Iti animittaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:33.4_0": "Tena vuccati—",
  "ps2.1:33.5_0": "“animittaṭṭhena samathavipassanaṁ yuganaddhaṁ bhāvetī”ti. ",
  "ps2.1:34.1_0": "Kathaṁ **appaṇihitaṭṭhena samathavipassanaṁ yuganaddhaṁ bhāveti?**",
  "ps2.1:34.2_0": "Uddhaccaṁ pajahato cittassa ekaggatā avikkhepo samādhi sabbapaṇidhīhi appaṇihito hoti nirodhagocaro,",
  "ps2.1:34.2_1": "avijjaṁ pajahato anupassanaṭṭhena vipassanā sabbapaṇidhīhi appaṇihitā hoti nirodhagocarā.",
  "ps2.1:34.3_0": "Iti appaṇihitaṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:34.4_0": "Tena vuccati—",
  "ps2.1:34.5_0": "“appaṇihitaṭṭhena samathavipassanaṁ yuganaddhaṁ bhāvetī”ti. ",
  "ps2.1:35.1_0": "Kathaṁ **suññataṭṭhena samathavipassanaṁ yuganaddhaṁ bhāveti?**",
  "ps2.1:35.2_0": "Uddhaccaṁ pajahato cittassa ekaggatā avikkhepo samādhi sabbābhinivesehi suñño hoti nirodhagocaro,",
  "ps2.1:35.2_1": "avijjaṁ pajahato anupassanaṭṭhena vipassanā sabbābhinivesehi suññā hoti nirodhagocarā.",
  "ps2.1:35.3_0": "Iti suññataṭṭhena samathavipassanā ekarasā honti, yuganaddhā honti, aññamaññaṁ nātivattantīti.",
  "ps2.1:35.4_0": "Tena vuccati—",
  "ps2.1:35.5_0": "“suññataṭṭhena samathavipassanaṁ yuganaddhaṁ bhāvetī”ti.",
  "ps2.1:35.6_0": "**Bhāvetī**ti catasso bhāvanā—",
  "ps2.1:35.7_0": "āsevanaṭṭhena bhāvanā …pe…",
  "ps2.1:35.8_0": "**maggo sañjāyatī**ti kathaṁ maggo sañjāyati …pe…",
  "ps2.1:35.9_0": "evaṁ maggo sañjāyati.",
  "ps2.1:35.10_0": "Evaṁ saññojanāni pahīyanti, anusayā byantīhonti.",
  "ps2.1:35.11_0": "Evaṁ suññataṭṭhena samathavipassanaṁ yuganaddhaṁ bhāveti.",
  "ps2.1:35.12_0": "Imehi soḷasahi ākārehi samathavipassanaṁ yuganaddhaṁ bhāveti,",
  "ps2.1:35.12_1": "evaṁ samathavipassanaṁ yuganaddhaṁ bhāveti.",
  "ps2.1:35.13_0": "Suttantaniddeso.",
  "ps2.1:36.0_0": "2. Dhammuddhaccavāraniddesa",
  "ps2.1:36.1_0": "Kathaṁ **dhammuddhaccaviggahitaṁ mānasaṁ hoti?**",
  "ps2.1:36.2_0": "Aniccato manasikaroto obhāso uppajjati, obhāso dhammoti obhāsaṁ āvajjati, tato vikkhepo uddhaccaṁ.",
  "ps2.1:36.3_0": "Tena uddhaccena viggahitamānaso aniccato upaṭṭhānaṁ yathābhūtaṁ nappajānāti,",
  "ps2.1:36.3_1": "dukkhato upaṭṭhānaṁ yathābhūtaṁ nappajānāti,",
  "ps2.1:36.3_2": "anattato upaṭṭhānaṁ yathābhūtaṁ nappajānāti.",
  "ps2.1:36.4_0": "Tena vuccati—",
  "ps2.1:36.5_0": "“dhammuddhaccaviggahitamānaso hoti so samayo,",
  "ps2.1:36.5_1": "yaṁ taṁ cittaṁ ajjhattameva santiṭṭhati sannisīdati ekodi hoti samādhiyati.",
  "ps2.1:36.6_0": "**Tassa maggo sañjāyatī”**ti kathaṁ maggo sañjāyati …pe…",
  "ps2.1:36.7_0": "evaṁ maggo sañjāyati, evaṁ saññojanāni pahīyanti, anusayā byantīhonti.",
  "ps2.1:37.1_0": "Aniccato manasikaroto ñāṇaṁ uppajjati,",
  "ps2.1:37.1_1": "pīti uppajjati,",
  "ps2.1:37.1_2": "passaddhi uppajjati,",
  "ps2.1:37.1_3": "sukhaṁ uppajjati,",
  "ps2.1:37.1_4": "adhimokkho uppajjati,",
  "ps2.1:37.1_5": "paggaho uppajjati,",
  "ps2.1:37.1_6": "upaṭṭhānaṁ uppajjati,",
  "ps2.1:37.1_7": "upekkhā uppajjati,",
  "ps2.1:37.1_8": "nikanti uppajjati,",
  "ps2.1:37.1_9": "“nikanti dhammo”ti nikantiṁ āvajjati.",
  "ps2.1:37.2_0": "Tato vikkhepo uddhaccaṁ.",
  "ps2.1:37.3_0": "Tena uddhaccena viggahitamānaso aniccato upaṭṭhānaṁ yathābhūtaṁ nappajānāti,",
  "ps2.1:37.3_1": "dukkhato upaṭṭhānaṁ yathābhūtaṁ nappajānāti,",
  "ps2.1:37.3_2": "anattato upaṭṭhānaṁ yathābhūtaṁ nappajānāti.",
  "ps2.1:37.4_0": "Tena vuccati—",
  "ps2.1:37.5_0": "“dhammuddhaccaviggahitamānaso hoti so samayo,",
  "ps2.1:37.5_1": "yaṁ taṁ cittaṁ ajjhattameva santiṭṭhati sannisīdati ekodi hoti samādhiyati.",
  "ps2.1:37.6_0": "**Tassa maggo sañjāyatī**”ti.",
  "ps2.1:37.7_0": "Kathaṁ maggo sañjāyati …pe…",
  "ps2.1:37.8_0": "evaṁ maggo sañjāyati, evaṁ saññojanāni pahīyanti, anusayā byantīhonti.",
  "ps2.1:38.1_0": "Dukkhato manasikaroto …pe…",
  "ps2.1:38.2_0": "anattato manasikaroto obhāso uppajjati …pe…",
  "ps2.1:38.2_1": "ñāṇaṁ uppajjati,",
  "ps2.1:38.2_2": "pīti uppajjati,",
  "ps2.1:38.2_3": "passaddhi uppajjati,",
  "ps2.1:38.2_4": "sukhaṁ uppajjati,",
  "ps2.1:38.2_5": "adhimokkho uppajjati,",
  "ps2.1:38.2_6": "paggaho uppajjati,",
  "ps2.1:38.2_7": "upaṭṭhānaṁ uppajjati,",
  "ps2.1:38.2_8": "upekkhā uppajjati,",
  "ps2.1:38.2_9": "nikanti uppajjati,",
  "ps2.1:38.2_10": "“nikanti dhammo”ti nikantiṁ āvajjati.",
  "ps2.1:38.3_0": "Tato vikkhepo uddhaccaṁ.",
  "ps2.1:38.4_0": "Tena uddhaccena viggahitamānaso anattato upaṭṭhānaṁ,",
  "ps2.1:38.4_1": "aniccato upaṭṭhānaṁ,",
  "ps2.1:38.4_2": "dukkhato upaṭṭhānaṁ yathābhūtaṁ nappajānāti.",
  "ps2.1:38.5_0": "Tena vuccati—",
  "ps2.1:38.6_0": "“dhammuddhaccaviggahitamānaso …pe…",
  "ps2.1:38.7_0": "evaṁ saññojanāni pahīyanti, anusayā byantīhonti”.",
  "ps2.1:39.1_0": "Rūpaṁ aniccato manasikaroto …pe…",
  "ps2.1:39.2_0": "rūpaṁ dukkhato manasikaroto …",
  "ps2.1:39.3_0": "rūpaṁ anattato manasikaroto …",
  "ps2.1:39.4_0": "vedanaṁ …pe…",
  "ps2.1:39.5_0": "saññaṁ …",
  "ps2.1:39.6_0": "saṅkhāre …",
  "ps2.1:39.7_0": "viññāṇaṁ …",
  "ps2.1:39.8_0": "cakkhuṁ …pe…",
  "ps2.1:39.9_0": "jarāmaraṇaṁ aniccato manasikaroto …pe…",
  "ps2.1:39.10_0": "jarāmaraṇaṁ dukkhato manasikaroto,",
  "ps2.1:39.10_1": "jarāmaraṇaṁ anattato manasikaroto obhāso uppajjati …pe…",
  "ps2.1:39.10_2": "ñāṇaṁ uppajjati,",
  "ps2.1:39.10_3": "pīti uppajjati,",
  "ps2.1:39.10_4": "passaddhi uppajjati,",
  "ps2.1:39.10_5": "sukhaṁ uppajjati,",
  "ps2.1:39.10_6": "adhimokkho uppajjati,",
  "ps2.1:39.10_7": "paggaho uppajjati,",
  "ps2.1:39.10_8": "upaṭṭhānaṁ uppajjati,",
  "ps2.1:39.10_9": "upekkhā uppajjati,",
  "ps2.1:39.10_10": "nikanti uppajjati,",
  "ps2.1:39.10_11": "“nikanti dhammo”ti nikantiṁ āvajjati.",
  "ps2.1:39.11_0": "Tato vikkhepo uddhaccaṁ.",
  "ps2.1:39.12_0": "Tena uddhaccena viggahitamānaso.",
  "ps2.1:39.13_0": "Jarāmaraṇaṁ anattato upaṭṭhānaṁ yathābhūtaṁ nappajānāti.",
  "ps2.1:39.14_0": "Jarāmaraṇaṁ aniccato upaṭṭhānaṁ yathābhūtaṁ nappajānāti,",
  "ps2.1:39.14_1": "jarāmaraṇaṁ dukkhato upaṭṭhānaṁ yathābhūtaṁ nappajānāti.",
  "ps2.1:39.15_0": "Tena vuccati—",
  "ps2.1:39.16_0": "“dhammuddhaccaviggahitamānaso hoti.",
  "ps2.1:39.17_0": "So samayo, yaṁ taṁ cittaṁ ajjhattameva santiṭṭhati sannisīdati ekodi hoti samādhiyati.",
  "ps2.1:39.18_0": "**Tassa maggo sañjāyatī**”ti.",
  "ps2.1:39.19_0": "Kathaṁ maggo sañjāyati …pe…",
  "ps2.1:39.20_0": "evaṁ maggo sañjāyati.",
  "ps2.1:39.21_0": "Evaṁ saññojanāni pahīyanti, anusayā byantīhonti.",
  "ps2.1:39.22_0": "Evaṁ dhammuddhaccaviggahitaṁ mānasaṁ hoti.",
  "ps2.1:40.1_0": "Obhāse ceva ñāṇe ca,",
  "ps2.1:40.2_0": "pītiyā ca vikampati;",
  "ps2.1:40.3_0": "Passaddhiyā sukhe ceva,",
  "ps2.1:40.4_0": "yehi cittaṁ pavedhati.",
  "ps2.1:41.1_0": "Adhimokkhe ca paggāhe,",
  "ps2.1:41.2_0": "upaṭṭhāne ca kampati;",
  "ps2.1:41.3_0": "Upekkhāvajjanāya ceva,",
  "ps2.1:41.4_0": "upekkhāya ca nikantiyā.",
  "ps2.1:42.1_0": "Imāni dasa ṭhānāni,",
  "ps2.1:42.2_0": "paññā yassa pariccitā;",
  "ps2.1:42.3_0": "Dhammuddhaccakusalo hoti,",
  "ps2.1:42.4_0": "na ca sammoha gacchati.",
  "ps2.1:43.1_0": "Vikkhipati ceva kilissati ca,",
  "ps2.1:43.2_0": "Cavati cittabhāvanā;",
  "ps2.1:43.3_0": "Vikkhipati na kilissati,",
  "ps2.1:43.4_0": "Bhāvanā parihāyati.",
  "ps2.1:44.1_0": "Vikkhipati na kilissati,",
  "ps2.1:44.2_0": "Bhāvanā na parihāyati;",
  "ps2.1:44.3_0": "Na ca vikkhipate cittaṁ na kilissati,",
  "ps2.1:44.4_0": "Na cavati cittabhāvanā.",
  "ps2.1:45.1_0": "Imehi catūhi ṭhānehi cittassa saṅkhepavikkhepaviggahitaṁ dasa ṭhāne sampajānātīti.",
  "ps2.1:45.2_0": "Yuganaddhakathā niṭṭhitā."
}