{
  "atk-s0507a0:0_0": "Namo tassa bhagavato arahato sammāsambuddhassa",
  "atk-s0507a0:1_0": "Khuddakanikāye",
  "atk-s0507a0:2_0": "Petavatthu-aṭṭhakathā",
  "atk-s0507a0:3_0": "Ganthārambhakathā",
  "atk-s0507a0:4_0": "Mahākāruṇikaṁ nāthaṁ, ñeyyasāgarapāraguṁ;",
  "atk-s0507a0:5_0": "Vande nipuṇagambhīra-vicitranayadesanaṁ.",
  "atk-s0507a0:6_0": "Vijjācaraṇasampannā, yena niyyanti lokato;",
  "atk-s0507a0:7_0": "Vande tamuttamaṁ dhammaṁ, sammāsambuddhapūjitaṁ.",
  "atk-s0507a0:8_0": "Sīlādiguṇasampanno, ṭhito maggaphalesu yo;",
  "atk-s0507a0:9_0": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0507a0:10_0": "Vandanājanitaṁ puññaṁ, iti yaṁ ratanattaye;",
  "atk-s0507a0:11_0": "Hatantarāyo sabbattha, hutvāhaṁ tassa tejasā.",
  "atk-s0507a0:12_0": "Petehi ca kataṁ kammaṁ, yaṁ yaṁ purimajātisu;",
  "atk-s0507a0:13_0": "Petabhāvāvahaṁ taṁ taṁ, tesañhi phalabhedato.",
  "atk-s0507a0:14_0": "Pakāsayantī buddhānaṁ, desanā yā visesato;",
  "atk-s0507a0:15_0": "Saṁvegajananī kamma-phalapaccakkhakārinī.",
  "atk-s0507a0:16_0": "Petavatthūti nāmena, supariññātavatthukā;",
  "atk-s0507a0:17_0": "Yaṁ khuddakanikāyasmiṁ, saṅgāyiṁsu mahesayo.",
  "atk-s0507a0:18_0": "Tassa sammāvalambitvā, porāṇaṭṭhakathānayaṁ;",
  "atk-s0507a0:19_0": "Tattha tattha nidānāni, vibhāvento visesato.",
  "atk-s0507a0:20_0": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0507a0:21_0": "Mahāvihāravāsīnaṁ, samayaṁ avilomayaṁ.",
  "atk-s0507a0:22_0": "Yathābalaṁ karissāmi, atthasaṁvaṇṇanaṁ subhaṁ;",
  "atk-s0507a0:23_0": "Sakkaccaṁ bhāsato taṁ me, nisāmayatha sādhavoti.",
  "atk-s0507a0:24_0": "Tattha petavatthūti seṭṭhiputtādikassa tassa tassa sattassa petabhāvahetubhūtaṁ kammaṁ,",
  "atk-s0507a0:24_1": "tassa pana pakāsanavasena pavatto “khettūpamā arahanto”tiādikā pariyattidhammo idha “petavatthū”ti adhippeto.",
  "atk-s0507a0:25_0": "Tayidaṁ petavatthu kena bhāsitaṁ,",
  "atk-s0507a0:25_1": "kattha bhāsitaṁ,",
  "atk-s0507a0:25_2": "kadā bhāsitaṁ,",
  "atk-s0507a0:25_3": "kasmā ca bhāsitanti? Vuccate –",
  "atk-s0507a0:25_4": "idañhi petavatthu duvidhena pavattaṁ aṭṭhuppattivasena,",
  "atk-s0507a0:25_5": "pucchāvissajjanavasena ca.",
  "atk-s0507a0:25_6": "Tattha yaṁ aṭṭhuppattivasena pavattaṁ,",
  "atk-s0507a0:25_7": "taṁ bhagavatā bhāsitaṁ,",
  "atk-s0507a0:25_8": "itaraṁ nāradattherādīhi pucchitaṁ tehi tehi petehi bhāsitaṁ.",
  "atk-s0507a0:25_9": "Satthā pana yasmā nāradattherādīhi tasmiṁ tasmiṁ pucchāvissajjane ārocite taṁ taṁ aṭṭhuppattiṁ katvā sampattaparisāya dhammaṁ desesi,",
  "atk-s0507a0:25_10": "tasmā sabbampetaṁ petavatthu satthārā bhāsitameva nāma jātaṁ.",
  "atk-s0507a0:25_11": "Pavattitavaradhammacakke hi satthari tattha tattha rājagahādīsu viharante yebhuyyena tāya tāya aṭṭhuppattiyā",
  "atk-s0507a0:25_12": "pucchāvissajjanavasena sattānaṁ kammaphalapaccakkhakaraṇāya taṁ taṁ petavatthu desanāruḷhanti ayaṁ tāvettha",
  "atk-s0507a0:25_13": "“kena bhāsita”ntiādīnaṁ padānaṁ sādhāraṇato vissajjanā.",
  "atk-s0507a0:25_14": "Asādhāraṇato pana tassa tassa vatthussa atthavaṇṇanāyameva āgamissati.",
  "atk-s0507a0:26_0": "Taṁ panetaṁ petavatthu vinayapiṭakaṁ suttantapiṭakaṁ abhidhammapiṭakanti tīsu piṭakesu suttantapiṭakapariyāpannaṁ,",
  "atk-s0507a0:26_1": "dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcasu nikāyesu khuddakanikāyapariyāpannaṁ,",
  "atk-s0507a0:26_2": "suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallanti navasu sāsanaṅgesu gāthāsaṅgahaṁ.",
  "atk-s0507a0:27_0": "“Dvāsīti buddhato gaṇhiṁ, dve sahassāni bhikkhuto;",
  "atk-s0507a0:28_0": "Caturāsīti sahassāni, ye me dhammā pavattino”ti. –",
  "atk-s0507a0:29_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ,",
  "atk-s0507a0:29_1": "bhāṇavārato catubhāṇavāramattaṁ, vaggato –",
  "atk-s0507a0:29_2": "uragavaggo ubbarivaggo cūḷavaggo mahāvaggoti catuvaggasaṅgahaṁ.",
  "atk-s0507a0:29_3": "Tesu paṭhamavagge dvādasa vatthūni,",
  "atk-s0507a0:29_4": "dutiyavagge terasa vatthūni,",
  "atk-s0507a0:29_5": "tatiyavagge dasa vatthūni,",
  "atk-s0507a0:29_6": "catutthavagge soḷasa vatthūnīti vatthuto ekapaññāsavatthupaṭimaṇḍitaṁ.",
  "atk-s0507a0:29_7": "Tassa vaggesu uragavaggo ādi,",
  "atk-s0507a0:29_8": "vatthūsu khettūpamapetavatthu ādi,",
  "atk-s0507a0:29_9": "tassāpi “khettūpamā arahanto”ti ayaṁ gāthā ādi."
}