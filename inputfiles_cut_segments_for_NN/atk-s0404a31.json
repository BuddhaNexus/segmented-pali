{
  "atk-s0404a31:0_0": "1. Nissayavaggo",
  "atk-s0404a31:1_0": "1-6. Kimatthiyasuttādivaṇṇanā",
  "atk-s0404a31:2_0": "1-6.",
  "atk-s0404a31:2_1": "Ekādasakanipātassa paṭhamādīni heṭṭhā vuttanayāneva.",
  "atk-s0404a31:2_2": "Kevalañcettha ādito pañcasu nibbidāvirāgaṁ dvidhā bhinditvā ekādasaṅgāni katāni.",
  "atk-s0404a31:2_3": "Chaṭṭhe sikkhāpaccakkhānaṁ adhikaṁ.",
  "atk-s0404a31:3_0": "7-8. Paṭhamasaññāsuttādivaṇṇanā",
  "atk-s0404a31:4_0": "7-8.",
  "atk-s0404a31:4_1": "Sattame atthena atthoti atthena saddhimattho.",
  "atk-s0404a31:4_2": "Byañjanena byañjananti byañjanena saddhiṁ byañjanaṁ.",
  "atk-s0404a31:4_3": "Saṁsandissatīti sampavattissati.",
  "atk-s0404a31:4_4": "Samessatīti samānaṁ bhavissati.",
  "atk-s0404a31:4_5": "Na viggayhissatīti na virajjhissati.",
  "atk-s0404a31:4_6": "Aggapadasminti nibbāne.",
  "atk-s0404a31:4_7": "Aṭṭhame paccavekkhaṇā kathitā.",
  "atk-s0404a31:5_0": "9. Saddhasuttavaṇṇanā",
  "atk-s0404a31:6_0": "9.",
  "atk-s0404a31:6_1": "Navame doṇiyā baddhoti yavasassadoṇiyā samīpe baddho.",
  "atk-s0404a31:6_2": "Antaraṁ karitvāti abbhantare katvā.",
  "atk-s0404a31:6_3": "Jhāyatīti cinteti.",
  "atk-s0404a31:6_4": "Pajjhāyatīti ito cito ca nānappakārakaṁ jhāyati.",
  "atk-s0404a31:6_5": "Nijjhāyatīti nirantaravasena nibaddhaṁ jhāyati.",
  "atk-s0404a31:6_6": "Pathavimpi nissāya jhāyatīti samāpattiyaṁ sanikantikavasenetaṁ vuttaṁ.",
  "atk-s0404a31:6_7": "Samāpattiyañhi sanikantikattā esa khaḷuṅko nāma kato.",
  "atk-s0404a31:6_8": "Āpādīsupi eseva nayo.",
  "atk-s0404a31:7_0": "Kathañca saddha ājānīyajhāyitaṁ hotīti kathaṁ kāraṇākāraṇaṁ jānantassa sindhavassa jhāyitaṁ hoti.",
  "atk-s0404a31:7_1": "Yathā iṇantiādīsu iṇasadisaṁ bandhanasadisaṁ dhanajānisadisaṁ kalisaṅkhātamahāparādhasadisañca katvā",
  "atk-s0404a31:7_2": "attano abhimukhassa patodassa ajjhoharaṇasaṅkhātaṁ patanaṁ vipassatīti attho.",
  "atk-s0404a31:7_3": "Neva pathaviṁ nissāya jhāyatīti samāpattisukhanikantiyā abhāvena pathaviārammaṇāya catukkapañcakajjhānasaññāya na jhāyati,",
  "atk-s0404a31:7_4": "niyantiyā abhāveneva so ājānīyo nāma hotīti.",
  "atk-s0404a31:7_5": "Jhāyati ca panāti nibbānārammaṇāya phalasamāpattiyā jhāyati.",
  "atk-s0404a31:7_6": "Pathaviyaṁ pathavisaññā vibhūtā hotīti pathavārammaṇe uppannā catukkapañcakajjhānasaññā vibhūtā pākaṭā hoti. “Vibhūtā, bhante,",
  "atk-s0404a31:7_7": "rūpasaññā avibhūtā aṭṭhikasaññā”ti imasmiñhi sutte samatikkamassa atthitāya vibhūtatā vuttā,",
  "atk-s0404a31:7_8": "idha pana vipassanāvasena aniccadukkhānattato diṭṭhattā vibhūtā nāma jātā.",
  "atk-s0404a31:7_9": "Āposaññādīsupi eseva nayo.",
  "atk-s0404a31:7_10": "Evamettha heṭṭhā viya samāpattivasena samatikkamaṁ avatvā vipassanācāravasena samatikkamo vutto.",
  "atk-s0404a31:7_11": "Evaṁ jhāyīti evaṁ vipassanāpaṭipāṭiyā āgantvā uppāditāya phalasamāpattiyā jhāyanto.",
  "atk-s0404a31:8_0": "10. Moranivāpasuttavaṇṇanā",
  "atk-s0404a31:9_0": "10.",
  "atk-s0404a31:9_1": "Dasame accantaniṭṭhoti antaṁ atītattā accantasaṅkhātaṁ avināsadhammaṁ nibbānaṁ niṭṭhā assāti accantaniṭṭho.",
  "atk-s0404a31:9_2": "Iminā nayena sesapadāni veditabbāni.",
  "atk-s0404a31:9_3": "Janetasminti janitasmiṁ,",
  "atk-s0404a31:9_4": "pajāyāti attho.",
  "atk-s0404a31:9_5": "Ye gottapaṭisārinoti ye janā tasmiṁ gotte paṭisaranti “ahaṁ gotamo,",
  "atk-s0404a31:9_6": "ahaṁ kassapo”ti,",
  "atk-s0404a31:9_7": "tesu loke gottapaṭisārīsu khattiyo seṭṭho.",
  "atk-s0404a31:9_8": "Anumatā mayāti mama sabbaññutaññāṇena saddhiṁ saṁsandetvā desitā mayā anuññātā.",
  "atk-s0404a31:9_9": "Sesaṁ sabbattha uttānatthamevāti.",
  "atk-s0404a31:10_0": "Nissayavaggo paṭhamo."
}