{
  "tika-vin07t38:0_0": "12. Sattasatikakkhandhako",
  "tika-vin07t38:1_0": "Dasavatthukathāvaṇṇanā",
  "tika-vin07t38:2_0": "446. Sattasatikakkhandhake bhikkhaggenāti bhikkhugaṇanāya. Mahīti himaṁ.",
  "tika-vin07t38:3_0": "447.Avijjānivutāti avijjānīvaraṇena nivutā paṭicchannā.",
  "tika-vin07t38:3_1": "Aviddasūti aññāṇino.",
  "tika-vin07t38:3_2": "Upakkilesā vuttāti tesaṁ samaṇabrāhmaṇānaṁ ete surāpānādayo upakkilesāti vuttā.",
  "tika-vin07t38:3_3": "Nettiyā taṇhāya sahitā sanettikā.",
  "tika-vin07t38:4_0": "450-1.Ahogaṅgoti tassa pabbatassa nāmaṁ.",
  "tika-vin07t38:4_1": "Paṭikacceva gaccheyyanti yattha naṁ adhikaraṇaṁ vūpasamituṁ bhikkhū sannipatissanti,",
  "tika-vin07t38:4_2": "tatthāhaṁ paṭhamameva gaccheyyaṁ.",
  "tika-vin07t38:4_3": "Sambhāvesunti sampāpuṇiṁsu.",
  "tika-vin07t38:5_0": "452.Aloṇikanti loṇarahitaṁ bhattaṁ, byañjanaṁ vā. Āsutāti sabbasambhārasajjitā, “asuttā”ti vā pāṭho.",
  "tika-vin07t38:6_0": "453.Ujjaviṁsūti nāvāya paṭisotaṁ gacchiṁsu.",
  "tika-vin07t38:6_1": "Pācīnakāti puratthimadisāya jātattā vajjiputtake sandhāya vuttaṁ.",
  "tika-vin07t38:6_2": "Pāveyyakāti pāveyyadesavāsino.",
  "tika-vin07t38:7_0": "454.Nanu tvaṁ, āvuso,",
  "tika-vin07t38:7_1": "vuḍḍhoti nanu tvaṁ thero nissayamutto,",
  "tika-vin07t38:7_2": "kasmā taṁ thero paṇāmesīti bhedavacanaṁ vadanti.",
  "tika-vin07t38:7_3": "Garunissayaṁ gaṇhāmāti nissayamuttāpi mayaṁ ekaṁ sambhāvanīyagaruṁ nissayabhūtaṁ gahetvāva vasissāmāti adhippāyo.",
  "tika-vin07t38:8_0": "455.Mūlādāyakāti paṭhamaṁ dasavatthūnaṁ dāyakā,",
  "tika-vin07t38:8_1": "āvāsikāti attho.",
  "tika-vin07t38:8_2": "Pathabyā saṅghattheroti loke sabbabhikkhūnaṁ tadā upasampadāya vuḍḍho.",
  "tika-vin07t38:8_3": "Suññatāvihārenāti suññatāmukhena adhigataphalasamāpattiṁ sandhāya vadati.",
  "tika-vin07t38:9_0": "457.Suttavibhaṅgeti padabhājanīye.",
  "tika-vin07t38:9_1": "Idañca “yo pana bhikkhu sannidhikārakaṁ khādanīyaṁ vā bhojanīyaṁ vā”ti sutte yāvakālikasseva parāmaṭṭhattā",
  "tika-vin07t38:9_2": "siṅgīloṇassa yāvajīvikassa sannidhikatassa āmisena saddhiṁ paribhoge pācittiyaṁ vibhaṅganayeneva sijjhatīti vuttaṁ,",
  "tika-vin07t38:9_3": "taṁ pana pācittiyaṁ vibhaṅge āgatabhāvaṁ sādhetuṁ “kathaṁ suttavibhaṅge”tiādi vuttaṁ.",
  "tika-vin07t38:9_4": "Tattha hi loṇamettha sannidhikataṁ,",
  "tika-vin07t38:9_5": "na khādanīyaṁ bhojanīyanti loṇamissabhojane vajjiputtakā anavajjasaññino ahesuṁ.",
  "tika-vin07t38:9_6": "Tathāsaññīnampi nesaṁ āpattidassanatthaṁ “sannidhikāre asannidhikārasaññī”ti idaṁ suttavibhaṅgaṁ uddhaṭanti veditabbaṁ.",
  "tika-vin07t38:10_0": "Tena saddhinti purepaṭiggahitaloṇena saddhiṁ.",
  "tika-vin07t38:10_1": "Dukkaṭenettha bhavitabbanti “yāvakālikena,",
  "tika-vin07t38:10_2": "bhikkhave,",
  "tika-vin07t38:10_3": "yāvajīvikaṁ paṭiggahita”nti avatvā “tadahupaṭiggahita”nti vacanasāmatthiyato purepaṭiggahitaṁ yāvajīvikaṁ",
  "tika-vin07t38:10_4": "yāvakālikena saddhiṁ sambhinnarasaṁ kālepi na kappatīti sijjhati,",
  "tika-vin07t38:10_5": "tattha dukkaṭena bhavitabbanti adhippāyo.",
  "tika-vin07t38:10_6": "Dukkaṭenapi na bhavitabbanti yadi hi sannidhikārapaccayā dukkaṭaṁ maññatha,",
  "tika-vin07t38:10_7": "yāvajīvikassa loṇassa sannidhidosābhāvā dukkaṭena na bhavitabbaṁ,",
  "tika-vin07t38:10_8": "atha āmisena sambhinnarasassa tassa āmisagatikattā dukkaṭaṁ mā maññatha.",
  "tika-vin07t38:10_9": "Tadā ca hi pācittiyeneva bhavitabbaṁ āmisattupagamanatoti adhippāyo.",
  "tika-vin07t38:10_10": "Na hi ettha yāvajīvikantiādināpi dukkaṭābhāvaṁ samattheti.",
  "tika-vin07t38:11_0": "Pāḷiyaṁ rājagahe suttavibhaṅgetiādīsu sabbattha sutte ca vibhaṅge cāti attho gahetabbo.",
  "tika-vin07t38:11_1": "Tassa tassa vikālabhojanādino suttepi paṭikkhittattā vinayassa atisaraṇaṁ atikkamo vinayātisāro.",
  "tika-vin07t38:11_2": "“Nisīdanaṁ nāma sadasaṁ vuccatīti āgata”nti idaṁ vibhaṅge ca āgatadassanatthaṁ vuttaṁ.",
  "tika-vin07t38:11_3": "Taṁ pamāṇaṁ karontassāti sugatavidatthiyā vidatthittayappamāṇaṁ karontassa,",
  "tika-vin07t38:11_4": "dasāya pana vidatthidvayappamāṇaṁ kataṁ.",
  "tika-vin07t38:11_5": "Adasakampi nisīdanaṁ vaṭṭati evāti adhippāyo.",
  "tika-vin07t38:11_6": "Sesamidha heṭṭhā sabbattha suviññeyyameva.",
  "tika-vin07t38:12_0": "Dasavatthukathāvaṇṇanā niṭṭhitā.",
  "tika-vin07t38:13_0": "Sattasatikakkhandhakavaṇṇanānayo niṭṭhito.",
  "tika-vin07t38:14_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t38:15_0": "Cūḷavaggavaṇṇanānayo niṭṭhito.",
  "tika-vin07t38:16_0": "Namo tassa bhagavato arahato sammāsambuddhassa"
}