{
  "anya-e0803n9:0_0": "9. Napuṁsakaliṅganāmikapadamālā",
  "anya-e0803n9:1_0": "Atha pubbācariyamataṁ purecaraṁ katvā niggahītantanapuṁsakaliṅgānaṁ ‘‘bhūtaṁ’’iccādikassa pakatirūpassa nāmikapadamālaṁ vakkhāma –",
  "anya-e0803n9:2_0": "Cittaṁ, cittāni. Cittaṁ, cittāni. Cittena, cittehi, cittebhi. Cittassa, cittānaṁ. Cittā, cittasmā, cittamhā, cittehi, cittebhi. Cittassa, cittānaṁ. Citte,",
  "anya-e0803n9:2_1": "cittasmiṁ, cittamhi, cittesu.",
  "anya-e0803n9:2_2": "Bho citta,",
  "anya-e0803n9:2_3": "bho cittā,",
  "anya-e0803n9:2_4": "bhavanto cittāni.",
  "anya-e0803n9:2_5": "Yamakamahātheramataṁ.",
  "anya-e0803n9:3_0": "Ettha kiñcāpi ‘‘cittā’’ti paccattabahuvacanaṁ ‘‘citte’’ti upayogabahuvacanañca anāgataṁ,",
  "anya-e0803n9:3_1": "tathāpi tattha tattha aññesampi tādisānaṁ niggahītantanapuṁsakarūpānaṁ dassanato vibhaṅgapāḷiyañca ‘‘cha",
  "anya-e0803n9:3_2": "cittā abyākatā’’tiādidassanato gahetabbameva ,",
  "anya-e0803n9:3_3": "tasmā ‘‘cittaṁ, cittāni, cittā. Cittaṁ, cittāni,",
  "anya-e0803n9:3_4": "citte’’ti kamo veditabbo.",
  "anya-e0803n9:3_5": "Niggahītantānañhi napuṁsakaliṅgānaṁ katthaci okārantapulliṅgānaṁ viya paccattopayogabahuvacanāni bhavanti.",
  "anya-e0803n9:3_6": "Tāni ca pulliṅgena vā saliṅgena vā aliṅgena vā saddhiṁ samānādhikaraṇāni hutvā kevalāni vā pāvacane sañcaranti.",
  "anya-e0803n9:3_7": "Atra ‘‘cattāro satipaṭṭhānā.",
  "anya-e0803n9:3_8": "Cattāro sammappadhānā.",
  "anya-e0803n9:3_9": "Sabbe mālā upentimaṁ.",
  "anya-e0803n9:3_10": "Yassa ete dhanā atthi.",
  "anya-e0803n9:3_11": "Cattāro mahābhūtā.",
  "anya-e0803n9:3_12": "Tīṇindriyā.",
  "anya-e0803n9:3_13": "Dve indriyā.",
  "anya-e0803n9:3_14": "Dasindriyā.",
  "anya-e0803n9:3_15": "Dve mahābhūte nissāya dve mahābhūtā,",
  "anya-e0803n9:3_16": "pañca viññāṇā,",
  "anya-e0803n9:3_17": "caturo aṅge adhiṭṭhāya,",
  "anya-e0803n9:3_18": "semi vammikamatthake,",
  "anya-e0803n9:3_19": "rūpā saddā rasā gandhā.",
  "anya-e0803n9:3_20": "Rūpe ca sadde ca atho rase ca.",
  "anya-e0803n9:3_21": "Cakkhuñca paṭicca rūpe ca uppajjati cakkhuviññāṇa’’nti evamādayo anekasatā pāḷippadesā daṭṭhabbā.",
  "anya-e0803n9:4_0": "Ettha pana ‘‘satipaṭṭhānā’’tiādīni padāni liṅgavipallāsavasena vuttānīti na gahetabbāni satipaṭṭhānasaddādīnaṁ",
  "anya-e0803n9:4_1": "paṭhamekavacanaṭṭhāne okārantapulliṅgabhāvena ṭhitabhāvassa adassanato.",
  "anya-e0803n9:4_2": "‘‘Cattāro’’tiādīniyeva pana padāni liṅgavipallāsavasena vuttānīti gahetabbāni niyogā niggahītantehi napuṁsakaliṅgehi",
  "anya-e0803n9:4_3": "satipaṭṭhānasaddādīhi saddhiṁ tesaṁ samānādhikaraṇabhāvassa dassanatoti.",
  "anya-e0803n9:5_0": "Kecettha vadeyyuṁ –",
  "anya-e0803n9:5_1": "nanu ‘‘satipaṭṭhāno dhammo,",
  "anya-e0803n9:5_2": "citto dhammo,",
  "anya-e0803n9:5_3": "cittā dhammā’’tiādippayogadassanato satipaṭṭhānasaddādīnaṁ okārantapulliṅgabhāvo labbhati.",
  "anya-e0803n9:5_4": "Evaṁ sante kasmā tumhehi ‘‘satipaṭṭhānasaddādīnaṁ paṭhamekavacanaṭṭhāne okārantapulliṅgabhāvena ṭhitabhāvassa adassanato’’ti vuttaṁ,",
  "anya-e0803n9:5_5": "kasmā ca ekantato satipaṭṭhānasaddādīnaṁ niggahītantanapuṁsakaliṅgatā anumatā,",
  "anya-e0803n9:5_6": "nanu ‘‘satipaṭṭhāno dhammo,",
  "anya-e0803n9:5_7": "citto dhammo,",
  "anya-e0803n9:5_8": "cittā dhammā’’tiādidassanato ‘‘cattāro satipaṭṭhānā’’tiādīsupi ‘‘satipaṭṭhānasaddādayo liṅgavipallāsavasena vuttā’’ti vattabbāti?",
  "anya-e0803n9:5_9": "Na vattabbā,",
  "anya-e0803n9:5_10": "kasmāti ce?",
  "anya-e0803n9:5_11": "‘‘Satipaṭṭhāno dhammo,",
  "anya-e0803n9:5_12": "citto dhammo,",
  "anya-e0803n9:5_13": "cittā dhammā’’tiādīsupi satipaṭṭhānacittasaddādīnaṁ liṅgavipallāsavasena anicchitabbato.",
  "anya-e0803n9:5_14": "Tattha hi pulliṅgena dhammasaddena yojetuṁ dhammissaro bhagavā dhammāpekkhaṁ katvā ‘‘satipaṭṭhāno, citto,",
  "anya-e0803n9:5_15": "cittā’’ti ca abhāsi.",
  "anya-e0803n9:5_16": "Kevalā hi satipaṭṭhāna cittasaddādayo okārantapulliṅgabhāvena katthacipi yojitā na santi,",
  "anya-e0803n9:5_17": "niggahītantanapuṁsakabhāvena pana yojitā santi.",
  "anya-e0803n9:6_0": "Tathā hi ‘‘citto gahapatī’’ti etthāpi pulliṅgagahapatisaddaṁ apekkhitvā viññāṇe pavattaṁ cittanāmaṁ paṇṇattivasena",
  "anya-e0803n9:6_1": "puggale āropetvā puggalavācakaṁ katvā ‘‘citto’’ti vuttaṁ.",
  "anya-e0803n9:6_2": "Yadi pana viññāṇasaṅkhātaṁ cittamadhippetaṁ siyā,",
  "anya-e0803n9:6_3": "‘‘citta’’micceva vucceyya.",
  "anya-e0803n9:6_4": "Tasmā ‘‘citto gahapati,",
  "anya-e0803n9:6_5": "cittā itthī’’tiādīsu liṅgavipallāso na icchitabbo sāpekkhattā cittasaddādīnaṁ.",
  "anya-e0803n9:6_6": "Yathā ca ettha,",
  "anya-e0803n9:6_7": "evaṁ ‘‘satipaṭṭhāno dhammo,",
  "anya-e0803n9:6_8": "citto dhammo,",
  "anya-e0803n9:6_9": "cittā dhammā’’tiādīsupi liṅgavipallāso na icchitabbo.",
  "anya-e0803n9:6_10": "‘‘Cattāro satipaṭṭhānā’’tiādīsu pana satipaṭṭhānasaddādīnaṁ apekkhitabbāni padāni na santi,",
  "anya-e0803n9:6_11": "yehi te pulliṅgāni siyuṁ,",
  "anya-e0803n9:6_12": "tasmā ‘‘cattāro’’tiādīniyeva padāni parivattetvā ‘‘cattāri, sabbāni,",
  "anya-e0803n9:6_13": "etānī’’ti napuṁsakaliṅgavasena gahetvā ‘‘satipaṭṭhānā ,",
  "anya-e0803n9:6_14": "sammappadhānā’’tiādīhi padehi yojetabbāni.",
  "anya-e0803n9:6_15": "Īdisesu ṭhānesu keci aṭṭhakathācariyā nikāralopaṁ icchanti ‘‘yā pubbe bodhisattānaṁ,",
  "anya-e0803n9:6_16": "pallaṅkavaramābhuje,",
  "anya-e0803n9:6_17": "nimittāni padissantī’’ti ettha viya.",
  "anya-e0803n9:6_18": "Adassanañhi lopo,",
  "anya-e0803n9:6_19": "tasmā ‘‘cattāri satipaṭṭhānāni,",
  "anya-e0803n9:6_20": "cattāri sammappadhānāni,",
  "anya-e0803n9:6_21": "sabbāni mālānī’tiādikā yojanā kātabbā.",
  "anya-e0803n9:7_0": "Keci pana ‘‘sabbe mālā upenti ma’’nti ettha mālāsaddaṁ itthiliṅganti maññitvā pulliṅgabhūtaṁ sabbesaddaṁ",
  "anya-e0803n9:7_1": "itthiliṅgavasena parivattetvā ‘‘sabbā mālā’’ti atthaṁ kathenti.",
  "anya-e0803n9:7_2": "Taṁ kiñcāpi yuttataraṁ viya dissati,",
  "anya-e0803n9:7_3": "tathāpi na gahetabbaṁ.",
  "anya-e0803n9:7_4": "Na hi so bhagavā liṅgaṁ naññāsi,",
  "anya-e0803n9:7_5": "na ca ‘‘sabbā mālā upenti ma’’nti dve padāni itthiliṅgāni katvā vattuṁ na sakkhi.",
  "anya-e0803n9:7_6": "Yo evaṁ visadisaliṅgāni padāni uccāresi.",
  "anya-e0803n9:7_7": "Jānantoyeva pana bhagavā vattuṁ sakkontoyeva ca ‘‘sabbe mālā upenti ma’’nti visadisaliṅgāni padāni uccāresi,",
  "anya-e0803n9:7_8": "tasmā pulliṅgabhūtaṁ sabbesaddaṁ ‘‘sabbānī’’ti napuṁsakaliṅgavasena parivattetvā vibhaṅgapāḷiyaṁ ‘‘tīṇindriyā’’ti",
  "anya-e0803n9:7_9": "padaṁ viya luttanikārena napuṁsakaliṅgena mālāsaddena yojetvā ‘‘sabbāni mālānī’’ti attho gahetabbo katthaci",
  "anya-e0803n9:7_10": "‘‘yassa ete dhanā atthī’’ti ettha viya.",
  "anya-e0803n9:7_11": "Ettha hi yassa etāni dhanānīti attho.",
  "anya-e0803n9:7_12": "Idampettha sallakkhitabbaṁ.",
  "anya-e0803n9:7_13": "Mālāsaddo dviliṅgo itthinapuṁsakavasena.",
  "anya-e0803n9:7_14": "Tiṭṭhatu tassitthiliṅgattaṁ suviññeyyattā,",
  "anya-e0803n9:7_15": "napuṁsakatte pana tīṇi mālāni.",
  "anya-e0803n9:7_16": "‘‘Mālehi ca gandhehi ca bhagavato sarīraṁ pūjentī’’tiādayo napuṁsakappayogānipi bahū sandissantīti.",
  "anya-e0803n9:8_0": "Yadi pana bho mālasaddo itthinapuṁsakavasena dviliṅgo,",
  "anya-e0803n9:8_1": "‘‘sabbe mālā upenti ma’’nti ettha mālāsaddassa itthiliṅgabhāvaparikappane ko doso atthīti?",
  "anya-e0803n9:8_2": "Attheva itthiliṅgasaddassa pulliṅgabhūtena sabbanāmikapadena saddhiṁ samānādhikaraṇabhāvassābhāvato,",
  "anya-e0803n9:8_3": "napuṁsakaliṅgassa pana pulliṅgabhūtena sabbanāmikapadena saddhiṁ samānādhikaraṇabhāvassa upalabbhanato.",
  "anya-e0803n9:8_4": "Teneva ca ‘‘ete dhanā’’tiādayo payogā pāvacane bahudhā diṭṭhā.",
  "anya-e0803n9:8_5": "Etthāpi pana vadeyyuṁ ‘‘dhanātiādīni vipallāsavasena pulliṅgāniyeva ‘‘ete’’tiādīhi samānādhikaraṇapadehi yojitattā’’ti. Na,",
  "anya-e0803n9:8_6": "napuṁsakāniyevetāni.",
  "anya-e0803n9:8_7": "Yadi hi ‘‘dhanā’’tiādīni pulliṅgāni siyuṁ,",
  "anya-e0803n9:8_8": "katthaci paccattekavacanaṭṭhāne ‘‘eso’’tiādīhi okārantasamānādhikaraṇapadehi yojitā okārantadhanasaddādayo siyuṁ.",
  "anya-e0803n9:8_9": "Tathārūpānaṁ abhāvato pana ‘‘dhanā indriyā viññāṇā’’tiādayo saddā napuṁsakaliṅgāniyeva honti.",
  "anya-e0803n9:8_10": "Ayaṁ nayo paccattabahuvacanaṭṭhāneyeva labbhati.",
  "anya-e0803n9:8_11": "Napuṁsakaliṅgāni hi visadākārāni pulliṅgarūpāni viya hutvā pulliṅgehipi saddhiṁ caranti,",
  "anya-e0803n9:8_12": "napuṁsakā viya purisavesadhārino purisehīti niṭṭhametthāvagantabbaṁ.",
  "anya-e0803n9:9_0": "Athāpi te pubbe vuttavacanaṁ puna parivattetvā evaṁ vadeyyuṁ ‘‘citto gahapati,",
  "anya-e0803n9:9_1": "cittā itthī’’tiādīsu cittaṁ etassa atthīti citto,",
  "anya-e0803n9:9_2": "cittaṁ etissā atthīti cittā yathā ‘‘saddho,",
  "anya-e0803n9:9_3": "saddhā’’ti evaṁ assatthīti atthavasena gahetabbato liṅgavipallāso nicchitabbo,",
  "anya-e0803n9:9_4": "‘‘satipaṭṭhāno dhammo,",
  "anya-e0803n9:9_5": "citto dhammo,",
  "anya-e0803n9:9_6": "cittā dhammā’’tiādīni pana evarūpassa atthassa aggahetabbato ‘‘satipaṭṭhānaṁ dhammo,",
  "anya-e0803n9:9_7": "cittaṁ dhammo,",
  "anya-e0803n9:9_8": "cittāni dhammā’’ti vattabbe liṅgavipallāsena ‘‘satipaṭṭhāno dhammo,",
  "anya-e0803n9:9_9": "citto dhammo,",
  "anya-e0803n9:9_10": "cittā dhammā’’tiādi vuttanti liṅgavipallāso icchitabbo’’ti? Tanna,",
  "anya-e0803n9:9_11": "‘‘citto gahapatī’’tiādīsu pana ‘‘satipaṭṭhāno dhammo’’tiādīsu ca cittasatipaṭṭhānasaddādīnaṁ gahapati",
  "anya-e0803n9:9_12": "dhammādīnaṁ apekkhanavasena niccaṁ pulliṅgabhāvassa icchitattā.",
  "anya-e0803n9:10_0": "Tathā hi ekantanapuṁsakaliṅgopi puññasaddo abhisaṅkhārāpekkhanavasena ‘‘puñño abhisaṅkhāro’’ti pulliṅgo jāto,",
  "anya-e0803n9:10_1": "tathā ekantanapuṁsakaliṅgāpi paduma maṅgalasaddādayo aññassatthassāpekkhanavasena ‘‘padumo bhagavā,",
  "anya-e0803n9:10_2": "padumā devī,",
  "anya-e0803n9:10_3": "maṅgalo bhagavā,",
  "anya-e0803n9:10_4": "maṅgalā itthī’’ti ca pumitthiliṅgā jātā.",
  "anya-e0803n9:10_5": "Ekantapulliṅgāpi hatthivisesavācakā kālāvaka gaṅgeyyasaddādayo kulāpekkhanavasena ‘‘kālāvakañca gaṅgeyya’’ntiādinā napuṁsakaliṅgā jātā.",
  "anya-e0803n9:10_6": "Tadapekkhanavasena hi aṭṭhakathāyaṁ ‘‘kālāvako ca gaṅgeyyo’’tiādi pulliṅganiddeso dissati.",
  "anya-e0803n9:10_7": "Evaṁ taṁtadatthānamapekkhanavasena taṁtaṁpakatiliṅgaṁ nāsetvā aparaṁ liṅgaṁ patiṭṭhāpetvā niddeso dissati,",
  "anya-e0803n9:10_8": "na ca tāni sabbānipi liṅgāni taddhitavasena aññaliṅgāni jātāni,",
  "anya-e0803n9:10_9": "atha kho gahapatidhammādīnaṁ apekkhanavaseneva aññaliṅgāni jātāni,",
  "anya-e0803n9:10_10": "tasmā ‘‘petāni bhoti puttāni,",
  "anya-e0803n9:10_11": "khādamānā tuvaṁ pure.",
  "anya-e0803n9:10_12": "Siviputtāni cavhaya.",
  "anya-e0803n9:10_13": "Evaṁ dhammāni sutvāna,",
  "anya-e0803n9:10_14": "vippasīdanti paṇḍitā’’tiādīsuyeva liṅgavipallāso icchitabbo anaññāpekkhakattā vuttadhammasaddādīnaṁ,",
  "anya-e0803n9:10_15": "na pana ‘‘citto gahapati,",
  "anya-e0803n9:10_16": "cittā itthī,",
  "anya-e0803n9:10_17": "satipaṭṭhāno dhammo,",
  "anya-e0803n9:10_18": "citto dhammo,",
  "anya-e0803n9:10_19": "cittā dhammā’’tiādīsu cittasaddādīnaṁ vipallāso icchitabbo gahapati dhammādīnaṁ apekkhakattā tesanti niṭṭhametthāvagantabbaṁ,",
  "anya-e0803n9:10_20": "idañca ekaccānaṁ sammohaṭṭhānaṁ,",
  "anya-e0803n9:10_21": "tasmā saddhammaṭṭhitiyā ayaṁ nīti saddhāsampannehi kulaputtehi sādhukaṁ manasi kātabbā.",
  "anya-e0803n9:11_0": "Badaratitthavihāravāsī ācariyadhammapālo pana ‘‘aparimāṇā padā aparimāṇā akkharā aparimāṇā byañjanāti",
  "anya-e0803n9:11_1": "pāḷippadese ‘padā akkharā byañjanā’ti liṅgavipallāso katoti daṭṭhabba’’nti āha.",
  "anya-e0803n9:11_2": "Etthāpi mayaṁ ‘‘padā’’ti idaṁ ‘‘indriyā rūpā’’tiādīni viya napuṁsakaliṅgamevāti vadāma okārantavasena paṭhamekavacanantabhāvābhāvato,",
  "anya-e0803n9:11_3": "itaradvayaṁ pana napuṁsakaliṅgantipi pulliṅgantipi gahetabbaṁ niggahītantokārantavasena paṭhamekavacanantabhāvassūpalabbhanato.",
  "anya-e0803n9:11_4": "Tathā hi ‘‘puttāni latāni pabbatāni dhammānī’’tiādīnaṁyeva liṅgavipallāsāni icchitabbāni niggahītantavasena paṭhamekavacanantatāya anupaladdhito,",
  "anya-e0803n9:11_5": "tesañcokārantākārantavasena paṭhamekavacanantatādassanato.",
  "anya-e0803n9:11_6": "‘‘Jarādhammaṁ mā jīrī’’ti idaṁ pana aññapadatthavasena napuṁsakaṁ jātanti daṭṭhabbaṁ.",
  "anya-e0803n9:12_0": "Bhūtaṁ, bhūtāni, bhūtā. Bhūtaṁ, bhūtāni, bhūte. Bhūtena, bhūtehi, bhūtebhi. Bhūtassa, bhūtānaṁ. Bhūtā, bhūtasmā, bhūtamhā, bhūtehi, bhūtebhi. Bhūtassa, bhūtānaṁ. Bhūte,",
  "anya-e0803n9:12_1": "bhūtasmiṁ, bhūtamhi, bhūtesu.",
  "anya-e0803n9:12_2": "Bho bhūta,",
  "anya-e0803n9:12_3": "bhavanto bhūtāni,",
  "anya-e0803n9:12_4": "bhavanto bhūtā.",
  "anya-e0803n9:12_5": "Evaṁ cittanayena nāmikapadamālā bhavati.",
  "anya-e0803n9:13_0": "Iminā nayena ‘‘mahābhūtaṁ bhavittaṁ bhūnaṁ bhavana’’miccādīnaṁ bhūdhātumayānaṁ niggahītantapadānaṁ aññesañca",
  "anya-e0803n9:13_1": "‘‘vatta’’miccādīnaṁ niggahītantapadānaṁ nāmikapadamālā veditabbā.",
  "anya-e0803n9:14_0": "Vattaṁ rūpaṁ sotaṁ ghānaṁ, dukkhaṁ pupphaṁ jhānaṁ ñāṇaṁ;",
  "anya-e0803n9:15_0": "Dānaṁ sīlaṁ puññaṁ pāpaṁ, vajjaṁ saccaṁ yānaṁ chattaṁ.",
  "anya-e0803n9:16_0": "Sakaṭaṁ kanakaṁ tagaraṁ nagaraṁ, taraṇaṁ caraṇaṁ dharaṇaṁ maraṇaṁ;",
  "anya-e0803n9:17_0": "Nayanaṁ vadanaṁ karaṇaṁ lavanaṁ, vasanaṁ pavanaṁ bhavanaṁ gaganaṁ.",
  "anya-e0803n9:18_0": "Amataṁ puḷinaṁ mālaṁ, āsanaṁ savanaṁ mukhaṁ;",
  "anya-e0803n9:19_0": "Padumaṁ uppalaṁ vassaṁ, locanaṁ sādhanaṁ sukhaṁ.",
  "anya-e0803n9:20_0": "Tāṇaṁ mūlaṁ dhanaṁ kūlaṁ, maṅgalaṁ naḷinaṁ phalaṁ;",
  "anya-e0803n9:21_0": "Hiraññaṁ ambujaṁ dhaññaṁ, jālaṁ liṅgaṁ padaṁ jalaṁ.",
  "anya-e0803n9:22_0": "Aṅgaṁ paṇṇaṁ susānaṁ saṁ, āvudhaṁ hadayaṁ vanaṁ;",
  "anya-e0803n9:23_0": "Sopānaṁ cīvaraṁ pāṇaṁ, alātaṁ indriyaṁ kulaṁ.",
  "anya-e0803n9:24_0": "Lohaṁ kaṇaṁ balaṁ pīṭhaṁ, aṇḍaṁ ārammaṇaṁ puraṁ;",
  "anya-e0803n9:25_0": "Araññaṁ tīramassattha-miccādīni samuddhare.",
  "anya-e0803n9:26_0": "Imāni cittasaddena sabbathāpi sadisāni, imāni pana visadisāni. Seyyathidaṁ –",
  "anya-e0803n9:27_0": "‘‘Cammaṁ vesma’’ntiādīni, ekadhāyeva bhijjare;",
  "anya-e0803n9:28_0": "‘‘Kammaṁ thāmaṁ guṇava’’nti-ādīni tu anekadhā.",
  "anya-e0803n9:29_0": "Kathaṁ?",
  "anya-e0803n9:30_0": "Camme,",
  "anya-e0803n9:30_1": "cammasmiṁ, cammamhi, cammani, vesme,",
  "anya-e0803n9:30_2": "vesmasmiṁ, vesmamhi, vesmani, ghamme,",
  "anya-e0803n9:30_3": "ghammasmiṁ,",
  "anya-e0803n9:30_4": "ghammamhi, ghammani.",
  "anya-e0803n9:30_5": "Evaṁ aññānipi yojetabbāni.",
  "anya-e0803n9:31_0": "Kammaṁ, kammāni, kammā. Kammaṁ, kammāni, kamme. Kammena, kammunā, kammanā, kammehi, kammebhi. Kammassa, kammuno, kammānaṁ. Kammasmā, kammamhā, kammunā, kammehi, kammebhi. Kammassa, kammuno, kammānaṁ. Kamme,",
  "anya-e0803n9:31_1": "kammasmiṁ, kammamhi, kammani, kammesu.",
  "anya-e0803n9:31_2": "Bho kamma,",
  "anya-e0803n9:31_3": "bhavanto kammāni,",
  "anya-e0803n9:31_4": "bhavanto kammā.",
  "anya-e0803n9:32_0": "Thāmasaddassa pana tatiyekavacanaṭṭhānādīsu ‘‘thāmena, thāmunā, thāmassa,",
  "anya-e0803n9:32_1": "thāmuno’’ti ca, ‘‘thāmā, thāmasmā, thāmamhā,",
  "anya-e0803n9:32_2": "thāmunā’’ti ca yojetabbaṁ.",
  "anya-e0803n9:33_0": "Vantu mantu imantupaccayavataṁ pana niggahītantasaddānaṁ ‘‘guṇavaṁ cittaṁ,",
  "anya-e0803n9:33_1": "rucimaṁ pupphaṁ,",
  "anya-e0803n9:33_2": "pāpimaṁ kulaṁ’’ iccādipayogavasena –",
  "anya-e0803n9:34_0": "Guṇavaṁ ,",
  "anya-e0803n9:34_1": "guṇavantāni,",
  "anya-e0803n9:34_2": "guṇavantā,",
  "anya-e0803n9:34_3": "guṇavanti.",
  "anya-e0803n9:34_4": "Guṇavantaṁ,",
  "anya-e0803n9:34_5": "guṇavantāni,",
  "anya-e0803n9:34_6": "guṇavante guṇavanti. Guṇavatā,",
  "anya-e0803n9:34_7": "guṇavantena,",
  "anya-e0803n9:34_8": "guṇavantehi,",
  "anya-e0803n9:34_9": "guṇavantebhi. Guṇavato,",
  "anya-e0803n9:34_10": "guṇavantassa,",
  "anya-e0803n9:34_11": "guṇavataṁ,",
  "anya-e0803n9:34_12": "guṇavantānaṁ. Guṇavatā,",
  "anya-e0803n9:34_13": "guṇavantā,",
  "anya-e0803n9:34_14": "guṇavantasmā,",
  "anya-e0803n9:34_15": "guṇavantamhā,",
  "anya-e0803n9:34_16": "guṇavantehi,",
  "anya-e0803n9:34_17": "guṇavantebhi. Guṇavato,",
  "anya-e0803n9:34_18": "guṇavantassa,",
  "anya-e0803n9:34_19": "guṇavataṁ,",
  "anya-e0803n9:34_20": "guṇavantānaṁ. Guṇavati,",
  "anya-e0803n9:34_21": "guṇavante,",
  "anya-e0803n9:34_22": "guṇavantasmiṁ,",
  "anya-e0803n9:34_23": "guṇavantamhi,",
  "anya-e0803n9:34_24": "guṇavantesu.",
  "anya-e0803n9:34_25": "Bho guṇava,",
  "anya-e0803n9:34_26": "bhavanto guṇavantāni,",
  "anya-e0803n9:34_27": "guṇavanti.",
  "anya-e0803n9:35_0": "Evaṁ ‘‘rucimaṁ,",
  "anya-e0803n9:35_1": "rucimantāni,",
  "anya-e0803n9:35_2": "rucima’’ntiiccādinā,",
  "anya-e0803n9:35_3": "‘‘pāpimaṁ,",
  "anya-e0803n9:35_4": "pāpimantāni,",
  "anya-e0803n9:35_5": "pāpima’’nti iccādinā ca yojetabbaṁ.",
  "anya-e0803n9:35_6": "Apicettha ‘‘guṇavaṁ balavaṁ yasavaṁ satimaṁ gatimaṁ’’iccādinā payogā vitthāretabbā.",
  "anya-e0803n9:36_0": "Karontasaddassa ‘‘karontaṁ cittaṁ, karontaṁ kula’’nti payogavasena –",
  "anya-e0803n9:37_0": "Karontaṁ,",
  "anya-e0803n9:37_1": "karontāni, karontā, karonti. Karontaṁ,",
  "anya-e0803n9:37_2": "karontāni, karonte, karonti. Karotā,",
  "anya-e0803n9:37_3": "karontena,",
  "anya-e0803n9:37_4": "karontehi,",
  "anya-e0803n9:37_5": "karontebhi. Karoto, karato,",
  "anya-e0803n9:37_6": "karontassa,",
  "anya-e0803n9:37_7": "karontānaṁ, karotaṁ. Karotā, karontā,",
  "anya-e0803n9:37_8": "karontasmā,",
  "anya-e0803n9:37_9": "karontamhā,",
  "anya-e0803n9:37_10": "karontehi,",
  "anya-e0803n9:37_11": "karontebhi. Karoto, karato,",
  "anya-e0803n9:37_12": "karontassa,",
  "anya-e0803n9:37_13": "karontānaṁ, karotaṁ. Karoti, karonte,",
  "anya-e0803n9:37_14": "karontasmiṁ,",
  "anya-e0803n9:37_15": "karontamhi,",
  "anya-e0803n9:37_16": "karontesu.",
  "anya-e0803n9:37_17": "Bho karonta, bhavanto,",
  "anya-e0803n9:37_18": "karontāni, karontā,",
  "anya-e0803n9:37_19": "karontīti yojetabbaṁ.",
  "anya-e0803n9:38_0": "Gacchantasaddassa tu ‘‘gacchantaṁ cittaṁ, gacchantaṁ kula’’nti payogavasena –",
  "anya-e0803n9:39_0": "Gacchantaṁ,",
  "anya-e0803n9:39_1": "gacchantāni,",
  "anya-e0803n9:39_2": "gacchantā.",
  "anya-e0803n9:39_3": "Gacchantaṁ,",
  "anya-e0803n9:39_4": "gacchantāni,",
  "anya-e0803n9:39_5": "gacchante. Gacchatā,",
  "anya-e0803n9:39_6": "gacchantena,",
  "anya-e0803n9:39_7": "gacchantehi,",
  "anya-e0803n9:39_8": "gacchantebhi. Gacchato,",
  "anya-e0803n9:39_9": "gacchantassa,",
  "anya-e0803n9:39_10": "gacchantānaṁ,",
  "anya-e0803n9:39_11": "gacchataṁ. Gacchatā,",
  "anya-e0803n9:39_12": "gacchantā,",
  "anya-e0803n9:39_13": "gacchantasmā,",
  "anya-e0803n9:39_14": "gacchantamhā,",
  "anya-e0803n9:39_15": "gacchantehi ,",
  "anya-e0803n9:39_16": "gacchantebhi. Gacchato,",
  "anya-e0803n9:39_17": "gacchantassa,",
  "anya-e0803n9:39_18": "gacchantānaṁ,",
  "anya-e0803n9:39_19": "gacchataṁ. Gacchati,",
  "anya-e0803n9:39_20": "gacchante,",
  "anya-e0803n9:39_21": "gacchantasmiṁ,",
  "anya-e0803n9:39_22": "gacchantamhi,",
  "anya-e0803n9:39_23": "gacchantesu.",
  "anya-e0803n9:39_24": "Bho gacchaṁ,",
  "anya-e0803n9:39_25": "bho gacchantā,",
  "anya-e0803n9:39_26": "bhavanto gacchantāni,",
  "anya-e0803n9:39_27": "gacchantāti yojetabbaṁ.",
  "anya-e0803n9:40_0": "Evaṁ ‘‘carantaṁ dadantaṁ tiṭṭhantaṁ cintayanta’’ntiādīsupi nāmikapadamālā yojetabbā.",
  "anya-e0803n9:41_0": "Mahantasaddassa pana koci bhedo,",
  "anya-e0803n9:41_1": "tathā hi ‘‘bārāṇasirajjaṁ nāma mahā’’ti evaṁ ‘‘mahā’’iti napuṁsakapayogadassanato ‘‘mahantaṁ, mahā,",
  "anya-e0803n9:41_2": "mahantāni, mahantā. Mahantaṁ,",
  "anya-e0803n9:41_3": "mahantāni, mahante.",
  "anya-e0803n9:41_4": "Mahatā’’ti kamo veditabbo.",
  "anya-e0803n9:41_5": "Sabbānetāni cittasaddena visadisāni.",
  "anya-e0803n9:42_0": "Savinicchayoyaṁ niggahītantanapuṁsakaliṅgānaṁ pakatirūpassa nāmikapadamālāvibhāgo.",
  "anya-e0803n9:43_0": "Avaṇṇukārantatāpakatikaṁ niggahītantaṁ",
  "anya-e0803n9:44_0": "Napuṁsakaliṅgaṁ niṭṭhitaṁ.",
  "anya-e0803n9:45_0": "Idāni tassīlatthassa katarassassa atthavibhāvi iccetassa saddassa nāmikapadamālaṁ vakkhāma pubbācariyamataṁ purecaraṁ katvā –",
  "anya-e0803n9:46_0": "Aṭṭhi, aṭṭhī, aṭṭhīni. Aṭṭhiṁ, aṭṭhī, aṭṭhīni. Aṭṭhinā, aṭṭhīhi, aṭṭhībhi. Aṭṭhissa, aṭṭhino, aṭṭhīnaṁ. Aṭṭhinā, aṭṭhīhi, aṭṭhībhi. Aṭṭhissa, aṭṭhino, aṭṭhīnaṁ.",
  "anya-e0803n9:46_1": "Aṭṭhismiṁ, aṭṭhimhi, aṭṭhīsu.",
  "anya-e0803n9:46_2": "Bho aṭṭhi,",
  "anya-e0803n9:46_3": "bhavanto aṭṭhī,",
  "anya-e0803n9:46_4": "bhavanto aṭṭhīni.",
  "anya-e0803n9:46_5": "Yamakamahātheramataṁ.",
  "anya-e0803n9:47_0": "Kiñcāpettha nissakkavacanaṭṭhāne ‘‘aṭṭhismā,",
  "anya-e0803n9:47_1": "aṭṭhimhā’’ti padāni anāgatāni,",
  "anya-e0803n9:47_2": "tathāpi tattha tattha taṁsadisappayogadassanā gahetabbāni.",
  "anya-e0803n9:47_3": "Yathā pana aṭṭhisaddassa,",
  "anya-e0803n9:47_4": "evaṁ ‘‘satthi dadhi vāri akkhi acchi’’iccādīnampi rūpāni bhavanti.",
  "anya-e0803n9:48_0": "Atthavibhāvi ,",
  "anya-e0803n9:48_1": "atthavibhāvī,",
  "anya-e0803n9:48_2": "atthavibhāvīni.",
  "anya-e0803n9:48_3": "Atthavibhāviṁ,",
  "anya-e0803n9:48_4": "atthavibhāvī,",
  "anya-e0803n9:48_5": "atthavibhāvīni.",
  "anya-e0803n9:48_6": "Atthavibhāvinā,",
  "anya-e0803n9:48_7": "atthavibhāvīhi,",
  "anya-e0803n9:48_8": "atthavibhāvībhi.",
  "anya-e0803n9:48_9": "Atthavibhāvissa,",
  "anya-e0803n9:48_10": "atthavibhāvino,",
  "anya-e0803n9:48_11": "atthavibhāvīnaṁ.",
  "anya-e0803n9:48_12": "Atthavibhāvinā,",
  "anya-e0803n9:48_13": "atthavibhāvismā atthavibhāvimhā,",
  "anya-e0803n9:48_14": "atthavibhāvīhi,",
  "anya-e0803n9:48_15": "atthavibhāvībhi.",
  "anya-e0803n9:48_16": "Atthavibhāvissa,",
  "anya-e0803n9:48_17": "atthavibhāvino,",
  "anya-e0803n9:48_18": "atthavibhāvīnaṁ.",
  "anya-e0803n9:48_19": "Atthavibhāvismiṁ,",
  "anya-e0803n9:48_20": "atthavibhāvimhi,",
  "anya-e0803n9:48_21": "atthavibhāvīsu.",
  "anya-e0803n9:48_22": "Bho atthavibhāvi,",
  "anya-e0803n9:48_23": "bhavanto atthavibhāvī,",
  "anya-e0803n9:48_24": "bhavanto atthavibhāvīni.",
  "anya-e0803n9:49_0": "Evaṁ ‘‘dhammavibhāvi,",
  "anya-e0803n9:49_1": "cittānuparivatti,",
  "anya-e0803n9:49_2": "sukhakāri’’iccādīnipi.",
  "anya-e0803n9:49_3": "Tattha aṭṭhi satthiādīni padhānaliṅgāni anaññāpekkhakattā,",
  "anya-e0803n9:49_4": "atthavibhāvi dhammavibhāviādīni appadhānaliṅgāni aññāpekkhakattā.",
  "anya-e0803n9:50_0": "Savinicchayoyaṁ ikārantanapuṁsakaliṅgānaṁ pakatirūpassa nāmikapadamālāvibhāgo.",
  "anya-e0803n9:51_0": "Ivaṇṇantatāpakatikaṁ ikārantanapuṁsakaliṅgaṁ niṭṭhitaṁ.",
  "anya-e0803n9:52_0": "Idāni katarassassa gotrabhu iccetassa saddassa nāmikapadamālaṁ vakkhāma pubbācariyamataṁ purecaraṁ katvā –",
  "anya-e0803n9:53_0": "Āyu, āyū, āyūni. Āyuṁ, āyū, āyūni. Āyunā, āyūhi, āyūbhi. Āyussa, āyuno, āyūnaṁ. Āyunā, āyūhi, āyūbhi. Āyussa, āyuno, āyūnaṁ. Āyusmiṁ, āyumhi, āyūsu. Bho āyu,",
  "anya-e0803n9:53_1": "bhavanto āyū,",
  "anya-e0803n9:53_2": "bhavanto āyūni.",
  "anya-e0803n9:53_3": "Yamakamahātheramataṁ.",
  "anya-e0803n9:54_0": "Kiñcāpettha nissakkavacanaṭṭhāne ‘‘āyusmā,",
  "anya-e0803n9:54_1": "āyumhā’’ti padāni anāgatāni,",
  "anya-e0803n9:54_2": "tathāpi tattha tattha taṁsadisappayogadassanato gahetabbāni.",
  "anya-e0803n9:54_3": "Ettha ca āyusaddo puṁnapuṁsakaliṅgo daṭṭhabbo.",
  "anya-e0803n9:54_4": "Tathā hi pāḷiyaṁ aṭṭhakathāsu ca tassa dviliṅgatā dissati.",
  "anya-e0803n9:54_5": "‘‘Punarāyu ca me laddho,",
  "anya-e0803n9:54_6": "evaṁ jānāhi mārisa.",
  "anya-e0803n9:54_7": "Āyu cassā parikkhīṇo ahosī’’tiādīsu hi āyusaddo pulliṅgo,",
  "anya-e0803n9:54_8": "tabbasena ‘‘āyu, āyū,",
  "anya-e0803n9:54_9": "āyavo’’tiādinā bhikkhunayena yathāsambhavaṁ nāmikapadamālā yojetabbā.",
  "anya-e0803n9:54_10": "‘‘Aggaṁ āyu ca vaṇṇo ca.",
  "anya-e0803n9:54_11": "Kittakaṁ panassa āyū’’tiādīsu pana napuṁsakaliṅgo,",
  "anya-e0803n9:54_12": "tabbasena ‘‘āyu, āyū,",
  "anya-e0803n9:54_13": "āyūnī’’ti yojitā.",
  "anya-e0803n9:55_0": "Gotrabhu, gotrabhū,",
  "anya-e0803n9:55_1": "gotrabhūni.",
  "anya-e0803n9:55_2": "Gotrabhuṁ, gotrabhū,",
  "anya-e0803n9:55_3": "gotrabhūni.",
  "anya-e0803n9:55_4": "Gotrabhunā,",
  "anya-e0803n9:55_5": "gotrabhūhi,",
  "anya-e0803n9:55_6": "gotrabhūbhi.",
  "anya-e0803n9:55_7": "Gotrabhussa,",
  "anya-e0803n9:55_8": "gotrabhuno,",
  "anya-e0803n9:55_9": "gotrabhūnaṁ.",
  "anya-e0803n9:55_10": "Gotrabhunā,",
  "anya-e0803n9:55_11": "gotrabhusmā,",
  "anya-e0803n9:55_12": "gotrabhumhā,",
  "anya-e0803n9:55_13": "gotrabhūhi,",
  "anya-e0803n9:55_14": "gotrabhūbhi.",
  "anya-e0803n9:55_15": "Gotrabhussa,",
  "anya-e0803n9:55_16": "gotrabhuno,",
  "anya-e0803n9:55_17": "gotrabhūnaṁ.",
  "anya-e0803n9:55_18": "Gotrabhusmiṁ,",
  "anya-e0803n9:55_19": "gotrabhumhi,",
  "anya-e0803n9:55_20": "gotrabhūsu.",
  "anya-e0803n9:55_21": "Bho gotrabhu,",
  "anya-e0803n9:55_22": "bhavanto gotrabhū,",
  "anya-e0803n9:55_23": "bhavanto gotrabhūni.",
  "anya-e0803n9:55_24": "Bho gotrabhū,",
  "anya-e0803n9:55_25": "bho gotrabhūni,",
  "anya-e0803n9:55_26": "evaṁ bahuvacanaṁ vā.",
  "anya-e0803n9:55_27": "Ayamamhākaṁ mataṁ,",
  "anya-e0803n9:55_28": "evaṁ ‘‘cittasahabhu’’iccādīnaṁ bhūdhātumayānaṁ ukārantasaddānaṁ aññesampi taṁsadisānaṁ nāmikapadamālā yojetabbā.",
  "anya-e0803n9:55_29": "Puggalavācako pana ūkāranto gotrabhūsaddo pulliṅgapariyāpannattā sabbaññūnaye paviṭṭho.",
  "anya-e0803n9:55_30": "Tatraññe saddā nāma ‘‘cakkhu vasu dhanu dāru tipu madhu siṅgu hiṅgu cittagu’’iccādayo.",
  "anya-e0803n9:56_0": "Savinicchayoyaṁ ukārantanapuṁsakaliṅgānaṁ pakatirūpassa nāmikapadamālāvibhāgo.",
  "anya-e0803n9:57_0": "Uvaṇṇokārantatāpakatikaṁ",
  "anya-e0803n9:58_0": "Ukārantanapuṁsakaliṅgaṁ niṭṭhitaṁ.",
  "anya-e0803n9:59_0": "Evaṁ niggahītanta ikāranta ukārantavasena tividhāni napuṁsakaliṅgāni niravasesato gahitāneva honti.",
  "anya-e0803n9:59_1": "Tesu kesañci niggahītantānaṁ kvaci paccattekavacanassa bahuvacanassa ekārādesavasena bhedo dissati.",
  "anya-e0803n9:59_2": "Seyyathidaṁ?",
  "anya-e0803n9:59_3": "‘‘Sukhe dukkhe.",
  "anya-e0803n9:59_4": "Ekūnapaññāsa ājīvakasate ekūnapaññāsa paribbājakasate’’iccevamādi.",
  "anya-e0803n9:59_5": "Nanu bho evaṁvidhānaṁ rūpānaṁ pāḷiyaṁ dassanato ‘‘ekārantampi napuṁsakaliṅgaṁ atthī’’ti vattabbanti?",
  "anya-e0803n9:59_6": "Na vattabbaṁ niggahītantogadharūpavisesattā tesaṁ rūpānaṁ.",
  "anya-e0803n9:59_7": "Ādesavasena hi siddhattā visuṁ ekārantaṁ napuṁsakaliṅgaṁ nāma natthi.",
  "anya-e0803n9:59_8": "Tasmā napuṁsakaliṅgānaṁ yathāvuttā tividhatāyeva gahetabbāti.",
  "anya-e0803n9:60_0": "Napuṁsakānamiccevaṁ, liṅgānaṁ nayasālinī;",
  "anya-e0803n9:61_0": "Padamālā vibhattā me, sāsanatthaṁ mahesino.",
  "anya-e0803n9:62_0": "Yassesā paguṇā sadda-nītiresā subhāvitā;",
  "anya-e0803n9:63_0": "Sāsane kulaputtānaṁ, saraṇaṁ so parāyaṇaṁ.",
  "anya-e0803n9:64_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n9:65_0": "Kosallatthāya kate saddanītippakaraṇe",
  "anya-e0803n9:66_0": "Napuṁsakaliṅgānaṁ pakatirūpassa nāmikapadamālāvibhāgo",
  "anya-e0803n9:67_0": "Navamo paricchedo."
}