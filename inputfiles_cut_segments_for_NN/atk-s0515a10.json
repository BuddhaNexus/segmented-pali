{
  "atk-s0515a10:0_0": "10. Purābhedasuttaniddesavaṇṇanā",
  "atk-s0515a10:1_0": "83.",
  "atk-s0515a10:1_1": "Dasame purābhedasuttaniddese kathaṁdassīti imassa suttassa ito paresañca pañcannaṁ kalahavivādacūḷabyūhamahābyūhatuvaṭakaattadaṇḍasuttānaṁ",
  "atk-s0515a10:1_2": "sammāparibbājanīyasuttavaṇṇanāyaṁ (su. ni. aṭṭha.",
  "atk-s0515a10:1_3": "2.362 ādayo) vuttanayeneva sāmaññato uppatti veditabbā.",
  "atk-s0515a10:1_4": "Visesato pana yatheva tasmiṁ mahāsamaye rāgacaritadevatānaṁ sappāyavasena dhammaṁ desetuṁ nimmitabuddhena",
  "atk-s0515a10:1_5": "attānaṁ pucchāpetvā sammāparibbājanīyasuttanta- (su. ni.",
  "atk-s0515a10:1_6": "361 ādayo) mabhāsi,",
  "atk-s0515a10:1_7": "evaṁ tasmiṁyeva mahāsamaye ‘‘kiṁ nu kho purā sarīrabhedā kattabba’’nti uppannacittānaṁ devatānaṁ cittaṁ",
  "atk-s0515a10:1_8": "ñatvā tāsaṁ anuggahatthaṁ aḍḍhateḷasabhikkhusataparivāraṁ nimmitabuddhaṁ ākāsena ānetvā tena attānaṁ",
  "atk-s0515a10:1_9": "pucchāpetvā imaṁ suttamabhāsi.",
  "atk-s0515a10:2_0": "Kathaṁ?",
  "atk-s0515a10:2_1": "Buddhā nāma mahantā ete sattavisesā,",
  "atk-s0515a10:2_2": "yaṁ sadevakassa lokassa diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā na kiñci",
  "atk-s0515a10:2_3": "katthaci nīlādivasena vibhattarūpārammaṇesu vibhattarūpārammaṇaṁ vā,",
  "atk-s0515a10:2_4": "bherisaddādivasena vibhattasaddārammaṇādīsu saddādiārammaṇaṁ vā atthi,",
  "atk-s0515a10:2_5": "yaṁ etesaṁ ñāṇamukhe āpāthaṁ nāgacchati. Yathāha – ‘‘yaṁ,",
  "atk-s0515a10:2_6": "bhikkhave,",
  "atk-s0515a10:2_7": "sadevakassa lokassa…pe…",
  "atk-s0515a10:2_8": "sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā,",
  "atk-s0515a10:2_9": "tamahaṁ jānāmi tamahaṁ abbhaññāsi’’nti (a. ni. 4.24).",
  "atk-s0515a10:2_10": "Evaṁ sabbattha appaṭihatañāṇo bhagavā sabbāpi tā devatā bhabbābhabbavasena dve koṭṭhāse akāsi.",
  "atk-s0515a10:2_11": "‘‘Kammāvaraṇena vā samannāgatā’’tiādinā (pu. pa.",
  "atk-s0515a10:2_12": "12) hi nayena vuttā sattā abhabbā nāma.",
  "atk-s0515a10:2_13": "Te ekavihāre vasantepi buddhā na olokenti.",
  "atk-s0515a10:2_14": "Viparītā pana bhabbā nāma.",
  "atk-s0515a10:2_15": "Te dūre vasantepi gantvā saṅgaṇhanti.",
  "atk-s0515a10:2_16": "Tasmiṁ devatāsannipāte ye abhabbā,",
  "atk-s0515a10:2_17": "te pahāya bhabbe pariggahesi.",
  "atk-s0515a10:2_18": "Pariggahetvā ‘‘ettakā ettha rāgacaritā,",
  "atk-s0515a10:2_19": "ettakā dosādicaritā’’ti cariyavasena cha koṭṭhāse akāsi.",
  "atk-s0515a10:2_20": "Atha nesaṁ sappāyadhammadesanaṁ upadhārento ‘‘rāgacaritānaṁ devānaṁ sammāparibbājanīyasuttaṁ (su. ni.",
  "atk-s0515a10:2_21": "361 ādayo) kathessāmi,",
  "atk-s0515a10:2_22": "dosacaritānaṁ kalahavivādasuttaṁ (su. ni.",
  "atk-s0515a10:2_23": "868 ādayo),",
  "atk-s0515a10:2_24": "mohacaritānaṁ mahābyūhasuttaṁ (su. ni.",
  "atk-s0515a10:2_25": "901 ādayo),",
  "atk-s0515a10:2_26": "vitakkacaritānaṁ cūḷabyūhasuttaṁ (su. ni.",
  "atk-s0515a10:2_27": "884 ādayo),",
  "atk-s0515a10:2_28": "saddhācaritānaṁ tuvaṭakasuttaṁ (su. ni.",
  "atk-s0515a10:2_29": "921 ādayo),",
  "atk-s0515a10:2_30": "buddhicaritānaṁ purābhedasuttaṁ (su. ni.",
  "atk-s0515a10:2_31": "854 ādayo) kathessāmī’’ti desanaṁ vavatthāpetvā puna taṁ parisaṁ manasākāsi ‘‘attajjhāsayena nu kho jāneyya,",
  "atk-s0515a10:2_32": "parajjhāsayena,",
  "atk-s0515a10:2_33": "aṭṭhuppattikena,",
  "atk-s0515a10:2_34": "pucchāvasenā’’ti.",
  "atk-s0515a10:2_35": "Tato ‘‘pucchāvasena jāneyyā’’ti ñatvā ‘‘atthi nu kho koci devatānaṁ ajjhāsayaṁ gahetvā cariyavasena pañhaṁ",
  "atk-s0515a10:2_36": "pucchituṁ samattho’’ti ‘‘tesu pañcasatesu bhikkhūsu ekopi na sakkotī’’ti addasa.",
  "atk-s0515a10:2_37": "Tato asītimahāsāvake,",
  "atk-s0515a10:2_38": "dve aggasāvake ca samannāharitvā ‘‘tepi na sakkontī’’ti disvā cintesi –",
  "atk-s0515a10:2_39": "‘‘sace paccekabuddho bhaveyya,",
  "atk-s0515a10:2_40": "sakkuṇeyya nu kho’’ti.",
  "atk-s0515a10:2_41": "‘‘Sopi na sakkuṇeyyo’’ti ñatvā ‘‘sakkasuyāmādīsu koci sakkuṇeyyā’’ti samannāhari.",
  "atk-s0515a10:2_42": "Sace hi tesu koci sakkuṇeyya,",
  "atk-s0515a10:2_43": "taṁ pucchāpetvā attanā vissajjeyya.",
  "atk-s0515a10:2_44": "Na pana tesupi koci sakkoti.",
  "atk-s0515a10:2_45": "Athassa etadahosi –",
  "atk-s0515a10:2_46": "‘‘mādiso buddhoyeva sakkuṇeyya,",
  "atk-s0515a10:2_47": "atthi pana katthaci añño buddho’’ti anantāsu lokadhātūsu anantañāṇaṁ pattharitvā lokaṁ olokento na aññaṁ buddhaṁ addasa.",
  "atk-s0515a10:2_48": "Anacchariyañcetaṁ,",
  "atk-s0515a10:2_49": "idāni attanā samaṁ na passeyya,",
  "atk-s0515a10:2_50": "yo jātadivasepi brahmajālavaṇṇanāyaṁ (dī. ni. aṭṭha.",
  "atk-s0515a10:2_51": "1.7) vuttanayena attanā samaṁ apassanto ‘‘aggohamasmi lokassā’’ti (dī. ni.",
  "atk-s0515a10:2_52": "2.31) appaṭivattiyaṁ sīhanādaṁ nadi.",
  "atk-s0515a10:2_53": "Evaṁ aññaṁ attanā samaṁ apassitvā cintesi ‘‘sace ahaṁ pucchitvā ahameva vissajjeyyaṁ,",
  "atk-s0515a10:2_54": "evaṁ tā devatā na sakkhissanti paṭivijjhituṁ.",
  "atk-s0515a10:2_55": "Aññasmiṁ pana buddheyeva pucchante mayi ca vissajjante accherakaṁ bhavissati,",
  "atk-s0515a10:2_56": "sakkhissanti ca devatā paṭivijjhituṁ,",
  "atk-s0515a10:2_57": "tasmā nimmitabuddhaṁ māpessāmī’’ti abhiññāpādakaṁ jhānaṁ samāpajjitvā vuṭṭhāya ‘‘pattacīvaraggahaṇaṁ",
  "atk-s0515a10:2_58": "ālokitaṁ vilokitaṁ samiñjitaṁ pasāritañca mama sadisaṁyeva hotū’’ti kāmāvacaracittehi parikammaṁ katvā",
  "atk-s0515a10:2_59": "‘‘pācīnayugandharaparikkhepato ullaṅghayamānaṁ candamaṇḍalaṁ bhinditvā nikkhamanto viya āgacchatū’’ti",
  "atk-s0515a10:2_60": "rūpāvacaracittena adhiṭṭhāsi.",
  "atk-s0515a10:2_61": "Devasaṅgho taṁ disvā ‘‘aññopi nu kho bho,",
  "atk-s0515a10:2_62": "cando uggato’’ti āha.",
  "atk-s0515a10:2_63": "Atha candaṁ ohāya āsannatare jāte ‘‘na cando,",
  "atk-s0515a10:2_64": "sūriyo uggato’’ti.",
  "atk-s0515a10:2_65": "Puna āsannatare jāte ‘‘na sūriyo,",
  "atk-s0515a10:2_66": "devavimānaṁ eta’’nti.",
  "atk-s0515a10:2_67": "Puna āsannatare jāte ‘‘na devavimānaṁ,",
  "atk-s0515a10:2_68": "devaputto eso’’ti.",
  "atk-s0515a10:2_69": "Puna āsannatare jāte ‘‘na devaputto,",
  "atk-s0515a10:2_70": "mahābrahmā eso’’ti.",
  "atk-s0515a10:2_71": "Puna āsannatare jāte ‘‘na mahābrahmā,",
  "atk-s0515a10:2_72": "aparopi bho buddho āgato’’ti āha.",
  "atk-s0515a10:3_0": "Tattha puthujjanadevatā cintayiṁsu –",
  "atk-s0515a10:3_1": "‘‘ekabuddhassa tāva ayaṁ devatāsannipāto.",
  "atk-s0515a10:3_2": "Dvinnaṁ kīvamahanto bhavissatī’’ti.",
  "atk-s0515a10:3_3": "Ariyadevatā cintayiṁsu –",
  "atk-s0515a10:3_4": "‘‘ekissā lokadhātuyā dve buddhā nāma natthi,",
  "atk-s0515a10:3_5": "addhā bhagavā attanā sadisaṁ aññaṁ ekaṁ buddhaṁ nimminī’’ti.",
  "atk-s0515a10:3_6": "Athassa devasaṅghassa passantasseva nimmitabuddho āgantvā dasabalaṁ avanditvāva sammukhaṭṭhāne samasamaṁ katvā māpite āsane nisīdi.",
  "atk-s0515a10:3_7": "Bhagavato bāttiṁsamahāpurisalakkhaṇāni,",
  "atk-s0515a10:3_8": "nimmitassāpi,",
  "atk-s0515a10:3_9": "bhagavato sarīrā chabbaṇṇarasmiyo nikkhamanti,",
  "atk-s0515a10:3_10": "nimmitassāpi,",
  "atk-s0515a10:3_11": "bhagavato sarīrarasmiyo nimmitasarīre paṭihaññanti,",
  "atk-s0515a10:3_12": "nimmitassa rasmiyo bhagavato kāye paṭihaññanti.",
  "atk-s0515a10:3_13": "Tā dvinnampi buddhānaṁ sarīrato uggamma bhavaggaṁ āhacca tato tato paṭinivattitvā devatānaṁ matthakamatthakapariyantena",
  "atk-s0515a10:3_14": "otaritvā cakkavāḷamukhavaṭṭiyaṁ patiṭṭhahiṁsu.",
  "atk-s0515a10:3_15": "Sakalacakkavāḷagabbhaṁ suvaṇṇamayavaṅkagopānasivinaddhamiva cetiyagharaṁ virocittha.",
  "atk-s0515a10:3_16": "Dasasahassacakkavāḷadevatā ekacakkavāḷe rāsibhūtā dvinnaṁ buddhānaṁ rasmiabbhantaraṁ pavisitvā aṭṭhaṁsu.",
  "atk-s0515a10:3_17": "Nimmito nisīdantoyeva ‘‘kathaṁdassī kathaṁsīlo,",
  "atk-s0515a10:3_18": "upasantoti vuccatī’’tiādinā nayena adhipaññādikaṁ pucchanto gāthamāha.",
  "atk-s0515a10:4_0": "Tattha pucchāya tāva so nimmito kathaṁdassīti adhipaññaṁ,",
  "atk-s0515a10:4_1": "kathaṁsīloti adhisīlaṁ,",
  "atk-s0515a10:4_2": "upasantoti adhicittaṁ pucchati.",
  "atk-s0515a10:4_3": "Sesaṁ pākaṭameva.",
  "atk-s0515a10:5_0": "Nimmitabuddhādivibhāvanatthaṁ peṭake –",
  "atk-s0515a10:6_0": "‘‘Upeti dhammaṁ paripucchamāno, kusalaṁ atthupasañhitaṁ;",
  "atk-s0515a10:7_0": "Na jīvati na nibbuto na mato, taṁ puggalaṁ katamaṁ vadanti buddhā. (pari. 479);",
  "atk-s0515a10:8_0": "‘‘Saṁsārakhīṇo na ca vantarāgo, na cāpi sekkho na ca diṭṭhadhammo;",
  "atk-s0515a10:9_0": "Akhīṇāsavo antimadehadhārī, taṁ puggalaṁ katamaṁ vadanti buddhā.",
  "atk-s0515a10:10_0": "‘‘Na dukkhasaccena samaṅgibhūto, na maggasaccena kuto nirodho;",
  "atk-s0515a10:11_0": "Samudayasaccato suvidūravidūro, taṁ puggalaṁ katamaṁ vadanti buddhā.",
  "atk-s0515a10:12_0": "‘‘Ahetuko nopi ca rūpanissito, apaccayo nopi ca so asaṅkhato;",
  "atk-s0515a10:13_0": "Asaṅkhatārammaṇo nopi ca rūpī, taṁ puggalaṁ katamaṁ vadanti buddhā’’ti. –",
  "atk-s0515a10:14_0": "Vuttaṁ.",
  "atk-s0515a10:15_0": "Tattha paṭhamagāthā nimmitabuddhaṁ sandhāya,",
  "atk-s0515a10:15_1": "dutiyagāthā pacchimabhavikabodhisattaṁ sandhāya,",
  "atk-s0515a10:15_2": "tatiyagāthā arahattaphalaṭṭhaṁ sandhāya,",
  "atk-s0515a10:15_3": "catutthagāthā arūpe nibbānapaccavekkhaṇamanodvārapurecārikacittasamaṅgiṁ sandhāya vuttāti ñātabbā.",
  "atk-s0515a10:15_4": "Kīdisena dassanenāti kīdisavasena dassanena.",
  "atk-s0515a10:15_5": "Kiṁsaṇṭhitenāti kiṁsarikkhena.",
  "atk-s0515a10:15_6": "Kiṁpakārenāti kiṁvidhena.",
  "atk-s0515a10:15_7": "Kiṁpaṭibhāgenāti kiṁākārena.",
  "atk-s0515a10:16_0": "Yaṁ pucchāmīti yaṁ puggalaṁ pucchāmi,",
  "atk-s0515a10:16_1": "taṁ mayhaṁ viyākarohi.",
  "atk-s0515a10:16_2": "Yācāmīti āyācāmi.",
  "atk-s0515a10:16_3": "Ajjhesāmīti āṇāpemi.",
  "atk-s0515a10:16_4": "Pasādemīti tava santāne somanassaṁ uppādemi.",
  "atk-s0515a10:16_5": "Brūhīti niddesassa uddesapadaṁ.",
  "atk-s0515a10:16_6": "Ācikkhāti desetabbānaṁ ‘‘imāni nāmānī’’ti nāmavasena kathehi.",
  "atk-s0515a10:16_7": "Desehīti dassehi .",
  "atk-s0515a10:16_8": "Paññapehīti jānāpehi.",
  "atk-s0515a10:16_9": "Ñāṇamukhavasena hi appanaṁ ṭhapento ‘‘paññapehī’’ti vuccati.",
  "atk-s0515a10:16_10": "Paṭṭhapehīti paññāpehi,",
  "atk-s0515a10:16_11": "pavattāpehīti attho.",
  "atk-s0515a10:16_12": "Ñāṇamukhe ṭhapehīti vā.",
  "atk-s0515a10:16_13": "Vivarāti vivaṭaṁ karohi,",
  "atk-s0515a10:16_14": "vivaritvā dassehīti attho.",
  "atk-s0515a10:16_15": "Vibhajāti vibhāgakiriyāya vibhāvento dassehīti attho.",
  "atk-s0515a10:16_16": "Uttānīkarohīti pākaṭabhāvaṁ karohi.",
  "atk-s0515a10:17_0": "Atha vā ācikkhāti desanādīnaṁ channaṁ padānaṁ mūlapadaṁ.",
  "atk-s0515a10:17_1": "Desanādīni cha padāni etassa atthassa vivaraṇatthaṁ vuttāni.",
  "atk-s0515a10:17_2": "Tattha desehīti ugghaṭitaññūnaṁ vasena saṅkhepato paṭhamaṁ uddesavasena desehi.",
  "atk-s0515a10:17_3": "Ugghaṭitaññū hi saṅkhepena vuttaṁ paṭhamaṁ vuttañca paṭivijjhanti.",
  "atk-s0515a10:17_4": "Paññapehīti vipañcitaññūnaṁ vasena tesaṁ cittatosanena buddhinisānena ca paṭhamaṁ saṁkhittassa vitthārato niddesavaseneva paññapehi.",
  "atk-s0515a10:17_5": "Paṭṭhapehīti tesaṁyeva niddiṭṭhassa niddesassa paṭiniddesavasena vitthāritavasena ṭhapeti paṭṭhapehi.",
  "atk-s0515a10:17_6": "Vivarāti niddiṭṭhassapi punappunaṁ vacanena vivarāhi.",
  "atk-s0515a10:17_7": "Vibhajāti punappunaṁ vuttassāpi vibhāgakaraṇena vibhajāhi.",
  "atk-s0515a10:17_8": "Uttānīkarohīti vivaṭassa vitthārataravacanena vibhattassa ca nidassanavacanena uttāniṁ karohi.",
  "atk-s0515a10:17_9": "Ayaṁ desanā neyyānampi paṭivedhāya hotīti.",
  "atk-s0515a10:18_0": "84.",
  "atk-s0515a10:18_1": "Vissajjane pana bhagavā sarūpena adhipaññādīni avissajjetvāva adhipaññādippabhāvena yesaṁ kilesānaṁ upasamā ‘‘upasanto’’ti vuccati,",
  "atk-s0515a10:18_2": "nānādevatānaṁ āsayānulomena tesaṁ upasamameva dīpento ‘‘vītataṇho’’tiādikā gāthāyo abhāsi.",
  "atk-s0515a10:18_3": "Tattha ādito aṭṭhannaṁ gāthānaṁ ‘‘taṁ brūmi upasanto’’ti imāya gāthāya sambandho veditabbo,",
  "atk-s0515a10:18_4": "tato parāsaṁ ‘‘sa ve santoti vuccatī’’ti iminā sabbapacchimena padena.",
  "atk-s0515a10:19_0": "Anupadavaṇṇanānayo –",
  "atk-s0515a10:19_1": "vītataṇho purābhedāti yo sarīrabhedā pubbameva pahīnataṇho.",
  "atk-s0515a10:19_2": "Pubbamantamanissitoti atītaddhādibhedaṁ pubbaantaṁ anissito.",
  "atk-s0515a10:19_3": "Vemajjhe nupasaṅkheyyoti paccuppannepi addhani ‘‘ratto’’tiādinā nayena na upasaṅkhātabbo .",
  "atk-s0515a10:19_4": "Tassa natthi purakkhatanti tassa arahato dvinnaṁ purekkhārānaṁ abhāvā anāgate addhani purakkhatamapi natthi,",
  "atk-s0515a10:19_5": "taṁ brūmi upasantoti evamettha yojanā veditabbā.",
  "atk-s0515a10:19_6": "Esa nayo sabbattha.",
  "atk-s0515a10:20_0": "Purā kāyassa bhedāti karajakāyassa bhedato pubbeyeva.",
  "atk-s0515a10:20_1": "Attabhāvassāti sakalattabhāvassa.",
  "atk-s0515a10:20_2": "Kaḷevarassa nikkhepāti kaḷevarassa nikkhepato sarīrassa ṭhapanato.",
  "atk-s0515a10:20_3": "Jīvitindriyassa upacchedāti duvidhassa jīvitindriyassa upacchedato pubbameva.",
  "atk-s0515a10:21_0": "Pubbanto vuccati atīto addhāti pubbasaṅkhāto anto koṭṭhāso ‘‘atīto addhāti,",
  "atk-s0515a10:21_1": "atikkanto kālo’’ti kathīyati.",
  "atk-s0515a10:21_2": "Atītaṁ addhānaṁ ārabbhāti atītakālaṁ paṭicca taṇhā pahīnā.",
  "atk-s0515a10:22_0": "Aparampi bhaddekarattapariyāyaṁ (ma. ni.",
  "atk-s0515a10:22_1": "3.272 ādayo) dassento ‘‘atha vā’’tiādimāha.",
  "atk-s0515a10:22_2": "Tattha evaṁrūpo ahosinti kāḷopi samāno indanīlamaṇivaṇṇo ahosinti evaṁ manuññarūpavaseneva evaṁrūpo ahosiṁ.",
  "atk-s0515a10:22_3": "Kusalasukhasomanassavedanāvaseneva evaṁvedano.",
  "atk-s0515a10:22_4": "Taṁ sampayuttānaṁyeva saññādīnaṁ vasena evaṁsañño.",
  "atk-s0515a10:22_5": "Evaṁsaṅkhāro.",
  "atk-s0515a10:22_6": "Evaṁviññāṇo ahosiṁ atītamaddhānanti tattha nandiṁ na samannānetīti tesu rūpādīsu taṇhaṁ vā taṇhāsampayuttadiṭṭhiṁ vā nānupavattayati.",
  "atk-s0515a10:22_7": "Aparena pariyāyena mahākaccānabhaddekarattapariyāyaṁ dassento ‘‘atha vā iti me cakkhu ahosī’’tiādimāha.",
  "atk-s0515a10:22_8": "Tattha cakkhūti cakkhupasādo.",
  "atk-s0515a10:22_9": "Rūpāti catusamuṭṭhānikarūpā.",
  "atk-s0515a10:22_10": "Iminā nayena sesāyatanānipi veditabbāni.",
  "atk-s0515a10:22_11": "Viññāṇanti nissayaviññāṇaṁ.",
  "atk-s0515a10:22_12": "Na tadabhinandatīti taṁ cakkhuñceva rūpañca taṇhādiṭṭhivasena nābhinandati.",
  "atk-s0515a10:22_13": "Iti me mano ahosi iti dhammāti ettha pana manoti bhavaṅgacittaṁ.",
  "atk-s0515a10:22_14": "Dhammāti tebhūmakadhammārammaṇaṁ.",
  "atk-s0515a10:22_15": "Hasitalapitakīḷitānīti dantavidaṁsakahasitañca vācālapitañca kāyakīḷādikīḷitañcāti hasitalapitakīḷitāni.",
  "atk-s0515a10:22_16": "Na tadassādetīti tāni hasitādīni nābhinandati.",
  "atk-s0515a10:22_17": "Na taṁ nikāmetīti kantaṁ na karoti.",
  "atk-s0515a10:22_18": "Na ca tena vittiṁ āpajjatīti tena ca tuṭṭhiṁ na pāpuṇāti.",
  "atk-s0515a10:23_0": "Taṁ taṁ paccayaṁ paṭicca uppannoti paccuppanno.",
  "atk-s0515a10:23_1": "Rattoti nupasaṅkheyyoti rāgena rattoti gaṇanaṁ na upanetabbo.",
  "atk-s0515a10:23_2": "Uparipi eseva nayo.",
  "atk-s0515a10:23_3": "Evarūpo siyantiādīsu paṇītamanuññarūpādivaseneva taṇhādiṭṭhipavattanasaṅkhātā nandī samannānayanā veditabbā.",
  "atk-s0515a10:23_4": "Na paṇidahatīti patthanāvasena na ṭhapeti.",
  "atk-s0515a10:23_5": "Appaṇidhānapaccayāti na patthanāṭhapanakāraṇena.",
  "atk-s0515a10:24_0": "85.Asantāsīti tena tena alābhato asantasanto.",
  "atk-s0515a10:24_1": "Avikatthīti sīlādīhi avikatthanasīlo.",
  "atk-s0515a10:24_2": "Akukkucoti hatthakukkuccādivirahito.",
  "atk-s0515a10:24_3": "Mantabhāṇīti mantāya pariggahetvā vācaṁ bhāsitā.",
  "atk-s0515a10:24_4": "Anuddhatoti uddhaccavirahito.",
  "atk-s0515a10:24_5": "Sa ve vācāyatoti so vācāya yato saṁyato catudosavirahitaṁ vācaṁ bhāsitā hoti.",
  "atk-s0515a10:25_0": "Akkodhanoti yañhi kho vuttanti ‘‘na kodhano akodhano kodhavirahito’’ti yaṁ kathitaṁ,",
  "atk-s0515a10:25_1": "taṁ paṭhamaṁ tāva kodhaṁ kathetukāmo ‘‘apica kodho tāva vattabbo’’ti āha.",
  "atk-s0515a10:25_2": "Kodho tāva vattabboti paṭhamaṁ kodho kathetabbo.",
  "atk-s0515a10:25_3": "Dasahākārehi kodho jāyatīti dasahi kāraṇehi kodho uppajjati.",
  "atk-s0515a10:25_4": "Anatthaṁ me acarīti avaḍḍhiṁ me akāsi,",
  "atk-s0515a10:25_5": "iminā upāyena sabbapadesu attho veditabbo.",
  "atk-s0515a10:25_6": "Aṭṭhāne vā pana kodho jāyatīti akāraṇe kodho uppajjati.",
  "atk-s0515a10:25_7": "Ekacco hi ‘‘devo ativassatī’’ti kuppati,",
  "atk-s0515a10:25_8": "‘‘na vassatī’’ti kuppati,",
  "atk-s0515a10:25_9": "‘‘sūriyo tappatī’’ti kuppati,",
  "atk-s0515a10:25_10": "‘‘na tappatī’’ti kuppati,",
  "atk-s0515a10:25_11": "vāte vāyantepi kuppati,",
  "atk-s0515a10:25_12": "avāyantepi kuppati,",
  "atk-s0515a10:25_13": "sammajjituṁ asakkonto bodhipaṇṇānaṁ kuppati,",
  "atk-s0515a10:25_14": "cīvaraṁ pārupituṁ asakkonto vātassa kuppati,",
  "atk-s0515a10:25_15": "upakkhalitvā khāṇukassa kuppati.",
  "atk-s0515a10:25_16": "Idaṁ sandhāya vuttaṁ –",
  "atk-s0515a10:25_17": "‘‘aṭṭhāne vā pana kodho jāyatī’’ti.",
  "atk-s0515a10:25_18": "Tattha heṭṭhā navasu ṭhānesu satte ārabbha uppannattā kammapathabhedo hoti.",
  "atk-s0515a10:26_0": "Aṭṭhānaghāto pana saṅkhāresu uppanno kammapathabhedaṁ na karoti.",
  "atk-s0515a10:26_1": "Cittaṁ āghātento uppannoti cittassa āghāto.",
  "atk-s0515a10:26_2": "Tato balavataro paṭighāto.",
  "atk-s0515a10:26_3": "Paṭihaññanavasena paṭighaṁ.",
  "atk-s0515a10:26_4": "Paṭivirujjhatīti paṭivirodho.",
  "atk-s0515a10:26_5": "Kuppanavasena kopo.",
  "atk-s0515a10:26_6": "Pakopo sampakopoti upasaggavasena padaṁ vaḍḍhitaṁ.",
  "atk-s0515a10:26_7": "Dussanavasena doso.",
  "atk-s0515a10:26_8": "Padoso sampadosoti upasaggavasena padaṁ vaḍḍhitaṁ.",
  "atk-s0515a10:26_9": "Cittassabyāpattīti cittassa vipannatā viparivattanākāro.",
  "atk-s0515a10:26_10": "Manaṁ padūsayamāno uppajjatīti manopadoso.",
  "atk-s0515a10:26_11": "Kujjhanavasena kodho.",
  "atk-s0515a10:26_12": "Kujjhanākāro kujjhanā.",
  "atk-s0515a10:26_13": "Kujjhitassa bhāvo kujjhitattaṁ.",
  "atk-s0515a10:26_14": "Dussatīti doso.",
  "atk-s0515a10:26_15": "Dussanāti dussanākāro.",
  "atk-s0515a10:26_16": "Dussitattanti dussitabhāvo.",
  "atk-s0515a10:26_17": "Pakatibhāvavijahanaṭṭhena byāpajjanaṁ byāpatti.",
  "atk-s0515a10:26_18": "Byāpajjanāti byāpajjanākāro.",
  "atk-s0515a10:26_19": "Virujjhatīti virodho.",
  "atk-s0515a10:26_20": "Punappunaṁ virujjhatīti paṭivirodho.",
  "atk-s0515a10:26_21": "Viruddhākārapaṭiviruddhākāravasena vā idaṁ vuttaṁ.",
  "atk-s0515a10:26_22": "Caṇḍiko vuccati caṇḍo,",
  "atk-s0515a10:26_23": "thaddhapuggalo,",
  "atk-s0515a10:26_24": "tassa bhāvo caṇḍikkaṁ.",
  "atk-s0515a10:26_25": "Na etena suropitaṁ vacanaṁ hoti,",
  "atk-s0515a10:26_26": "duruttaṁ aparipuṇṇameva hotīti asuropo.",
  "atk-s0515a10:26_27": "Kuddhakāle hi paripuṇṇavacanaṁ nāma natthi,",
  "atk-s0515a10:26_28": "sacepi kassaci hoti,",
  "atk-s0515a10:26_29": "taṁ appamāṇaṁ.",
  "atk-s0515a10:26_30": "Apare pana ‘‘assujananaṭṭhena assuropanato assuropo’’ti vadanti,",
  "atk-s0515a10:26_31": "taṁ akāraṇaṁ somanassassāpi assujananato.",
  "atk-s0515a10:26_32": "Heṭṭhāvuttaattamanatāpaṭipakkhato na attamanatāti anattamanatā.",
  "atk-s0515a10:26_33": "Sā pana yasmā cittasseva,",
  "atk-s0515a10:26_34": "na sattassa,",
  "atk-s0515a10:26_35": "tasmā ‘‘cittassā’’ti vuttaṁ.",
  "atk-s0515a10:27_0": "Adhimattaparittatā veditabbāti adhimattabhāvo parittabhāvo ca,",
  "atk-s0515a10:27_1": "balavabhāvo mandabhāvoti attho.",
  "atk-s0515a10:27_2": "Kañci kāleti ekadā.",
  "atk-s0515a10:27_3": "‘‘Kañci kāla’’ntipi pāṭho.",
  "atk-s0515a10:27_4": "Cittāvilakaraṇamatto hotīti cittassa āvilakaraṇappamāṇo,",
  "atk-s0515a10:27_5": "cittakiliṭṭhakaraṇappamāṇoti attho.",
  "atk-s0515a10:27_6": "‘‘Cittālasakaraṇamatto’’tipi pāṭho,",
  "atk-s0515a10:27_7": "taṁ na sundaraṁ.",
  "atk-s0515a10:27_8": "Tassa cittakilamathakaraṇamattoti attho.",
  "atk-s0515a10:27_9": "Na ca tāva mukhakulānavikulāno hotīti mukhassa saṅkocanavisaṅkocano na ca tāva hoti.",
  "atk-s0515a10:27_10": "Na ca tāva hanusañcopano hotīti dvinnaṁ hanūnaṁ aparāparaṁ calano na ca tāva hoti.",
  "atk-s0515a10:27_11": "Na ca tāva pharusavācaṁ nicchāraṇo hotīti paresaṁ mammacchedakaṁ pharusavācaṁ mukhato nīharaṇena bahi nikkhamano na ca tāva hoti.",
  "atk-s0515a10:27_12": "Na ca tāva disāvidisānuvilokano hotīti parassa abbhukkiraṇatthaṁ daṇḍādiatthāya disañca anudisañca punappunaṁ vilokano na ca tāva hoti.",
  "atk-s0515a10:28_0": "Na ca tāva daṇḍasatthaparāmasano hotīti āghātanatthaṁ daṇḍañca ekatodhārādisatthañca ādiyano na ca tāva hoti.",
  "atk-s0515a10:28_1": "Na ca tāva daṇḍasatthaabbhukkiraṇo hotīti vuttappakāraṁ daṇḍasatthaṁ ukkhipitvā paharaṇo na ca tāva hoti.",
  "atk-s0515a10:28_2": "Na ca tāvadaṇḍasatthaabhinipātano hotīti etaṁ duvidhaṁ parassa paharaṇatthaṁ na ca tāva khipano hoti.",
  "atk-s0515a10:28_3": "Na ca tāva chinnavicchinnakaraṇo hotīti daṇḍasatthādikhipanena parasarīraṁ dvidhākaraṇo ca vividhākārena vaṇakaraṇo ca na tāva hoti.",
  "atk-s0515a10:28_4": "‘‘Chiddavicchiddakaraṇo’’tipi pāṭho.",
  "atk-s0515a10:28_5": "Na ca tāva sambhañjanapalibhañjano hotīti sarīraṁ bhañjitvā cuṇṇavicuṇṇakaraṇo na ca tāva hoti.",
  "atk-s0515a10:28_6": "Na ca tāva aṅgamaṅgaapakaḍḍhano hotīti aṅgapaccaṅgaṁ sampaggahetvā apanetvā kaḍḍhano na ca tāva hoti.",
  "atk-s0515a10:28_7": "Na ca tāva jīvitā voropano hotīti jīvitindriyato voropano na ca tāva hoti.",
  "atk-s0515a10:28_8": "Na ca tāva sabbacāgapariccāgāya saṇṭhito hotīti sabbaṁ parassa jīvitaṁ nāsetvā attano jīvitanāsanatthāya saṇṭhito na ca tāva hoti.",
  "atk-s0515a10:28_9": "Idaṁ vuttaṁ hoti –",
  "atk-s0515a10:28_10": "yadā aññaṁ jīvitā voropetvā attānaṁ jīvitā voropanatthāya ṭhito,",
  "atk-s0515a10:28_11": "tadā sabbacāgapariccāgā nāma hoti.",
  "atk-s0515a10:28_12": "Vuttañhetaṁ bhagavatā –",
  "atk-s0515a10:29_0": "‘‘Kodhaṁ chetvā sukhaṁ seti, kodhaṁ chetvā na socati;",
  "atk-s0515a10:30_0": "Kodhassa visamūlassa, madhuraggassa brāhmaṇa;",
  "atk-s0515a10:31_0": "Vadhaṁ ariyā pasaṁsanti, tañhi chetvā na socatī’’ti. (saṁ. ni. 1.187, 267);",
  "atk-s0515a10:32_0": "Yatoti yadā.",
  "atk-s0515a10:32_1": "Parapuggalaṁ ghāṭetvāti parapuggalaṁ nāsetvā.",
  "atk-s0515a10:32_2": "Attānaṁ ghāṭetīti attānaṁ māreti.",
  "atk-s0515a10:32_3": "Paramussadagatoti atibalavabhāvaṁ gato.",
  "atk-s0515a10:32_4": "Paramavepullappattoti ativipulabhāvaṁ patto.",
  "atk-s0515a10:32_5": "Kodhassa pahīnattāti anāgāmimaggena vuttappakārassa kodhassa pahīnabhāvena.",
  "atk-s0515a10:32_6": "Kodhavatthussa pariññātattāti kodhassa patiṭṭhābhūtassa kāraṇabhūtassa piyāpiyaaṭṭhānasaṅkhātassa vatthussa ñātatīraṇapariññāhi byāpetvā ñātabhāvena.",
  "atk-s0515a10:32_7": "Kodhahetussa upacchinnattāti kodhassa janakahetuno domanassasahagatacittuppādassa ucchinnabhāvena.",
  "atk-s0515a10:33_0": "Tāsīti bhāyanasīlo hoti.",
  "atk-s0515a10:33_1": "Uttāsīti atibhāyanasīlo.",
  "atk-s0515a10:33_2": "Parittāsīti samantato bhāyanasīlo.",
  "atk-s0515a10:33_3": "Bhāyatīti bhayaṁ uppajjati.",
  "atk-s0515a10:33_4": "Santāsaṁ āpajjatīti virūpabhāvaṁ pāpuṇāti.",
  "atk-s0515a10:33_5": "Katthīhotīti attano vaṇṇabhaṇanasīlo hoti.",
  "atk-s0515a10:33_6": "Vikatthīti vividhā nānappakārato vaṇṇabhaṇanasīlo.",
  "atk-s0515a10:33_7": "Jātiyā vāti khattiyabhāvādijātisampattiyā vā.",
  "atk-s0515a10:33_8": "Gottena vāti gotamagottādinā ukkaṭṭhagottena vā.",
  "atk-s0515a10:33_9": "Kolaputtiyena vāti mahākulabhāvena vā.",
  "atk-s0515a10:33_10": "Vaṇṇapokkharatāya vāti vaṇṇasampannasarīratāya vā.",
  "atk-s0515a10:33_11": "Sarīrañhi ‘‘pokkhara’’nti vuccati,",
  "atk-s0515a10:33_12": "tassa vaṇṇasampattiyā abhirūpabhāvenāti attho.",
  "atk-s0515a10:33_13": "Dhanena vātiādīni uttānatthāneva.",
  "atk-s0515a10:34_0": "Kukkuccanti niddesassa uddesapadaṁ.",
  "atk-s0515a10:34_1": "Tattha kukkuccanti kucchitaṁ kataṁ kukataṁ,",
  "atk-s0515a10:34_2": "tassa bhāvo kukkuccaṁ.",
  "atk-s0515a10:34_3": "Taṁ pacchānutāpalakkhaṇaṁ,",
  "atk-s0515a10:34_4": "katākatānusocanarasaṁ,",
  "atk-s0515a10:34_5": "vippaṭisārapaccupaṭṭhānaṁ,",
  "atk-s0515a10:34_6": "katākatapadaṭṭhānaṁ,",
  "atk-s0515a10:34_7": "dāsabyaṁ viya daṭṭhabbaṁ.",
  "atk-s0515a10:34_8": "Hatthakukkuccampīti hatthehi kucchitaṁ kataṁ kukataṁ,",
  "atk-s0515a10:34_9": "tassa bhāvo hatthakukkuccaṁ.",
  "atk-s0515a10:34_10": "Pādakukkuccādīsupi eseva nayo.",
  "atk-s0515a10:35_0": "Akappiyekappiyasaññitāti acchamaṁsaṁ sūkaramaṁsanti khādati,",
  "atk-s0515a10:35_1": "dīpimaṁsaṁ migamaṁsanti khādati,",
  "atk-s0515a10:35_2": "akappiyabhojanaṁ kappiyabhojananti bhuñjati,",
  "atk-s0515a10:35_3": "vikāle kālasaññitāya bhuñjati,",
  "atk-s0515a10:35_4": "akappiyapānakaṁ kappiyapānakanti pivati.",
  "atk-s0515a10:35_5": "Ayaṁ akappiye kappiyasaññitā.",
  "atk-s0515a10:35_6": "Kappiye akappiyasaññitāti sūkaramaṁsaṁ acchamaṁsanti khādati,",
  "atk-s0515a10:35_7": "migamaṁsaṁ dīpimaṁsanti khādati,",
  "atk-s0515a10:35_8": "kappiyabhojanaṁ akappiyabhojananti bhuñjati,",
  "atk-s0515a10:35_9": "kāle vikālasaññitāya bhuñjati,",
  "atk-s0515a10:35_10": "kappiyapānakaṁ akappiyapānakanti pivati.",
  "atk-s0515a10:35_11": "Ayaṁ kappiye akappiyasaññitā.",
  "atk-s0515a10:35_12": "Avajje vajjasaññitāti niddose dosasaññitā.",
  "atk-s0515a10:35_13": "Vajje avajjasaññitāti sadose niddosasaññitā.",
  "atk-s0515a10:35_14": "Kukkuccāyanāti kukkuccāyanākāro.",
  "atk-s0515a10:35_15": "Kukkuccāyitattanti kukkuccāyitabhāvo.",
  "atk-s0515a10:35_16": "Cetaso vippaṭisāroti cittassa virūpo paṭisaraṇabhāvo.",
  "atk-s0515a10:35_17": "Manovilekhoti cittassa vilekho.",
  "atk-s0515a10:36_0": "Katattā ca akatattā cāti kāyaduccaritādīnaṁ katabhāvena ca kāyasucaritādīnaṁ akatabhāvena ca.",
  "atk-s0515a10:36_1": "Kataṁ me kāyaduccaritanti mayā kāyena kilesapūtikattā duṭṭhu caritaṁ kāyena kataṁ.",
  "atk-s0515a10:36_2": "Akataṁ me kāyasucaritanti mayā kāyena suṭṭhu caritaṁ na kataṁ.",
  "atk-s0515a10:36_3": "Vacīduccaritavacīsucaritādīsupi eseva nayo nirodhapariyosānesu .",
  "atk-s0515a10:37_0": "Cittassāti na sattassa na posassa.",
  "atk-s0515a10:37_1": "Uddhaccanti uddhatākāro.",
  "atk-s0515a10:37_2": "Avūpasamoti na vūpasamo.",
  "atk-s0515a10:37_3": "Ceto vikkhipatīti cetaso vikkhepo,",
  "atk-s0515a10:37_4": "bhantattaṁ cittassāti cittassa bhantabhāvo bhantayānabhantagoṇādīnaṁ viya.",
  "atk-s0515a10:37_5": "Iminā ekārammaṇasmiṁyeva vipphandanaṁ kathitaṁ.",
  "atk-s0515a10:37_6": "Uddhaccañhi ekārammaṇe vipphandati,",
  "atk-s0515a10:37_7": "vicikicchā nānārammaṇeti.",
  "atk-s0515a10:37_8": "Idaṁ vuccati uddhaccanti ayaṁ uddhatabhāvo kathīyati.",
  "atk-s0515a10:38_0": "Musāvādaṁ pahāyāti ettha musāti visaṁvādanapurekkhārassa atthabhañjako vacīpayogo kāyapayogo vā.",
  "atk-s0515a10:38_1": "Visaṁvādanādhippāyena panassa paravisaṁvādakakāyavacīpayogasamuṭṭhāpikā cetanā musāvādo.",
  "atk-s0515a10:39_0": "Aparo nayo –",
  "atk-s0515a10:39_1": "musāti abhūtaṁ atacchaṁ vatthu.",
  "atk-s0515a10:39_2": "Vādoti tassa bhūtato tacchato viññāpanaṁ.",
  "atk-s0515a10:39_3": "Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā musāvādo,",
  "atk-s0515a10:39_4": "taṁ musāvādaṁ.",
  "atk-s0515a10:39_5": "Pahāyāti imaṁ musāvādacetanāsaṅkhātaṁ dussīlyaṁ pajahitvā .",
  "atk-s0515a10:39_6": "Paṭiviratoti pahīnakālato paṭṭhāya tato dussīlyato orato viratova.",
  "atk-s0515a10:39_7": "Natthi tassa vītikkamissāmīti cakkhusotaviññeyyā dhammā,",
  "atk-s0515a10:39_8": "pageva kāyaviññeyyāti iminā nayena aññesupi evarūpesu padesu attho veditabbo.",
  "atk-s0515a10:40_0": "Saccaṁ vadatīti saccavādī.",
  "atk-s0515a10:40_1": "Saccena saccaṁ sandahati ghaṭetīti saccasandho,",
  "atk-s0515a10:40_2": "na antarantarā musā vadatīti attho.",
  "atk-s0515a10:40_3": "Yo hi puriso kadāci musā vadati,",
  "atk-s0515a10:40_4": "kadāci saccaṁ,",
  "atk-s0515a10:40_5": "tassa musāvādena antaritattā saccaṁ saccena na ghaṭiyati,",
  "atk-s0515a10:40_6": "tasmā so na saccasandho,",
  "atk-s0515a10:40_7": "ayaṁ pana na tādiso,",
  "atk-s0515a10:40_8": "jīvitahetupi musā avatvā saccena saccaṁ sandahatiyevāti saccasandho.",
  "atk-s0515a10:41_0": "Thetoti thiro,",
  "atk-s0515a10:41_1": "thirakathoti attho.",
  "atk-s0515a10:41_2": "Eko hi puggalo haliddirāgo viya,",
  "atk-s0515a10:41_3": "thusarāsimhi nikhātakhāṇu viya,",
  "atk-s0515a10:41_4": "assapiṭṭhe ṭhapitakumbhaṇḍamiva ca na thirakatho hoti,",
  "atk-s0515a10:41_5": "eko pāsāṇalekhā viya,",
  "atk-s0515a10:41_6": "indakhīlā viya ca thirakatho hoti,",
  "atk-s0515a10:41_7": "asinā sīsaṁ chindantepi dve kathā na katheti,",
  "atk-s0515a10:41_8": "ayaṁ vuccati theto.",
  "atk-s0515a10:42_0": "Paccayikoti pattiyāyitabbako,",
  "atk-s0515a10:42_1": "saddhāyitabbakoti attho.",
  "atk-s0515a10:42_2": "Ekacco hi puggalo na paccayiko hoti,",
  "atk-s0515a10:42_3": "‘‘idaṁ kena vuttaṁ,",
  "atk-s0515a10:42_4": "asukenā’’ti vutte ‘‘mā tassa vacanaṁ saddahathā’’ti vattabbataṁ āpajjati.",
  "atk-s0515a10:42_5": "Eko paccayiko hoti,",
  "atk-s0515a10:42_6": "‘‘idaṁ kena vuttaṁ,",
  "atk-s0515a10:42_7": "asukenā’’ti vutte ‘‘yadi tena vuttaṁ,",
  "atk-s0515a10:42_8": "idameva pamāṇaṁ,",
  "atk-s0515a10:42_9": "idāni upaparikkhitabbaṁ natthi,",
  "atk-s0515a10:42_10": "evameva ida’’nti vattabbataṁ āpajjati,",
  "atk-s0515a10:42_11": "ayaṁ vuccati paccayiko.",
  "atk-s0515a10:43_0": "Avisaṁvādako lokassāti tāya saccavāditāya lokaṁ na visaṁvādetīti attho.",
  "atk-s0515a10:44_0": "Pisuṇaṁ vācaṁ pahāyātiādīsu yāya vācāya yassa taṁ vācaṁ bhāsati,",
  "atk-s0515a10:44_1": "tassa hadaye attano piyabhāvaṁ parassa ca suññabhāvaṁ karoti,",
  "atk-s0515a10:44_2": "sā pisuṇā vācā.",
  "atk-s0515a10:44_3": "Yāya pana attānampi parampi pharusaṁ karoti,",
  "atk-s0515a10:44_4": "yā vācā sayampi pharusā,",
  "atk-s0515a10:44_5": "neva kaṇṇasukhā na hadayaṅgamā,",
  "atk-s0515a10:44_6": "ayaṁ pharusā vācā.",
  "atk-s0515a10:44_7": "Yena samphaṁ palapati niratthakaṁ,",
  "atk-s0515a10:44_8": "so samphappalāpo.",
  "atk-s0515a10:44_9": "Yā tesaṁ mūlabhūtā cetanāpi pisuṇavācādināmameva labhati,",
  "atk-s0515a10:44_10": "sā eva ca idha adhippetā.",
  "atk-s0515a10:45_0": "Imesaṁbhedāyāti yesaṁ ito vuttānaṁ santike sutaṁ,",
  "atk-s0515a10:45_1": "tesaṁ bhedāya.",
  "atk-s0515a10:45_2": "Bhinnānaṁ vā sandhātāti dvinnaṁ mittānaṁ vā samānupajjhāyakādīnaṁ vā kenacideva kāraṇena bhinnānaṁ ekamekaṁ",
  "atk-s0515a10:45_3": "upasaṅkamitvā ‘‘tumhākaṁ īdise kule jātānaṁ evaṁ bahussutānaṁ idaṁ na yutta’’ntiādīni vatvā sandhānaṁ",
  "atk-s0515a10:45_4": "kattā anukattā.",
  "atk-s0515a10:46_0": "Anuppadātāti sandhānānuppadātā.",
  "atk-s0515a10:46_1": "Dve jane samagge disvā ‘‘tumhākaṁ evarūpe kule jātānaṁ evarūpehi guṇehi samannāgatānaṁ anucchavikameta’’ntiādīni vatvā daḷhīkammaṁ kattāti attho.",
  "atk-s0515a10:46_2": "Samaggo ārāmo assāti samaggārāmo,",
  "atk-s0515a10:46_3": "yattha samaggā natthi,",
  "atk-s0515a10:46_4": "tattha vasitumpi na icchatīti attho.",
  "atk-s0515a10:46_5": "‘‘Samaggarāmo’’tipi pāḷi,",
  "atk-s0515a10:46_6": "ayamevettha attho.",
  "atk-s0515a10:46_7": "Samaggaratoti samaggesu rato,",
  "atk-s0515a10:46_8": "te pahāya aññatra gantumpi na icchatīti attho.",
  "atk-s0515a10:46_9": "Samagge disvāpi sutvāpi nandatīti samagganandī.",
  "atk-s0515a10:46_10": "Samaggakaraṇiṁ vācaṁ bhāsitāti yā vācā satte samaggeyeva karoti,",
  "atk-s0515a10:46_11": "taṁ sāmaggiguṇaparidīpikameva vācaṁ bhāsati,",
  "atk-s0515a10:46_12": "na itaranti.",
  "atk-s0515a10:47_0": "Parassa mammacchedakakāyavacīpayogasamuṭṭhāpikā ekantapharusacetanā pharusā vācā,",
  "atk-s0515a10:47_1": "nelāti elaṁ vuccati doso,",
  "atk-s0515a10:47_2": "nassā elanti nelā,",
  "atk-s0515a10:47_3": "niddosāti attho ‘‘nelaṅgo setapacchādo’’ti ettha (udā. 65; peṭako.",
  "atk-s0515a10:47_4": "25) vuttanelaṁ viya.",
  "atk-s0515a10:47_5": "Kaṇṇasukhāti byañjanamadhuratāya kaṇṇānaṁ sukhā,",
  "atk-s0515a10:47_6": "sūcivijjhanaṁ viya kaṇṇasūlaṁ na janeti.",
  "atk-s0515a10:47_7": "atthamadhuratāya sakalasarīre kopaṁ ajanetvā pemaṁ janetīti pemanīyā.",
  "atk-s0515a10:47_8": "Hadayaṁ gacchati apaṭihaññamānā sukhena cittaṁ pavisatīti hadayaṅgamā.",
  "atk-s0515a10:47_9": "Guṇaparipuṇṇatāya pure bhavāti porī,",
  "atk-s0515a10:47_10": "pure saṁvaḍḍhanārī viya sukumārātipi porī,",
  "atk-s0515a10:47_11": "purassa esātipi porī,",
  "atk-s0515a10:47_12": "nagaravāsīnaṁ kathāti attho.",
  "atk-s0515a10:47_13": "Nagaravāsino hi yuttakathā honti,",
  "atk-s0515a10:47_14": "pitimattaṁ pitāti bhātimattaṁ bhātāti vadanti.",
  "atk-s0515a10:47_15": "Evarūpī kathā bahuno janassa kantā hotīti bahujanakantā.",
  "atk-s0515a10:47_16": "Kantabhāveneva bahuno janassa manāpā cittavuḍḍhikarāti bahujanamanāpā.",
  "atk-s0515a10:48_0": "Anatthaviññāpikā kāyavacīpayogasamuṭṭhāpikā akusalacetanā samphappalāpo.",
  "atk-s0515a10:48_1": "Kālena vadatīti kālavādī,",
  "atk-s0515a10:48_2": "vattabbayuttakālaṁ sallakkhetvā vadatīti attho.",
  "atk-s0515a10:48_3": "Bhūtaṁ tathaṁ tacchaṁ sabhāvameva vadatīti bhūtavādī.",
  "atk-s0515a10:48_4": "Diṭṭhadhammikasamparāyikatthasannissitameva katvā vadatīti atthavādī.",
  "atk-s0515a10:48_5": "Navalokuttaradhammasannissitaṁ katvā vadatīti dhammavādī.",
  "atk-s0515a10:48_6": "Saṁvaravinayapahānavinayasannissitaṁ katvā vadatīti vinayavādī.",
  "atk-s0515a10:49_0": "Nidhānaṁ vuccati ṭhapanokāso,",
  "atk-s0515a10:49_1": "nidhānamassa atthīti nidhānavatī,",
  "atk-s0515a10:49_2": "hadaye nidhātabbayuttakaṁ vācaṁ bhāsitāti attho.",
  "atk-s0515a10:49_3": "Kālenāti evarūpiṁ bhāsamānopi ca ‘‘ahaṁ nidhānavatiṁ vācaṁ bhāsissāmī’’ti na akālena bhāsati,",
  "atk-s0515a10:49_4": "yuttakālaṁ pana apekkhitvāva bhāsatīti attho.",
  "atk-s0515a10:49_5": "Sāpadesanti saupamaṁ,",
  "atk-s0515a10:49_6": "sakāraṇanti attho.",
  "atk-s0515a10:49_7": "Pariyantavatinti paricchedaṁ dassetvā yathāssā paricchedo paññāyati,",
  "atk-s0515a10:49_8": "evaṁ bhāsatīti attho.",
  "atk-s0515a10:49_9": "Atthasaṁhitanti anekehipi nayehi vibhajantena pariyādātuṁ asakkuṇeyyatāya atthasampannaṁ bhāsati.",
  "atk-s0515a10:49_10": "Yaṁ vā so atthavādī atthaṁ vadati,",
  "atk-s0515a10:49_11": "tena atthena sahitattā atthasaṁhitaṁ vācaṁ bhāsati,",
  "atk-s0515a10:49_12": "na aññaṁ nikkhipitvā aññaṁ bhāsatīti vuttaṁ hoti.",
  "atk-s0515a10:49_13": "Catuddosāpagataṁ vācaṁ bhāsatīti musāvādādīhi catūhi dosehi apagataṁ vācaṁ bhāsati.",
  "atk-s0515a10:49_14": "Dvattiṁsāya tiracchānakathāyāti dvattiṁsāya saggamokkhānaṁ tiracchānabhūtāya kathāya.",
  "atk-s0515a10:50_0": "Dasakathāvatthūnīti appicchatādīni dasa vivaṭṭanissitāya kathāya vatthubhūtāni kāraṇāni.",
  "atk-s0515a10:50_1": "Appicchakathanti ettha appicchoti icchāvirahito aniccho nittaṇho.",
  "atk-s0515a10:50_2": "Ettha hi byañjanaṁ sāvasesaṁ viya,",
  "atk-s0515a10:50_3": "attho pana niravaseso.",
  "atk-s0515a10:50_4": "Na hi khīṇāsavassa aṇumattāpi icchā nāma atthi.",
  "atk-s0515a10:51_0": "Apicettha atricchatā pāpicchatā mahicchatā appicchatāti ayaṁ bhedo veditabbo –",
  "atk-s0515a10:51_1": "tattha sakalābhe atittassa paralābhapatthanā atricchatā nāma,",
  "atk-s0515a10:51_2": "tāya samannāgatassa ekabhājane pakkapūvepi attano patte patite na supakko viya khuddako viya ca khāyati,",
  "atk-s0515a10:51_3": "sveva pana parassa patte pakkhitto supakko viya mahanto viya ca khāyati.",
  "atk-s0515a10:51_4": "Asantaguṇasambhāvanatā pana paṭiggahaṇe ca amattaññutā pāpicchatā nāma,",
  "atk-s0515a10:51_5": "sā ‘‘idhekacco asaddho samāno saddhoti maṁ jano jānātū’’tiādinā (vibha.",
  "atk-s0515a10:51_6": "851) nayena atreva āgatāyeva.",
  "atk-s0515a10:51_7": "Tāya ca samannāgato puggalo kohaññe patiṭṭhāti.",
  "atk-s0515a10:51_8": "Santaguṇasambhāvanatā pana paṭiggahaṇe ca amattaññutā mahicchatā nāma,",
  "atk-s0515a10:51_9": "sāpi ‘‘idhekacco saddho samāno saddhoti maṁ jano jānātūti icchati,",
  "atk-s0515a10:51_10": "sīlavā samāno sīlavāti maṁ jano jānātū’’ti (vibha.",
  "atk-s0515a10:51_11": "851) iminā nayena āgatāyeva.",
  "atk-s0515a10:51_12": "Tāya samannāgato puggalo dussantappayo hoti,",
  "atk-s0515a10:51_13": "vijātamātāpissa cittaṁ gahetuṁ na sakkoti.",
  "atk-s0515a10:51_14": "Tenetaṁ vuccati –",
  "atk-s0515a10:52_0": "‘‘Aggikkhandho samuddo ca, mahiccho cāpi puggalo;",
  "atk-s0515a10:53_0": "Sakaṭena paccaye detu,",
  "atk-s0515a10:53_1": "tayopete atappayā’’ti. (ma. ni. aṭṭha. 1.252; a. ni. aṭṭha. 1.1.63; udā. aṭṭha. 31);",
  "atk-s0515a10:54_0": "Santaguṇanigūhanatā pana paṭiggahaṇe ca mattaññutā appicchatā nāma,",
  "atk-s0515a10:54_1": "tāya samannāgato puggalo attani vijjamānampi guṇaṁ paṭicchādetukāmatāya saddho samāno ‘‘saddhoti maṁ jano jānātū’’ti na icchati. Sīlavā…",
  "atk-s0515a10:54_2": "pavivitto…",
  "atk-s0515a10:54_3": "bahussuto…",
  "atk-s0515a10:54_4": "āraddhavīriyo…",
  "atk-s0515a10:54_5": "samādhisampanno… paññavā…",
  "atk-s0515a10:54_6": "khīṇāsavo samāno ‘‘khīṇāsavoti maṁ jano jānātū’’ti na icchati seyyathāpi majjhantikatthero.",
  "atk-s0515a10:54_7": "Evaṁ appiccho ca pana bhikkhu anuppannaṁ lābhaṁ uppādeti,",
  "atk-s0515a10:54_8": "uppannaṁ thāvaraṁ karoti,",
  "atk-s0515a10:54_9": "dāyakānaṁ cittaṁ ārādheti,",
  "atk-s0515a10:54_10": "yathā yathā hi so attano appicchatāya appaṁ gaṇhāti,",
  "atk-s0515a10:54_11": "tathā tathā tassa vatte pasannā manussā bahū denti.",
  "atk-s0515a10:55_0": "Aparopi catubbidho appiccho paccayaappiccho dhutaṅgaappiccho pariyattiappiccho adhigamaappicchoti .",
  "atk-s0515a10:55_1": "Tattha catūsu paccayesu appiccho paccayaappiccho.",
  "atk-s0515a10:55_2": "So dāyakassa vasaṁ jānāti,",
  "atk-s0515a10:55_3": "deyyadhammassa vasaṁ jānāti,",
  "atk-s0515a10:55_4": "attano thāmaṁ jānāti.",
  "atk-s0515a10:55_5": "Yadi hi deyyadhammo bahu hoti,",
  "atk-s0515a10:55_6": "dāyako appaṁ dātukāmo,",
  "atk-s0515a10:55_7": "dāyakassa vasena appaṁ gaṇhāti.",
  "atk-s0515a10:55_8": "Deyyadhammo appo,",
  "atk-s0515a10:55_9": "dāyako bahuṁ dātukāmo,",
  "atk-s0515a10:55_10": "deyyadhammassa vasena appaṁ gaṇhāti.",
  "atk-s0515a10:55_11": "Deyyadhammopi bahu,",
  "atk-s0515a10:55_12": "dāyakopi bahuṁ dātukāmo,",
  "atk-s0515a10:55_13": "attano thāmaṁ ñatvā pamāṇeneva gaṇhāti.",
  "atk-s0515a10:56_0": "Dhutaṅgasamādānassa attani atthibhāvaṁ na jānāpetukāmo dhutaṅgaappiccho nāma.",
  "atk-s0515a10:56_1": "Yo pana bahussutabhāvaṁ na jānāpetukāmo,",
  "atk-s0515a10:56_2": "ayaṁ pariyattiappiccho nāma.",
  "atk-s0515a10:56_3": "Yo pana sotāpannādīsu aññataro hutvā sotāpannādibhāvaṁ jānāpetuṁ na icchati,",
  "atk-s0515a10:56_4": "ayaṁ adhigamaappiccho nāma.",
  "atk-s0515a10:56_5": "Khīṇāsavo pana atricchataṁ pāpicchataṁ mahicchataṁ pahāya sabbaso icchāpaṭipakkhabhūtāya alobhasaṅkhātāya",
  "atk-s0515a10:56_6": "parisuddhāya appicchatāya samannāgatattā appiccho nāma. ‘‘Āvuso,",
  "atk-s0515a10:56_7": "atricchatā pāpicchatā mahicchatāti,",
  "atk-s0515a10:56_8": "ime dhammā pahātabbāti,",
  "atk-s0515a10:56_9": "tesu ādīnavaṁ dassetvā evarūpaṁ appicchataṁ samādāya vattitabba’’nti vadanto appicchakathaṁ katheti nāma.",
  "atk-s0515a10:57_0": "Santuṭṭhīkathantiādīsu visesatthameva dīpayissāma,",
  "atk-s0515a10:57_1": "yojanā pana vuttanayeneva veditabbā.",
  "atk-s0515a10:57_2": "Santuṭṭhīkathanti itarītarapaccayasantosaṁ nissitaṁ kathaṁ.",
  "atk-s0515a10:57_3": "So panesa santoso dvādasavidho hoti.",
  "atk-s0515a10:57_4": "Seyyathidaṁ –",
  "atk-s0515a10:57_5": "cīvare yathālābhasantoso,",
  "atk-s0515a10:57_6": "yathābalasantoso,",
  "atk-s0515a10:57_7": "yathāsāruppasantosoti tividho.",
  "atk-s0515a10:57_8": "Evaṁ piṇḍapātādīsupi.",
  "atk-s0515a10:58_0": "Tassāyaṁ pabhedavaṇṇanā –",
  "atk-s0515a10:58_1": "idha bhikkhu cīvaraṁ labhati sundaraṁ vā asundaraṁ vā.",
  "atk-s0515a10:58_2": "So teneva yāpeti,",
  "atk-s0515a10:58_3": "aññaṁ na pattheti,",
  "atk-s0515a10:58_4": "labhantopi na gaṇhāti.",
  "atk-s0515a10:58_5": "Ayamassa cīvare yathālābhasantoso.",
  "atk-s0515a10:58_6": "Atha pana yo pakatidubbalo vā hoti,",
  "atk-s0515a10:58_7": "ābādhajarābhibhūto vā,",
  "atk-s0515a10:58_8": "garucīvaraṁ pārupanto kilamati.",
  "atk-s0515a10:58_9": "So sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti.",
  "atk-s0515a10:58_10": "Ayamassa cīvare yathābalasantoso.",
  "atk-s0515a10:58_11": "Aparo paṇītapaccayalābhī hoti.",
  "atk-s0515a10:58_12": "So pattuṇṇacīvarādīnaṁ aññataraṁ mahagghacīvaraṁ,",
  "atk-s0515a10:58_13": "bahūni vā pana cīvarāni labhitvā ‘‘idaṁ therānaṁ cirapabbajitānaṁ,",
  "atk-s0515a10:58_14": "idaṁ bahussutānaṁ anurūpaṁ,",
  "atk-s0515a10:58_15": "idaṁ gilānānaṁ,",
  "atk-s0515a10:58_16": "idaṁ appalābhīnaṁ hotū’’ti datvā tesaṁ purāṇacīvaraṁ vā saṅkārakūṭādito vā nantakāni uccinitvā tehi saṅghāṭiṁ katvā dhārentopi santuṭṭhova hoti.",
  "atk-s0515a10:58_17": "Ayamassa cīvare yathāsāruppasantoso.",
  "atk-s0515a10:59_0": "Idha pana bhikkhu piṇḍapātaṁ labhati lūkhaṁ vā paṇītaṁ vā,",
  "atk-s0515a10:59_1": "so teneva yāpeti,",
  "atk-s0515a10:59_2": "aññaṁ na pattheti,",
  "atk-s0515a10:59_3": "labhantopi na gaṇhāti.",
  "atk-s0515a10:59_4": "Ayamassa piṇḍapāte yathālābhasantoso.",
  "atk-s0515a10:59_5": "Yo pana attano pakativiruddhaṁ vā byādhiviruddhaṁ vā piṇḍapātaṁ labhati,",
  "atk-s0515a10:59_6": "yenassa paribhuttena aphāsu hoti,",
  "atk-s0515a10:59_7": "so taṁ sabhāgassa bhikkhuno datvā tassa hatthato sappāyabhojanaṁ bhuñjitvā samaṇadhammaṁ karontopi santuṭṭhova hoti.",
  "atk-s0515a10:59_8": "Ayamassa piṇḍapāte yathābalasantoso.",
  "atk-s0515a10:59_9": "Aparo bahuṁ paṇītaṁ piṇḍapātaṁ labhati,",
  "atk-s0515a10:59_10": "so taṁ cīvaraṁ viya theracirapabbajitabahussutaappalābhīgilānānaṁ datvā tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova hoti.",
  "atk-s0515a10:59_11": "Ayamassa piṇḍapāte yathāsāruppasantoso.",
  "atk-s0515a10:60_0": "Idha pana bhikkhu senāsanaṁ labhati manāpaṁ vā amanāpaṁ vā,",
  "atk-s0515a10:60_1": "so tena neva somanassaṁ na domanassaṁ uppādeti,",
  "atk-s0515a10:60_2": "antamaso tiṇasanthārakenāpi yathāladdheneva tussati.",
  "atk-s0515a10:60_3": "Ayamassa senāsane yathālābhasantoso.",
  "atk-s0515a10:60_4": "Yo pana attano pakativiruddhaṁ vā byādhiviruddhaṁ vā senāsanaṁ labhati,",
  "atk-s0515a10:60_5": "yatthassa vasato aphāsu hoti,",
  "atk-s0515a10:60_6": "so taṁ sabhāgassa bhikkhuno datvā tassa santake sappāyasenāsane vasantopi santuṭṭhova hoti.",
  "atk-s0515a10:60_7": "Ayamassa senāsane yathābalasantoso.",
  "atk-s0515a10:61_0": "Aparo mahāpuñño leṇamaṇḍapakūṭāgārādīni bahūni paṇītasenāsanāni labhati,",
  "atk-s0515a10:61_1": "so taṁ cīvaraṁ viya theracirapabbajitabahussutaappalābhīgilānānaṁ datvā yattha katthaci vasantopi santuṭṭhova hoti.",
  "atk-s0515a10:61_2": "Ayamassa senāsane yathāsāruppasantoso.",
  "atk-s0515a10:61_3": "Yopi ‘‘uttamasenāsanaṁ nāma pamādaṭṭhānaṁ,",
  "atk-s0515a10:61_4": "tattha nisinnassa thinamiddhaṁ okkamati,",
  "atk-s0515a10:61_5": "niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṁ senāsanaṁ pattampi na sampaṭicchati,",
  "atk-s0515a10:61_6": "so taṁ paṭikkhipitvā abbhokāsarukkhamūlādīsu vasantopi santuṭṭhova hoti.",
  "atk-s0515a10:61_7": "Ayamassa senāsane yathāsāruppasantoso.",
  "atk-s0515a10:62_0": "Idha pana bhikkhu bhesajjaṁ labhati lūkhaṁ vā paṇītaṁ vā,",
  "atk-s0515a10:62_1": "so yaṁ labhati,",
  "atk-s0515a10:62_2": "teneva tussati,",
  "atk-s0515a10:62_3": "aññaṁ na pattheti,",
  "atk-s0515a10:62_4": "labhantopi na gaṇhāti.",
  "atk-s0515a10:62_5": "Ayamassa gilānapaccaye yathālābhasantoso.",
  "atk-s0515a10:62_6": "Yo pana telena atthiko phāṇitaṁ labhati,",
  "atk-s0515a10:62_7": "so taṁ sabhāgassa bhikkhuno datvā tassa hatthato telaṁ gahetvā aññadeva vā pariyesitvā bhesajjaṁ karontopi santuṭṭhova hoti.",
  "atk-s0515a10:62_8": "Ayamassa gilānapaccaye yathābalasantoso.",
  "atk-s0515a10:63_0": "Aparo mahāpuñño bahuṁ telamadhuphāṇitādipaṇītabhesajjaṁ labhati,",
  "atk-s0515a10:63_1": "so taṁ cīvaraṁ viya theracirapabbajitabahussutaappalābhīgilānānaṁ datvā tesaṁ ābhatena yena kenaci yāpentopi santuṭṭhova hoti.",
  "atk-s0515a10:63_2": "Yo pana ekasmiṁ bhājane catumadhuraṁ ṭhapetvā ekasmiṁ muttaharītakaṁ ‘‘gaṇha, bhante,",
  "atk-s0515a10:63_3": "yadicchasī’’ti vuccamāno ‘‘sacassa tesu aññatarenapi rogo vūpasammati,",
  "atk-s0515a10:63_4": "atha muttaharītakaṁ nāma buddhādīhi vaṇṇita’’nti catumadhuraṁ paṭikkhipitvā muttaharītakena bhesajjaṁ karonto paramasantuṭṭhova hoti.",
  "atk-s0515a10:63_5": "Ayamassa gilānapaccaye yathāsāruppasantoso.",
  "atk-s0515a10:63_6": "Imesaṁ pana paccekapaccayesu tiṇṇaṁ tiṇṇaṁ santosānaṁ yathāsāruppasantosova aggo.",
  "atk-s0515a10:63_7": "Arahā ekekasmiṁ paccaye imehi tīhipi santuṭṭhova.",
  "atk-s0515a10:64_0": "Pavivekakathanti pavivekanissitaṁ kathaṁ.",
  "atk-s0515a10:64_1": "Tayo hi vivekā kāyaviveko cittaviveko upadhivivekoti.",
  "atk-s0515a10:64_2": "Tattha eko gacchati,",
  "atk-s0515a10:64_3": "eko tiṭṭhati,",
  "atk-s0515a10:64_4": "eko nisīdati,",
  "atk-s0515a10:64_5": "eko seyyaṁ kappeti,",
  "atk-s0515a10:64_6": "eko gāmaṁ piṇḍāya pavisati,",
  "atk-s0515a10:64_7": "eko paṭikkamati,",
  "atk-s0515a10:64_8": "eko abhikkamati,",
  "atk-s0515a10:64_9": "eko caṅkamaṁ adhiṭṭhāti,",
  "atk-s0515a10:64_10": "eko carati,",
  "atk-s0515a10:64_11": "eko viharatīti ayaṁ kāyaviveko nāma.",
  "atk-s0515a10:64_12": "Aṭṭha samāpattiyo pana cittaviveko nāma.",
  "atk-s0515a10:64_13": "Nibbānaṁ upadhiviveko nāma.",
  "atk-s0515a10:65_0": "Vuttampi hetaṁ –",
  "atk-s0515a10:65_1": "‘‘kāyaviveko ca vivekaṭṭhakāyānaṁ nekkhammābhiratānaṁ.",
  "atk-s0515a10:65_2": "Cittaviveko ca parisuddhacittānaṁ paramavodānappattānaṁ.",
  "atk-s0515a10:65_3": "Upadhiviveko ca nirupadhīnaṁ puggalānaṁ visaṅkhāragatāna’’nti (mahāni. 57).",
  "atk-s0515a10:66_0": "Asaṁsaggakathanti ettha pana savanasaṁsaggo dassanasaṁsaggo samullapanasaṁsaggo sambhogasaṁsaggo kāyasaṁsaggoti pañcavidho saṁsaggo.",
  "atk-s0515a10:66_1": "Tesu idha bhikkhu suṇāti ‘‘amukasmiṁ gāme vā nigame vā itthī vā kumārī vā abhirūpā dassanīyā pāsādikā paramāya vaṇṇapokkharatāya samannāgatā’’ti,",
  "atk-s0515a10:66_2": "so taṁ sutvā saṁsīdati visīdati,",
  "atk-s0515a10:66_3": "na sakkoti brahmacariyaṁ sandhāretuṁ,",
  "atk-s0515a10:66_4": "sikkhādubbalyaṁ anāvikatvā hīnāyāvattati.",
  "atk-s0515a10:66_5": "Evaṁ parehi kathiyamānarūpādisampattiṁ attanā vā hasitalapitagītasaddaṁ suṇantassa sotaviññāṇavīthivasena uppanno rāgo savanasaṁsaggo nāma.",
  "atk-s0515a10:67_0": "‘‘Idha bhikkhu na heva kho suṇāti,",
  "atk-s0515a10:67_1": "api ca kho sāmaṁ passati itthiṁ vā kumāriṁ vā abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ,",
  "atk-s0515a10:67_2": "so taṁ disvā saṁsīdati visīdati,",
  "atk-s0515a10:67_3": "na sakkoti brahmacariyaṁ sandhāretuṁ,",
  "atk-s0515a10:67_4": "sikkhādubbalyaṁ anāvikatvā hīnāyāvattati.",
  "atk-s0515a10:67_5": "Evaṁ visabhāgarūpaṁ olokentassa pana cakkhuviññāṇavīthivasena uppannarāgo dassanasaṁsaggo nāma.",
  "atk-s0515a10:68_0": "Aññamaññaṁ allāpasallāpavasena uppannarāgo pana samullapanasaṁsaggo nāma.",
  "atk-s0515a10:68_1": "Bhikkhuno bhikkhuniyā santakaṁ bhikkhuniyā vā bhikkhussa santakaṁ gahetvā paribhogakaraṇavasena uppannarāgo sambhogasaṁsaggo nāma.",
  "atk-s0515a10:68_2": "Hatthaggāhādivasena uppannarāgo pana kāyasaṁsaggo nāma.",
  "atk-s0515a10:68_3": "Arahā imehi pañcahi saṁsaggehi catūhipi parisāhi saddhiṁ asaṁsaṭṭho,",
  "atk-s0515a10:68_4": "gāhamuttako ceva saṁsaggamuttako ca.",
  "atk-s0515a10:68_5": "Asaṁsaggassa vaṇṇaṁ bhaṇanto asaṁsaggakathaṁ katheti nāma.",
  "atk-s0515a10:69_0": "Vīriyārambhakathanti ettha yo paggahitavīriyo paripuṇṇakāyikacetasikavīriyo hoti,",
  "atk-s0515a10:69_1": "gamane uppannaṁ kilesaṁ ṭhānaṁ pāpuṇituṁ na deti,",
  "atk-s0515a10:69_2": "ṭhāne uppannaṁ kilesaṁ nisajjaṁ,",
  "atk-s0515a10:69_3": "nisajjāya uppannaṁ kilesaṁ sayanaṁ pāpuṇituṁ na deti,",
  "atk-s0515a10:69_4": "daṇḍena kaṇhasappaṁ uppīḷetvā gaṇhanto viya amittaṁ gīvāya akkamanto viya ca vicarati,",
  "atk-s0515a10:69_5": "tādisassa āraddhavīriyassa vaṇṇaṁ bhaṇanto vīriyārambhakathaṁ katheti nāma.",
  "atk-s0515a10:70_0": "Sīlakathantiādīsu sīlanti catupārisuddhisīlaṁ.",
  "atk-s0515a10:70_1": "Samādhīti vipassanāpādakā aṭṭha samāpattiyo.",
  "atk-s0515a10:70_2": "Paññāti lokiyalokuttarañāṇaṁ.",
  "atk-s0515a10:70_3": "Vimuttīti arahattaphalavimutti.",
  "atk-s0515a10:70_4": "Vimuttiñāṇadassananti ekūnavīsatividhaṁ paccavekkhaṇañāṇaṁ.",
  "atk-s0515a10:70_5": "Sīlādīnaṁ guṇaṁ pakāsento sīlādikathaṁ katheti nāma.",
  "atk-s0515a10:71_0": "Satipaṭṭhānakathantiādīni saṅgajālamaticca so munītipariyosānāni pubbe vuttānusārena veditabbāni.",
  "atk-s0515a10:72_0": "86.Nirāsattīti nittaṇho.",
  "atk-s0515a10:72_1": "Vivekadassī phassesūti paccuppannesu cakkhusamphassādīsu attādibhāvavivekaṁ passati.",
  "atk-s0515a10:72_2": "Diṭṭhīsu ca na nīyatīti dvāsaṭṭhiyā diṭṭhīsu kāyaci diṭṭhiyā na nīyati.",
  "atk-s0515a10:73_0": "Vipariṇataṁvā vatthuṁ na socatīti pakatibhāvaṁ jahitvā naṭṭhe kismiñci vatthusmiṁ na sokaṁ āpajjati.",
  "atk-s0515a10:73_1": "Vipariṇatasmiṁ vāti vinassamāne vatthumhi.",
  "atk-s0515a10:74_0": "Cakkhusamphassoti cakkhuṁ vatthuṁ katvā cakkhuviññāṇasahajāto phasso cakkhusamphasso.",
  "atk-s0515a10:74_1": "Sesesupi eseva nayo.",
  "atk-s0515a10:74_2": "Ettha ca purimā cakkhupasādādivatthukāva,",
  "atk-s0515a10:74_3": "manosamphasso hadayavatthukopi avatthukopi sabbo catubhūmako phasso.",
  "atk-s0515a10:74_4": "Adhivacanasamphassoti pariyāyena etassa nāmaṁ hotiyeva .",
  "atk-s0515a10:74_5": "Tayo hi arūpino khandhā sayaṁ piṭṭhivaṭṭakā hutvā attano sahajātasamphassassa adhivacanasamphassoti nāmaṁ karonti.",
  "atk-s0515a10:74_6": "Paṭighasamphassoti nippariyāyena pana paṭighasamphasso nāma pañcadvārikaphasso.",
  "atk-s0515a10:74_7": "Adhivacanasamphasso nāma manodvārikaphasso.",
  "atk-s0515a10:74_8": "Sukhavedanīyo phassoti sukhavedanāya hito uppādako phasso.",
  "atk-s0515a10:74_9": "Itaradvayepi eseva nayo.",
  "atk-s0515a10:74_10": "Kusalo phassoti ekavīsatikusalacittasahajāto phasso.",
  "atk-s0515a10:74_11": "Akusaloti dvādasaakusalasahajāto phasso.",
  "atk-s0515a10:74_12": "Abyākatoti chappaññāsaabyākatasahajāto phasso.",
  "atk-s0515a10:74_13": "Kāmāvacaroti catupaññāsakāmāvacarasahajāto phasso.",
  "atk-s0515a10:74_14": "Rūpāvacaroti kusalādipañcadasarūpāvacarasampayutto .",
  "atk-s0515a10:74_15": "Arūpāvacaroti kusalābyākatavasena dvādasaarūpāvacarasampayutto.",
  "atk-s0515a10:75_0": "Suññatoti anattānupassanāvasena vipassantassa uppanno maggo suññato,",
  "atk-s0515a10:75_1": "tena sahajāto phasso suññato phasso.",
  "atk-s0515a10:75_2": "Itaradvayepi eseva nayo.",
  "atk-s0515a10:75_3": "Animittoti ettha aniccānupassanāvasena vipassantassa uppanno maggo animitto.",
  "atk-s0515a10:75_4": "Appaṇihitoti dukkhānupassanāvasena vipassantassa uppanno maggo appaṇihito.",
  "atk-s0515a10:75_5": "Lokiyoti loko vuccati lujjanapalujjanaṭṭhena vaṭṭo,",
  "atk-s0515a10:75_6": "tasmiṁ pariyāpannabhāvena loke niyuttoti lokiyo,",
  "atk-s0515a10:75_7": "tebhūmako dhammo.",
  "atk-s0515a10:75_8": "Lokuttaroti lokato uttaro uttiṇṇoti lokuttaro,",
  "atk-s0515a10:75_9": "loke apariyāpannabhāvenapi lokuttaro.",
  "atk-s0515a10:75_10": "Attena vāti attabhāvena vā.",
  "atk-s0515a10:75_11": "Attaniyena vāti attāyattena vā.",
  "atk-s0515a10:76_0": "87.Patilīnoti rāgādīnaṁ pahīnattā tato apagato.",
  "atk-s0515a10:76_1": "Akuhakoti avimhāpako tīhi kuhanavatthūhi.",
  "atk-s0515a10:76_2": "Apihālūti apihanasīlo,",
  "atk-s0515a10:76_3": "patthanātaṇhāya rahitoti vuttaṁ hoti.",
  "atk-s0515a10:76_4": "Amaccharīti pañcamaccheravirahito.",
  "atk-s0515a10:76_5": "Appagabbhoti kāyapāgabbhiyādivirahito.",
  "atk-s0515a10:76_6": "Ajegucchoti sampannasīlāditāya ajegucchanīyo asecanako manāpo.",
  "atk-s0515a10:76_7": "Pesuṇeyye ca no yutoti dvīhi ākārehi upasaṁharitabbe pisuṇakamme ayutto.",
  "atk-s0515a10:77_0": "Rāgassa pahīnattāti arahattamaggena rāgakilesassa pahīnabhāvena.",
  "atk-s0515a10:77_1": "Asmimāno pahīno hotīti asmīti unnatimāno samucchedavasena pahīno hoti.",
  "atk-s0515a10:78_0": "Tīṇi kuhanavatthūnīti tīṇi vimhāpanakāraṇāni.",
  "atk-s0515a10:78_1": "Paccayapaṭisevanasaṅkhātaṁ kuhanavatthūtiādīsu cīvarādīhi nimantitassa tadatthikasseva sato pāpicchataṁ",
  "atk-s0515a10:78_2": "nissāya paṭikkhipanena te ca gahapatike attani suppatiṭṭhitapasāde ñatvā puna tesaṁ ‘‘aho ayyo appiccho,",
  "atk-s0515a10:78_3": "na kiñci paṭiggaṇhituṁ icchati,",
  "atk-s0515a10:78_4": "suladdhaṁ vata no assa,",
  "atk-s0515a10:78_5": "sace appamattakampi kiñci paṭiggaṇheyyā’’ti nānāvidhehi upāyehi paṇītāni cīvarādīni upanentānaṁ tadanuggahakāmataṁyeva",
  "atk-s0515a10:78_6": "avikatvā paṭiggahaṇena ca tato pabhuti api sakaṭabhārehi upanāmanahetubhūtaṁ vimhāpanaṁ paccayapaṭisevanasaṅkhātaṁ",
  "atk-s0515a10:78_7": "kuhanavatthūti veditabbaṁ.",
  "atk-s0515a10:78_8": "Pāpicchasseva pana sato sambhāvanādhippāyena katena iriyāpathena vimhāpanaṁ iriyāpathasaṅkhātaṁ kuhanavatthūti veditabbaṁ.",
  "atk-s0515a10:78_9": "Pāpicchasseva pana sato uttarimanussadhammādhigamaparidīpanavācāya tathā tathā vimhāpanaṁ sāmantajappanasaṅkhātaṁ kuhanavatthūti veditabbaṁ.",
  "atk-s0515a10:79_0": "Katamaṁ paccayapaṭisevanasaṅkhātanti ettha paccayapaṭisevananti evaṁ saṅkhātaṁ paccayapaṭisevanasaṅkhātaṁ.",
  "atk-s0515a10:79_1": "Nimantentīti idha gahapatikā ‘‘bhikkhaṁ gaṇhathā’’ti bhikkhū nimantenti.",
  "atk-s0515a10:79_2": "Ayameva vā pāṭho.",
  "atk-s0515a10:79_3": "‘‘Nimantetī’’ti vā ‘‘vadantī’’ti vā keci paṭhanti.",
  "atk-s0515a10:79_4": "Tādise nimantāpenti.",
  "atk-s0515a10:79_5": "Nimantentīti pāṭhassa sambhavo daṭṭhabbo.",
  "atk-s0515a10:79_6": "Cīvaraṁ paccakkhātīti cīvaraṁ paṭikkhipati.",
  "atk-s0515a10:79_7": "Etaṁ sāruppaṁ,",
  "atk-s0515a10:79_8": "yaṁ samaṇoti yaṁ cīvaradhāraṇaṁ samaṇo karoti,",
  "atk-s0515a10:79_9": "etaṁ sāruppaṁ anucchavikaṁ.",
  "atk-s0515a10:79_10": "Pāpaṇikā vā nantakānīti āpaṇadvāre patikāni antavirahitāni pilotikāni.",
  "atk-s0515a10:79_11": "Uccinitvāti saṁkaḍḍhitvā.",
  "atk-s0515a10:79_12": "Uñchācariyāyāti bhikkhācaraṇena.",
  "atk-s0515a10:79_13": "Piṇḍiyālopenāti piṇḍaṁ katvā laddhaālopena.",
  "atk-s0515a10:79_14": "Pūtimuttena vāti gomuttena vā.",
  "atk-s0515a10:79_15": "Osadhaṁ kareyyāti bhesajjakiccaṁ kareyya.",
  "atk-s0515a10:79_16": "Tadupādāyāti tato paṭṭhāya.",
  "atk-s0515a10:79_17": "Dhutavādoti dhutaguṇavādī.",
  "atk-s0515a10:79_18": "Bhiyyo bhiyyo nimantentīti uparūpari nimantenti.",
  "atk-s0515a10:79_19": "Sammukhībhāvāti sammukhībhāvena,",
  "atk-s0515a10:79_20": "vijjamānatāyāti attho.",
  "atk-s0515a10:79_21": "Pasavatīti paṭilabhati.",
  "atk-s0515a10:79_22": "Saddhāya sammukhībhāvena sakkā kātunti ‘‘saddhāya sammukhībhāvā’’tiādimāha.",
  "atk-s0515a10:79_23": "Deyyadhammā sulabhā dakkhiṇeyyā ca,",
  "atk-s0515a10:79_24": "saddhā pana dullabhā.",
  "atk-s0515a10:79_25": "Puthujjanassa hi saddhā athāvarā,",
  "atk-s0515a10:79_26": "padavāre padavāre nānā hoti.",
  "atk-s0515a10:79_27": "Tenevassa mahāmoggallānasadisopi aggasāvako pāṭibhogo bhavituṁ asakkonto āha ‘‘dvinnaṁ kho nesaṁ āvuso dhammānaṁ pāṭibhogo bhogānañca jīvitassa ca,",
  "atk-s0515a10:79_28": "saddhāya pana tvaṁ pāṭibhogo’’ti.",
  "atk-s0515a10:80_0": "Evaṁ tumhe puññena paribāhirā bhavissathāti ettha puññenāti nissakkatthe karaṇavacanaṁ.",
  "atk-s0515a10:80_1": "Puññato parihīnā parammukhā bhavissatha.",
  "atk-s0515a10:80_2": "Bhākuṭikāti mukhānaṁ padhānapurimaṭṭhitabhāvadassanena bhākuṭikaraṇaṁ,",
  "atk-s0515a10:80_3": "mukhasaṅkocoti vuttaṁ hoti.",
  "atk-s0515a10:80_4": "Bhākuṭikaraṇaṁ sīlamassāti bhākuṭiko,",
  "atk-s0515a10:80_5": "bhākuṭikassa bhāvo bhākuṭiyaṁ.",
  "atk-s0515a10:80_6": "Kuhanāti vimhāpanā.",
  "atk-s0515a10:80_7": "Kuhassa āyanā kuhāyanā.",
  "atk-s0515a10:80_8": "Kuhitassa bhāvo kuhitattaṁ.",
  "atk-s0515a10:81_0": "Pāpicchoti asantaguṇadīpanakāmo.",
  "atk-s0515a10:81_1": "Icchāpakatoti icchāya apakato,",
  "atk-s0515a10:81_2": "upaddutoti attho.",
  "atk-s0515a10:81_3": "Sambhāvanādhippāyoti bahumānajjhāsayo.",
  "atk-s0515a10:81_4": "Gamanaṁ saṇṭhapetīti abhikkamādigamanaṁ abhisaṅkharoti,",
  "atk-s0515a10:81_5": "pāsādikabhāvaṁ karotīti vuttaṁ hoti.",
  "atk-s0515a10:81_6": "Itaresupi eseva nayo.",
  "atk-s0515a10:81_7": "Paṇidhāya gacchatīti patthanaṁ ṭhapetvā gacchati.",
  "atk-s0515a10:81_8": "Sesesupi eseva nayo.",
  "atk-s0515a10:81_9": "Samāhito viya gacchatīti upacārappatto viya gacchati.",
  "atk-s0515a10:81_10": "Sesesupi eseva nayo.",
  "atk-s0515a10:82_0": "Āpāthakajjhāyīva hotīti sammukhā āgatānaṁ manussānaṁ jhānaṁ samāpajjanto viya santabhāvaṁ dasseti.",
  "atk-s0515a10:82_1": "Iriyāpathassāti catuiriyāpathassa.",
  "atk-s0515a10:82_2": "Āṭhapanāti ādiṭṭhapanā,",
  "atk-s0515a10:82_3": "ādarena vā ṭhapanā.",
  "atk-s0515a10:82_4": "Ṭhapanāti ṭhapanākāro.",
  "atk-s0515a10:82_5": "Saṇṭhapanāti abhisaṅkharaṇaṁ,",
  "atk-s0515a10:82_6": "pāsādikabhāvakaraṇanti vuttaṁ hoti.",
  "atk-s0515a10:82_7": "Ariyadhammasannissitanti lokuttaradhammapaṭibaddhaṁ.",
  "atk-s0515a10:82_8": "Kuñcikanti avāpuraṇaṁ.",
  "atk-s0515a10:82_9": "Mittāti sinehavanto.",
  "atk-s0515a10:82_10": "Sandiṭṭhāti diṭṭhamattā.",
  "atk-s0515a10:82_11": "Sambhattāti daḷhamittā.",
  "atk-s0515a10:82_12": "Uddaṇḍeti eko patissayaviseso.",
  "atk-s0515a10:83_0": "Korajikakorajikoti saṅkocasaṅkocako,",
  "atk-s0515a10:83_1": "atisaṅkocakoti vuttaṁ hoti.",
  "atk-s0515a10:83_2": "‘‘Koracakakoracako’’ti vā pāṭho.",
  "atk-s0515a10:83_3": "Bhākuṭikabhākuṭikoti ativiya mukhasaṅkocanasīlo.",
  "atk-s0515a10:83_4": "Kuhakakuhakoti ativiya vimhāpako.",
  "atk-s0515a10:83_5": "Lapakalapakoti ativiya sallāpako.",
  "atk-s0515a10:83_6": "Mukhasambhāvikoti attano mukhavasena aññehi saha sambhāviko,",
  "atk-s0515a10:83_7": "appitacittoti eke.",
  "atk-s0515a10:83_8": "Santānanti kilesasantatāya santānaṁ.",
  "atk-s0515a10:83_9": "Samāpattīnanti samāpajjitabbānaṁ.",
  "atk-s0515a10:83_10": "Gambhīranti ninnapatiṭṭhānaṁ.",
  "atk-s0515a10:83_11": "Gūḷhanti dassetuṁ dukkhaṁ.",
  "atk-s0515a10:83_12": "Nipuṇanti sukhumaṁ.",
  "atk-s0515a10:83_13": "Paṭicchannanti padatthena duppaṭivijjhādhippāyaṁ.",
  "atk-s0515a10:83_14": "Lokuttaranti dhammadīpakaṁ.",
  "atk-s0515a10:83_15": "Suññatāpaṭisaññuttanti nibbānapaṭisaññuttaṁ.",
  "atk-s0515a10:83_16": "Atha vā lokuttarasuññatāpaṭisaññuttanti lokuttaradhammabhūtanibbānapaṭisaññuttaṁ.",
  "atk-s0515a10:84_0": "Kāyikaṁ pāgabbhiyanti kāye bhavaṁ kāyikaṁ.",
  "atk-s0515a10:84_1": "Vācasikacetasikesupi eseva nayo.",
  "atk-s0515a10:84_2": "Acittīkārakatoti bahumānakiriyarahito.",
  "atk-s0515a10:84_3": "Anupāhanānaṁ caṅkamantānanti upāhanavirahitānaṁ caṅkamantānaṁ samīpe,",
  "atk-s0515a10:84_4": "anādare vā sāmivacanaṁ.",
  "atk-s0515a10:84_5": "Saupāhanoti upāhanārūḷho hutvā caṅkamati.",
  "atk-s0515a10:84_6": "Nīce caṅkame caṅkamantānanti akataparicchedāya bhūmiyā caṅkamante paricchedaṁ katvā vālukaṁ ākiritvā",
  "atk-s0515a10:84_7": "ālambanaṁ yojetvā katacaṅkame nīcepi caṅkame caṅkamante.",
  "atk-s0515a10:84_8": "Ucce caṅkame caṅkamatīti iṭṭhakacayanasampanne vedikāparikkhitte ucce caṅkame caṅkamati.",
  "atk-s0515a10:84_9": "Sace pākāraparikkhitto hoti dvārakoṭṭhakayutto,",
  "atk-s0515a10:84_10": "pabbatantaravanantarabhūmantarassa vā suppaṭicchanno,",
  "atk-s0515a10:84_11": "tādise caṅkame caṅkamituṁ vaṭṭati,",
  "atk-s0515a10:84_12": "appaṭicchannepi upacāraṁ muñcitvā vaṭṭati.",
  "atk-s0515a10:84_13": "Ghaṭṭayantopi tiṭṭhatīti atisamīpe tiṭṭhati.",
  "atk-s0515a10:84_14": "Puratopitiṭṭhatīti puratthimatopi tiṭṭhati.",
  "atk-s0515a10:84_15": "Ṭhitakopi bhaṇatīti khāṇuko viya anonamitvā bhaṇati.",
  "atk-s0515a10:84_16": "Bāhāvikkhepakoti bāhuṁ khipitvā khipitvā bhaṇati.",
  "atk-s0515a10:85_0": "Anupakhajjāti sabbesaṁ nisinnaṭṭhānaṁ pavisitvā.",
  "atk-s0515a10:85_1": "Navepi bhikkhū āsanena paṭibāhatīti attano pattāsane anisīditvā pure vā pacchā vā pavisanto āsanena paṭibāhati nāma.",
  "atk-s0515a10:86_0": "Anāpucchampi kaṭṭhaṁ pakkhipatīti anāpucchitvā anapaloketvā aggimhi dāruṁ khipati.",
  "atk-s0515a10:86_1": "Dvāraṁ pidahatīti jantāghare pidahati.",
  "atk-s0515a10:87_0": "Otaratīti udakatitthaṁ pavisati.",
  "atk-s0515a10:87_1": "Nhāyatīti sarīraṁ sineheti.",
  "atk-s0515a10:87_2": "Uttaratīti udakatitthato tīraṁ uggacchati.",
  "atk-s0515a10:88_0": "Vokkammāpīti atikkamitvāpi. Ovarakānīti gabbhe patiṭṭhitasayanagharāni.",
  "atk-s0515a10:89_0": "Gūḷhānīti paṭicchannāni. Paṭicchannānīti aññehi paṭicchāditāni.",
  "atk-s0515a10:90_0": "Anajjhiṭṭho vāti therehi ‘‘dhammaṁ bhaṇāhī’’ti anāṇatto anāyācito ca.",
  "atk-s0515a10:91_0": "Pāpadhammoti lāmakadhammo.",
  "atk-s0515a10:91_1": "Asucisaṅkasarasamācāroti aññehi ‘‘ayaṁ dussīlo’’ti saṅkāya saritabbo ācāro saṁyogo etassāti asucisaṅkasarasamācāro.",
  "atk-s0515a10:91_2": "Saṅkassarasamācāroti sakāraṁ saṁyogaṁ katvāpi paṭhanti.",
  "atk-s0515a10:91_3": "Paṭicchannakammantoti paṭicchāditakāyavacīkammanto.",
  "atk-s0515a10:91_4": "Assamaṇoti na samaṇo.",
  "atk-s0515a10:91_5": "Samaṇapaṭiññoti ‘‘ahaṁ samaṇo’’ti paṭijānanto.",
  "atk-s0515a10:91_6": "Abrahmacārīti seṭṭhacariyā virahito.",
  "atk-s0515a10:91_7": "Brahmacāripaṭiññoti vuttapaṭipakkho.",
  "atk-s0515a10:91_8": "Antopūtīti abbhantare kusaladhammavirahitattā antopūtibhāvamāpanno.",
  "atk-s0515a10:91_9": "Avassutoti rāgena tinto.",
  "atk-s0515a10:91_10": "Kasambujātoti saṅkārasabhāvo.",
  "atk-s0515a10:91_11": "Ācāragocarasampannoti ettha bhikkhu sagāravo sappatisso hirottappasampanno sunivattho supāruto pāsādikena",
  "atk-s0515a10:91_12": "abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno",
  "atk-s0515a10:91_13": "indriyesu guttadvāro bhojane mattaññū jāgariyamanuyutto satisampajaññena samannāgato appiccho santuṭṭho",
  "atk-s0515a10:91_14": "āraddhavīriyo ābhisamācārikesu sakkaccakārī garucittīkārabahulo viharati,",
  "atk-s0515a10:91_15": "ayaṁ vuccati ācāro.",
  "atk-s0515a10:91_16": "Evaṁ tāva ācāro veditabbo.",
  "atk-s0515a10:92_0": "Gocaro pana tividho upanissayagocaro ārakkhagocaro upanibandhagocaroti.",
  "atk-s0515a10:92_1": "Tattha katamo upanissayagocaro?",
  "atk-s0515a10:92_2": "Dasakathāvatthuguṇasamannāgato kalyāṇamitto,",
  "atk-s0515a10:92_3": "yaṁ nissāya assutaṁ suṇāti,",
  "atk-s0515a10:92_4": "sutaṁ pariyodāpeti,",
  "atk-s0515a10:92_5": "kaṅkhaṁ vitarati,",
  "atk-s0515a10:92_6": "diṭṭhiṁ ujuṁ karoti,",
  "atk-s0515a10:92_7": "cittaṁ pasādeti;",
  "atk-s0515a10:92_8": "yassa vā pana anusikkhamāno saddhāya vaḍḍhati, sīlena, sutena, cāgena,",
  "atk-s0515a10:92_9": "paññāya vaḍḍhati.",
  "atk-s0515a10:92_10": "Ayaṁ vuccati upanissayagocaro.",
  "atk-s0515a10:93_0": "Katamo ārakkhagocaro?",
  "atk-s0515a10:93_1": "Idha bhikkhu antaragharaṁ paviṭṭho vīthiṁ paṭipanno okkhittacakkhu yugamattadassāvī susaṁvuto gacchati,",
  "atk-s0515a10:93_2": "na hatthiṁ olokento, na assaṁ,",
  "atk-s0515a10:93_3": "na rathaṁ,",
  "atk-s0515a10:93_4": "na pattiṁ,",
  "atk-s0515a10:93_5": "na itthiṁ,",
  "atk-s0515a10:93_6": "na purisaṁ olokento,",
  "atk-s0515a10:93_7": "na uddhaṁ ullokento,",
  "atk-s0515a10:93_8": "na adho olokento,",
  "atk-s0515a10:93_9": "na disāvidisaṁ pekkhamāno gacchati.",
  "atk-s0515a10:93_10": "Ayaṁ vuccati ārakkhagocaro.",
  "atk-s0515a10:94_0": "Katamo upanibandhagocaro?",
  "atk-s0515a10:94_1": "Cattāro satipaṭṭhānā yattha cittaṁ upanibandhati.",
  "atk-s0515a10:94_2": "Vuttañhetaṁ bhagavatā – ‘‘ko ca,",
  "atk-s0515a10:94_3": "bhikkhave,",
  "atk-s0515a10:94_4": "bhikkhuno gocaro sako pettiko visayo?",
  "atk-s0515a10:94_5": "Yadidaṁ cattāro satipaṭṭhānā’’ti (saṁ. ni. 5.372),",
  "atk-s0515a10:94_6": "ayaṁ vuccati upanibandhagocaroti.",
  "atk-s0515a10:94_7": "Iti iminā ca ācārena iminā ca gocarena upeto…pe…",
  "atk-s0515a10:94_8": "samannāgato.",
  "atk-s0515a10:94_9": "Tenapi vuccati ācāragocarasampannoti.",
  "atk-s0515a10:95_0": "Aṇumattesu vajjesu bhayadassāvīti aṇuppamāṇesu asañcicca āpannasekhiyaakusalacittuppādādibhedesu vajjesu bhayadassanasīlo.",
  "atk-s0515a10:95_1": "Samādāya sikkhati sikkhāpadesūti yaṁkiñci sikkhāpadesu sikkhitabbaṁ,",
  "atk-s0515a10:95_2": "taṁ sabbaṁ sammā ādāya sikkhati.",
  "atk-s0515a10:95_3": "Ettha ca ‘‘pātimokkhasaṁvarasaṁvuto’’ti ettāvatā ca puggalādhiṭṭhānāya desanāya pātimokkhasaṁvarasīlaṁ dassitaṁ.",
  "atk-s0515a10:95_4": "‘‘Ācāragocarasampanno’’tiādi pana sabbaṁ yathāpaṭipannassa taṁ sīlaṁ sampajjati,",
  "atk-s0515a10:95_5": "taṁ paṭipattiṁ dassetuṁ vuttanti veditabbaṁ.",
  "atk-s0515a10:96_0": "88.Sātiyesu anassāvīti sātavatthūsu kāmaguṇesu taṇhāsanthavavirahito.",
  "atk-s0515a10:96_1": "Saṇhoti saṇhehi kāyakammādīhi samannāgato.",
  "atk-s0515a10:96_2": "Paṭibhānavāti pariyattiparipucchādhigamapaṭibhānehi samannāgato.",
  "atk-s0515a10:96_3": "Na saddhoti sāmaṁ adhigatadhammaṁ na kassaci saddahati.",
  "atk-s0515a10:96_4": "Na virajjatīti khayā rāgassa virattattā idāni na virajjati.",
  "atk-s0515a10:97_0": "Yesaṁ esāti yesaṁ puggalānaṁ sātavatthūsu kāmaguṇesu icchā taṇhā.",
  "atk-s0515a10:97_1": "Appahīnāti santhavasampayuttā taṇhā arahattamaggena appahīnā.",
  "atk-s0515a10:97_2": "Tesaṁ cakkhuto rūpataṇhā savatīti etesaṁ cakkhudvārato pavattajavanavīthisampayuttā rūpārammaṇā taṇhā uppajjati.",
  "atk-s0515a10:97_3": "Āsavatīti okāsato yāva bhavaggā dhammato yāva gotrabhū savati.",
  "atk-s0515a10:97_4": "Sandatīti nadīsotaṁ viya adhomukhaṁ sandati.",
  "atk-s0515a10:97_5": "Pavattatīti punappunaṁ uppattivasena pavattati.",
  "atk-s0515a10:97_6": "Sesadvāresupi eseva nayo.",
  "atk-s0515a10:97_7": "Sukkapakkhe vuttavipariyāyena taṇhā arahattamaggena suppahīnā.",
  "atk-s0515a10:97_8": "Tesaṁ cakkhuto rūpataṇhā na savati.",
  "atk-s0515a10:98_0": "Saṇhenakāyakammena samannāgatoti apharusena mudunā kāyakammena samaṅgībhūto ekībhūto.",
  "atk-s0515a10:98_1": "Vacīkammādīsupi eseva nayo.",
  "atk-s0515a10:98_2": "Saṇhehi satipaṭṭhānehītiādīsu satipaṭṭhānādayo lokiyalokuttaramissakā.",
  "atk-s0515a10:98_3": "Pariyāpuṇanaatthādiparipucchālokiyalokuttaradhammādhigamavasena sallakkhaṇavibhāvanavavatthānakaraṇasamatthā",
  "atk-s0515a10:98_4": "tisso paṭibhānappabhedasaṅkhātā paññā yassa atthi,",
  "atk-s0515a10:98_5": "so paṭibhānavā.",
  "atk-s0515a10:98_6": "Tassa pariyattiṁ nissāya paṭibhāyatīti tassa puggalassa pariyāpuṇanaṁ allīyitvā ñāṇaṁ jāyati ñāṇaṁ abhimukhaṁ hoti.",
  "atk-s0515a10:98_7": "Cattāro satipaṭṭhānāti sattatiṁsa bodhipakkhiyadhammā lokiyalokuttaramissakavasena vuttā.",
  "atk-s0515a10:98_8": "Maggaphalāni nibbattitalokuttaravasena.",
  "atk-s0515a10:98_9": "Catasso paṭisambhidāyo cha ca abhiññāyo vimokkhantikavasena vuttāti ñātabbā.",
  "atk-s0515a10:99_0": "Tattha catasso paṭisambhidāyoti cattāro ñāṇappabhedāti attho.",
  "atk-s0515a10:99_1": "Iddhividhādiāsavakkhayapariyosānāni adhikāni cha ñāṇāni.",
  "atk-s0515a10:99_2": "Tassāti parassa,",
  "atk-s0515a10:99_3": "attho paṭibhāyatīti sambandho.",
  "atk-s0515a10:99_4": "Atthoti saṅkhepato hetuphalaṁ.",
  "atk-s0515a10:99_5": "Tañhi yasmā hetuanusārena arīyati adhigamīyati pāpuṇīyati,",
  "atk-s0515a10:99_6": "tasmā atthoti vuccati.",
  "atk-s0515a10:99_7": "Pabhedato pana yaṁkiñci paccayuppannaṁ nibbānaṁ bhāsitattho vipāko kiriyāti ime pañca dhammā atthoti veditabbā,",
  "atk-s0515a10:99_8": "taṁ atthaṁ paccavekkhantassa so attho pabhedato ñāto pākaṭo hoti.",
  "atk-s0515a10:99_9": "Dhammoti saṅkhepato paccayo.",
  "atk-s0515a10:99_10": "So hi yasmā taṁ taṁ vidahati pavatteti ceva pāpeti ca,",
  "atk-s0515a10:99_11": "tasmā dhammoti vuccati.",
  "atk-s0515a10:99_12": "Pabhedato pana yo koci phalanibbattako hetu ariyamaggo bhāsitaṁ kusalaṁ akusalanti ime pañca dhammā dhammoti veditabbā,",
  "atk-s0515a10:99_13": "taṁ dhammaṁ paccavekkhantassa so dhammo pabhedato ñāto pākaṭo hoti,",
  "atk-s0515a10:99_14": "tasmiṁ atthe ca dhamme ca yā sabhāvanirutti abyabhicārī vohāro,",
  "atk-s0515a10:99_15": "tassa abhilāpe bhāsane udīraṇe taṁ lapitaṁ bhāsitaṁ udīritaṁ sabhāvaniruttisaddaṁ ārammaṇaṁ katvā paccavekkhantassa sā nirutti ñātā pākaṭā hoti.",
  "atk-s0515a10:100_0": "Ettha atthe ñāte attho paṭibhāyatīti idāni tassa saddaṁ āharitvā vuttappabhede atthe pākaṭībhūte vuttappabhedo",
  "atk-s0515a10:100_1": "attho tassa puggalassa paṭibhāyati ñāṇābhimukho hoti.",
  "atk-s0515a10:100_2": "Dhamme ñātedhammo paṭibhāyatīti vuttappabhede dhamme pākaṭībhūte vuttappabhedo dhammo paṭibhāyati.",
  "atk-s0515a10:100_3": "Niruttiyā ñātāya nirutti paṭibhāyatīti vuttappabhedāya niruttiyā pākaṭāya vuttappabhedā nirutti paṭibhāyati.",
  "atk-s0515a10:100_4": "Imesu tīsu ñāṇesu ñāṇanti atthadhammaniruttīsu imesu tīsu sabbatthakañāṇamārammaṇaṁ katvā paccavekkhantassa tesu tīsu ñāṇesu pabhedagataṁ ñāṇaṁ,",
  "atk-s0515a10:100_5": "yathāvuttesu vā tesu tīsu ñāṇesu gocarakiccādivasena vitthāragataṁ ñāṇaṁ paṭibhānapaṭisambhidā.",
  "atk-s0515a10:100_6": "Imāya paṭibhānapaṭisambhidāyāti imāya vuttappakārāya yathāvuttavitthārapaññāya upeto hoti.",
  "atk-s0515a10:100_7": "So vuccati paṭibhānavāti nigamento āha.",
  "atk-s0515a10:100_8": "Yassa pariyatti natthīti pariyatti nāma buddhavacanaṁ.",
  "atk-s0515a10:100_9": "Tañhi uggaṇhantassa paṭisambhidā visadā honti.",
  "atk-s0515a10:100_10": "Yassa puggalassa evarūpā pariyatti natthi.",
  "atk-s0515a10:100_11": "Paripucchā natthīti paripucchā nāma pāḷiaṭṭhakathādīsu gaṇṭhipadaatthapadavinicchayakathā.",
  "atk-s0515a10:100_12": "Uggahitapāḷiādīsu hi atthaṁ kathentassa paṭisambhidā visadā honti.",
  "atk-s0515a10:100_13": "Adhigamo natthīti adhigamo nāma arahattappatti.",
  "atk-s0515a10:100_14": "Arahattañhi pattassa paṭisambhidā visadā honti.",
  "atk-s0515a10:100_15": "Yassa vuttappakārā tividhā sampatti natthi.",
  "atk-s0515a10:100_16": "Kiṁ tassa paṭibhāyissatīti kena kāraṇena tassa puggalassa pabhedagataṁ ñāṇaṁ upaṭṭhahissati.",
  "atk-s0515a10:101_0": "Sāmanti sayameva.",
  "atk-s0515a10:101_1": "Sayaṁ abhiññātanti sayameva tena ñāṇena avagamitaṁ.",
  "atk-s0515a10:101_2": "Attapaccakkhaṁ dhammanti attanā paṭivijjhitaṁ paccavekkhitaṁ dhammaṁ.",
  "atk-s0515a10:101_3": "Na kassaci saddahatīti attapaccakkhatāya paresaṁ na saddahati,",
  "atk-s0515a10:101_4": "saddhāya na gacchati.",
  "atk-s0515a10:101_5": "Avijjāpaccayā saṅkhārātiādikaṁ dvādasapadikapaccayākāradassanavasena vuttaṁ.",
  "atk-s0515a10:101_6": "Avijjānirodhātiādayo saṁsāranivattiṁ sandhāya vuttā.",
  "atk-s0515a10:101_7": "Idaṁ dukkhantiādi saccadassanavasena.",
  "atk-s0515a10:101_8": "Ime āsavātiādayo aparena pariyāyena kilesavasena paccayadassanavasena.",
  "atk-s0515a10:101_9": "Ime dhammā abhiññeyyātiādayo abhiññeyyapariññeyyapahātabbabhāvetabbasacchikātabbadhammānaṁ dassanavasena.",
  "atk-s0515a10:101_10": "Channaṁ phassāyatanānantiādayo phassāyatanānaṁ uppattiñca atthaṅgamañca assādañca upaddavañca nissaraṇañca dassanavasena.",
  "atk-s0515a10:101_11": "Pañcannaṁ upādānakkhandhānaṁ pañcavīsatividhena udayañca vayañca,",
  "atk-s0515a10:101_12": "tesu chandarāgavasena assādañca,",
  "atk-s0515a10:101_13": "tesaṁ vipariṇāmaṁ ādīnavañca,",
  "atk-s0515a10:101_14": "nissaraṇasaṅkhātaṁ nibbānañca.",
  "atk-s0515a10:101_15": "Catunnaṁ mahābhūtānaṁ avijjādisamudayañca,",
  "atk-s0515a10:101_16": "avijjādinirodhe atthaṅgamañca evamādidassanavasena vuttā.",
  "atk-s0515a10:101_17": "Ete dhammā tattha tattha vuttanayena veditabbā.",
  "atk-s0515a10:102_0": "Amatogadhanti natthi etassa maraṇasaṅkhātaṁ matanti amataṁ.",
  "atk-s0515a10:102_1": "Kilesavisapaṭipakkhattā agadantipi amataṁ.",
  "atk-s0515a10:102_2": "Tasmiṁ ninnatāya amatogadhaṁ.",
  "atk-s0515a10:102_3": "Amataparāyananti vuttappakāraṁ amataṁ paraṁ ayanaṁ gati patiṭṭhā assāti amataparāyanaṁ.",
  "atk-s0515a10:102_4": "Amatapariyosānanti taṁ amataṁ saṁsārassa niṭṭhābhūtattā pariyosānamassāti amatapariyosānaṁ.",
  "atk-s0515a10:103_0": "89.Lābhakamyā na sikkhatīti lābhapatthanāya suttantādīni na sikkhati.",
  "atk-s0515a10:103_1": "Aviruddho ca taṇhāya,",
  "atk-s0515a10:103_2": "rasesu nānugijjhatīti virodhābhāvena ca aviruddho hutvā taṇhāya mūlarasādīsu gedhaṁ nāpajjati.",
  "atk-s0515a10:104_0": "Kena nu khoti lābhapatthanāya kāraṇacintena pihassa pariyesane nipāto.",
  "atk-s0515a10:104_1": "Lābhābhinibbattiyāti catunnaṁ paccayānaṁ visesena uppattiyā.",
  "atk-s0515a10:104_2": "Lābhaṁ paripācentoti paccaye paripācayanto.",
  "atk-s0515a10:105_0": "Attadamatthāyāti vipassanāsampayuttāya paññāya attano damanatthāya.",
  "atk-s0515a10:105_1": "Attasamatthāyāti samādhisampayuttāya paññāya attano samādhānatthāya.",
  "atk-s0515a10:105_2": "Attaparinibbāpanatthāyāti duvidhenāpi ñāṇena attano anupādāparinibbānatthāya.",
  "atk-s0515a10:105_3": "Vuttañhetaṁ ‘‘anupādāparinibbānatthaṁ kho āvuso bhagavati brahmacariyaṁ vussatī’’ti (ma. ni. 1.259).",
  "atk-s0515a10:105_4": "Appicchaññeva nissāyāti ettha paccayaappiccho adhigamaappiccho pariyattiappiccho dhutaṅgaappicchoti cattāro appicchā,",
  "atk-s0515a10:105_5": "tesaṁ nānatthaṁ heṭṭhā vitthāritaṁ eva,",
  "atk-s0515a10:105_6": "taṁ appicchaṁ allīyitvā.",
  "atk-s0515a10:105_7": "Santuṭṭhiññevāti catūsu paccayesu ca tividhaṁ santosaṁ allīyitvā,",
  "atk-s0515a10:105_8": "etesaṁ vibhāgo heṭṭhā vitthāritoyeva.",
  "atk-s0515a10:105_9": "Sallekhaññevāti kilesalekhanaṁ.",
  "atk-s0515a10:105_10": "Idamatthitaññevāti imehi kusaladhammehi atthi idamatthi,",
  "atk-s0515a10:105_11": "tassa bhāvo idamatthitā,",
  "atk-s0515a10:105_12": "taṁ idamatthitaṁyeva nissāya allīyitvā.",
  "atk-s0515a10:106_0": "Rasoti niddesassa uddesapadaṁ.",
  "atk-s0515a10:106_1": "Mūlarasoti yaṁkiñci mūlaṁ paṭicca nibbattaraso.",
  "atk-s0515a10:106_2": "Khandharasādīsupi eseva nayo.",
  "atk-s0515a10:106_3": "Ambilanti takkambilādi.",
  "atk-s0515a10:106_4": "Madhuranti ekantato gosappiādi.",
  "atk-s0515a10:106_5": "Madhu pana kasāvayuttaṁ ciranikkhittaṁ kasāvaṁ hoti,",
  "atk-s0515a10:106_6": "phāṇitaṁ khāriyuttaṁ ciranikkhittaṁ khāriyaṁ hoti.",
  "atk-s0515a10:106_7": "Sappi pana ciranikkhittaṁ vaṇṇagandhe jahantampi rasaṁ na jahatīti tadeva ekantamadhuraṁ.",
  "atk-s0515a10:106_8": "Tittakanti nimbapaṇṇādi.",
  "atk-s0515a10:106_9": "Kaṭukanti siṅgiveramaricādi.",
  "atk-s0515a10:106_10": "Loṇikanti sāmuddikaloṇādi.",
  "atk-s0515a10:106_11": "Khārikanti vātiṅgaṇakaḷīrādi.",
  "atk-s0515a10:106_12": "Lambikanti badarāmalakakapiṭṭhasālavādi.",
  "atk-s0515a10:106_13": "Kasāvanti harītakādi.",
  "atk-s0515a10:106_14": "Ime sabbepi rasā vatthuvasena vuttā.",
  "atk-s0515a10:106_15": "Taṁtaṁvatthuko panettha raso ca ambilādīni nāmehi vuttoti veditabbo.",
  "atk-s0515a10:106_16": "Sādūti iṭṭharaso.",
  "atk-s0515a10:106_17": "Asādūti aniṭṭharaso.",
  "atk-s0515a10:106_18": "Iminā padadvayena sabbopi raso pariyādinno.",
  "atk-s0515a10:106_19": "Sītanti sītaraso.",
  "atk-s0515a10:106_20": "Uṇhanti uṇharaso.",
  "atk-s0515a10:106_21": "Evamayaṁ mūlarasādinā bhedena bhinnopi raso lakkhaṇādīhi abhinnoyeva.",
  "atk-s0515a10:106_22": "Sabbopi hesa jivhāpaṭihananalakkhaṇo,",
  "atk-s0515a10:106_23": "jivhāviññāṇassa visayabhāvaraso,",
  "atk-s0515a10:106_24": "tasseva gocarapaccupaṭṭhāno.",
  "atk-s0515a10:106_25": "Te jivhaggena rasaggānīti ete samaṇabrāhmaṇā pasādajivhaggena uttamarasāni.",
  "atk-s0515a10:106_26": "Pariyesantāti gavesamānā.",
  "atk-s0515a10:106_27": "Āhiṇḍantīti tattha tattha vicaranti.",
  "atk-s0515a10:106_28": "Te ambilaṁ labhitvā anambilaṁ pariyesantīti takkādiambilaṁ laddhā anambilaṁ gavesanti.",
  "atk-s0515a10:106_29": "Evaṁ sabbaṁ parivattetvā parivattetvā yojitaṁ.",
  "atk-s0515a10:107_0": "Paṭisaṅkhā yoniso āhāraṁ āhāretīti paṭisaṅkhānapaññāya jānitvā upāyena āhāraṁ āhāreti.",
  "atk-s0515a10:107_1": "Idāni upāyaṁ dassetuṁ ‘‘neva davāyā’’tiādi vuttaṁ.",
  "atk-s0515a10:108_0": "Tattha neva davāyāti davatthāya na āhāreti.",
  "atk-s0515a10:108_1": "Tattha naṭalaṅghakādayo davatthāya āhārenti nāma.",
  "atk-s0515a10:108_2": "Yañhi bhojanaṁ bhuttassa naccagītakabbasilokasaṅkhāto davo atirekatarena paṭibhāti,",
  "atk-s0515a10:108_3": "taṁ bhojanaṁ adhammena visamena pariyesitvā te āhārenti.",
  "atk-s0515a10:108_4": "Ayaṁ pana bhikkhu na evamāhāreti.",
  "atk-s0515a10:109_0": "Namadāyāti mānamadapurisamadānaṁ vaḍḍhanatthāya na āhāreti.",
  "atk-s0515a10:109_1": "Tattha rājarājamahāmattā madatthāya āhārenti nāma.",
  "atk-s0515a10:109_2": "Te hi attano mānamadapurisamadānaṁ vaḍḍhanatthāya piṇḍarasabhojanādīni paṇītabhojanāni bhuñjanti.",
  "atk-s0515a10:109_3": "Ayaṁ pana bhikkhu evaṁ nāhāreti.",
  "atk-s0515a10:110_0": "Namaṇḍanāyāti sarīramaṇḍanatthāya na āhāreti.",
  "atk-s0515a10:110_1": "Tattha rūpūpajīviniyo mātugāmā antepurikādayo ca sappiphāṇitādīni pivanti,",
  "atk-s0515a10:110_2": "siniddhamudumaddavabhojanaṁ āhārenti.",
  "atk-s0515a10:110_3": "Evaṁ no aṅgalaṭṭhi susaṇṭhitā bhavissati,",
  "atk-s0515a10:110_4": "sarīre chavivaṇṇo pasanno bhavissatīti.",
  "atk-s0515a10:110_5": "Ayaṁ pana bhikkhu evaṁ na āhāreti.",
  "atk-s0515a10:111_0": "Na vibhūsanāyāti sarīre maṁsavibhūsanatthāya na āhāreti.",
  "atk-s0515a10:111_1": "Tattha nibbuddhamallamuṭṭhikamallaceṭakādayo susiniddhehi macchamaṁsādīhi sarīraṁ pīṇenti ‘‘evaṁ no maṁsaṁ ussadaṁ bhavissati pahārasahanatthāyā’’ti.",
  "atk-s0515a10:111_2": "Ayaṁ pana bhikkhu evaṁ sarīre maṁsavibhūsanatthāya na āhāreti.",
  "atk-s0515a10:112_0": "Yāvadevāti āhārāharaṇapayojanassa paricchedaniyamadassanaṁ.",
  "atk-s0515a10:112_1": "Imassa kāyassa ṭhitiyāti imassa catumahābhūtikassa karajakāyassa ṭhapanatthāya āhāreti,",
  "atk-s0515a10:112_2": "idamassa āhārāharaṇe payojananti attho.",
  "atk-s0515a10:112_3": "Yāpanāyāti jīvitindriyayāpanatthāya āhāreti.",
  "atk-s0515a10:112_4": "Vihiṁsūparatiyāti vihiṁsā nāma abhuttapaccayā uppajjanakakhuddā,",
  "atk-s0515a10:112_5": "tassā uparatiyā vūpasamanatthāya āhāreti.",
  "atk-s0515a10:112_6": "Brahmacariyānuggahāyāti brahmacariyaṁ nāma tisso sikkhā sakalasāsanaṁ,",
  "atk-s0515a10:112_7": "tassa anuggaṇhatthāya āhāreti.",
  "atk-s0515a10:113_0": "Itīti upāyanidassanaṁ,",
  "atk-s0515a10:113_1": "iminā upāyenāti attho.",
  "atk-s0515a10:113_2": "Purāṇañca vedanaṁ paṭihaṅkhāmīti purāṇavedanaṁ nāma abhuttapaccayā uppajjanakavedanā,",
  "atk-s0515a10:113_3": "taṁ paṭihanissāmīti āhāreti.",
  "atk-s0515a10:113_4": "Navañca vedanaṁ na uppādessāmīti navavedanā nāma atibhuttapaccayena uppajjanakavedanā,",
  "atk-s0515a10:113_5": "na taṁ uppādessāmīti āhāreti.",
  "atk-s0515a10:113_6": "Atha vā navavedanā nāma bhuttapaccayā na uppajjanakavedanā,",
  "atk-s0515a10:113_7": "tassā anuppannāya anuppajjanatthameva āhāreti.",
  "atk-s0515a10:114_0": "Yātrā ca me bhavissatīti yāpanā ca me bhavissati.",
  "atk-s0515a10:114_1": "Anavajjatā cāti ettha atthi sāvajjaṁ,",
  "atk-s0515a10:114_2": "atthi anavajjaṁ.",
  "atk-s0515a10:114_3": "Tattha adhammikapariyesanā adhammikapaṭiggahaṇaṁ adhammena paribhogoti idaṁ sāvajjaṁ nāma.",
  "atk-s0515a10:114_4": "Dhammena pana pariyesitvā dhammena paṭiggahetvā paccavekkhitvā paribhuñjanaṁ anavajjaṁ nāma.",
  "atk-s0515a10:114_5": "Ekacco anavajjeyeva sāvajjaṁ karoti,",
  "atk-s0515a10:114_6": "‘‘laddhaṁ me’’ti katvā pamāṇātikkantaṁ bhuñjati,",
  "atk-s0515a10:114_7": "taṁ jīrāpetuṁ asakkonto uddhaṁvirecanaadhovirecanādīhi kilamati,",
  "atk-s0515a10:114_8": "sakalavihāre bhikkhū tassa sarīrapaṭijagganabhesajjapariyesanādīsu ussukkaṁ āpajjanti,",
  "atk-s0515a10:114_9": "‘‘kiṁ ida’’nti vutte ‘‘asukassa nāma udaraṁ uddhumāta’’ntiādiṁ vadanti.",
  "atk-s0515a10:114_10": "‘‘Esa niccakālampi evaṁ pakatikoyeva,",
  "atk-s0515a10:114_11": "attano kucchippamāṇaṁ nāma na jānātī’’ti nindanti garahanti.",
  "atk-s0515a10:114_12": "Ayaṁ anavajjeyeva sāvajjaṁ karoti nāma.",
  "atk-s0515a10:114_13": "Evaṁ akatvā ‘‘anavajjatā ca me bhavissatī’’ti āhāreti.",
  "atk-s0515a10:115_0": "Phāsuvihāro cāti etthāpi atthi phāsuvihāro,",
  "atk-s0515a10:115_1": "atthi na phāsuvihāro.",
  "atk-s0515a10:115_2": "Tattha āharahatthako alaṁsāṭako tatravaṭṭako kākamāsako bhuttavamitakoti imesaṁ pañcannaṁ brāhmaṇānaṁ bhojanaṁ na phāsuvihāro nāma.",
  "atk-s0515a10:115_3": "Etesu hi āharahatthako nāma bahuṁ bhuñjitvā attano dhammatāya uṭṭhātuṁ asakkonto ‘‘āhara hattha’’nti vadati.",
  "atk-s0515a10:115_4": "Alaṁsāṭako nāma accuddhumātakucchitāya uṭṭhitopi sāṭakaṁ nivāsetuṁ na sakkoti.",
  "atk-s0515a10:115_5": "Tatravaṭṭako nāma uṭṭhātuṁ asakkonto tatreva parivaṭṭati.",
  "atk-s0515a10:115_6": "Kākamāsako nāma yathā kākehi āmasituṁ sakkoti,",
  "atk-s0515a10:115_7": "evaṁ yāva mukhadvārā āhāreti.",
  "atk-s0515a10:115_8": "Bhuttavamitako nāma mukhena sandhāretuṁ asakkonto tattheva vamati.",
  "atk-s0515a10:115_9": "Evaṁ akatvā ‘‘phāsuvihāro ca me bhavissatī’’ti āhāreti.",
  "atk-s0515a10:115_10": "Phāsuvihāro nāma catūhi pañcahi ālopeti ūnūdaratā.",
  "atk-s0515a10:115_11": "Ettakañhi bhuñjitvā pānīyaṁ pivato cattāro iriyāpathā sukhena pavattanti.",
  "atk-s0515a10:115_12": "Tasmā dhammasenāpati evamāha –",
  "atk-s0515a10:116_0": "‘‘Cattāro pañca ālope, abhutvā udakaṁ pive;",
  "atk-s0515a10:117_0": "Alaṁ phāsuvihārāya, pahitattassa bhikkhuno’’ti. (theragā. 983; mi. pa. 6.5.10);",
  "atk-s0515a10:118_0": "Imasmiṁ pana ṭhāne aṅgāni samodhānetabbāni.",
  "atk-s0515a10:118_1": "Neva davāyāti hi ekaṁ aṅgaṁ,",
  "atk-s0515a10:118_2": "na madāyāti ekaṁ,",
  "atk-s0515a10:118_3": "na maṇḍanāyāti ekaṁ,",
  "atk-s0515a10:118_4": "na vibhūsanāyāti ekaṁ,",
  "atk-s0515a10:118_5": "yāvadeva imassa kāyassa ṭhitiyā yāpanāyāti ekaṁ,",
  "atk-s0515a10:118_6": "vihiṁsūparatiyā brahmacariyānuggahāyāti ekaṁ,",
  "atk-s0515a10:118_7": "iti purāṇañca vedanaṁ paṭihaṅkhāmi navañca vedanaṁ na uppādessāmīti ekaṁ,",
  "atk-s0515a10:118_8": "yātrā ca me bhavissatīti ekaṁ aṅgaṁ,",
  "atk-s0515a10:118_9": "anavajjatā ca phāsuvihāro cāti ayamettha bhojanānisaṁso.",
  "atk-s0515a10:119_0": "Mahāsivatthero panāha –",
  "atk-s0515a10:119_1": "‘‘heṭṭhā cattāri aṅgāni paṭikkhepo nāma,",
  "atk-s0515a10:119_2": "upari pana aṭṭhaṅgāni samodhānetabbānī’’ti.",
  "atk-s0515a10:119_3": "Tattha yāvadeva imassa kāyassa ṭhitiyāti ekaṁ aṅgaṁ,",
  "atk-s0515a10:119_4": "yāpanāyāti ekaṁ,",
  "atk-s0515a10:119_5": "vihiṁsūparatiyāti ekaṁ,",
  "atk-s0515a10:119_6": "brahmacariyānuggahāyāti ekaṁ,",
  "atk-s0515a10:119_7": "iti purāṇañca vedanaṁ paṭihaṅkhāmīti ekaṁ,",
  "atk-s0515a10:119_8": "navañca vedanaṁ na uppādessāmīti ekaṁ,",
  "atk-s0515a10:119_9": "yātrā ca me bhavissatīti ekaṁ,",
  "atk-s0515a10:119_10": "anavajjatā cāti ekaṁ,",
  "atk-s0515a10:119_11": "phāsuvihāro pana bhojanānisaṁsoti.",
  "atk-s0515a10:119_12": "Evaṁ aṭṭhaṅgasamannāgataṁ āhāraṁ āhāreti.",
  "atk-s0515a10:120_0": "90.Upekkhakoti chaḷaṅgupekkhāya samannāgato. Satoti kāyānupassanādisatiyutto.",
  "atk-s0515a10:121_0": "Upekkhakoti chaḷaṅgupekkhāya samannāgatoti ettha chaḷaṅgupekkhādhammo nāma koti? Ñāṇādayo.",
  "atk-s0515a10:121_1": "‘‘Ñāṇa’’nti vutte kiriyato cattāri ñāṇasampayuttāni labbhanti,",
  "atk-s0515a10:121_2": "‘‘satatavihāro’’ti vutte aṭṭha mahācittāni labbhanti,",
  "atk-s0515a10:121_3": "‘‘rajjanadussanaṁ natthī’’ti vutte dasa cittāni labbhanti.",
  "atk-s0515a10:121_4": "Somanassaṁ āsevanavasena labbhati.",
  "atk-s0515a10:121_5": "Cakkhunā rūpaṁ disvāti kāraṇavasena cakkhūti laddhavohārena rūpadassanasamatthena cakkhuviññāṇena rūpaṁ disvā.",
  "atk-s0515a10:121_6": "Porāṇā panāhu –",
  "atk-s0515a10:121_7": "cakkhu rūpaṁ na passati acittakattā,",
  "atk-s0515a10:121_8": "cittampi na passati acakkhukattā.",
  "atk-s0515a10:121_9": "Dvārārammaṇasaṅghaṭṭanena pana pasādavatthukena cittena passati.",
  "atk-s0515a10:121_10": "Īdisesu pana ṭhānesu ‘‘dhanunā vijjhatī’’tiādīsu viya sasambhārakathā nāma hoti.",
  "atk-s0515a10:121_11": "Tasmā cakkhuviññāṇena rūpaṁ disvāti ayamevettha attho.",
  "atk-s0515a10:122_0": "Neva sumano hotīti lobhuppattivasena chandarāguppattivasena somanasso na hoti.",
  "atk-s0515a10:122_1": "Na dummanoti paṭighuppattivasena duṭṭhacitto na hoti.",
  "atk-s0515a10:122_2": "Upekkhakoti upapattito ikkhako hoti,",
  "atk-s0515a10:122_3": "apakkhapatito hutvā iriyāpathaṁ pavatteti.",
  "atk-s0515a10:122_4": "Sato sampajānoti satimā ñāṇasampanno.",
  "atk-s0515a10:122_5": "Manāpaṁ nābhigijjhatīti manavaḍḍhanakaṁ iṭṭhārammaṇaṁ nābhigijjhati na pattheti.",
  "atk-s0515a10:122_6": "Nābhihaṁsatīti na tussati.",
  "atk-s0515a10:122_7": "Na rāgaṁ janetīti tattha tattha rañjanaṁ na uppādeti.",
  "atk-s0515a10:122_8": "Tassaṭhitova kāyo hotīti tassa khīṇāsavassa cakkhādikāyo kampārahitattā ṭhito niccalo hoti.",
  "atk-s0515a10:122_9": "Amanāpanti aniṭṭhārammaṇaṁ .",
  "atk-s0515a10:122_10": "Na maṅku hotīti domanassito na hoti.",
  "atk-s0515a10:122_11": "Appatiṭṭhitacittoti kodhavasena ṭhitamano na hoti.",
  "atk-s0515a10:122_12": "Alīnamanasoti alīnacitto.",
  "atk-s0515a10:122_13": "Abyāpannacetasoti byāpādarahitacitto.",
  "atk-s0515a10:123_0": "Rajanīye na rajjatīti rajanīyasmiṁ vatthusmiṁ na rāgaṁ uppādeti.",
  "atk-s0515a10:123_1": "Dussanīye na dussatīti dosuppāde vatthusmiṁ na dosaṁ uppādeti.",
  "atk-s0515a10:123_2": "Mohanīye na muyhatīti mohanīyasmiṁ vatthusmiṁ na mohaṁ uppādeti.",
  "atk-s0515a10:123_3": "Kopanīye na kuppatīti kodhanīyasmiṁ vatthusmiṁ na calati.",
  "atk-s0515a10:123_4": "Madanīye na majjatīti madanīyasmiṁ vatthusmiṁ na saṁsīdati.",
  "atk-s0515a10:123_5": "Kilesanīye na kilissatīti upatapanīyasmiṁ vatthusmiṁ na upatappati.",
  "atk-s0515a10:123_6": "Diṭṭhe diṭṭhamattoti rūpārammaṇe cakkhuviññāṇena diṭṭhe diṭṭhamatto.",
  "atk-s0515a10:123_7": "Sute sutamattoti saddāyatane sotaviññāṇena sute sutamatto.",
  "atk-s0515a10:123_8": "Mute mutamattoti ghānajivhākāyaviññāṇena pāpuṇitvā gahite gahitamatto.",
  "atk-s0515a10:123_9": "Viññāte viññātamattoti manoviññāṇena ñāte ñātamatto.",
  "atk-s0515a10:123_10": "Diṭṭhe na limpatīti cakkhuviññāṇena diṭṭhe rūpārammaṇe taṇhādiṭṭhilepena na limpati.",
  "atk-s0515a10:123_11": "Diṭṭhe anūpayoti rūpārammaṇe nittaṇho hoti.",
  "atk-s0515a10:123_12": "Anapāyoti apaduṭṭhacitto.",
  "atk-s0515a10:124_0": "Saṁvijjatīti labbhati.",
  "atk-s0515a10:124_1": "Passatīti oloketi.",
  "atk-s0515a10:124_2": "Chandarāgoti sineho.",
  "atk-s0515a10:124_3": "Rūpārāmanti rūpaṁ ārāmaṁ assāti rūpārāmaṁ.",
  "atk-s0515a10:124_4": "Rūpe ratanti rūparataṁ.",
  "atk-s0515a10:124_5": "Rūpe santuṭṭhīti rūpasammuditaṁ.",
  "atk-s0515a10:125_0": "Dantaṁ nayanti samitinti uyyānakīḷāmaṇḍalādīsu mahājanamajjhaṁ gacchantā dantameva goṇajātiṁ vā assajātiṁ vā yāne yojetvā nayanti.",
  "atk-s0515a10:125_1": "Rājāti tathārūpāneva ṭhānāni gacchanto rājāpi dantameva abhiruhati.",
  "atk-s0515a10:125_2": "Manussesūti manussesupi catūhi ariyamaggehi danto nibbisevanova seṭṭho.",
  "atk-s0515a10:125_3": "Yotivākyanti yo evarūpaṁ atikkamavacanaṁ punappunaṁ vuccamānampi titikkhati na paṭipphandati na vihaññati,",
  "atk-s0515a10:125_4": "evarūpo danto seṭṭhoti attho.",
  "atk-s0515a10:126_0": "Assatarāti vaḷavāya gadrabhena jātā.",
  "atk-s0515a10:126_1": "Ājānīyāti yaṁ assadammasārathi kāraṇaṁ kāreti,",
  "atk-s0515a10:126_2": "tassa khippaṁ jānanasamatthā.",
  "atk-s0515a10:126_3": "Sindhavāti sindhavaraṭṭhe jātā assā.",
  "atk-s0515a10:126_4": "Mahānāgāti kuñjarasaṅkhātā mahāhatthino.",
  "atk-s0515a10:126_5": "Attadantoti ete assatarā vā ājānīyā vā sindhavā vā kuñjarā vā varā dantā,",
  "atk-s0515a10:126_6": "na adantā.",
  "atk-s0515a10:126_7": "Yo pana catumaggasaṅkhātena attadantena dantatāya attadanto nibbisevano,",
  "atk-s0515a10:126_8": "ayaṁ tatopi varaṁ,",
  "atk-s0515a10:126_9": "sabbehipi etehi uttaritaroti attho.",
  "atk-s0515a10:127_0": "Na hi etehi yānehīti yāni etāni hatthiyānādiyānāni,",
  "atk-s0515a10:127_1": "na hi etehi yānehi koci puggalo supinantenapi agatapubbattā ‘‘agata’’nti saṅkhātaṁ nibbānadisaṁ,",
  "atk-s0515a10:127_2": "taṁ ṭhānaṁ gaccheyya.",
  "atk-s0515a10:127_3": "Yathā pubbabhāge indriyadamena dantena aparabhāge ariyamaggabhāvanāya sudantena danto nibbisevano sappañño puggalo taṁ agatapubbaṁ disaṁ gacchati,",
  "atk-s0515a10:127_4": "dantabhūmiṁ pāpuṇāti.",
  "atk-s0515a10:127_5": "Tasmā attadamanameva varanti attho.",
  "atk-s0515a10:128_0": "Vidhāsu na vikampantīti seyyassa seyyohamasmītiādīsu mānavidhāsu na calanti nappavedhanti.",
  "atk-s0515a10:128_1": "Vippamuttā punabbhavāti punabbhavapaṭisandhiyā punappunaṁ uppattito suṭṭhu muttā muñcitvā ṭhitā.",
  "atk-s0515a10:128_2": "Dantabhūmimanuppattāti ekantadamanaṁ arahattaphalabhūmiṁ pāpuṇitvā ṭhitā.",
  "atk-s0515a10:128_3": "Te loke vijitāvinoti te arahanto sattaloke vijitavijayā vijitavanto nāma honti.",
  "atk-s0515a10:129_0": "Yasmā ca bhāvitindriyo nibbhayo nibbikāro danto hoti,",
  "atk-s0515a10:129_1": "tasmā tamatthaṁ dassento ‘‘yassindriyānī’’ti gāthamāha.",
  "atk-s0515a10:129_2": "Tassattho –",
  "atk-s0515a10:129_3": "yassa cakkhādīni chaḷindriyāni gocarabhāvanāya aniccāditilakkhaṇaṁ āropetvā vāsanābhāvanāya satisampajaññagandhaṁ gāhāpetvā bhāvitāni,",
  "atk-s0515a10:129_4": "tāni ca kho ajjhattagocarabhāvanāya,",
  "atk-s0515a10:129_5": "evaṁ pana bahiddhā ca sabbaloketi yattha yattha indriyānaṁ vekallatā vekallato vā sambhavo,",
  "atk-s0515a10:129_6": "tattha nābhijjhādivasena bhāvitānīti evaṁ nibbijjha ñatvā paṭivijjhitvā imaṁ parañca lokaṁ sakasantatikhandhalokaṁ",
  "atk-s0515a10:129_7": "parasantatikhandhalokañca dantamaraṇaṁ maritukāmo kālaṁ kaṅkhati,",
  "atk-s0515a10:129_8": "jīvitakkhayakālaṁ āgameti patimāneti,",
  "atk-s0515a10:129_9": "na bhāyati maraṇassa. Yathāha –",
  "atk-s0515a10:130_0": "‘‘Maraṇe me bhayaṁ natthi, nikanti natthī jīvite’’. (theragā. 20);",
  "atk-s0515a10:131_0": "‘‘Nābhikaṅkhāmi maraṇaṁ, nābhikaṅkhāmi jīvitaṁ;",
  "atk-s0515a10:132_0": "Kālañca patimānemi,",
  "atk-s0515a10:132_1": "nibbisaṁ bhatako yathā’’ti. (theragā. 606, 654, 1002; mi. pa.",
  "atk-s0515a10:132_2": "2.2.4 thokaṁ visadisaṁ);",
  "atk-s0515a10:133_0": "Bhāvitosa dantoti evaṁ bhāvitindriyo so danto.",
  "atk-s0515a10:134_0": "91.Nissayatāti taṇhādiṭṭhinissayā.",
  "atk-s0515a10:134_1": "Ñatvā dhammanti aniccādīhi ākārehi dhammaṁ jānitvā.",
  "atk-s0515a10:134_2": "Anissitoti evaṁ tehi nissayehi anissito.",
  "atk-s0515a10:134_3": "Tena aññatra dhammañāṇā natthi nissayānaṁ abhāvoti dīpeti.",
  "atk-s0515a10:134_4": "Bhavāya vibhavāya vāti sassatāya ucchedāya vā.",
  "atk-s0515a10:134_5": "Imissā gāthāya niddeso uttāno.",
  "atk-s0515a10:135_0": "92.Taṁ brūmi upasantoti taṁ evarūpaṁ ekekagāthāya vuttaṁ upasantoti kathemi.",
  "atk-s0515a10:135_1": "Atarī so visattikanti so imaṁ visatādibhāvena visattikāsaṅkhātaṁ mahātaṇhaṁ atari.",
  "atk-s0515a10:136_0": "Attano diṭṭhiyā rāgo abhijjhākāyaganthoti sayaṁ gahitadiṭṭhiyā rañjanasaṅkhāto rāgo abhijjhākāyagantho.",
  "atk-s0515a10:136_1": "Paravādesu āghāto appaccayoti paresaṁ vādapaṭivādesu kopo ca atuṭṭhākāro ca byāpādo kāyagantho.",
  "atk-s0515a10:136_2": "Attano sīlaṁ vā vataṁ vāti sayaṁ gahitamethunaviratisaṅkhātaṁ sīlaṁ vā govatādivataṁ vā.",
  "atk-s0515a10:136_3": "Sīlabbataṁ vāti tadubhayaṁ vā.",
  "atk-s0515a10:136_4": "Parāmāsoti iminā suddhītiādivasena parato āmasati.",
  "atk-s0515a10:136_5": "Attano diṭṭhi idaṁsaccābhiniveso kāyaganthoti sayaṁ gahitadiṭṭhiṁ ‘‘idameva saccaṁ moghamañña’’nti (udā. 54; ma. ni. 3.27,",
  "atk-s0515a10:136_6": "301) ayoniso abhiniveso idaṁsaccābhiniveso kāyagantho.",
  "atk-s0515a10:136_7": "Ganthā tassa na vijjantīti tassa khīṇāsavassa dve diṭṭhiganthā sotāpattimaggena na santi.",
  "atk-s0515a10:136_8": "Byāpādo kāyagantho anāgāmimaggena.",
  "atk-s0515a10:136_9": "Abhijjhākāyagantho arahattamaggena.",
  "atk-s0515a10:137_0": "93.",
  "atk-s0515a10:137_1": "Idāni tameva upasantaṁ pasaṁsanto āha ‘‘na tassa puttā’’ti evamādi.",
  "atk-s0515a10:137_2": "Tattha puttā atrajādayo cattāro.",
  "atk-s0515a10:137_3": "Ettha ca puttapariggahādayo puttādināmena vuttāti veditabbā.",
  "atk-s0515a10:137_4": "Te hissa na vijjanti,",
  "atk-s0515a10:137_5": "tesaṁ vā abhāvena puttādayo na vijjantīti.",
  "atk-s0515a10:137_6": "Attāti ‘‘attā atthī’’ti gahitā sassatadiṭṭhiṁ natthi.",
  "atk-s0515a10:137_7": "Nirattāti ‘‘ucchijjatī’’ti gahitā ucchedadiṭṭhi.",
  "atk-s0515a10:138_0": "Natthīti gahetabbaṁ natthi.",
  "atk-s0515a10:138_1": "Muñcitabbaṁ natthīti mocetabbaṁ natthi.",
  "atk-s0515a10:138_2": "Yassa natthi gahitanti yassa puggalassa taṇhādiṭṭhivasena gahitaṁ na vijjati.",
  "atk-s0515a10:138_3": "Tassa natthi muñcitabbanti tassa puggalassa muñcitabbaṁ na vijjati.",
  "atk-s0515a10:138_4": "Gāhamuñcanasamatikkantoti gahaṇañca mocanañca vītivatto.",
  "atk-s0515a10:138_5": "Vuddhiparihānivītivattoti vuḍḍhiñca hāniñca atikkanto.",
  "atk-s0515a10:139_0": "94.Yena naṁ vajjuṁ puthujjanā,",
  "atk-s0515a10:139_1": "atho samaṇabrāhmaṇāti yena taṁ rāgādinā vajjena puthujjanā sabbepi devamanussā itova bahiddhā samaṇabrāhmaṇā ca rattoti vā duṭṭhoti vā vadeyyuṁ.",
  "atk-s0515a10:139_2": "Taṁ tassa apurakkhatanti taṁ rāgādivajjaṁ tassa arahato apurakkhataṁ.",
  "atk-s0515a10:139_3": "Tasmā vādesu nejatīti taṁkāraṇā nindāvacanesu na kampati.",
  "atk-s0515a10:140_0": "Nejatīti niddesassa uddesapadaṁ.",
  "atk-s0515a10:140_1": "Na iñjatīti calanaṁ na karoti.",
  "atk-s0515a10:140_2": "Na calatīti na tattha namati.",
  "atk-s0515a10:140_3": "Na vedhatīti kampetuṁ asakkuṇeyyatāya na phandati.",
  "atk-s0515a10:140_4": "Nappavedhatīti na kampati.",
  "atk-s0515a10:140_5": "Na sampavedhatīti na parivattati.",
  "atk-s0515a10:141_0": "95.Na ussesu vadateti visiṭṭhesu attānaṁ antokatvā ‘‘ahaṁ visiṭṭho’’ti atimānavasena na vadati.",
  "atk-s0515a10:141_1": "Esa nayo itaresu dvīsu.",
  "atk-s0515a10:141_2": "Kappaṁ neti akappiyoti so evarūpo duvidhampi kappaṁ na eti. Kasmā?",
  "atk-s0515a10:141_3": "Yasmā akappiyo,",
  "atk-s0515a10:141_4": "pahīnakappoti vuttaṁ hoti.",
  "atk-s0515a10:141_5": "Imissāpi gāthāya niddeso uttānova.",
  "atk-s0515a10:142_0": "96.Sakanti mayhanti pariggahitaṁ.",
  "atk-s0515a10:142_1": "Asatā ca na socatīti avijjamānādinā asatā ca na socati.",
  "atk-s0515a10:142_2": "Dhammesu ca na gacchatīti sabbadhammesu chandādivasena na gacchati.",
  "atk-s0515a10:142_3": "Sa ve santoti vuccatīti so evarūpo naruttamo ‘‘santo’’ti vuccati.",
  "atk-s0515a10:142_4": "Imissāpi gāthāya niddeso uttānova.",
  "atk-s0515a10:142_5": "Arahattanikūṭena desanaṁ niṭṭhāpesi.",
  "atk-s0515a10:142_6": "Desanāpariyosāne koṭisatasahassadevatānaṁ arahattappatti ahosi,",
  "atk-s0515a10:142_7": "sotāpannādīnaṁ gaṇanā natthīti.",
  "atk-s0515a10:143_0": "Saddhammappajjotikāya mahāniddesaṭṭhakathāya",
  "atk-s0515a10:144_0": "Purābhedasuttaniddesavaṇṇanā niṭṭhitā."
}