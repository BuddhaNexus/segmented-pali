{
  "atk-s0101a12:0_0": "12. Lohiccasuttavaṇṇanā",
  "atk-s0101a12:1_0": "Lohiccabrāhmaṇavatthuvaṇṇanā",
  "atk-s0101a12:2_0": "501.Evaṁme sutaṁ…pe…",
  "atk-s0101a12:2_1": "kosalesūti lohiccasuttaṁ.",
  "atk-s0101a12:2_2": "Tatrāyaṁ anuttānapadavaṇṇanā.",
  "atk-s0101a12:2_3": "Sālavatikāti tassa gāmassa nāmaṁ,",
  "atk-s0101a12:2_4": "so kira vatiyā viya samantato sālapantiyā parikkhitto.",
  "atk-s0101a12:2_5": "Tasmā sālavatikāti vuccati.",
  "atk-s0101a12:2_6": "Lohiccoti tassa brāhmaṇassa nāmaṁ.",
  "atk-s0101a12:3_0": "502-503.Pāpakanti parānukampā virahitattā lāmakaṁ,",
  "atk-s0101a12:3_1": "na pana ucchedasassatānaṁ aññataraṁ.",
  "atk-s0101a12:3_2": "Uppannaṁ hotīti jātaṁ hoti,",
  "atk-s0101a12:3_3": "na kevalañca citte jātamattameva.",
  "atk-s0101a12:3_4": "So kira tassa vasena parisamajjhepi evaṁ bhāsatiyeva.",
  "atk-s0101a12:3_5": "Kiñhi paro parassāti paro yo anusāsīyati,",
  "atk-s0101a12:3_6": "so tassa anusāsakassa kiṁ karissati.",
  "atk-s0101a12:3_7": "Attanā paṭiladdhaṁ kusalaṁ dhammaṁ attanāva sakkatvā garuṁ katvā vihātabbanti vadati.",
  "atk-s0101a12:4_0": "504-407.Rosikaṁ nhāpitaṁ āmantesīti rosikāti evaṁ itthiliṅgavasena laddhanāmaṁ nhāpitaṁ āmantesi.",
  "atk-s0101a12:4_1": "So kira bhagavato āgamanaṁ sutvā cintesi –",
  "atk-s0101a12:4_2": "“vihāraṁ gantvā diṭṭhaṁ nāmaṁ bhāro,",
  "atk-s0101a12:4_3": "gehaṁ pana āṇāpetvā passissāmi ceva yathāsatti ca āgantukabhikkhaṁ dassāmī”ti,",
  "atk-s0101a12:4_4": "tasmā evaṁ nhāpitaṁ āmantesi.",
  "atk-s0101a12:5_0": "508.Piṭṭhito piṭṭhitoti kathāphāsukatthaṁ pacchato pacchato anubandho hoti.",
  "atk-s0101a12:5_1": "Vivecetūti vimocetu,",
  "atk-s0101a12:5_2": "taṁ diṭṭhigataṁ vinodetūti vadati.",
  "atk-s0101a12:5_3": "Ayaṁ kira upāsako lohiccassa brāhmaṇassa piyasahāyako.",
  "atk-s0101a12:5_4": "Tasmā tassa atthakāmatāya evamāha.",
  "atk-s0101a12:5_5": "Appeva nāma siyāti ettha paṭhamavacanena bhagavā gajjati,",
  "atk-s0101a12:5_6": "dutiyavacanena anugajjati.",
  "atk-s0101a12:5_7": "Ayaṁ kirettha adhippāyo –",
  "atk-s0101a12:5_8": "rosike etadatthameva mayā cattāri asaṅkhyeyyāni.",
  "atk-s0101a12:5_9": "Kappasatasahassañca vividhāni dukkarāni karontena pāramiyo pūritā,",
  "atk-s0101a12:5_10": "etadatthameva sabbaññutaññāṇaṁ paṭividdhaṁ,",
  "atk-s0101a12:5_11": "na me lohiccassa diṭṭhigataṁ bhindituṁ bhāroti,",
  "atk-s0101a12:5_12": "imamatthaṁ dassento paṭhamavacanena bhagavā gajjati.",
  "atk-s0101a12:5_13": "Kevalaṁ rosike lohiccassa mama santike āgamanaṁ vā nisajjā vā allāpasallāpo vā hotu,",
  "atk-s0101a12:5_14": "sacepi lohiccasadisānaṁ satasahassassa kaṅkhā hoti,",
  "atk-s0101a12:5_15": "paṭibalo ahaṁ vinodetuṁ lohiccassa pana ekassa diṭṭhivinodane mayhaṁ ko bhāroti imamatthaṁ dassento dutiyavacanena bhagavā anugajjatīti veditabbo.",
  "atk-s0101a12:6_0": "Lohiccabrāhmaṇānuyogavaṇṇanā",
  "atk-s0101a12:7_0": "509.Samudayasañjātīti samudayassa sañjāti bhoguppādo,",
  "atk-s0101a12:7_1": "tato uṭṭhitaṁ dhanadhaññanti attho.",
  "atk-s0101a12:7_2": "Ye taṁ upajīvantīti ye ñātiparijanadāsakammakarādayo janā taṁ nissāya jīvanti.",
  "atk-s0101a12:7_3": "Antarāyakaroti lābhantarāyakaro.",
  "atk-s0101a12:7_4": "Hitānukampīti ettha hitanti vuḍḍhi.",
  "atk-s0101a12:7_5": "Anukampatīti anukampī,",
  "atk-s0101a12:7_6": "icchatīti attho,",
  "atk-s0101a12:7_7": "vuḍḍhiṁ icchati vā no vāti vuttaṁ hoti.",
  "atk-s0101a12:7_8": "Nirayaṁ vā tiracchānayoniṁ vāti sace sā micchādiṭṭhi sampajjati,",
  "atk-s0101a12:7_9": "niyatā hoti,",
  "atk-s0101a12:7_10": "ekaṁsena niraye nibbattati, no ce,",
  "atk-s0101a12:7_11": "tiracchānayoniyaṁ nibbattatīti attho.",
  "atk-s0101a12:8_0": "510-512.",
  "atk-s0101a12:8_1": "Idāni yasmā yathā attano lābhantarāyena sattā saṁvijjanti na tathā paresaṁ,",
  "atk-s0101a12:8_2": "tasmā suṭṭhutaraṁ brāhmaṇaṁ pavecetukāmo “taṁ kiṁ maññasī”ti dutiyaṁ upapattimāha.",
  "atk-s0101a12:8_3": "Ye cimeti ye ca ime tathāgatassa dhammadesanaṁ sutvā ariyabhūmiṁ okkamituṁ asakkontā kulaputtā dibbā gabbhāti upayogatthe paccattavacanaṁ,",
  "atk-s0101a12:8_4": "dibbe gabbheti attho. Dibbā,",
  "atk-s0101a12:8_5": "gabbhāti ca channaṁ devalokānametaṁ adhivacanaṁ.",
  "atk-s0101a12:8_6": "Paripācentīti devalokagāminiṁ paṭipadaṁ pūrayamānā dānaṁ, dadamānā,",
  "atk-s0101a12:8_7": "sīlaṁ rakkhamānā,",
  "atk-s0101a12:8_8": "gandhamālādīhi,",
  "atk-s0101a12:8_9": "pūjaṁ kurumānā bhāvanaṁ bhāvayamānā pācenti vipācenti paripācenti pariṇāmaṁ gamenti.",
  "atk-s0101a12:8_10": "Dibbānaṁ bhavānaṁ abhinibbattiyāti dibbabhavā nāma devānaṁ vimānāni,",
  "atk-s0101a12:8_11": "tesaṁ nibbattanatthāyāti attho.",
  "atk-s0101a12:8_12": "Atha vā dibbā gabbhāti dānādayo puññavisesā.",
  "atk-s0101a12:8_13": "Dibbā bhavāti devaloke vipākakkhandhā,",
  "atk-s0101a12:8_14": "tesaṁ nibbattanatthāya tāni puññāni karontīti attho.",
  "atk-s0101a12:8_15": "Tesaṁ antarāyakaroti tesaṁ maggasampattiphalasampattidibbabhavavisesānaṁ antarāyakaro.",
  "atk-s0101a12:8_16": "Iti bhagavā ettāvatā aniyamiteneva opammavidhinā yāva bhavaggā uggataṁ brāhmaṇassa mānaṁ bhinditvā idāni",
  "atk-s0101a12:8_17": "codanārahe tayo satthāre dassetuṁ “tayo kho me,",
  "atk-s0101a12:8_18": "lohiccā”tiādimāha.",
  "atk-s0101a12:9_0": "Tayo codanārahavaṇṇanā",
  "atk-s0101a12:10_0": "513.",
  "atk-s0101a12:10_1": "Tattha sā codanāti tayo satthāre codentassa codanā.",
  "atk-s0101a12:10_2": "Na aññā cittaṁ upaṭṭhapentīti aññāya ājānanatthāya cittaṁ na upaṭṭhapenti.",
  "atk-s0101a12:10_3": "Vokkammāti nirantaraṁ tassa sāsanaṁ akatvā tato ukkamitvā vattantīti attho.",
  "atk-s0101a12:10_4": "Osakkantiyā vā ussakkeyyāti paṭikkamantiyā upagaccheyya,",
  "atk-s0101a12:10_5": "anicchantiyā iccheyya,",
  "atk-s0101a12:10_6": "ekāya sampayogaṁ anicchantiyā eko iccheyyāti vuttaṁ hoti.",
  "atk-s0101a12:10_7": "Parammukhiṁ vā āliṅgeyyāti daṭṭhumpi anicchamānaṁ parammukhiṁ ṭhitaṁ pacchato gantvā āliṅgeyya.",
  "atk-s0101a12:10_8": "Evaṁsampadamidanti imassāpi satthuno “mama ime sāvakā”ti sāsanā vokkamma vattamānepi te lobhena anusāsato",
  "atk-s0101a12:10_9": "imaṁ lobhadhammaṁ evaṁsampadameva īdisameva vadāmi.",
  "atk-s0101a12:10_10": "Iti so evarūpo tava lobhadhammo yena tvaṁ osakkantiyā ussakkanto viya parammukhiṁ āliṅganto viya ahosītipi taṁ codanaṁ arahati.",
  "atk-s0101a12:10_11": "Kiñhi paro parassa karissatīti yena dhammena pare anusāsi,",
  "atk-s0101a12:10_12": "attānameva tāva tattha sampādehi,",
  "atk-s0101a12:10_13": "ujuṁ karohi.",
  "atk-s0101a12:10_14": "Kiñhi paro parassa karissatīti codanaṁ arahati.",
  "atk-s0101a12:11_0": "514.Niddāyitabbanti sassarūpakāni tiṇāni uppāṭetvā parisuddhaṁ kātabbaṁ.",
  "atk-s0101a12:12_0": "515.",
  "atk-s0101a12:12_1": "Tatiyacodanāya kiñhi paro parassāti anusāsanaṁ asampaṭicchanakālato paṭṭhāya paro anusāsitabbo,",
  "atk-s0101a12:12_2": "parassa anusāsakassa kiṁ karissatīti nanu tattha appossukkataṁ āpajjitvā attanā paṭividdhadhammaṁ attanāva",
  "atk-s0101a12:12_3": "mānetvā pūjetvā vihātabbanti evaṁ codanaṁ arahatīti attho.",
  "atk-s0101a12:13_0": "Na codanārahasatthuvaṇṇanā",
  "atk-s0101a12:14_0": "516.Nacodanārahoti ayañhi yasmā paṭhamameva attānaṁ patirūpe patiṭṭhāpetvā sāvakānaṁ dhammaṁ deseti.",
  "atk-s0101a12:14_1": "Sāvakā cassa assavā hutvā yathānusiṭṭhaṁ paṭipajjanti,",
  "atk-s0101a12:14_2": "tāya ca paṭipattiyā mahantaṁ visesamadhigacchanti.",
  "atk-s0101a12:14_3": "Tasmā na codanārahoti.",
  "atk-s0101a12:15_0": "517.Narakapapātaṁ papatantoti mayā gahitāya diṭṭhiyā ahaṁ narakapapātaṁ papatanto.",
  "atk-s0101a12:15_1": "Uddharitvāthale patiṭṭhāpitoti taṁ diṭṭhiṁ bhinditvā dhammadesanāhatthena apāyapatanato uddharitvā saggamaggathale ṭhapitomhīti vadati.",
  "atk-s0101a12:15_2": "Sesamettha uttānamevāti.",
  "atk-s0101a12:16_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a12:17_0": "Lohiccasuttavaṇṇanā niṭṭhitā."
}