{
  "tika-abh08t35:0_0": "11. Ekādasamo paricchedo",
  "tika-abh08t35:1_0": "Nibbānaniddesavaṇṇanā",
  "tika-abh08t35:2_0": "768-9.",
  "tika-abh08t35:2_1": "Ādito rūpānantaramuddiṭṭhaṁ yaṁ nibbānanti sambandho.",
  "tika-abh08t35:2_2": "Tassa vibhāvanaṁ yathābalaṁ pavakkhāmīti sambandho.",
  "tika-abh08t35:3_0": "Bhavābhavanti bhavato bhavaṁ,",
  "tika-abh08t35:3_1": "khuddakaṁ,",
  "tika-abh08t35:3_2": "mahantaṁ vā bhavaṁ.",
  "tika-abh08t35:3_3": "Vinanatoti saṁsibbanato.",
  "tika-abh08t35:3_4": "Taṇhā hi saṁsāranāyikabhāvena bhavato bhavaṁ,",
  "tika-abh08t35:3_5": "sugatiduggativasena khuddakamahantaṁ bhavaṁ vā aparāparabhāvāya saṁsibbati,",
  "tika-abh08t35:3_6": "tunnakaraṇaṁ viya karoti.",
  "tika-abh08t35:3_7": "Nikkhantattāti visaṁyogavasena nissaṭattā.",
  "tika-abh08t35:3_8": "Maraṇapaṭipakkhatāya,",
  "tika-abh08t35:3_9": "amatasadisatāya vā amataṁ.",
  "tika-abh08t35:3_10": "Sabbadukkhanissaṭattā paramaṁ sukhaṁ.",
  "tika-abh08t35:3_11": "Sabbepi saṅkhārā samanti upasamanti anuppattidhammataṁ āpajjanti etenāti sabbasaṅkhārasamatho.",
  "tika-abh08t35:3_12": "Khandhūpadhiādayo sabbepi upadhī upaddavā paṭinissajjīyanti etenāti sabbūpadhipaṭinissaggo.",
  "tika-abh08t35:3_13": "Yasmā taṁ āgamma kāmataṇhādibhedā taṇhā sabbaso khayaṁ gacchati,",
  "tika-abh08t35:3_14": "virajjati,",
  "tika-abh08t35:3_15": "nirujjhati ca,",
  "tika-abh08t35:3_16": "tasmā taṇhākkhayo virāgo nirodhoti ca vuccati.",
  "tika-abh08t35:3_17": "Apica rujjhanti ettha sattā kilesanigaḷabandhāti rodho,",
  "tika-abh08t35:3_18": "saṁsārassetaṁ adhivacanaṁ,",
  "tika-abh08t35:3_19": "tato nikkhantoti nirodho.",
  "tika-abh08t35:4_0": "770.Adhigamāti tadanurūpāya paṭipattiyā ariyamaggena paṭivijjhanena.",
  "tika-abh08t35:5_0": "Rāgakkhayādibhāvena sabbadukkhasantiyā paccayatāya,",
  "tika-abh08t35:5_1": "kilesasantāpābhāvena ca santilakkhaṇaṁ.",
  "tika-abh08t35:5_2": "Accutirasanti sabhāvāpariccajanato acavanasampattikaṁ.",
  "tika-abh08t35:5_3": "Assāsakaraṇarasanti assāsakaraṇakiccaṁ.",
  "tika-abh08t35:5_4": "Tañhi pānabhojanādisuññe sabhayakantāre paribbhamanena parissantassa addhikapurisassa assāsajanakabhāvena",
  "tika-abh08t35:5_5": "upaṭṭhitaṁ vanantodakaṁ viya sabbaññubuddhānampi vacanapathātikkantamahādukkhabherave saṁsārakantāre",
  "tika-abh08t35:5_6": "paribbhamanena parissantassa yathānurūpaṁ paṭipattimaggaṁ paṭipannassa yogāvacarassa anādimati saṁsāre",
  "tika-abh08t35:5_7": "supinantenapi adiṭṭhapubbatāya dassanasamakālameva paramassāsaṁ janeti.",
  "tika-abh08t35:5_8": "Khandhanimittavicittatāya aviggahaṁ hutvā gayhatīti animittapaccupaṭṭhānaṁ.",
  "tika-abh08t35:5_9": "Sabbasaṅkhatanissaraṇupāyabhāvato nissaraṇaṁ paccupaṭṭhāpetīti nissaraṇapaccupaṭṭhānaṁ.",
  "tika-abh08t35:6_0": "Evaṁ nibbānassa lakkhaṇādikaṁ dassetvā idāni vitaṇḍavādipakkhaṁ dassetvā pariharanto āha ‘‘etthāhā’’tiādi,",
  "tika-abh08t35:6_1": "na paramatthato atthi aññatra paññattimattatoti adhippāyo.",
  "tika-abh08t35:6_2": "Kuto panāyamabhinivesoti āha ‘‘titthiyānaṁ…pe…",
  "tika-abh08t35:6_3": "nīyato’’ti.",
  "tika-abh08t35:6_4": "Yathānurūpāya paṭipattiyāti sīlasamādhipaññāsaṅkhātaṁ sammāpaṭipattiyā.",
  "tika-abh08t35:6_5": "Yathā hi cetoñāṇalābhino eva ariyā paresaṁ lokuttaracittaṁ jānanti,",
  "tika-abh08t35:6_6": "tatthāpi ca arahā eva sabbesaṁ cittaṁ jānāti,",
  "tika-abh08t35:6_7": "evaṁ nibbānampi sīlādisammāpaṭipattibhūtena upāyeneva upalabbhatīti ‘‘natthī’’ti na vattabbaṁ ariyehi upalabbhanīyato.",
  "tika-abh08t35:6_8": "Yathā hi jaccandhatemirikādīnaṁ adassanena ‘‘sūriyādayo natthī’’ti na vattabbā cakkhumantānaṁ gocarabhāvena atthevāti siddhattā,",
  "tika-abh08t35:6_9": "evametampi bālaputhujjanassa adassanamattena ‘‘natthī’’ti na vattabbaṁ.",
  "tika-abh08t35:6_10": "Ariyānaṁ pana paññācakkhuno padeseneva upaṭṭhānato ekantena sampaṭicchitabbaṁ ‘‘atthi nibbāna’’nti.",
  "tika-abh08t35:6_11": "Ayamettha adhippāyo.",
  "tika-abh08t35:6_12": "Atha rāgādīnaṁ khayamattameva nibbānanti ceti sambandho.",
  "tika-abh08t35:6_13": "Āyasmatā…pe…",
  "tika-abh08t35:6_14": "therena dassitoti sambandho.",
  "tika-abh08t35:6_15": "Rāgakkhayādidīpakaṁ suttaṁ neyyatthanti adhippāyena ‘‘taṁ na’’iti paṭikkhepaṁ katvā ekaṁsena cetaṁ sampaṭicchitabbaṁ,",
  "tika-abh08t35:6_16": "itarathā yathārutavasena pāḷiyā atthe gayhamāne bahudosā āpajjantīti te dassetuṁ ‘‘arahattassāpī’’tiādi vuttaṁ.",
  "tika-abh08t35:6_17": "Arahattaṁ puṭṭhena tenevāyasmatā sāriputtattherenāti adhippāyo.",
  "tika-abh08t35:6_18": "Tava matenāti sāsanayuttiṁ avicāretvā pāḷidassanamatteneva vippalapato tavajjhāsayena.",
  "tika-abh08t35:6_19": "Na ca panetaṁ yuttaṁ,",
  "tika-abh08t35:6_20": "tathāpīti adhippāyo.",
  "tika-abh08t35:6_21": "Lokuttaraphalacittassa rāgādīnaṁ khayamattatāpajjanaṁ na yuttaṁ tassa aggaphalassa catukkhandhabhāvena pāḷiyaṁ āgatattā.",
  "tika-abh08t35:6_22": "Tasmāti yuttiṁ avicāretvā pāḷidassanamatteneva voharantassa aniṭṭhappasaṅgato.",
  "tika-abh08t35:6_23": "Byañjanacchāyāyāti vimaddāsahabhūtāya saddatthamattacchāyāya.",
  "tika-abh08t35:6_24": "Ubhinnanti nibbānavasena,",
  "tika-abh08t35:6_25": "arahattavasena ca āgatānaṁ ubhinnaṁ suttānaṁ.",
  "tika-abh08t35:6_26": "Atthoti adhippāyattho.",
  "tika-abh08t35:7_0": "Ko pana so atthoti āha ‘‘yassa panā’’tiādi.",
  "tika-abh08t35:7_1": "Rāgādīnaṁ khayoti rāgādīnaṁ anuppādanirodho.",
  "tika-abh08t35:7_2": "So dhammo akkhayopi samāno rāgādīnaṁ khayassa upanissayattā khayopacārena ‘‘rāgādīnaṁ khayo nibbāna’’nti vutto ‘‘tipusaṁ jaro,",
  "tika-abh08t35:7_3": "guḷo semho’’tiādīsu phalūpacārena vuttaṁ viyāti sambandho.",
  "tika-abh08t35:7_4": "Kilesānaṁ anuppattinirodhakkhayassa maggassa ārammaṇabhūtaṁ nibbānaṁ atthato ‘‘khayassa upanissayo’’ti",
  "tika-abh08t35:7_5": "vattabbataṁ labbhatīti āha ‘‘khayassa upanissayattā’’ti.",
  "tika-abh08t35:7_6": "Khayopacārenāti attano kāriyabhūtassa khayassa attani upacārena tassa nāmavasenāti vuttaṁ hoti.",
  "tika-abh08t35:7_7": "Jarakāraṇaṁ tipusaṁ jaroti vutto,",
  "tika-abh08t35:7_8": "semhakāraṇaṁ guḷo semhoti vutto.",
  "tika-abh08t35:7_9": "Khayanteti rāgādīnaṁ parikkhayāvasāne.",
  "tika-abh08t35:7_10": "Khayoti vā maggo vuccati ‘‘khaye ñāṇa’’ntiādīsu (dha. sa.",
  "tika-abh08t35:7_11": "dukamātikā 142) viya,",
  "tika-abh08t35:7_12": "tassa ante nirodhāvasāne uppannattā khayoti vuttaṁ phalūpacārena,",
  "tika-abh08t35:7_13": "samīpūpacārena vā.",
  "tika-abh08t35:8_0": "Sabbe bālaputhujjanāpīti soṇasigālādayo sabbepi bālaputhujjanā samadhigata…pe…",
  "tika-abh08t35:8_1": "bhaveyyuṁ khaṇavasena rāgādīnaṁ khayassa tesampi atthitāya.",
  "tika-abh08t35:8_2": "Tathā ca sati paṭipattiyā niratthakabhāvo āpajjeyyāti adhippāyo.",
  "tika-abh08t35:8_3": "Rāgādikkhayānaṁ bahubhāvatoti rāgādīnaṁ viya tesaṁ khayānampi tabbikārabhāvena bahubhāvato.",
  "tika-abh08t35:8_4": "Evañhi sati rāgassa khayo rāgakkhayo,",
  "tika-abh08t35:8_5": "na dosādīnaṁ,",
  "tika-abh08t35:8_6": "tathā dosakkhayopīti añño rāgakkhayo,",
  "tika-abh08t35:8_7": "añño dosakkhayo,",
  "tika-abh08t35:8_8": "añño mohakkhayoti tiṇṇaṁ akusalamūlānaṁ khayabhūtāni tīṇi nibbānāni,",
  "tika-abh08t35:8_9": "catunnaṁ upādānānaṁ khayabhūtāni cattārītiādinā bahūni nibbānāni nāma honti.",
  "tika-abh08t35:8_10": "Idāni ādi-saddasaṅgahite dose dassetuṁ ‘‘saṅkhatalakkhaṇa’’ntiādi vuttaṁ.",
  "tika-abh08t35:8_11": "‘‘Tīṇimāni,",
  "tika-abh08t35:8_12": "bhikkhave,",
  "tika-abh08t35:8_13": "saṅkhatassa saṅkhatalakkhaṇāni,",
  "tika-abh08t35:8_14": "uppādo paññāyati,",
  "tika-abh08t35:8_15": "vayo paññāyati,",
  "tika-abh08t35:8_16": "ṭhitassa aññathattaṁ paññāyatī’’ti (a. ni.",
  "tika-abh08t35:8_17": "3.47) vacanato vayasaṅkhāto khayo saṅkhatalakkhaṇaṁ hotīti vuttaṁ ‘‘saṅkhatalakkhaṇañca nibbānaṁ bhaveyyā’’ti.",
  "tika-abh08t35:8_18": "‘‘Jarāmaraṇaṁ,",
  "tika-abh08t35:8_19": "bhikkhave,",
  "tika-abh08t35:8_20": "aniccaṁ saṅkhataṁ paṭiccasamuppanna’’nti (saṁ. ni.",
  "tika-abh08t35:8_21": "2.20) vacanato āha ‘‘saṅkhatapariyāpanna’’nti .",
  "tika-abh08t35:8_22": "Yaṁ pana saṅkhatapariyāpannaṁ,",
  "tika-abh08t35:8_23": "taṁ itarasaṅkhatadhammo viya aniccaṁ hoti paccayādhīnavuttitoti āha ‘‘saṅkhatapariyāpannattā anicca’’nti.",
  "tika-abh08t35:8_24": "‘‘Aniccā vata saṅkhārā’’ti (dī. ni.",
  "tika-abh08t35:8_25": "2.221) hi vuttaṁ.",
  "tika-abh08t35:8_26": "Ettāvatā ca kiṁ vuttaṁ hoti?",
  "tika-abh08t35:8_27": "Yadi bhavato manorathaparipūraṇatthaṁ khayaṁ nibbānanti vadāma,",
  "tika-abh08t35:8_28": "asaṅkhatassa saṅkhatalakkhaṇattā,",
  "tika-abh08t35:8_29": "saṅkhatapaṭipakkhassa saṅkhatapariyāpannattā sabbakālikabhāvena niccassa aniccatā,",
  "tika-abh08t35:8_30": "tato ca paramasukhassa dukkhatā ca āpajjeyyāti vuttaṁ hoti.",
  "tika-abh08t35:9_0": "Ettāvatā bhaṅgakkhayassa nibbānadosaṁ dassetvā idāni anuppādakkhayassa tabbhāvaṁ nisedhetuṁ ‘‘yadi khayo nibbānaṁ bhaveyyā’’tiādi vuttaṁ.",
  "tika-abh08t35:9_1": "Paṭhamamaggassa anantarapaccayabhūtaṁ ñāṇaṁ gotrabhu nāma.",
  "tika-abh08t35:9_2": "Sesamaggapurecaraṁ vodānaṁ nāma.",
  "tika-abh08t35:9_3": "Phalasamāpattipurecaraṁ anulomaṁ nāma.",
  "tika-abh08t35:9_4": "Taṁ pana saṅkhārārammaṇamevāti idha na gahitaṁ.",
  "tika-abh08t35:9_5": "Bhadramukhāti parassa anunayavacanaṁ.",
  "tika-abh08t35:9_6": "‘‘Khīyantī’’ti vattamānaniddesena idāni khīyamānataṁ pucchati.",
  "tika-abh08t35:9_7": "Esa nayo sesesupi.",
  "tika-abh08t35:9_8": "Upadhāretvāti upaparikkhitvā.",
  "tika-abh08t35:9_9": "‘‘Gotrabhu…pe…",
  "tika-abh08t35:9_10": "mukhā’’ti pucchāya ‘‘rāgādīnaṁ khayameva vadāmī’’ti tayā dinnapaṭivacanassa avirujjhanavasena satipurekkhāraṁ kathehīti adhippāyo.",
  "tika-abh08t35:9_11": "Gotrabhucittādīnaṁ gotrabhuvodānamaggānaṁ.",
  "tika-abh08t35:9_12": "Gotrabhukkhaṇe kilesānaṁ anuppādanirodhassa abhāvato āha ‘‘rāgādayo khīyissantī’’ti.",
  "tika-abh08t35:9_13": "Phalamevāti kilesānaṁ khīṇakāle uppajjamānaṁ phalacittameva.",
  "tika-abh08t35:9_14": "Ārammaṇaṁ apassantoti gotrabhuādīnaṁ vattabbārammaṇaṁ apassanto.",
  "tika-abh08t35:9_15": "Atha vā itaresaṁ ārammaṇabhāve sati gahetabbapaccayaṁ apassanto.",
  "tika-abh08t35:10_0": "‘‘Apicā’’tiādi pariyāyantarenapi anuppādanirodhassa nibbānabhāvanisedhanaṁ.",
  "tika-abh08t35:10_1": "‘‘Uppādīyatīti attho’’ti pana maggassa uppattiyā kilesakkhayopi uppādito nāma hotīti katvā vuttaṁ.",
  "tika-abh08t35:10_2": "Na hi itarathā khayassa uppādo nāma atthi.",
  "tika-abh08t35:10_3": "Atha vā ‘‘addhā so…pe…",
  "tika-abh08t35:10_4": "niruttaro bhavissatī’’ti ettakena ganthena khaṇanirodhassa ceva anuppādanirodhassa ca nibbānabhāve dosaṁ dassetvā idāni ‘‘khaye ñāṇa’’ntiādīsu (dha. sa.",
  "tika-abh08t35:10_5": "dukamātikā 142) viya maggassāpi khayapariyāyattā ‘‘rāgakkhayo’’tiādivacanamatteyeva samānabhāvena gahite maggassāpi nibbānabhāvappasaṅgaṁ,",
  "tika-abh08t35:10_6": "tathā ca sati aniṭṭhāpattiṁ sambhāvento āha ‘‘apicā’’tiādi.",
  "tika-abh08t35:10_7": "Evañhi sati ‘‘uppādīyatī’’ti maggameva sandhāya tiṭṭhati.",
  "tika-abh08t35:10_8": "Yadi maggassa nibbānabhāvappasaṅgo idha sambhāvito,",
  "tika-abh08t35:10_9": "evaṁ sati gotrabhussa maggārammaṇatādidosā vattabbāti?",
  "tika-abh08t35:10_10": "Saccaṁ vattabbā,",
  "tika-abh08t35:10_11": "ettakenāpi pana parassa vacanapaṭibāhanaṁ sakkā kātunti parihārantaradassane byāpāro katoti.",
  "tika-abh08t35:10_12": "Yathānurūpāya paṭipattiyāti chavisuddhiparamparāsaṅkhātāya yathānulomapaṭipattiyā.",
  "tika-abh08t35:11_0": "771.Assaddhoti pabuddhasaddho,",
  "tika-abh08t35:11_1": "maggāgatāya acalasaddhāya samannāgato,",
  "tika-abh08t35:11_2": "maggāgatasaddhāya hi samannāgato ākāse buddhavesaṁ māpetvāpi ‘‘niccaṁ sukhaṁ attā’’ti vadantassa na saddahati seyyathāpi sūrambaṭṭhoti (a. ni. 1.255).",
  "tika-abh08t35:11_3": "Akataññūti akataṁ nibbānaṁ jānātīti akataññū.",
  "tika-abh08t35:11_4": "Sandhicchedoti bhavasandhānakarassa taṇhāpāpassa chindanena puna bhavapaṭisandhiyāpi chinnatāya paṭisandhiṁ khepetvā ṭhito.",
  "tika-abh08t35:11_5": "Hatāvakāsoti khīṇapaṭisandhikattāyeva āyatiṁ katthaci okāsaloke adissamānattā vihatāvakāso.",
  "tika-abh08t35:11_6": "Vantāsoti katthaci abhisaṅgābhāvato chaḍḍitataṇhoti attho.",
  "tika-abh08t35:11_7": "Uttamaporisoti sadevaloke aggadakkhiṇeyyatāya visiṭṭho poriso.",
  "tika-abh08t35:12_0": "Duppaṭividdhāti paṭivijjhituṁ,",
  "tika-abh08t35:12_1": "paṭilabhituñca dukkarā.",
  "tika-abh08t35:12_2": "Kāmādīnaṁ nissaraṇīyatāya nissaraṇīyā,",
  "tika-abh08t35:12_3": "yadidaṁ nekkhammaṁ,",
  "tika-abh08t35:12_4": "etaṁ kāmānaṁ nissaraṇanti sambandho.",
  "tika-abh08t35:12_5": "Tattha kāmānaṁ nissaraṇanti kāmehi niggamanaṁ,",
  "tika-abh08t35:12_6": "atha vā nissaranti niggacchanti ettha etenāti vā nissaraṇaṁ,",
  "tika-abh08t35:12_7": "kāmānaṁ nissaraṇaṭṭhānaṁ,",
  "tika-abh08t35:12_8": "nissaraṇupāyanti attho.",
  "tika-abh08t35:12_9": "Nekkhammanti paṭhamajjhānaṁ.",
  "tika-abh08t35:12_10": "Tañhi kāmehi nikkhantanti ‘‘nekkhamma’’nti idha gahitaṁ,",
  "tika-abh08t35:12_11": "aññattha pana pabbajjādayopi ‘‘nekkhamma’’nti pavuccanti.",
  "tika-abh08t35:12_12": "Vuttañhi –",
  "tika-abh08t35:13_0": "‘‘Pabbajjā paṭhamaṁ jhānaṁ, nibbānañca vipassanā;",
  "tika-abh08t35:14_0": "Sabbepi kusalā dhammā,",
  "tika-abh08t35:14_1": "‘nekkhamma’nti pavuccare’’ti. (itivu. aṭṭha. 109; dī. ni. ṭī. 2.360; a. ni. ṭī. 2.3.66; visuddhi. mahā. 1.56; netti. ṭī.",
  "tika-abh08t35:14_2": "76 missakahārasampātavaṇṇanā);",
  "tika-abh08t35:15_0": "Arūpaṁ ākāsānañcāyatanaṁ.",
  "tika-abh08t35:15_1": "Bhūtanti vijjamānaṁ,",
  "tika-abh08t35:15_2": "khandhapañcakanti attho.",
  "tika-abh08t35:15_3": "‘‘Bhūtamidanti,",
  "tika-abh08t35:15_4": "sāriputta,",
  "tika-abh08t35:15_5": "samanupassāmī’’tiādīsu khandhapañcakaṁ ‘‘bhūta’’nti vuccati.",
  "tika-abh08t35:15_6": "Attano kāraṇaṁ paṭicca samaṁ,",
  "tika-abh08t35:15_7": "sammā ca uppannanti paṭiccasamuppannaṁ.",
  "tika-abh08t35:15_8": "Paṭhama…pe…",
  "tika-abh08t35:15_9": "bhaveyyāti saṅkhatanissaraṇabhāvena vuttassa nibbānassa abhāvappattiyā ca tadekayoganiddiṭṭhānaṁ yathākkamaṁ",
  "tika-abh08t35:15_10": "kāmarūpanissaraṇānaṁ paṭhamajjhānākāsānañcāyatanānampi abhāvoyeva āpajjeyya.",
  "tika-abh08t35:15_11": "Idāni yathādhippetamatthaṁ āgamena dassetuṁ ‘‘na tu khayo’’tiādi vuttaṁ.",
  "tika-abh08t35:16_0": "‘‘Atthi…pe…",
  "tika-abh08t35:16_1": "suphusitanti cā’’ti natthi nissaraṇaṁ loke,",
  "tika-abh08t35:16_2": "kiṁ vivekena kāmāpīti evaṁ mārena paṭibāhite.",
  "tika-abh08t35:16_3": "‘‘Atthi…pe…",
  "tika-abh08t35:16_4": "suphusita’’nti nibbānaṁ patiṭṭhapentena āḷavakattherena vuttaṁ.",
  "tika-abh08t35:16_5": "Suphusitanti suṭṭhu phusitaṁ,",
  "tika-abh08t35:16_6": "sacchikatanti vuttaṁ hoti.",
  "tika-abh08t35:16_7": "Ajātantiādīni cattāri padāni aññamaññavevacanāni.",
  "tika-abh08t35:16_8": "Atha vā vedanādayo viya hetupaccayasamavāyasaṅkhātāya kāraṇasāmaggiyā na jātaṁ na nibbattanti ajātaṁ.",
  "tika-abh08t35:16_9": "Kāraṇena vinā sayameva ca na bhūtaṁ na pātubhūtaṁ na uppannanti abhūtaṁ.",
  "tika-abh08t35:16_10": "Evaṁ ajātattā abhūtattā yena kenaci kāraṇena na katanti akataṁ.",
  "tika-abh08t35:16_11": "Jātabhūtakatabhāvo ca nāma rūpādīnaṁ saṅkhatadhammānaṁ hoti,",
  "tika-abh08t35:16_12": "na asaṅkhatasabhāvassa nibbānassāti dassanatthaṁ asaṅkhatanti vuttaṁ.",
  "tika-abh08t35:16_13": "Paṭilomato vā samecca sambhūya paccayehi katanti saṅkhataṁ,",
  "tika-abh08t35:16_14": "na tathā saṅkhataṁ,",
  "tika-abh08t35:16_15": "saṅkhatalakkhaṇarahitanti ca asaṅkhatanti.",
  "tika-abh08t35:16_16": "Evaṁ anekehi kāraṇehi nibbattitabhāve paṭisiddhe pakativādīnaṁ pakati viya siyā nu kho,",
  "tika-abh08t35:16_17": "ekeneva kāraṇena etaṁ katanti āsaṅkāya na kenaci katanti dassanatthaṁ ‘‘akata’’nti vuttaṁ.",
  "tika-abh08t35:16_18": "Evaṁ apaccayampi samānaṁ sayameva nu kho idaṁ bhūtaṁ pātubhūtanti āsaṅkāya tannivattanatthaṁ ‘‘abhūta’’nti vuttaṁ.",
  "tika-abh08t35:16_19": "Ayañcetassa asaṅkhatākatābhūtabhāvo sabbena sabbaṁ ajātadhammattāti dassetuṁ ‘‘ajāta’’nti vuttaṁ.",
  "tika-abh08t35:17_0": "Asaṅkhatantīti iti-saddo ādiattho. Tena –",
  "tika-abh08t35:18_0": "‘‘No cetaṁ,",
  "tika-abh08t35:18_1": "bhikkhave,",
  "tika-abh08t35:18_2": "abhavissa ajātaṁ abhūtaṁ akataṁ asaṅkhataṁ.",
  "tika-abh08t35:18_3": "Nayidha jātassa bhūtassa katassa saṅkhatassa nissaraṇaṁ paññāyetha.",
  "tika-abh08t35:18_4": "Yasmā ca kho,",
  "tika-abh08t35:18_5": "bhikkhave,",
  "tika-abh08t35:18_6": "atthi ajātaṁ abhūtaṁ akataṁ asaṅkhataṁ,",
  "tika-abh08t35:18_7": "tasmā jātassa bhūtassa katassa saṅkhatassa nissaraṇaṁ paññāyatī’’ti (udā. 73) –",
  "tika-abh08t35:19_0": "Evamādisuttapadaṁ saṅgaṇhāti.",
  "tika-abh08t35:19_1": "Tenāha ‘‘anekesu suttantesū’’ti.",
  "tika-abh08t35:19_2": "Dhammena sadevakassa lokassa sāmī,",
  "tika-abh08t35:19_3": "dhammassa vā yathicchitaṁ desanato sāmī issaroti dhammasāmī.",
  "tika-abh08t35:19_4": "Tathāgata-saddassa attho heṭṭhā kathitova.",
  "tika-abh08t35:19_5": "Sammā sāmaṁ sabbadhamme abhisambuddho,",
  "tika-abh08t35:19_6": "sammā sayameva sammohaniddāvigamena paṭibuddho,",
  "tika-abh08t35:19_7": "buddhiyā vikasitavāti vā sammāsambuddho.",
  "tika-abh08t35:20_0": "Parittattiketi ‘‘parittā dhammā,",
  "tika-abh08t35:20_1": "mahaggatā dhammā,",
  "tika-abh08t35:20_2": "appamāṇā dhammā’’ti (dha. sa.",
  "tika-abh08t35:20_3": "tikamātikā 12) evaṁ parittādidhammavasena āgate parittattike.",
  "tika-abh08t35:21_0": "Navattabbārammaṇattāti navattabbārammaṇattappasaṅgato.",
  "tika-abh08t35:21_1": "Tenāha ‘‘navattabbārammaṇapakkhaṁ bhajeyyu’’nti.",
  "tika-abh08t35:21_2": "Rūpāvacarattikacatukkajjhānāti catukkanayena tikajjhānā,",
  "tika-abh08t35:21_3": "pañcakanayena catukkajjhānā.",
  "tika-abh08t35:21_4": "Kusalakiriyānaṁ abhiññābhāvappattiyā parittādikepi ārabbha pavattanato ‘‘catutthassa jhānassa vipāko’’ti āha.",
  "tika-abh08t35:21_5": "Tasmāti yathāvuttayuttito ceva pāḷito ca.",
  "tika-abh08t35:21_6": "Kiñca bhiyyo –",
  "tika-abh08t35:21_7": "saṅkhatadhammārammaṇaṁ vipassanāñāṇaṁ,",
  "tika-abh08t35:21_8": "apica anulomabhāvappattaṁ kilese tadaṅgavasena pajahati,",
  "tika-abh08t35:21_9": "samucchedavasena pajahituṁ na sakkoti,",
  "tika-abh08t35:21_10": "tathā sammutisaccārammaṇaṁ paṭhamajjhānādikusalañāṇaṁ vikkhambhanavaseneva kilese pajahati,",
  "tika-abh08t35:21_11": "na samucchedavasena.",
  "tika-abh08t35:21_12": "Iti saṅkhatadhammārammaṇassa,",
  "tika-abh08t35:21_13": "sammutisaccārammaṇassa ca ñāṇassa kilesānaṁ samucchedappahāne asamatthabhāvato tesaṁ samucchedappahānakarassa",
  "tika-abh08t35:21_14": "ariyamaggañāṇassa tadubhayaviparītabhāvena ārammaṇena bhavitabbaṁ,",
  "tika-abh08t35:21_15": "tañca nibbānameva.",
  "tika-abh08t35:21_16": "Tenāhu porāṇā –",
  "tika-abh08t35:22_0": "‘‘Ñāṇaṁ yaṁ saṅkhatālambaṁ, paññattālambameva vā;",
  "tika-abh08t35:23_0": "Pāpe hanti na taṁ vatthuṁ, tadaññaṁ sampaṭicchiya’’nti.",
  "tika-abh08t35:24_0": "Rūpasabhāvābhāvatoti etena yathā rūpadhammānaṁ ruppanasabhāvo,",
  "tika-abh08t35:24_1": "paṭighātavantatā kalāpato vuttiyā padesasambandho sabhāvo,",
  "tika-abh08t35:24_2": "evaṁ nibbānassa katthaci paṭighāto,",
  "tika-abh08t35:24_3": "sappadesatā ca natthīti dasseti.",
  "tika-abh08t35:24_4": "Na hi nibbānaṁ ‘‘asukadisāya,",
  "tika-abh08t35:24_5": "asukapadese’’ti vā niddisīyati.",
  "tika-abh08t35:24_6": "Papañcābhāvatoti taṇhāmānadiṭṭhipapañcehi saha avaṭṭhānavasena abhāvato,",
  "tika-abh08t35:24_7": "tesaṁ abhāvapaccayatāya ca.",
  "tika-abh08t35:24_8": "Taṇhādiṭṭhimānā hi saṁsāre satte papañcentīti papañcā nāma.",
  "tika-abh08t35:25_0": "772-5.",
  "tika-abh08t35:25_1": "Evaṁ nibbānaṁ yuttito,",
  "tika-abh08t35:25_2": "suttato ca sādhetvā idāni tassa pariyāyasandassanatthaṁ ‘‘accantamananta’’ntiādi vuttaṁ.",
  "tika-abh08t35:25_3": "Tattha saṁsārappavattiyā pariyosānabhūtattā antaṁ.",
  "tika-abh08t35:25_4": "Iminā anupādisesanibbānadhātu kathitāti vadanti,",
  "tika-abh08t35:25_5": "sopādisesanibbānadhātupi vaṭṭati,",
  "tika-abh08t35:25_6": "akatantipi paṭhanti.",
  "tika-abh08t35:25_7": "So heṭṭhā vuttatthova.",
  "tika-abh08t35:25_8": "Sauppādavayantābhāvena anantaṁ.",
  "tika-abh08t35:25_9": "Kilesapariḷāhābhāvena,",
  "tika-abh08t35:25_10": "kilesakkhobhābhāvena ca santaṁ.",
  "tika-abh08t35:25_11": "Palokitābhāvena apalokitaṁ.",
  "tika-abh08t35:25_12": "Atittikarabhāvena paṇītaṁ.",
  "tika-abh08t35:25_13": "Sabbadukkhahananato saraṇaṁ.",
  "tika-abh08t35:25_14": "Kilesacorehi anupaddutattā nibbhayatāya khemaṁ.",
  "tika-abh08t35:25_15": "Sabbupaddavanivāraṇato tāṇaṁ.",
  "tika-abh08t35:25_16": "Jātiādidukkhehi anubandhassa allīyituṁ yuttaṭṭhānatāya leṇaṁ.",
  "tika-abh08t35:25_17": "Yathāpaṭipannassa santidāyakattena paraṁ patiṭṭhābhāvato parāyaṇaṁ.",
  "tika-abh08t35:26_0": "Sabbapīḷāvimuttatāya sivaṁ.",
  "tika-abh08t35:26_1": "Upanissayahīnānaṁ sabbaññumukhato sutvāpi ṭhapetvā guṇavasena sabhāvato paṭivijjhituṁ dukkaratāya nipuṇaṁ.",
  "tika-abh08t35:26_2": "Aviparītatāya saccaṁ.",
  "tika-abh08t35:26_3": "Sabbadukkhaparikkhayakarattā dukkhakkhayaṁ.",
  "tika-abh08t35:26_4": "Tejussadatāya santattaayoguḷe makkhikāhi viya catūhi āsavehi ārammaṇakaraṇavasena pavattituṁ asakkuṇeyyatāya anāsavaṁ.",
  "tika-abh08t35:26_5": "Mahākāruṇikassāpi dhammadesanāya appossukkabhāvāpādanena paṭivijjhituṁ dukkaratāya sududdasaṁ.",
  "tika-abh08t35:26_6": "Lokuttaradhammesupi asaṅkhataguṇena visiṭṭhatāya paraṁ.",
  "tika-abh08t35:26_7": "Saṁsāramahāsamuddassa tīrabhūtattā pāraṁ.",
  "tika-abh08t35:26_8": "Maṁsacakkhuno,",
  "tika-abh08t35:26_9": "dibbacakkhuno vā agocaratāya anidassanaṁ.",
  "tika-abh08t35:26_10": "Nidassanasaṅkhātāya upamāya abhāvato vā anidassanaṁ.",
  "tika-abh08t35:27_0": "Avipariṇāmadhammattā dhuvaṁ.",
  "tika-abh08t35:27_1": "Tatoyeva paramapatiṭṭhābhāvato dīpaṁ.",
  "tika-abh08t35:27_2": "Rogādipīḷābhāvato abyāpajjhaṁ.",
  "tika-abh08t35:27_3": "Tatoyeva anītikaṁ.",
  "tika-abh08t35:27_4": "Taṇhālayābhāvato anālayaṁ.",
  "tika-abh08t35:27_5": "Saṅkhatāsaṅkhatesu asaṅkhatakoṭṭhāsabhūtattā,",
  "tika-abh08t35:27_6": "paramapatiṭṭhābhāvato vā padaṁ.",
  "tika-abh08t35:27_7": "Avināsabhāvena accutaṁ.",
  "tika-abh08t35:27_8": "Akkharaṇato avinassanato akkharaṁ.",
  "tika-abh08t35:28_0": "Saṅkhatanissaṭattā vimutti. Bhavabandhanavimuttihetutāya mokkhaṁ.",
  "tika-abh08t35:29_0": "776-7.Evanti yathāvuttanayena.",
  "tika-abh08t35:29_1": "Viññāyāti uggahaparipucchāvasena jānitvā.",
  "tika-abh08t35:29_2": "Adhigamūpāyoti paṭivijjhanūpāyabhūtā tisso sikkhā.",
  "tika-abh08t35:29_3": "Kātabboti paṭipajjitabbo.",
  "tika-abh08t35:30_0": "Saddhaṁ,",
  "tika-abh08t35:30_1": "buddhiñca karoti vaḍḍhetīti saddhābuddhikaraṁ.",
  "tika-abh08t35:30_2": "Tathāgatamateti tipiṭakabuddhavacane,",
  "tika-abh08t35:30_3": "catūsu saccesu vā.",
  "tika-abh08t35:30_4": "Paññāya sambhūtaṁ,",
  "tika-abh08t35:30_5": "paññāya vā sambhavo etassāti paññāsambhavaṁ,",
  "tika-abh08t35:30_6": "tadeva sampasādanaṁ buddhādīsu adhimuccanaṁ,",
  "tika-abh08t35:30_7": "taṁ karotīti paññāsambhavasampasādanakaraṁ.",
  "tika-abh08t35:30_8": "Atthabyañjanasālinanti atimadhurehi atthabyañjanehi samannāgataṁ,",
  "tika-abh08t35:30_9": "atthabyañjanasāravantanti vā attho ra-kārassa la-kāraṁ katvā.",
  "tika-abh08t35:30_10": "Sāraṁ jānantīti sāraññū,",
  "tika-abh08t35:30_11": "te vimhāpetīti sāraññuvimhāpanaṁ.",
  "tika-abh08t35:30_12": "Niṭṭhanti pariyosānaṁ,",
  "tika-abh08t35:30_13": "sutamayamūlakaṁ anupādāparinibbānanti adhippāyo.",
  "tika-abh08t35:31_0": "Iti abhidhammatthavikāsiniyā nāma",
  "tika-abh08t35:32_0": "Abhidhammāvatārasaṁvaṇṇanāya",
  "tika-abh08t35:33_0": "Nibbānaniddesavaṇṇanā niṭṭhitā."
}