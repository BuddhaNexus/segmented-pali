{
  "tika-vin11t4:0_0": "Aniyatakathāvaṇṇanā",
  "tika-vin11t4:1_0": "542-3.",
  "tika-vin11t4:1_1": "Idāni saṅghādisesakathānantaraṁ aniyatakathaṁ dassetumāha ‘‘rahonisajjassādenā’’tiādi. Rahasi nisajjā rahonisajjā,",
  "tika-vin11t4:1_2": "tassā assādo rahonisajjassādo, tena rahonisajjassādena,",
  "tika-vin11t4:1_3": "methunadhammasannissitena kilesenāti attho.",
  "tika-vin11t4:1_4": "Vuttañhi aṭṭhakathāyaṁ ‘‘rahonisajjassādoti methunadhammasannissitakileso vuccatī’’ti (pārā. aṭṭha. 2.451).",
  "tika-vin11t4:1_5": "‘‘Raho nāma cakkhussa raho sotassa raho.",
  "tika-vin11t4:1_6": "Cakkhussa raho nāma na sakkā hoti akkhiṁ vā nikhaṇiyamāne bhamukaṁ vā ukkhipiyamāne sīsaṁ vā ukkhipiyamāne passituṁ.",
  "tika-vin11t4:1_7": "Sotassa raho nāma na sakkā hoti pakatikathā sotu’’nti (pārā.",
  "tika-vin11t4:1_8": "445) padabhājane vuttarahesu cakkhussa raho eva idhādhippeto.",
  "tika-vin11t4:1_9": "Yathāha aṭṭhakathāyaṁ ‘‘kiñcāpi pāḷiyaṁ ‘sotassa raho’ti āgataṁ,",
  "tika-vin11t4:1_10": "cakkhussa raheneva pana paricchedo veditabbo’’ti (pārā. aṭṭha. 2.444-445).",
  "tika-vin11t4:2_0": "Cakkhussa rahattā ‘‘paṭicchanna’’nti imampi paṭicchannattā eva ‘‘alaṁkammaniya’’nti imampi saṅgaṇhāti.",
  "tika-vin11t4:2_1": "Nisajjasaddopādānena ‘‘āsane’’ti idampi gahitameva.",
  "tika-vin11t4:2_2": "‘‘Mātugāmassa santikaṁ gantukāmo’’ti iminā ‘‘mātugāmena saddhi’’nti idampi gahitameva.",
  "tika-vin11t4:2_3": "Evaṁ sāmatthiyā labbhamānapadopādānena yo pana bhikkhu mātugāmena saddhiṁ eko ekāya raho paṭicchanne āsane alaṁkammaniye nisajjassādenāti vuttaṁ hoti.",
  "tika-vin11t4:2_4": "Cakkhussa rahabhāvena kuṭṭādipaṭicchanne teneva methunasevanakammassa anurūpe āsane tadahujātāyapi manussitthiyā saha nisajjassādarāgena samannāgato hutvāti attho.",
  "tika-vin11t4:2_5": "Ettha ‘‘mātugāmassā’’ti tadahujātampi itthiṁ gaṇhātīti kuto labbhatīti? ‘‘Mātugāmo nāma manussitthī, na yakkhī, na petī, na tiracchānagatā,",
  "tika-vin11t4:2_6": "antamaso tadahujātāpi dārikā, pageva mahattarī’’ti (pārā. 445) padabhājanato labbhati.",
  "tika-vin11t4:3_0": "‘‘Nivāsetī’’ti iminā ‘‘kāyabandhanaṁ bandhati,",
  "tika-vin11t4:3_1": "cīvaraṁ pārupatī’’ti idaṁ lakkhīyati.",
  "tika-vin11t4:3_2": "Sabbatthāti yathāvuttaṁ payogato pubbāparapayoge saṅgaṇhāti.",
  "tika-vin11t4:3_3": "Teneva ‘‘payoge ca payoge cā’’ti vicchāpayogo kato.",
  "tika-vin11t4:3_4": "Nisīdato cassa dukkaṭanti yojanā.",
  "tika-vin11t4:3_5": "‘‘Ubhinnampi nisajjāya pācittiya’’nti vakkhamānattā dukkaṭaṁ sandhāya ekakassa nisīdatoti gahetabbaṁ.",
  "tika-vin11t4:4_0": "544.Nisajjāyaubhinnampīti ettha ‘‘saki’’nti seso,",
  "tika-vin11t4:4_1": "ubhinnaṁ nisajjāpūraṇavasena aññamaññassa pure vā pacchā vā ekakkhaṇe vā mātugāmassa vā bhikkhussa vā ekavāraṁ nisajjāyāti vuttaṁ hoti.",
  "tika-vin11t4:4_2": "Vuttañhetaṁ pāḷiyaṁ ‘‘mātugāme nisinne bhikkhu upanisinno vā hotī’’tiādi (pārā. 445). Hoti pācittiyanti yojanā.",
  "tika-vin11t4:4_3": "Payogagaṇanāya ca honti pācittiyānīti gahetabbaṁ,",
  "tika-vin11t4:4_4": "mātugāmassa vā bhikkhuno vā ubhinnaṁ vā uṭṭhāyuṭṭhāya punappunaṁ upanisīdanapayogagaṇanāya cāti attho.",
  "tika-vin11t4:4_5": "‘‘Āpattīhipi tīhipī’’ti vakkhamānattā pācittiyaggahaṇaṁ pārājikasaṅghādisesānaṁ upalakkhaṇaṁ hoti, tīsu ekaṁ hotīti vuttaṁ hoti.",
  "tika-vin11t4:4_6": "Ettha ‘‘payogagaṇanāyā’’ti idaṁ pārājikāya na labbhati ekapayogeneva sijjhanato. Kāyasaṁsaggasaṅghādiseso,",
  "tika-vin11t4:4_7": "pana sarīrato punappunaṁ viyujjitvā phusanena pācittiyañca yathāvuttanayeneva labbhati.",
  "tika-vin11t4:5_0": "Bahūsupi mātugāmesu bahukāni pācittiyāni hontīti yojanā.",
  "tika-vin11t4:5_1": "Bahūsu mātugāmesu nisinnesu nisinnānaṁ gaṇanāya ekeneva payogena bahūni pācittiyāni ca saṅghādisesā ca honti.",
  "tika-vin11t4:5_2": "‘‘Payogagaṇanāya cā’’ti imassa etthāpi yujjamānattā tāsu visuṁ visuṁ uṭṭhāyuṭṭhāya punappunaṁ nisīdantīsu,",
  "tika-vin11t4:5_3": "sayañca uṭṭhāyuṭṭhāya punappunaṁ nisīdato tāsaṁ gaṇanāya āpajjitabbāpattiyo payogagaṇanāya ca bahū hontīti idaṁ labbhati.",
  "tika-vin11t4:5_4": "Etthāpi pana pārājikaṁ na labbhati, saṅghādiseso, pācittiyañca labbhati.",
  "tika-vin11t4:6_0": "545.",
  "tika-vin11t4:6_1": "Samīpe ṭhitopi andho anāpattiṁ na karotīti sotassa rahabhāve asatipi padhānabhūtassa ‘‘cakkhussa raho’’ti imassa aṅgassa vijjamānattā vuttaṁ ‘‘antodvādasahatthake’’ti,",
  "tika-vin11t4:6_2": "iminā savanūpacāre vijjamānepīti vuttaṁ hoti.",
  "tika-vin11t4:6_3": "Itthīnaṁ tu satampi ca na karoti anāpattinti yojanā,",
  "tika-vin11t4:6_4": "viññuno purisassa asannihitabhāvenāti adhippāyo.",
  "tika-vin11t4:6_5": "‘‘Itthīnampi satampi cā’’ti likhanti, tatopi ayameva pāṭho sundaro.",
  "tika-vin11t4:6_6": "Pi-saddo vā tu-saddatthe daṭṭhabbo.",
  "tika-vin11t4:7_0": "546.Nipajjitvāti ettha ‘‘samīpe’’ti seso,",
  "tika-vin11t4:7_1": "‘‘niddāyantopī’’ti etassa visesakena ‘‘nipajjitvā’’ti iminā nisīditvā niddāyantoti imassa nivattitattā samīpe nisīditvā niddāyantopi anandho manussapuriso anāpattiṁ karotīti labbhati.",
  "tika-vin11t4:7_2": "‘‘Kevala’’nti visesanena balavaniddūpagato gahitoti tathā ahutvā antarantarā āpannāpanne vinicchinitvā pavattamānāya kapiniddāya niddāyantopi anāpattiṁ karotīti ayamattho labbhati.",
  "tika-vin11t4:7_3": "‘‘Pihitadvāragabbhassā’’ti vattabbe majjhapadalopīsamāsavasena ‘‘pihitagabbhassā’’ti vuttaṁ.",
  "tika-vin11t4:7_4": "‘‘Dvāre’’ti iminā dvārekadesabhūtaṁ ummāraṁ vā taṁsamīpaṁ vā upacārena vuttanti daṭṭhabbaṁ.",
  "tika-vin11t4:7_5": "Sace gabbho pihitadvāro na hoti,",
  "tika-vin11t4:7_6": "anāpattīti byatirekato dassitaṁ.",
  "tika-vin11t4:8_0": "547.",
  "tika-vin11t4:8_1": "Imasmiṁ aniyatasikkhāpade pāḷiyaṁ anāpattivāre asatipi ‘‘yo pana bhikkhu mātugāmena saddhiṁ raho paṭicchanne āsane nisajjaṁ kappeyya, pācittiya’’nti (pāci.",
  "tika-vin11t4:8_2": "285) pañcamassa acelakavaggassa catutthasikkhāpade anāpattivāre ‘‘anāpatti yo koci viññū puriso dutiyo hoti, tiṭṭhati na nisīdati, arahopekkho, aññavihito nisīdati,",
  "tika-vin11t4:8_3": "ummattakassa ādikammikassā’’ti (pāci.",
  "tika-vin11t4:8_4": "288) vutte anāpattivāre saṅgahetumāha ‘‘anandhe satī’’tiādi.",
  "tika-vin11t4:8_5": "‘‘Etassa samīpe’’ti pakaraṇato labbhati.",
  "tika-vin11t4:8_6": "Idha pulliṅganiddesena puriso labbhati,",
  "tika-vin11t4:8_7": "‘‘tenāpi abālena bhavitabbaṁ,",
  "tika-vin11t4:8_8": "manussajātikena bhavitabba’’nti idañca ‘‘viññusmi’’nti iminā labbhati.",
  "tika-vin11t4:8_9": "Andhasadisaniddūpagatapaṭipakkhavācianandhapadena ‘‘aniddāyante’’ti labbhati,",
  "tika-vin11t4:8_10": "manāpāmanāpaṁ jānante aniddāyante manussapurise dassanūpacārassa anto vijjamāneti attho.",
  "tika-vin11t4:9_0": "‘‘Nisajjapaccayā doso natthī’’ti iminā sambandho,",
  "tika-vin11t4:9_1": "evarūpe raho āsane mātugāmena saddhiṁ nisinnapaccayā āpatti natthīti attho.",
  "tika-vin11t4:9_2": "‘‘Ṭhitassā’’ti imināpi tadeva padaṁ yojetabbaṁ.",
  "tika-vin11t4:9_3": "Viññumhi paṭibale manussapurise asannihitepi tathāvidhe raho āsane mātugāme āsane nisinnepi sayānepi ṭhitepi sayaṁ ṭhitassa nisajjāya abhāvā tappaccayā āpatti na hotīti attho.",
  "tika-vin11t4:9_4": "Arahasaññino nisajjapaccayā doso natthīti raho āsane mātugāmena saddhiṁ nisajjantassāpi ‘‘raho’’ti saññārahitassa nisīdato nisajjapaccayā anāpattīti attho.",
  "tika-vin11t4:9_5": "Vikkhittacetaso nisajjapaccayā doso natthīti yojanā.",
  "tika-vin11t4:10_0": "548.",
  "tika-vin11t4:10_1": "Ettāvatā pācittiyāpattimattato anāpattippakāraṁ dassetvā idāni imassa sikkhāpadassa aniyatavohārahetubhūtāhi tīhi āpattīhi anāpattipakāraṁ dassetumāha ‘‘na doso’’tiādi.",
  "tika-vin11t4:10_2": "Āpattīhipi tīhipīti ‘‘nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo pārājikena vā saṅghādisesena vā pācittiyena vā’’ti (pārā.",
  "tika-vin11t4:10_3": "444) pāḷiyaṁ vuttāhi ‘‘paṭhamapārājikāpattikāyasaṁsaggasaṅghādisesāpattipācittiyāpattī’’ti imāhi tīhipi āpattīhīti vuttaṁ hotīti.",
  "tika-vin11t4:11_0": "Paṭhamāniyatakathāvaṇṇanā.",
  "tika-vin11t4:12_0": "549.",
  "tika-vin11t4:12_1": "Vattabbabhāvenādhikatadutiyāniyatavinicchayato paṭhamāniyate vuttavinicchayehi samaṁ vinicchayaṁ pahāya tattha avuttaṁ imasseva vinicchayavisesaṁ dassetumāha ‘‘anandhā’’tiādi.",
  "tika-vin11t4:12_2": "Idha duṭṭhullavācāsaṅghādisesassāpi gahitattā tato anāpattikaraṁ dassetuṁ ‘‘abadhiro’’ti vuttaṁ.",
  "tika-vin11t4:12_3": "Anandho abadhiroti ‘‘puriso’’ti idaṁ sandhāya vuttaṁ.",
  "tika-vin11t4:12_4": "‘‘Itthī’’ti idaṁ sandhāya ‘‘anandhābadhirā’’ti gahetabbaṁ. Evamuparipi.",
  "tika-vin11t4:12_5": "Tenāpi savanūpacārantogadhena bhavitabbanti dassetuṁ ‘‘antodvādasahatthaṭṭho’’ti vuttaṁ.",
  "tika-vin11t4:13_0": "550.‘‘Andho abadhiro anāpattiṁ na karotī’’ti idaṁ kāyasaṁsaggasaṅghādisesaṁ sandhāya vuttaṁ. ‘‘Badhiro vāpi cakkhumā,",
  "tika-vin11t4:13_1": "na karoti anāpatti’’nti idaṁ pana duṭṭhullavācāsaṅghādisesaṁ sandhāya vuttanti evamettha sandhāya bhāsitattho veditabbo.",
  "tika-vin11t4:14_0": "Purimāniyatakathāya avuttavisesassa dutiyāniyatakathāya vattumicchitattā ayampi viseso idha vattabbo. Koyaṁ viseso, yo idha vattabboti ce?",
  "tika-vin11t4:14_1": "Tattha ‘‘paṭicchanne āsane alaṁkammaniye’’ti (pārā.",
  "tika-vin11t4:14_2": "444) vuttaṁ āsanaṅgadvayaṁ idha ‘‘na heva kho pana paṭicchannaṁ āsanaṁ hoti nālaṁkammaniya’’nti (pārā.",
  "tika-vin11t4:14_3": "453) nisedhetvā ‘‘alañca kho hoti mātugāmaṁ duṭṭhullāhi vācāhi obhāsitu’’nti (pārā. 453) idaṁ apubbaṅgaṁ vuttaṁ.",
  "tika-vin11t4:14_4": "Tatra mātugāmoti antamaso tadahujātāpi dārikā gahitā,",
  "tika-vin11t4:14_5": "idha ‘‘mātugāmo nāma manussitthī, na yakkhī, na petī, na tiracchānagatā,",
  "tika-vin11t4:14_6": "viññū paṭibalā subhāsitadubbhāsitaṁ duṭṭhullāduṭṭhullaṁ ājānitu’’nti (pārā.",
  "tika-vin11t4:14_7": "454) viññū paṭibalo mātugāmova vutto.",
  "tika-vin11t4:14_8": "Tattha ‘‘pārājikena vā saṅghādisesena vā pācittiyena vā’’ti (pārā. 444) tisso āpattiyo vuttā,",
  "tika-vin11t4:14_9": "idha ‘‘nisajjaṁ bhikkhu paṭijānamāno dvinnaṁ dhammānaṁ aññatarena kāretabbo saṅghādisesena vā pācittiyena vā’’ti (pārā. 453) dveyeva āpattiyo vuttā.",
  "tika-vin11t4:14_10": "Saṅghādisesesu ca tattha ‘‘sā ce evaṁ vadeyya ‘ayyo mayā diṭṭho nisinno mātugāmena saddhiṁ kāyasaṁsaggaṁ samāpajjanto’ti, so ca taṁ paṭijānāti, āpattiyā kāretabbo’’ti (pārā.",
  "tika-vin11t4:14_11": "448) kāyasaṁsaggasaṅghādisesova vutto, idha so ca vutto,",
  "tika-vin11t4:14_12": "‘‘sā ce evaṁ vadeyya ‘ayyassa mayā sutaṁ nisinnassa mātugāmaṁ duṭṭhullāhi vācāhi obhāsentassā’ti, so ca taṁ paṭijānāti, āpattiyā kāretabbo’’ti (pārā.",
  "tika-vin11t4:14_13": "455) duṭṭhullavācāsaṅghādiseso ca vutto.",
  "tika-vin11t4:14_14": "Ettako ubhinnamaniyatānaṁ viseso.",
  "tika-vin11t4:15_0": "Ayaṁ kasmā na vuttoti?",
  "tika-vin11t4:15_1": "Ayaṁ sambodhavatthuviseso vattumicchito pana aṭṭhakathāgatavinicchayavisesatoti tasmā na vuttoti daṭṭhabbo.",
  "tika-vin11t4:15_2": "Tisamuṭṭhānamevidaṁ kāyacittavācācittakāyavācācittavasena tīṇi samuṭṭhānāni etassāti katvā.",
  "tika-vin11t4:16_0": "Imehipi dvīhi aniyatasikkhāpadehi sikkhāpadantaresu paññattāyeva āpattiyo, anāpattiyo ca dassitā, na koci āpattiviseso vutto, tasmā kimetesaṁ vacanenāti?",
  "tika-vin11t4:16_1": "Vuccate – vinayavinicchayalakkhaṇaṁ ṭhapetuṁ bhagavatā uppanne vatthumhi dve aniyatā paññattā. Kathaṁ?",
  "tika-vin11t4:16_2": "Evarūpāyapi saddheyyavacanāya upāsikāya vuccamāno paṭijānamānova āpattiyā kāretabbo, na appaṭijānamāno,",
  "tika-vin11t4:16_3": "tasmā ‘‘yāya kāyaci āpattiyā yena kenaci codite paṭiññātakaraṇaṁyevaṅgaṁ kātabba’’nti imehi sikkhāpadehi vinicchayalakkhaṇaṁ ṭhapitanti veditabbaṁ.",
  "tika-vin11t4:16_4": "Atha kasmā bhikkhunīnaṁ aniyataṁ na vuttanti?",
  "tika-vin11t4:16_5": "Idameva lakkhaṇaṁ sabbattha anugatanti na vuttaṁ.",
  "tika-vin11t4:17_0": "Dutiyāniyatakathāvaṇṇanā.",
  "tika-vin11t4:18_0": "Iti vinayatthasārasandīpaniyā",
  "tika-vin11t4:19_0": "Vinayavinicchayavaṇṇanāya",
  "tika-vin11t4:20_0": "Aniyatakathāvaṇṇanā niṭṭhitā."
}