{
  "mn110:0.1_0": "Majjhima Nikāya 110 ",
  "mn110:0.2_0": "Cūḷapuṇṇamasutta ",
  "mn110:1.1_0": "Evaṁ me sutaṁ—",
  "mn110:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde. ",
  "mn110:2.1_0": "Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṅghaparivuto abbhokāse nisinno hoti. ",
  "mn110:2.2_0": "Atha kho bhagavā tuṇhībhūtaṁ tuṇhībhūtaṁ bhikkhusaṅghaṁ anuviloketvā bhikkhū āmantesi: ",
  "mn110:3.1_0": "“jāneyya nu kho, bhikkhave, asappuriso asappurisaṁ: ",
  "mn110:3.2_0": "‘asappuriso ayaṁ bhavan’”ti? ",
  "mn110:3.3_0": "“No hetaṁ, bhante”. ",
  "mn110:3.4_0": "“Sādhu, bhikkhave; ",
  "mn110:3.5_0": "aṭṭhānametaṁ, bhikkhave,",
  "mn110:3.5_1": "anavakāso yaṁ asappuriso asappurisaṁ jāneyya:",
  "mn110:3.6_0": "‘asappuriso ayaṁ bhavan’ti. ",
  "mn110:3.7_0": "Jāneyya pana, bhikkhave, asappuriso sappurisaṁ: ",
  "mn110:3.8_0": "‘sappuriso ayaṁ bhavan’”ti? ",
  "mn110:3.9_0": "“No hetaṁ, bhante”. ",
  "mn110:3.10_0": "“Sādhu, bhikkhave; ",
  "mn110:3.11_0": "etampi kho, bhikkhave,",
  "mn110:3.11_1": "aṭṭhānaṁ anavakāso yaṁ asappuriso sappurisaṁ jāneyya:",
  "mn110:3.12_0": "‘sappuriso ayaṁ bhavan’ti. ",
  "mn110:4.1_0": "Asappuriso, bhikkhave, assaddhammasamannāgato hoti, asappurisabhatti hoti, asappurisacintī hoti, asappurisamantī hoti, asappurisavāco hoti, asappurisakammanto hoti, asappurisadiṭṭhi hoti; asappurisadānaṁ deti. ",
  "mn110:5.1_0": "Kathañca, bhikkhave,",
  "mn110:5.1_1": "asappuriso assaddhammasamannāgato hoti?",
  "mn110:5.2_0": "Idha, bhikkhave, asappuriso assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. ",
  "mn110:5.3_0": "Evaṁ kho, bhikkhave,",
  "mn110:5.3_1": "asappuriso assaddhammasamannāgato hoti.",
  "mn110:6.1_0": "Kathañca, bhikkhave,",
  "mn110:6.1_1": "asappuriso asappurisabhatti hoti?",
  "mn110:6.2_0": "Idha, bhikkhave,",
  "mn110:6.2_1": "asappurisassa ye te samaṇabrāhmaṇā assaddhā ahirikā anottappino appassutā kusītā muṭṭhassatino duppaññā tyāssa mittā honti te sahāyā.",
  "mn110:6.3_0": "Evaṁ kho, bhikkhave,",
  "mn110:6.3_1": "asappuriso asappurisabhatti hoti.",
  "mn110:7.1_0": "Kathañca, bhikkhave,",
  "mn110:7.1_1": "asappuriso asappurisacintī hoti?",
  "mn110:7.2_0": "Idha, bhikkhave,",
  "mn110:7.2_1": "asappuriso attabyābādhāyapi ceteti, parabyābādhāyapi ceteti, ubhayabyābādhāyapi ceteti.",
  "mn110:7.3_0": "Evaṁ kho, bhikkhave,",
  "mn110:7.3_1": "asappuriso asappurisacintī hoti.",
  "mn110:8.1_0": "Kathañca, bhikkhave,",
  "mn110:8.1_1": "asappuriso asappurisamantī hoti?",
  "mn110:8.2_0": "Idha, bhikkhave,",
  "mn110:8.2_1": "asappuriso attabyābādhāyapi manteti, parabyābādhāyapi manteti, ubhayabyābādhāyapi manteti.",
  "mn110:8.3_0": "Evaṁ kho, bhikkhave,",
  "mn110:8.3_1": "asappuriso asappurisamantī hoti.",
  "mn110:9.1_0": "Kathañca, bhikkhave,",
  "mn110:9.1_1": "asappuriso asappurisavāco hoti?",
  "mn110:9.2_0": "Idha, bhikkhave, asappuriso musāvādī hoti, pisuṇavāco hoti, pharusavāco hoti, samphappalāpī hoti. ",
  "mn110:9.3_0": "Evaṁ kho, bhikkhave,",
  "mn110:9.3_1": "asappuriso asappurisavāco hoti.",
  "mn110:10.1_0": "Kathañca, bhikkhave,",
  "mn110:10.1_1": "asappuriso asappurisakammanto hoti?",
  "mn110:10.2_0": "Idha, bhikkhave, asappuriso pāṇātipātī hoti, adinnādāyī hoti, kāmesumicchācārī hoti. ",
  "mn110:10.3_0": "Evaṁ kho, bhikkhave,",
  "mn110:10.3_1": "asappuriso asappurisakammanto hoti.",
  "mn110:11.1_0": "Kathañca, bhikkhave,",
  "mn110:11.1_1": "asappuriso asappurisadiṭṭhi hoti?",
  "mn110:11.2_0": "Idha, bhikkhave, asappuriso evaṁdiṭṭhi hoti: ",
  "mn110:11.3_0": "‘natthi dinnaṁ, natthi yiṭṭhaṁ, natthi hutaṁ,",
  "mn110:11.3_1": "natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā,",
  "mn110:11.3_2": "natthi loke samaṇabrāhmaṇā sammaggatā sammāpaṭipannā,",
  "mn110:11.3_3": "ye imañca lokaṁ parañca lokaṁ sayaṁ abhiññā sacchikatvā pavedentī’ti.",
  "mn110:11.4_0": "Evaṁ kho, bhikkhave,",
  "mn110:11.4_1": "asappuriso asappurisadiṭṭhi hoti.",
  "mn110:12.1_0": "Kathañca, bhikkhave,",
  "mn110:12.1_1": "asappuriso asappurisadānaṁ deti?",
  "mn110:12.2_0": "Idha, bhikkhave,",
  "mn110:12.2_1": "asappuriso asakkaccaṁ dānaṁ deti, asahatthā dānaṁ deti, acittīkatvā dānaṁ deti,",
  "mn110:12.2_2": "apaviṭṭhaṁ dānaṁ deti anāgamanadiṭṭhiko dānaṁ deti.",
  "mn110:12.3_0": "Evaṁ kho, bhikkhave,",
  "mn110:12.3_1": "asappuriso asappurisadānaṁ deti.",
  "mn110:13.1_0": "So, bhikkhave,",
  "mn110:13.1_1": "asappuriso evaṁ assaddhammasamannāgato, evaṁ asappurisabhatti, evaṁ asappurisacintī, evaṁ asappurisamantī, evaṁ asappurisavāco, evaṁ asappurisakammanto, evaṁ asappurisadiṭṭhi;",
  "mn110:13.2_0": "evaṁ asappurisadānaṁ datvā kāyassa bhedā paraṁ maraṇā yā asappurisānaṁ gati tattha upapajjati. ",
  "mn110:13.3_0": "Kā ca, bhikkhave, asappurisānaṁ gati? ",
  "mn110:13.4_0": "Nirayo vā tiracchānayoni vā. ",
  "mn110:14.1_0": "Jāneyya nu kho, bhikkhave, sappuriso sappurisaṁ: ",
  "mn110:14.2_0": "‘sappuriso ayaṁ bhavan’”ti? ",
  "mn110:14.3_0": "“Evaṁ, bhante”. ",
  "mn110:14.4_0": "“Sādhu, bhikkhave; ",
  "mn110:14.5_0": "ṭhānametaṁ, bhikkhave,",
  "mn110:14.5_1": "vijjati yaṁ sappuriso sappurisaṁ jāneyya:",
  "mn110:14.6_0": "‘sappuriso ayaṁ bhavan’ti. ",
  "mn110:14.7_0": "Jāneyya pana, bhikkhave, sappuriso asappurisaṁ: ",
  "mn110:14.8_0": "‘asappuriso ayaṁ bhavan’”ti? ",
  "mn110:14.9_0": "“Evaṁ, bhante”. ",
  "mn110:15.1_0": "“Sādhu, bhikkhave; ",
  "mn110:15.2_0": "etampi kho, bhikkhave,",
  "mn110:15.2_1": "ṭhānaṁ vijjati yaṁ sappuriso asappurisaṁ jāneyya:",
  "mn110:15.3_0": "‘asappuriso ayaṁ bhavan’ti. ",
  "mn110:15.4_0": "Sappuriso, bhikkhave, saddhammasamannāgato hoti, sappurisabhatti hoti, sappurisacintī hoti, sappurisamantī hoti, sappurisavāco hoti, sappurisakammanto hoti, sappurisadiṭṭhi hoti; ",
  "mn110:15.5_0": "sappurisadānaṁ deti. ",
  "mn110:16.1_0": "Kathañca, bhikkhave,",
  "mn110:16.1_1": "sappuriso saddhammasamannāgato hoti?",
  "mn110:16.2_0": "Idha, bhikkhave, sappuriso saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti. ",
  "mn110:16.3_0": "Evaṁ kho, bhikkhave,",
  "mn110:16.3_1": "sappuriso saddhammasamannāgato hoti.",
  "mn110:17.1_0": "Kathañca, bhikkhave,",
  "mn110:17.1_1": "sappuriso sappurisabhatti hoti?",
  "mn110:17.2_0": "Idha, bhikkhave,",
  "mn110:17.2_1": "sappurisassa ye te samaṇabrāhmaṇā saddhā hirimanto ottappino bahussutā āraddhavīriyā upaṭṭhitassatino paññavanto tyāssa mittā honti, te sahāyā.",
  "mn110:17.3_0": "Evaṁ kho, bhikkhave,",
  "mn110:17.3_1": "sappuriso sappurisabhatti hoti.",
  "mn110:18.1_0": "Kathañca, bhikkhave,",
  "mn110:18.1_1": "sappuriso sappurisacintī hoti?",
  "mn110:18.2_0": "Idha, bhikkhave,",
  "mn110:18.2_1": "sappuriso nevattabyābādhāya ceteti, na parabyābādhāya ceteti, na ubhayabyābādhāya ceteti.",
  "mn110:18.3_0": "Evaṁ kho, bhikkhave,",
  "mn110:18.3_1": "sappuriso sappurisacintī hoti.",
  "mn110:19.1_0": "Kathañca, bhikkhave,",
  "mn110:19.1_1": "sappuriso sappurisamantī hoti?",
  "mn110:19.2_0": "Idha, bhikkhave,",
  "mn110:19.2_1": "sappuriso nevattabyābādhāya manteti, na parabyābādhāya manteti, na ubhayabyābādhāya manteti.",
  "mn110:19.3_0": "Evaṁ kho, bhikkhave,",
  "mn110:19.3_1": "sappuriso sappurisamantī hoti.",
  "mn110:20.1_0": "Kathañca, bhikkhave, sappuriso sappurisavāco hoti? ",
  "mn110:20.2_0": "Idha, bhikkhave,",
  "mn110:20.2_1": "sappuriso musāvādā paṭivirato hoti,",
  "mn110:20.2_2": "pisuṇāya vācāya paṭivirato hoti,",
  "mn110:20.2_3": "pharusāya vācāya paṭivirato hoti,",
  "mn110:20.2_4": "samphappalāpā paṭivirato hoti.",
  "mn110:20.3_0": "Evaṁ kho, bhikkhave, sappuriso sappurisavāco hoti. ",
  "mn110:21.1_0": "Kathañca, bhikkhave,",
  "mn110:21.1_1": "sappuriso sappurisakammanto hoti?",
  "mn110:21.2_0": "Idha, bhikkhave,",
  "mn110:21.2_1": "sappuriso pāṇātipātā paṭivirato hoti, adinnādānā paṭivirato hoti,",
  "mn110:21.2_2": "kāmesumicchācārā paṭivirato hoti.",
  "mn110:21.3_0": "Evaṁ kho, bhikkhave,",
  "mn110:21.3_1": "sappuriso sappurisakammanto hoti.",
  "mn110:22.1_0": "Kathañca, bhikkhave,",
  "mn110:22.1_1": "sappuriso sappurisadiṭṭhi hoti?",
  "mn110:22.2_0": "Idha, bhikkhave, sappuriso evaṁdiṭṭhi hoti: ",
  "mn110:22.3_0": "‘atthi dinnaṁ, atthi yiṭṭhaṁ, atthi hutaṁ,",
  "mn110:22.3_1": "atthi sukatadukkaṭānaṁ kammānaṁ phalaṁ vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā,",
  "mn110:22.3_2": "atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti.",
  "mn110:22.4_0": "Evaṁ kho, bhikkhave,",
  "mn110:22.4_1": "sappuriso sappurisadiṭṭhi hoti.",
  "mn110:23.1_0": "Kathañca, bhikkhave,",
  "mn110:23.1_1": "sappuriso sappurisadānaṁ deti?",
  "mn110:23.2_0": "Idha, bhikkhave,",
  "mn110:23.2_1": "sappuriso sakkaccaṁ dānaṁ deti, sahatthā dānaṁ deti, cittīkatvā dānaṁ deti, anapaviṭṭhaṁ dānaṁ deti, āgamanadiṭṭhiko dānaṁ deti.",
  "mn110:23.3_0": "Evaṁ kho, bhikkhave,",
  "mn110:23.3_1": "sappuriso sappurisadānaṁ deti.",
  "mn110:24.1_0": "So, bhikkhave,",
  "mn110:24.1_1": "sappuriso evaṁ saddhammasamannāgato, evaṁ sappurisabhatti, evaṁ sappurisacintī, evaṁ sappurisamantī, evaṁ sappurisavāco, evaṁ sappurisakammanto, evaṁ sappurisadiṭṭhi;",
  "mn110:24.2_0": "evaṁ sappurisadānaṁ datvā kāyassa bhedā paraṁ maraṇā yā sappurisānaṁ gati tattha upapajjati. ",
  "mn110:24.3_0": "Kā ca, bhikkhave, sappurisānaṁ gati? ",
  "mn110:24.4_0": "Devamahattatā vā manussamahattatā vā”ti. ",
  "mn110:25.1_0": "Idamavoca bhagavā. ",
  "mn110:25.2_0": "Attamanā te bhikkhū bhagavato bhāsitaṁ abhinandunti. ",
  "mn110:25.3_0": "Cūḷapuṇṇamasuttaṁ niṭṭhitaṁ dasamaṁ. ",
  "mn110:25.4_0": "Devadahavaggo niṭṭhito paṭhamo. ",
  "mn110:26.0_0": "Tassuddānaṁ",
  "mn110:26.1_0": "Devadahaṁ pañcattayaṁ, ",
  "mn110:26.2_0": "Kinti sāma sunakkhattaṁ; ",
  "mn110:26.3_0": "Sappāya gaṇa gopaka—",
  "mn110:26.4_0": "Mahāpuṇṇa cūḷapuṇṇañcāti. "
}