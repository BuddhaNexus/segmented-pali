{
  "atk-s0519a3:0_0": "3. Niddesavāravaṇṇanā",
  "atk-s0519a3:1_0": "4.",
  "atk-s0519a3:1_1": "Evaṁ uddiṭṭhe hārādayo niddisituṁ “tattha saṅkhepato”tiādi āraddhaṁ.",
  "atk-s0519a3:1_2": "Tattha tatthāti tasmiṁ uddesapāṭhe.",
  "atk-s0519a3:1_3": "Saṅkhepato netti kittitāti samāsato nettippakaraṇaṁ kathitaṁ.",
  "atk-s0519a3:1_4": "Hāranayamūlapadānañhi sarūpadassanaṁ uddesapāṭhena katanti.",
  "atk-s0519a3:1_5": "Ettha ca hāranayānaṁ –",
  "atk-s0519a3:2_0": "Sāmaññato visesena, padattho lakkhaṇaṁ kamo;",
  "atk-s0519a3:3_0": "Ettāvatā ca hetvādī, veditabbā hi viññunā.",
  "atk-s0519a3:4_0": "Tesu avisesato visesato ca hāranayānaṁ attho dassito.",
  "atk-s0519a3:4_1": "Lakkhaṇādīsu pana avisesato sabbepi hārā nayā ca yathākkamaṁ byañjanatthamukhena navaṅgassa sāsanassa atthasaṁvaṇṇanalakkhaṇā.",
  "atk-s0519a3:4_2": "Visesato pana tassa tassa hārassa nayassa ca lakkhaṇaṁ niddese eva kathayissāma.",
  "atk-s0519a3:4_3": "Kamādīni ca yasmā nesaṁ lakkhaṇesu ñātesu viññeyyāni honti,",
  "atk-s0519a3:4_4": "tasmā tānipi niddesato parato pakāsayissāma.",
  "atk-s0519a3:5_0": "Hārasaṅkhepo",
  "atk-s0519a3:6_0": "1.",
  "atk-s0519a3:6_1": "Yā pana assādādīnavatātiādikā niddesagāthā,",
  "atk-s0519a3:6_2": "tāsu assādādīnavatāti assādo ādīnavatāti padavibhāgo.",
  "atk-s0519a3:6_3": "Ādīnavatāti ca ādīnavo eva.",
  "atk-s0519a3:6_4": "Keci “assādādīnavato”ti paṭhanti,",
  "atk-s0519a3:6_5": "taṁ na sundaraṁ.",
  "atk-s0519a3:6_6": "Tattha assādīyatīti assādo,",
  "atk-s0519a3:6_7": "sukhaṁ somanassañca.",
  "atk-s0519a3:6_8": "Vuttañhetaṁ – “yaṁ,",
  "atk-s0519a3:6_9": "bhikkhave,",
  "atk-s0519a3:6_10": "pañcupādānakkhandhe paṭicca uppajjati sukhaṁ somanassaṁ,",
  "atk-s0519a3:6_11": "ayaṁ pañcasu upādānakkhandhesu assādo”ti.",
  "atk-s0519a3:6_12": "Yathā cetaṁ sukhaṁ somanassaṁ,",
  "atk-s0519a3:6_13": "evaṁ iṭṭhārammaṇampi.",
  "atk-s0519a3:6_14": "Vuttampi cetaṁ –",
  "atk-s0519a3:6_15": "“so tadassādeti taṁ nikāmetī”ti “rūpaṁ assādeti abhinandati,",
  "atk-s0519a3:6_16": "taṁ ārabbha rāgo uppajjatī”ti,",
  "atk-s0519a3:6_17": "“saṁyojanīyesu,",
  "atk-s0519a3:6_18": "bhikkhave,",
  "atk-s0519a3:6_19": "dhammesu assādānupassino”ti ca.",
  "atk-s0519a3:6_20": "Assādeti etāyāti vā assādo, taṇhā.",
  "atk-s0519a3:6_21": "Taṇhāya hi kāraṇabhūtāya puggalo sukhampi sukhārammaṇampi assādeti.",
  "atk-s0519a3:6_22": "Yathā ca taṇhā,",
  "atk-s0519a3:6_23": "evaṁ vipallāsāpi.",
  "atk-s0519a3:6_24": "Vipallāsavasena hi sattā aniṭṭhampi ārammaṇaṁ iṭṭhākārena assādenti,",
  "atk-s0519a3:6_25": "evaṁ vedanāya sabbesaṁ tebhūmakasaṅkhārānaṁ taṇhāya vipallāsānañca assādavicāro veditabbo.",
  "atk-s0519a3:7_0": "Kathaṁ pana dukkhādukkhamasukhavedanānaṁ assādanīyatāti?",
  "atk-s0519a3:7_1": "Vipallāsato sukhapariyāyasabbhāvato ca.",
  "atk-s0519a3:7_2": "Tathā hi vuttaṁ –",
  "atk-s0519a3:7_3": "“sukhā kho,",
  "atk-s0519a3:7_4": "āvuso visākha,",
  "atk-s0519a3:7_5": "vedanā ṭhitisukhā vipariṇāmadukkhā.",
  "atk-s0519a3:7_6": "Dukkhā vedanā ṭhitidukkhā vipariṇāmasukhā,",
  "atk-s0519a3:7_7": "adukkhamasukhā vedanā ñāṇasukhā aññāṇadukkhā”ti.",
  "atk-s0519a3:7_8": "Tattha vedanāya aṭṭhasatapariyāyavasena,",
  "atk-s0519a3:7_9": "tebhūmakasaṅkhārānaṁ nikkhepakaṇḍarūpakaṇḍavasena,",
  "atk-s0519a3:7_10": "taṇhāya saṁkilesavatthuvibhaṅge nikkhepakaṇḍe ca taṇhāniddesavasena,",
  "atk-s0519a3:7_11": "vipallāsānaṁ sukhasaññādivasena dvāsaṭṭhidiṭṭhigatavasena ca vibhāgo veditabbo.",
  "atk-s0519a3:8_0": "Ādīnavo dukkhā vedanā tissopi vā dukkhatā.",
  "atk-s0519a3:8_1": "Atha vā sabbepi tebhūmakā saṅkhārā ādīnavo.",
  "atk-s0519a3:8_2": "Ādīnaṁ ativiya kapaṇaṁ vāti pavattatīti hi ādīnavo,",
  "atk-s0519a3:8_3": "kapaṇamanusso,",
  "atk-s0519a3:8_4": "evaṁsabhāvā ca tebhūmakā dhammā aniccatādiyogena.",
  "atk-s0519a3:8_5": "Yato tattha ādīnavānupassanā āraddhavipassakānaṁ yathābhūtanayoti vuccati.",
  "atk-s0519a3:8_6": "Tathā ca vuttaṁ – “yaṁ,",
  "atk-s0519a3:8_7": "bhikkhave,",
  "atk-s0519a3:8_8": "pañcupādānakkhandhā aniccā dukkhā vipariṇāmadhammā,",
  "atk-s0519a3:8_9": "ayaṁ pañcasu upādānakkhandhesu ādīnavo”ti.",
  "atk-s0519a3:8_10": "Tasmā ādīnavo dukkhasaccaniddesabhūtānaṁ jātiyādīnaṁ aniccatādīnaṁ dvācattālīsāya ākārānañca vasena vibhajitvā niddisitabbo.",
  "atk-s0519a3:9_0": "Nissarati etenāti nissaraṇaṁ,",
  "atk-s0519a3:9_1": "ariyamaggo.",
  "atk-s0519a3:9_2": "Nissaratīti vā nissaraṇaṁ nibbānaṁ.",
  "atk-s0519a3:9_3": "Ubhayampi sāmaññaniddesena ekasesena vā “nissaraṇa”nti vuttaṁ.",
  "atk-s0519a3:9_4": "Pi-saddo purimānaṁ pacchimānañca sampiṇḍanattho.",
  "atk-s0519a3:9_5": "Tattha ariyamaggapakkhe satipaṭṭhānādīnaṁ sattattiṁsabodhipakkhiyadhammānaṁ kāyānupassanādīnañca tadantogadhabhedānaṁ",
  "atk-s0519a3:9_6": "vasena nissaraṇaṁ vibhajitvā niddisitabbaṁ.",
  "atk-s0519a3:10_0": "Nibbānapakkhe pana kiñcāpi asaṅkhatāya dhātuyā nippariyāyena vibhāgo natthi.",
  "atk-s0519a3:10_1": "Pariyāyena pana sopādisesanirupādisesabhedena.",
  "atk-s0519a3:10_2": "Yato vā taṁ nissaṭaṁ,",
  "atk-s0519a3:10_3": "tesaṁ paṭisambhidāmagge dassitappabhedānaṁ cakkhādīnaṁ channaṁ dvārānaṁ rūpādīnaṁ channaṁ ārammaṇānaṁ",
  "atk-s0519a3:10_4": "taṁtaṁdvārappavattānaṁ channaṁ channaṁ viññāṇaphassavedanāsaññācetanātaṇhāvitakkavicārānaṁ pathavīdhātuādīnaṁ",
  "atk-s0519a3:10_5": "channaṁ dhātūnaṁ dasannaṁ kasiṇāyatanānaṁ asubhānaṁ kesādīnaṁ dvattiṁsāya ākārānaṁ pañcannaṁ khandhānaṁ",
  "atk-s0519a3:10_6": "dvādasannaṁ āyatanānaṁ aṭṭhārasannaṁ dhātūnaṁ lokiyānaṁ indriyānaṁ kāmadhātuādīnaṁ tissannaṁ dhātūnaṁ",
  "atk-s0519a3:10_7": "kāmabhavādīnaṁ tiṇṇaṁ tiṇṇaṁ bhavānaṁ catunnaṁ jhānānaṁ appamaññānaṁ āruppānaṁ dvādasannaṁ paṭiccasamuppādaṅgānañcāti",
  "atk-s0519a3:10_8": "evamādīnaṁ saṅkhatadhammānaṁ nissaraṇabhāvena ca vibhajitvā niddisitabbaṁ.",
  "atk-s0519a3:11_0": "Phalanti desanāphalaṁ.",
  "atk-s0519a3:11_1": "Kiṁ pana tanti?",
  "atk-s0519a3:11_2": "Yaṁ desanāya nipphādīyati.",
  "atk-s0519a3:11_3": "Nanu ca nibbānādhigamo bhagavato desanāya nipphādīyati.",
  "atk-s0519a3:11_4": "Nibbānañca “nissaraṇa”nti iminā vuttamevāti?",
  "atk-s0519a3:11_5": "Saccametaṁ,",
  "atk-s0519a3:11_6": "tañca kho paramparāya.",
  "atk-s0519a3:11_7": "Idha pana paccakkhato desanāphalaṁ adhippetaṁ.",
  "atk-s0519a3:11_8": "Taṁ pana sutamayañāṇaṁ.",
  "atk-s0519a3:11_9": "Atthadhammavedādiariyamaggassa pubbabhāgappaṭipattibhūtā chabbisuddhiyo.",
  "atk-s0519a3:11_10": "Yañca tasmiṁ khaṇe maggaṁ anabhisambhuṇantassa kālantare tadadhigamakāraṇabhūtaṁ sampattibhavahetu ca siyā.",
  "atk-s0519a3:11_11": "Tathā hi vakkhati –",
  "atk-s0519a3:11_12": "“attānudiṭṭhiṁ ūhacca,",
  "atk-s0519a3:11_13": "evaṁ maccutaro siyāti idaṁ phala”nti,",
  "atk-s0519a3:11_14": "“dhammo have rakkhati dhammacārinti idaṁ phala”nti ca.",
  "atk-s0519a3:11_15": "Etena nayena devesu ca mānusesu ca āyuvaṇṇabalasukhayasaparivāraādhipateyyasampattiyo upadhisampattiyo",
  "atk-s0519a3:11_16": "cakkavattisirī devarajjasirī cattāri sampatticakkāni sīlasampadā samādhisampadā tisso vijjā cha abhiññā",
  "atk-s0519a3:11_17": "catasso paṭisambhidā sāvakabodhi paccekabodhi sammāsambodhīti sabbāpi sampattiyo puññasambhārahetukā",
  "atk-s0519a3:11_18": "bhagavato desanāya sādhetabbatāya phalanti veditabbā.",
  "atk-s0519a3:12_0": "Upāyoti ariyamaggapadaṭṭhānabhūtā pubbabhāgappaṭipadā.",
  "atk-s0519a3:12_1": "Sā hi purimā purimā pacchimāya pacchimāya adhigamūpāyabhāvato paramparāya magganibbānādhigamassa ca hetubhāvato upāyo.",
  "atk-s0519a3:12_2": "Yā ca pubbe vuttaphalādhigamassa upāyapaṭipatti.",
  "atk-s0519a3:12_3": "Keci pana “saha vipassanāya maggo upāyo”ti vadanti,",
  "atk-s0519a3:12_4": "tesaṁ matena nissaraṇanti nibbānameva vuttaṁ siyā.",
  "atk-s0519a3:12_5": "Phalaṁ viya upāyopi pubbabhāgoti vuttaṁ siyā,",
  "atk-s0519a3:12_6": "yaṁ pana vakkhati “sabbe dhammā…pe…",
  "atk-s0519a3:12_7": "visuddhiyāti ayaṁ upāyo”ti.",
  "atk-s0519a3:12_8": "Etthāpi pubbabhāgappaṭipadā eva udāhaṭāti sakkā viññātuṁ.",
  "atk-s0519a3:12_9": "Yasmā pana “te pahāya tare oghanti idaṁ nissaraṇa”nti ariyamaggassa nissaraṇabhāvaṁ vakkhati.",
  "atk-s0519a3:12_10": "Ariyamaggo hi oghataraṇanti.",
  "atk-s0519a3:13_0": "Āṇattīti āṇārahassa bhagavato veneyyajanassa hitasiddhiyā “evaṁ paṭipajjāhī”ti vidhānaṁ.",
  "atk-s0519a3:13_1": "Tathā hi vakkhati “suññato lokaṁ avekkhassu,",
  "atk-s0519a3:13_2": "mogharājāti āṇattī”ti.",
  "atk-s0519a3:14_0": "Yogīnanti catusaccakammaṭṭhānabhāvanāya yuttappayuttānaṁ veneyyānaṁ,",
  "atk-s0519a3:14_1": "atthāyāti vacanaseso.",
  "atk-s0519a3:14_2": "Desanāhāroti etesaṁ yathāvuttānaṁ assādādīnaṁ vibhajanalakkhaṇo saṁvaṇṇanāviseso desanāhāro nāmāti attho. Etthāha –",
  "atk-s0519a3:14_3": "kiṁ panetesaṁ assādādīnaṁ anavasesānaṁ vacanaṁ desanāhāro,",
  "atk-s0519a3:14_4": "udāhu ekaccānanti?",
  "atk-s0519a3:14_5": "Niravasesānaṁyeva.",
  "atk-s0519a3:14_6": "Yasmiñhi sutte assādādīnavanissaraṇāni sarūpato āgatāni,",
  "atk-s0519a3:14_7": "tattha vattabbameva natthi.",
  "atk-s0519a3:14_8": "Yattha pana ekadesena āgatāni,",
  "atk-s0519a3:14_9": "na vā sarūpena.",
  "atk-s0519a3:14_10": "Tattha anāgataṁ atthavasena niddhāretvā hāro yojetabbo.",
  "atk-s0519a3:14_11": "Ayañca attho desanāhāravibhaṅge āgamissatīti idha na papañcito.",
  "atk-s0519a3:15_0": "2.",
  "atk-s0519a3:15_1": "Yaṁ pucchitanti yā pucchā,",
  "atk-s0519a3:15_2": "viciyamānāti vacanaseso.",
  "atk-s0519a3:15_3": "Vissajjitaṁ anugītīti etthāpi eseva nayo.",
  "atk-s0519a3:15_4": "Tattha vissajjitanti vissajjanā,",
  "atk-s0519a3:15_5": "sā ekaṁsabyākaraṇādivasena catubbidhaṁ byākaraṇaṁ.",
  "atk-s0519a3:15_6": "Ca-saddo sampiṇḍanattho,",
  "atk-s0519a3:15_7": "tena gāthāyaṁ avuttaṁ padādiṁ saṅgaṇhāti.",
  "atk-s0519a3:15_8": "Tā pana pucchāvissajjanā kassāti āha “suttassā”ti.",
  "atk-s0519a3:15_9": "Etena sutte āgataṁ pucchāvissajjanaṁ vicetabbanti dasseti.",
  "atk-s0519a3:15_10": "Yā ca anugītiti vuttasseva atthassa yā anu pacchā gīti anugīti,",
  "atk-s0519a3:15_11": "saṅgahagāthā,",
  "atk-s0519a3:15_12": "pucchāya vā anurūpā gīti.",
  "atk-s0519a3:15_13": "Etena pubbāparaṁ gahitaṁ.",
  "atk-s0519a3:15_14": "Byākaraṇassa hi pucchānurūpatā idha pubbāparaṁ adhippetaṁ.",
  "atk-s0519a3:15_15": "Yā “pucchānusandhī”ti vuccati.",
  "atk-s0519a3:15_16": "Purimaṁ “suttassā”ti padaṁ pubbāpekkhanti puna “suttassā”ti vuttaṁ.",
  "atk-s0519a3:15_17": "Tena suttassa nissayabhūte assādādike pariggaṇhāti.",
  "atk-s0519a3:15_18": "Ettāvatā vicayahārassa visayo niravasesena dassito hoti.",
  "atk-s0519a3:15_19": "Tathā ca vakkhati vicayahāravibhaṅge “padaṁ vicinati…pe…",
  "atk-s0519a3:15_20": "anugītiṁ vicinatī”ti.",
  "atk-s0519a3:16_0": "Tattha sutte sabbesaṁ padānaṁ anupubbena atthaso byañjanaso ca vicayo padavicayo.",
  "atk-s0519a3:16_1": "“Ayaṁ pucchā adiṭṭhajotanā diṭṭhasaṁsandanā vimaticchedanā anumatipucchā kathetukamyatāpucchā sattādhiṭṭhānā",
  "atk-s0519a3:16_2": "dhammādhiṭṭhānā ekādhiṭṭhānā anekādhiṭṭhānā sammutivisayā paramatthavisayā atītavisayā anāgatavisayā",
  "atk-s0519a3:16_3": "paccuppannavisayā”tiādinā pucchāvicayo veditabbo.",
  "atk-s0519a3:16_4": "“Idaṁ vissajjanaṁ ekaṁsabyākaraṇaṁ vibhajjabyākaraṇaṁ paṭipucchābyākaraṇaṁ ṭhapanaṁ sāvasesaṁ niravasesaṁ",
  "atk-s0519a3:16_5": "sauttaraṁ anuttaraṁ lokiyaṁ lokuttara”ntiādinā vissajjanavicayo.",
  "atk-s0519a3:17_0": "“Ayaṁ pucchā iminā sameti,",
  "atk-s0519a3:17_1": "etena na sametī”ti pucchitatthaṁ ānetvā vicayo pubbenāparaṁ saṁsanditvā ca vicayo pubbāparavicayo.",
  "atk-s0519a3:17_2": "“Ayaṁ anugīti vuttatthasaṅgahā avuttatthasaṅgahā tadubhayatthasaṅgahā kusalatthasaṅgahā akusalatthasaṅgahā”tiādinā anugītivicayo.",
  "atk-s0519a3:17_3": "Assādādīsu sukhavedanāya “iṭṭhārammaṇānubhavanalakkhaṇā”tiādinā,",
  "atk-s0519a3:17_4": "taṇhāya “ārammaṇaggahaṇalakkhaṇā”tiādinā,",
  "atk-s0519a3:17_5": "vipallāsānaṁ “viparītaggahaṇalakkhaṇā”tiādinā,",
  "atk-s0519a3:17_6": "avasiṭṭhānaṁ tebhūmakadhammānaṁ “yathāsakalakkhaṇā”tiādinā sabbesañca dvāvīsatiyā tikesu dvācattālīsādhike",
  "atk-s0519a3:17_7": "ca dukasate labbhamānapadavasena taṁtaṁassādatthavisesaniddhāraṇaṁ assādavicayo.",
  "atk-s0519a3:18_0": "Dukkhavedanāya “aniṭṭhānubhavanalakkhaṇā”tiādinā,",
  "atk-s0519a3:18_1": "dukkhasaccānaṁ “paṭisandhilakkhaṇā”tiādinā,",
  "atk-s0519a3:18_2": "aniccatādīnaṁ ādiantavantatāya aniccantikatāya ca “aniccā”tiādinā sabbesañca lokiyadhammānaṁ saṁkilesabhāgiyahānabhāgiyatādivasena",
  "atk-s0519a3:18_3": "ādīnavavuttiyā okāraniddhāraṇena ādīnavavicayo.",
  "atk-s0519a3:18_4": "Nissaraṇapade ariyamaggassa āgamanato kāyānupassanādipubbabhāgappaṭipadāvibhāgavisesaniddhāraṇavasena",
  "atk-s0519a3:18_5": "nibbānassa yathāvuttapariyāyavibhāgavisesaniddhāraṇavasenāti evaṁ nissaraṇavicayo.",
  "atk-s0519a3:18_6": "Phalādīnaṁ taṁtaṁsuttadesanāya sādhetabbaphalassa tadupāyassa tattha tattha suttavidhivacanassa ca vibhāganiddhāraṇavasena vicayo veditabbo.",
  "atk-s0519a3:18_7": "Evaṁ padapucchāvissajjanapubbāparānugītīnaṁ assādādīnañca visesaniddhāraṇavaseneva vicayalakkhaṇo “vicayo hāro”ti veditabbo.",
  "atk-s0519a3:19_0": "3.",
  "atk-s0519a3:19_1": "Sabbesanti soḷasannaṁ.",
  "atk-s0519a3:19_2": "Bhūmīti byañjanaṁ sandhāyāha.",
  "atk-s0519a3:19_3": "Byañjanañhi mūlapadāni viya nayānaṁ hārānaṁ bhūmi pavattiṭṭhānaṁ,",
  "atk-s0519a3:19_4": "tesaṁ byañjanavicārabhāvato.",
  "atk-s0519a3:19_5": "Vuttañhi –",
  "atk-s0519a3:19_6": "“hārā byañjanavicayo”ti,",
  "atk-s0519a3:19_7": "peṭakepi hi vuttaṁ –",
  "atk-s0519a3:19_8": "“yattha ca sabbe hārā,",
  "atk-s0519a3:19_9": "sampatamānā nayanti suttatthaṁ.",
  "atk-s0519a3:19_10": "Byañjanavidhiputhuttā”ti.",
  "atk-s0519a3:19_11": "Gocaroti suttattho.",
  "atk-s0519a3:19_12": "Suttassa hi padatthuddhāraṇamukhena hārayojanā.",
  "atk-s0519a3:19_13": "Tesaṁ byañjanatthānaṁ.",
  "atk-s0519a3:19_14": "Yuttāyuttaparikkhāti yuttassa ca ayuttassa ca upaparikkhā.",
  "atk-s0519a3:19_15": "“Yuttāyuttiparikkhā”tipi pāṭho,",
  "atk-s0519a3:19_16": "yuttiayuttīnaṁ vicāraṇāti attho.",
  "atk-s0519a3:19_17": "Kathaṁ pana tesaṁ yuttāyuttajānanā?",
  "atk-s0519a3:19_18": "Catūhi mahāpadesehi avirujjhanena.",
  "atk-s0519a3:19_19": "Tattha byañjanassa tāva sabhāvaniruttibhāvo adhippetatthavācakabhāvo ca yuttabhāvo.",
  "atk-s0519a3:19_20": "Atthassa pana suttavinayadhammatāhi avilomanaṁ.",
  "atk-s0519a3:19_21": "Ayamettha saṅkhepo.",
  "atk-s0519a3:19_22": "Vitthāro pana parato āvi bhavissati.",
  "atk-s0519a3:19_23": "Hāro yuttīti niddiṭṭhoti evaṁ sutte byañjanatthānaṁ yuttāyuttabhāvavibhāvanalakkhaṇo yuttihāroti veditabbo.",
  "atk-s0519a3:20_0": "4.",
  "atk-s0519a3:20_1": "Dhammanti yaṁ kiñci suttāgataṁ kusalādidhammamāha.",
  "atk-s0519a3:20_2": "Tassa dhammassāti tassa yathāvuttassa kusalādidhammassa.",
  "atk-s0519a3:20_3": "Yaṁ padaṭṭhānanti yaṁ kāraṇaṁ,",
  "atk-s0519a3:20_4": "yonisomanasikārādi sutte āgataṁ vā anāgataṁ vā sambhavato niddhāretvā kathetabbanti adhippāyo.",
  "atk-s0519a3:20_5": "Itīti evaṁ,",
  "atk-s0519a3:20_6": "vuttanayenāti attho.",
  "atk-s0519a3:20_7": "Yāva sabbadhammāti yattakā tasmiṁ sutte āgatā dhammā,",
  "atk-s0519a3:20_8": "tesaṁ sabbesampi yathānurūpaṁ padaṭṭhānaṁ niddhāretvā kathetabbanti adhippāyo.",
  "atk-s0519a3:20_9": "Atha vā yāva sabbadhammāti suttāgatassa dhammassa yaṁ padaṭṭhānaṁ,",
  "atk-s0519a3:20_10": "tassapi yaṁ padaṭṭhānanti sambhavato yāva sabbadhammā padaṭṭhānavicāraṇā kātabbāti attho.",
  "atk-s0519a3:20_11": "Eso hāro padaṭṭhānoti evaṁ sutte āgatadhammānaṁ padaṭṭhānabhūtā dhammā tesañca padaṭṭhānabhūtāti sambhavato",
  "atk-s0519a3:20_12": "padaṭṭhānabhūtadhammaniddhāraṇalakkhaṇo padaṭṭhāno nāma hāroti attho.",
  "atk-s0519a3:21_0": "5.",
  "atk-s0519a3:21_1": "Vuttamhiekadhammeti kusalādīsu khandhādīsu vā yasmiṁ kismiñci ekadhamme,",
  "atk-s0519a3:21_2": "sutte sarūpato niddhāraṇavasena vā kathite.",
  "atk-s0519a3:21_3": "Ye dhammā ekalakkhaṇā kecīti ye keci dhammā kusalādibhāvena rūpakkhandhādibhāvena vā tena dhammena samānalakkhaṇā.",
  "atk-s0519a3:21_4": "Vuttā bhavanti sabbeti te sabbepi kusalādisabhāvā,",
  "atk-s0519a3:21_5": "khandhādisabhāvā vā dhammā sutte avuttāpi tāya samānalakkhaṇatāya vuttā bhavanti ānetvā saṁvaṇṇanāvasenāti adhippāyo.",
  "atk-s0519a3:21_6": "Ettha ca ekalakkhaṇāti samānalakkhaṇā vuttā.",
  "atk-s0519a3:21_7": "Tena sahacāritā samānakiccatā samānahetutā samānaphalatā samānārammaṇatāti evamādīhi avuttānampi vuttānaṁ viya niddhāraṇaṁ veditabbaṁ.",
  "atk-s0519a3:21_8": "So hāro lakkhaṇo nāmāti evaṁ sutte anāgatepi dhamme vuttappakārena āgate viya niddhāretvā yā saṁvaṇṇanā,",
  "atk-s0519a3:21_9": "so lakkhaṇo nāma hāroti attho.",
  "atk-s0519a3:22_0": "6.",
  "atk-s0519a3:22_1": "Neruttanti niruttaṁ,",
  "atk-s0519a3:22_2": "padanibbacananti attho.",
  "atk-s0519a3:22_3": "Adhippāyoti buddhānaṁ sāvakānaṁ vā tassa suttassa desakānaṁ adhippāyo.",
  "atk-s0519a3:22_4": "Byañjananti byañjanena,",
  "atk-s0519a3:22_5": "karaṇe hi etaṁ paccattaṁ.",
  "atk-s0519a3:22_6": "Kāmañca sabbe hārā byañjanavicayā,",
  "atk-s0519a3:22_7": "ayaṁ pana visesato byañjanadvāreneva atthapariyesanāti katvā “byañjana”nti vuttaṁ.",
  "atk-s0519a3:22_8": "Tathā hi vakkhati –",
  "atk-s0519a3:22_9": "“byañjanena suttassa neruttañca adhippāyo ca nidānañca pubbāparānusandhi ca gavesitabbā”ti.",
  "atk-s0519a3:22_10": "Athāti padapūraṇamattaṁ.",
  "atk-s0519a3:22_11": "Desanānidānanti nidadāti phalanti nidānaṁ, kāraṇaṁ,",
  "atk-s0519a3:22_12": "yena kāraṇena desanā pavattā,",
  "atk-s0519a3:22_13": "taṁ desanāya pavattinimittanti attho.",
  "atk-s0519a3:22_14": "Pubbāparānusandhīti pubbena ca aparena ca anusandhi.",
  "atk-s0519a3:22_15": "“Pubbāparena sandhī”tipi pāṭho,",
  "atk-s0519a3:22_16": "suttassa pubbabhāgena aparabhāgaṁ saṁsanditvā kathananti attho.",
  "atk-s0519a3:22_17": "Saṅgītivasena vā pubbāparabhūtehi suttantarehi saṁvaṇṇiyamānassa suttassa saṁsandanaṁ pubbāparānusandhi.",
  "atk-s0519a3:22_18": "Yañca pubbapadena parapadassa sambandhanaṁ,",
  "atk-s0519a3:22_19": "ayampi pubbāparānusandhi.",
  "atk-s0519a3:22_20": "Eso hāro catubyūhoti evaṁ nibbacanādhippāyādīnaṁ catunnaṁ vibhāvanalakkhaṇo catubyūho hāro nāmāti attho.",
  "atk-s0519a3:23_0": "7.",
  "atk-s0519a3:23_1": "Ekamhi padaṭṭhāneti ekasmiṁ ārambhadhātuādike parakkamadhātuādīnaṁ padaṭṭhānabhūte dhamme desanāruḷhe sati.",
  "atk-s0519a3:23_2": "Pariyesati sesakaṁ padaṭṭhānanti tassa visabhāgatāya aggahaṇena vā sesakaṁ pamādādīnaṁ āsannakāraṇattā",
  "atk-s0519a3:23_3": "padaṭṭhānabhūtaṁ kosajjādikaṁ dhammantaraṁ pariyesati paññāya gavesati,",
  "atk-s0519a3:23_4": "pariyesitvā ca saṁvaṇṇanāya yojento desanaṁ āvaṭṭati paṭipakkheti vīriyārambhādimukhena āraddhasuttaṁ",
  "atk-s0519a3:23_5": "vuttanayena pamādādivasena niddisanto desanaṁ paṭipakkhato āvaṭṭeti nāma.",
  "atk-s0519a3:23_6": "Āvaṭṭo nāma so hāroti desanāya gahitadhammānaṁ sabhāgavisabhāgadhammavasena āvaṭṭanalakkhaṇo āvaṭṭo hāro nāmāti attho.",
  "atk-s0519a3:24_0": "8.",
  "atk-s0519a3:24_1": "Dhammanti sabhāvadhammaṁ,",
  "atk-s0519a3:24_2": "taṁ kusalādivasena anekavidhaṁ.",
  "atk-s0519a3:24_3": "Padaṭṭhānanti yasmiṁ patiṭṭhite uttari guṇavisese adhigacchati,",
  "atk-s0519a3:24_4": "taṁ visesādhigamanakāraṇaṁ.",
  "atk-s0519a3:24_5": "Bhūminti puthujjanabhūmi dassanabhūmīti evamādikaṁ bhūmiṁ.",
  "atk-s0519a3:24_6": "Vibhajjateti vibhāgena katheti.",
  "atk-s0519a3:24_7": "Sādhāraṇeti dassanapahātabbādināmavasena vā puthujjanasotāpannādivatthuvasena vā sādhāraṇe avisiṭṭhe samāneti attho.",
  "atk-s0519a3:24_8": "Vuttavipariyāyena asādhāraṇā veditabbā.",
  "atk-s0519a3:24_9": "Neyyo vibhattīti yathāvuttadhammādīnaṁ vibhajano ayaṁ hāro vibhattīti ñātabboti attho.",
  "atk-s0519a3:24_10": "Tasmā saṁkilesadhamme vodānadhamme ca sādhāraṇāsādhāraṇato padaṭṭhānato bhūmito ca vibhajanalakkhaṇo “vibhattihāro”ti daṭṭhabbaṁ.",
  "atk-s0519a3:25_0": "9.",
  "atk-s0519a3:25_1": "Niddiṭṭheti kathite sutte āgate,",
  "atk-s0519a3:25_2": "saṁvaṇṇite vā.",
  "atk-s0519a3:25_3": "Bhāviteti yathā uppannasadisā uppannāti vuccanti,",
  "atk-s0519a3:25_4": "evaṁ bhāvitasadise bhāvetabbeti attho.",
  "atk-s0519a3:25_5": "Pahīneti etthāpi eseva nayo.",
  "atk-s0519a3:25_6": "Parivattati paṭipakkheti vuttānaṁ dhammānaṁ ye paṭipakkhā,",
  "atk-s0519a3:25_7": "tesaṁ vasena parivattetīti attho.",
  "atk-s0519a3:25_8": "Evaṁ niddiṭṭhānaṁ dhammānaṁ paṭipakkhato parivattanalakkhaṇo “parivattano hāro”ti veditabbo.",
  "atk-s0519a3:26_0": "10.",
  "atk-s0519a3:26_1": "Vividhāni ekasmiṁyeva atthe vacanāni vivacanāni,",
  "atk-s0519a3:26_2": "vivacanāni eva vevacanāni,",
  "atk-s0519a3:26_3": "pariyāyasaddāti attho.",
  "atk-s0519a3:26_4": "Tāni vevacanāni.",
  "atk-s0519a3:26_5": "Bahūnīti anekāni.",
  "atk-s0519a3:26_6": "Tu-saddo avadhāraṇe.",
  "atk-s0519a3:26_7": "Tena bahū eva pariyāyasaddā vevacanahārayojanāyaṁ kathetabbā,",
  "atk-s0519a3:26_8": "na katipayāti dasseti.",
  "atk-s0519a3:26_9": "Sutte vuttānīti navavidhasuttantasaṅkhāte tepiṭake buddhavacane bhāsitāni.",
  "atk-s0519a3:26_10": "Etthāpi tu-saddassa attho ānetvā yojetabbo,",
  "atk-s0519a3:26_11": "tena pāḷiyaṁ āgatāniyeva vevacanāni gahetabbānīti vuttaṁ hoti.",
  "atk-s0519a3:26_12": "Ekadhammassāti ekassa padatthassa.",
  "atk-s0519a3:26_13": "Yo jānāti suttavidūti yathā “sappissa jānāhī”ti vutte “sappinā vicārehi,",
  "atk-s0519a3:26_14": "sappiṁ dehi,",
  "atk-s0519a3:26_15": "dethā”ti vā āṇāpetīti attho,",
  "atk-s0519a3:26_16": "evaṁ yo suttakovido dhammakathiko ekassa atthassa bahūpi pariyāyasadde vicāreti vibhāveti yojetīti attho.",
  "atk-s0519a3:26_17": "Vevacano nāma so hāroti tassa atthassa vuttappakārapariyāyasaddayojanālakkhaṇo vevacanahāro nāma.",
  "atk-s0519a3:26_18": "Tasmā ekasmiṁ atthe anekapariyāyasaddayojanālakkhaṇo “vevacanahāro”ti veditabbaṁ.",
  "atk-s0519a3:27_0": "11.",
  "atk-s0519a3:27_1": "Dhammanti khandhādidhammaṁ.",
  "atk-s0519a3:27_2": "Paññattīhīti paññāpanehi pakārehi ñāpanehi,",
  "atk-s0519a3:27_3": "asaṅkarato vā ṭhapanehi.",
  "atk-s0519a3:27_4": "Vividhāhīti nikkhepappabhavādivasena anekavidhāhi.",
  "atk-s0519a3:27_5": "So ākāroti yo ekassevatthassa nikkhepappabhavapaññattiādivasena anekāhi paññattīhi paññāpanākāro.",
  "atk-s0519a3:27_6": "Ñeyyo paññatti nāma hāroti paññattihāro nāmāti ñātabbo.",
  "atk-s0519a3:27_7": "Tasmā ekekassa dhammassa anekāhi paññattīhi paññāpetabbākāravibhāvanalakkhaṇo “paññattihāro”ti veditabbaṁ.",
  "atk-s0519a3:28_0": "12.",
  "atk-s0519a3:28_1": "Paṭiccuppādoti paṭiccasamuppādo.",
  "atk-s0519a3:28_2": "Indriyakhandhāti indriyāni ca khandhā ca.",
  "atk-s0519a3:28_3": "Dhātuāyatanāti dhātuyo ca āyatanāni ca.",
  "atk-s0519a3:28_4": "Etehīti yo dvādasapadiko paccayākāro yāni ca dvāvīsatindriyāni ye ca pañcakkhandhā yā ca aṭṭhārasa dhātuyo yāni ca dvādasāyatanāni,",
  "atk-s0519a3:28_5": "etehi sutte āgatapadatthamukhena niddhāriyamānehi.",
  "atk-s0519a3:28_6": "Otarati yoti yo saṁvaṇṇanānayo ogāhati,",
  "atk-s0519a3:28_7": "paṭiccasamuppādādike anupavisatīti attho.",
  "atk-s0519a3:28_8": "Otaraṇo nāma so hāroti yo yathāvutto saṁvaṇṇanāviseso,",
  "atk-s0519a3:28_9": "so otaraṇahāro nāma.",
  "atk-s0519a3:28_10": "Ca-saddena cettha suññatamukhādīnaṁ gāthāyaṁ avuttānampi saṅgaho daṭṭhabbo.",
  "atk-s0519a3:28_11": "Evaṁ paṭiccasamuppādādimukhehi suttatthassa otaraṇalakkhaṇo otaraṇo hāro nāmāti veditabbaṁ.",
  "atk-s0519a3:29_0": "13.",
  "atk-s0519a3:29_1": "Vissajjitamhīti buddhādīhi byākate.",
  "atk-s0519a3:29_2": "Pañheti ñātuṁ icchite atthe.",
  "atk-s0519a3:29_3": "Gāthāyanti gāthāruḷhe.",
  "atk-s0519a3:29_4": "Idañca pucchantā yebhuyyena gāthābandhavasena pucchantīti katvā vuttaṁ.",
  "atk-s0519a3:29_5": "Yamārabbhāti sā pana gāthā yaṁ atthaṁ ārabbha adhikicca pucchitā,",
  "atk-s0519a3:29_6": "tassa atthassa.",
  "atk-s0519a3:29_7": "Suddhāsuddhaparikkhāti padaṁ sodhitaṁ,",
  "atk-s0519a3:29_8": "ārambho na sodhito,",
  "atk-s0519a3:29_9": "padañca sodhitaṁ ārambho ca sodhitoti evaṁ padādīnaṁ sodhitāsodhitabhāvavicāro.",
  "atk-s0519a3:29_10": "Hāro so sodhanonāmāti yathāvuttavicāro sodhano hāro nāma.",
  "atk-s0519a3:29_11": "Evaṁ sutte padapadatthapañhārambhānaṁ sodhanalakkhaṇo “sodhano hāro”ti veditabbaṁ.",
  "atk-s0519a3:30_0": "14.",
  "atk-s0519a3:30_1": "Ekattatāyāti ekassa bhāvo ekattaṁ,",
  "atk-s0519a3:30_2": "ekattameva ekattatā,",
  "atk-s0519a3:30_3": "tāya ekattatāya.",
  "atk-s0519a3:30_4": "Eka-saddo cettha samānasaddapariyāyo,",
  "atk-s0519a3:30_5": "tasmā sāmaññenāti attho.",
  "atk-s0519a3:30_6": "Visiṭṭhā mattā vimattā,",
  "atk-s0519a3:30_7": "vimattāva vemattaṁ,",
  "atk-s0519a3:30_8": "tassa bhāvo vemattatā,",
  "atk-s0519a3:30_9": "tāya vemattatāya,",
  "atk-s0519a3:30_10": "visesenāti attho.",
  "atk-s0519a3:30_11": "Te na vikappayitabbāti ye dhammā “dukkhaṁ samudayo”tiādinā sāmaññena,",
  "atk-s0519a3:30_12": "“jāti jarā kāmataṇhā bhavataṇhā”tiādinā visesena ca sutte desitā,",
  "atk-s0519a3:30_13": "te “kimettha sāmaññaṁ,",
  "atk-s0519a3:30_14": "ko vā viseso”ti evaṁ sāmaññavisesavikappanavasena na vikappayitabbā. Kasmā?",
  "atk-s0519a3:30_15": "Sāmaññavisesakappanāya vohārabhāvena anavaṭṭhānato kāladisāvisesādīnaṁ viya apekkhāsiddhito ca.",
  "atk-s0519a3:30_16": "Yathā hi “ajja hiyyo sve”ti vuccamānā kālavisesā anavaṭṭhitasabhāvā “purimā disā pacchimā disā”ti vuccamānā disāvisesā ca,",
  "atk-s0519a3:30_17": "evaṁ sāmaññavisesāpi.",
  "atk-s0519a3:30_18": "Tathā hi “idaṁ dukkha”nti vuccamānaṁ jātiādiapekkhāya sāmaññampi samānaṁ saccāpekkhāya viseso hoti.",
  "atk-s0519a3:30_19": "Esa nayo samudayādīsupi.",
  "atk-s0519a3:30_20": "Eso hāro adhiṭṭhānoti evaṁ suttāgatānaṁ dhammānaṁ avikappanavasena sāmaññavisesaniddhāraṇalakkhaṇo adhiṭṭhāno hāro nāmāti attho.",
  "atk-s0519a3:31_0": "15.",
  "atk-s0519a3:31_1": "Ye dhammāti ye avijjādikā paccayadhammā.",
  "atk-s0519a3:31_2": "Yaṁ dhammanti yaṁ saṅkhārādikaṁ paccayuppannadhammaṁ.",
  "atk-s0519a3:31_3": "Janayantīti nibbattenti.",
  "atk-s0519a3:31_4": "Paccayāti sahajātapaccayabhāvena.",
  "atk-s0519a3:31_5": "Paramparatoti paramparapaccayabhāvena,",
  "atk-s0519a3:31_6": "anurūpasantānaghaṭanavasena paccayo hutvāti attho.",
  "atk-s0519a3:31_7": "Upanissayakoṭi hi idhādhippetā.",
  "atk-s0519a3:31_8": "Purimasmiṁ avasiṭṭho paccayabhāvo.",
  "atk-s0519a3:31_9": "Hetumavakaḍḍhayitvāti taṁ yathāvuttapaccayasaṅkhātaṁ janakādibhedabhinnaṁ hetuṁ ākaḍḍhitvā suttato niddhāretvā yo saṁvaṇṇanāsaṅkhāto,",
  "atk-s0519a3:31_10": "eso hāro parikkhāroti evaṁ sutte āgatadhammānaṁ parikkhārasaṅkhāte hetupaccaye niddhāretvā saṁvaṇṇanalakkhaṇo parikkhāro hāroti attho.",
  "atk-s0519a3:32_0": "16.",
  "atk-s0519a3:32_1": "Ye dhammāti ye sīlādidhammā.",
  "atk-s0519a3:32_2": "Yaṁmūlāti yesaṁ samādhiādīnaṁ mūlabhūtā,",
  "atk-s0519a3:32_3": "te tesaṁ samādhiādīnaṁ padaṭṭhānabhāvena samāropayitabbāti sambandho.",
  "atk-s0519a3:32_4": "Ye cekatthā pakāsitā munināti ye ca rāgavirāgācetovimuttisekkhaphalakāmadhātusamatikkamanādisaddā anāgāmiphalatthatāya",
  "atk-s0519a3:32_5": "ekatthā buddhamuninā paridīpitā,",
  "atk-s0519a3:32_6": "te aññamaññavevacanabhāvena samāropayitabbāti sambandho.",
  "atk-s0519a3:32_7": "Samāropanañcettha sutte yathārutavasena niddhāraṇavasena vā gayhamānassa sikkhattayasaṅkhātassa sīlādikkhandhattayassa",
  "atk-s0519a3:32_8": "pariyāyantaravibhāvanamukhena bhāvanāpāripūrikathanaṁ,",
  "atk-s0519a3:32_9": "bhāvanāpāripūrī ca pahātabbassa pahānenāti pahānasamāropanāpi atthato dassitā eva hoti.",
  "atk-s0519a3:32_10": "Esa samāropano hāroti esa sutte āgatadhammānaṁ padaṭṭhānavevacanabhāvanāpahānasamāropanavicāraṇalakkhaṇo samāropano nāma hāroti attho.",
  "atk-s0519a3:33_0": "Nayasaṅkhepo",
  "atk-s0519a3:34_0": "17.",
  "atk-s0519a3:34_1": "Evaṁ gāthābandhavasena soḷasapi hāre niddisitvā idāni naye niddisituṁ “taṇhañcā”tiādi vuttaṁ.",
  "atk-s0519a3:34_2": "Tattha taṇhañca avijjampi cāti sutte āgataṁ atthato niddhāraṇavasena vā gahitaṁ taṇhaṁ avijjañca yo netīti sambandho.",
  "atk-s0519a3:34_3": "Yo saṁvaṇṇanāviseso taṁ neti saṁkilesapakkhaṁ pāpeti saṁkilesavasena suttatthaṁ yojetīti adhippāyo.",
  "atk-s0519a3:34_4": "Samathenāti samādhinā.",
  "atk-s0519a3:34_5": "Vipassanāyāti paññāya,",
  "atk-s0519a3:34_6": "yo neti vodānapakkhaṁ pāpeti,",
  "atk-s0519a3:34_7": "tathā suttatthaṁ yojetīti adhippāyo.",
  "atk-s0519a3:34_8": "Saccehi yojayitvāti nayanto ca taṇhā ca avijjā ca bhavamūlakattā samudayasaccaṁ,",
  "atk-s0519a3:34_9": "avasesā tebhūmakadhammā dukkhasaccaṁ,",
  "atk-s0519a3:34_10": "samathavipassanā maggasaccaṁ,",
  "atk-s0519a3:34_11": "tena pattabbā asaṅkhatadhātu nirodhasaccanti evaṁ imehi catūhi saccehi yojetvā.",
  "atk-s0519a3:34_12": "Ayaṁ nayo nandiyāvaṭṭoti yo taṇhāvijjāhi saṁkilesapakkhassa suttatthassa samathavipassanāhi vodānapakkhassa",
  "atk-s0519a3:34_13": "catusaccayojanamukhena nayanalakkhaṇo saṁvaṇṇanāviseso,",
  "atk-s0519a3:34_14": "ayaṁ nandiyāvaṭṭo nayo nāmāti attho.",
  "atk-s0519a3:34_15": "Ettha ca nayassa bhūmi gāthāyaṁ “nayo”ti vuttā,",
  "atk-s0519a3:34_16": "tasmā saṁvaṇṇanāvisesoti vuttaṁ.",
  "atk-s0519a3:34_17": "Na hi atthanayo saṁvaṇṇanā,",
  "atk-s0519a3:34_18": "catusaccapaṭivedhassa anurūpo pubbabhāge anugāhaṇanayo atthanayo.",
  "atk-s0519a3:34_19": "Tassa pana yā ugghaṭitaññuādīnaṁ vasena taṇhādimukhena nayabhūmiracanā,",
  "atk-s0519a3:34_20": "tattha nayavohāro.",
  "atk-s0519a3:35_0": "18.",
  "atk-s0519a3:35_1": "Akusaleti dvādasacittuppādasaṅgahite sabbepi akusale dhamme.",
  "atk-s0519a3:35_2": "Samūlehīti attano mūlehi,",
  "atk-s0519a3:35_3": "lobhadosamohehīti attho.",
  "atk-s0519a3:35_4": "Kusaleti sabbepi catubhūmake kusale dhamme.",
  "atk-s0519a3:35_5": "Kusalamūlehīti kusalehi alobhādimūlehi yo neti.",
  "atk-s0519a3:35_6": "Nayanto ca kusalākusalaṁ māyāmarīciādayo viya abhūtaṁ na hotīti bhūtaṁ.",
  "atk-s0519a3:35_7": "Paṭaghaṭādayo viya na sammutisaccamattanti tathaṁ.",
  "atk-s0519a3:35_8": "Akusalassa iṭṭhavipākatābhāvato kusalassa ca aniṭṭhavipākatābhāvato vipāke sati avisaṁvādakattā avitathaṁ neti.",
  "atk-s0519a3:35_9": "Evametesaṁ tiṇṇampi padānaṁ kusalākusalavisesanatā daṭṭhabbā.",
  "atk-s0519a3:35_10": "Atha vā akusalamūlehi akusalāni kusalamūlehi ca kusalāni nayanto ayaṁ nayo bhūtaṁ tathaṁ avitathaṁ neti,",
  "atk-s0519a3:35_11": "cattāri saccāni niddhāretvā yojetīti attho.",
  "atk-s0519a3:35_12": "Dukkhādīni hi bādhakādibhāvato aññathābhāvābhāvena bhūtāni,",
  "atk-s0519a3:35_13": "saccasabhāvattā tathāni,",
  "atk-s0519a3:35_14": "avisaṁvādanato avitathāni.",
  "atk-s0519a3:35_15": "Vuttañhetaṁ bhagavatā “cattārimāni,",
  "atk-s0519a3:35_16": "bhikkhave,",
  "atk-s0519a3:35_17": "tathāni avitathāni anaññathānī”ti.",
  "atk-s0519a3:35_18": "Tipukkhalaṁ taṁ nayaṁ āhūti yo akusalamūlehi saṁkilesapakkhassa kusalamūlehi vodānapakkhassa suttatthassa",
  "atk-s0519a3:35_19": "catusaccayojanamukhena nayanalakkhaṇo saṁvaṇṇanāviseso,",
  "atk-s0519a3:35_20": "taṁ tipukkhalaṁ nayanti vadantīti attho.",
  "atk-s0519a3:36_0": "19.",
  "atk-s0519a3:36_1": "Vipallāsehīti asubhe subhantiādinayappavattehi catūhi vipallāsehi.",
  "atk-s0519a3:36_2": "Kileseti kilissanti vibādhiyantīti kilesā,",
  "atk-s0519a3:36_3": "saṁkiliṭṭhadhammā,",
  "atk-s0519a3:36_4": "saṁkilesapakkhanti attho.",
  "atk-s0519a3:36_5": "Keci “saṁkilese”tipi paṭhanti,",
  "atk-s0519a3:36_6": "kilesasahiteti attho.",
  "atk-s0519a3:36_7": "Indriyehīti saddhādīhi indriyehi.",
  "atk-s0519a3:36_8": "Saddhammeti paṭipattipaṭivedhasaddhamme,",
  "atk-s0519a3:36_9": "vodānapakkhanti attho.",
  "atk-s0519a3:36_10": "Etaṁ nayanti yo subhasaññādīhi vipallāsehi sakalassa saṁkilesapakkhassa saddhindriyādīhi vodānapakkhassa",
  "atk-s0519a3:36_11": "catusaccayojanavasena nayanalakkhaṇo saṁvaṇṇanāviseso,",
  "atk-s0519a3:36_12": "etaṁ nayaṁ nayavidū saddhammanayakovidā,",
  "atk-s0519a3:36_13": "atthanayakusalā eva vā sīhavikkīḷitaṁ nayanti vadantīti attho.",
  "atk-s0519a3:37_0": "20.",
  "atk-s0519a3:37_1": "Veyyākaraṇesūti tassa tassa atthanayassa yojanatthaṁ katesu suttassa atthavissajjanesūti attho.",
  "atk-s0519a3:37_2": "Tenevāha “tahiṁ tahi”nti.",
  "atk-s0519a3:37_3": "Kusalākusalāti vodāniyā saṁkilesikā ca tassa tassa nayassa disābhūtadhammā.",
  "atk-s0519a3:37_4": "Vuttāti suttato niddhāretvā kathitā.",
  "atk-s0519a3:37_5": "Manasā volokayateti te yathāvuttadhamme citteneva “ayaṁ paṭhamā disā ayaṁ dutiyā disā”tiādinā tassa tassa nayassa disābhāvena upaparikkhati,",
  "atk-s0519a3:37_6": "vicāretīti attho.",
  "atk-s0519a3:37_7": "“Olokayate te abahī”tipi pāṭho.",
  "atk-s0519a3:37_8": "Tattha teti te yathāvuttadhamme.",
  "atk-s0519a3:37_9": "Abahīti abbhantaraṁ,",
  "atk-s0519a3:37_10": "citte evāti attho.",
  "atk-s0519a3:37_11": "Taṁ khu disālocanaṁ āhūti olokayateti ettha yadetaṁ olokanaṁ,",
  "atk-s0519a3:37_12": "taṁ disālocanaṁ nāma nayaṁ vadanti.",
  "atk-s0519a3:37_13": "Khu-ti ca nipāto avadhāraṇe.",
  "atk-s0519a3:37_14": "Tena olokanameva ayaṁ nayo,",
  "atk-s0519a3:37_15": "na koci atthavisesoti dasseti.",
  "atk-s0519a3:38_0": "21.",
  "atk-s0519a3:38_1": "Oloketvāti paṭhamādidisābhāvena upaparikkhitvā.",
  "atk-s0519a3:38_2": "Disālocanenāti disālocananayena karaṇabhūtena.",
  "atk-s0519a3:38_3": "Yena hi vidhinā tassa tassa atthanayassa yojanāya disā olokīyanti,",
  "atk-s0519a3:38_4": "so vidhi disālocananti evaṁ vā ettha attho daṭṭhabbo.",
  "atk-s0519a3:38_5": "Ukkhipiyāti uddharitvā,",
  "atk-s0519a3:38_6": "disābhūtadhamme suttato niddhāretvāti attho.",
  "atk-s0519a3:38_7": "“Ukkhipiya yo samānetī”tipi paṭhanti,",
  "atk-s0519a3:38_8": "tassattho –",
  "atk-s0519a3:38_9": "“yo tesaṁ disābhūtadhammānaṁ samānayanaṁ karotī”ti.",
  "atk-s0519a3:38_10": "Yanti vā kiriyāparāmasanaṁ.",
  "atk-s0519a3:38_11": "Samānetīti samaṁ,",
  "atk-s0519a3:38_12": "sammā vā āneti tassa tassa nayassa yojanāvasena.",
  "atk-s0519a3:38_13": "Ke pana āneti?",
  "atk-s0519a3:38_14": "Sabbe kusalākusale taṁtaṁnayadisābhūte.",
  "atk-s0519a3:38_15": "Ayaṁ nayoti samānetīti ettha yadetaṁ taṁtaṁnayadisābhūtadhammānaṁ samānayanaṁ,",
  "atk-s0519a3:38_16": "ayaṁ aṅkuso nāma nayoti attho.",
  "atk-s0519a3:38_17": "Etañca dvayaṁ “vohāranayo,",
  "atk-s0519a3:38_18": "kammanayo”ti ca vuccati.",
  "atk-s0519a3:39_0": "22.",
  "atk-s0519a3:39_1": "Evaṁ hāre naye ca niddisitvā idāni nesaṁ yojanakkamaṁ dassento “soḷasa hārā paṭhama”ntiādimāha.",
  "atk-s0519a3:39_2": "Tattha paṭhamaṁ soḷasa hārā “yojetabbā”ti vacanaseso.",
  "atk-s0519a3:39_3": "Hārasaṁvaṇṇanā paṭhamaṁ kātabbā byañjanapariyeṭṭhibhāvatoti adhippāyo.",
  "atk-s0519a3:39_4": "Disalocanatoti disālocanena,",
  "atk-s0519a3:39_5": "ayameva vā pāṭho.",
  "atk-s0519a3:39_6": "Aṅkusena hīti hi-saddo nipātamattaṁ.",
  "atk-s0519a3:39_7": "Sesaṁ uttānameva.",
  "atk-s0519a3:40_0": "Dvādasapadaṁ",
  "atk-s0519a3:41_0": "23.",
  "atk-s0519a3:41_1": "Idāni yesaṁ byañjanapadānaṁ atthapadānañca vasena dvādasa padāni suttanti vuttaṁ,",
  "atk-s0519a3:41_2": "tāni padāni niddisituṁ “akkharaṁ pada”ntiādimāha.",
  "atk-s0519a3:41_3": "Tattha apariyosite pade vaṇṇo akkharaṁ pariyāyavasena akkharaṇato asañcaraṇato.",
  "atk-s0519a3:41_4": "Na hi vaṇṇassa pariyāyo vijjati,",
  "atk-s0519a3:41_5": "atha vaṇṇoti kenaṭṭhena vaṇṇo?",
  "atk-s0519a3:41_6": "Atthasaṁvaṇṇanaṭṭhena.",
  "atk-s0519a3:41_7": "Vaṇṇo eva hi ittarakhaṇatāya aparāparabhāvena pavatto padādibhāvena gayhamāno yathāsambandhaṁ taṁ taṁ atthaṁ vadati.",
  "atk-s0519a3:41_8": "Ekakkharaṁ vā padaṁ akkharaṁ,",
  "atk-s0519a3:41_9": "keci pana “manasā desanāvācāya akkharaṇato akkhara”nti vadanti.",
  "atk-s0519a3:42_0": "Padanti pajjati attho etenāti padaṁ,",
  "atk-s0519a3:42_1": "taṁ nāmapadaṁ ākhyātapadaṁ upasaggapadaṁ nipātapadanti catubbidhaṁ.",
  "atk-s0519a3:42_2": "Tattha “phasso vedanā citta”nti evamādikaṁ satvappadhānaṁ nāmapadaṁ.",
  "atk-s0519a3:42_3": "“Phusati vedayati vijānātī”ti evamādikaṁ kiriyāpadhānaṁ ākhyātapadaṁ.",
  "atk-s0519a3:42_4": "Kiriyāvisesaggahaṇanimittaṁ “pa” iti evamādikaṁ upasaggapadaṁ.",
  "atk-s0519a3:42_5": "Kiriyāya satvassa ca sarūpavisesappakāsanahetubhūtaṁ “eva”nti evamādikaṁ nipātapadaṁ.",
  "atk-s0519a3:43_0": "Byañjananti saṅkhepato vuttaṁ padābhihitaṁ atthaṁ byañjayatīti byañjanaṁ, vākyaṁ.",
  "atk-s0519a3:43_1": "Taṁ pana atthato padasamudāyoti daṭṭhabbaṁ.",
  "atk-s0519a3:43_2": "Padamattasavanepi hi adhikārādivasena labbhamānehi padantarehi anusandhānaṁ katvāva atthasampaṭipatti hotīti vākyameva atthaṁ byañjayati.",
  "atk-s0519a3:43_3": "Niruttīti ākārābhihitaṁ nibbacanaṁ nirutti.",
  "atk-s0519a3:44_0": "Niddesoti nibbacanavitthāro niravasesadesanattā niddeso.",
  "atk-s0519a3:44_1": "Padehi vākyassa vibhāgo ākāro.",
  "atk-s0519a3:44_2": "Yadi evaṁ padato ākārassa ko visesoti?",
  "atk-s0519a3:44_3": "Apariyosite vākye avibhajjamāne vā tadavayavo padaṁ.",
  "atk-s0519a3:44_4": "Uccāraṇavasena pariyosite vākye vibhajjamāne vā tadavayavo ākāroti ayametesaṁ viseso.",
  "atk-s0519a3:44_5": "Chaṭṭhaṁ vacanaṁ chaṭṭhavacanaṁ.",
  "atk-s0519a3:44_6": "Ākāro chaṭṭhavacanaṁ etassāti ākārachaṭṭhavacanaṁ,",
  "atk-s0519a3:44_7": "byañjanapadaṁ.",
  "atk-s0519a3:44_8": "Ettha ca byañjananti imassa padassa anantaraṁ vattabbaṁ ākārapadaṁ niddesapadānantaraṁ vadantena “ākārachaṭṭhavacana”nti vuttaṁ,",
  "atk-s0519a3:44_9": "padānupubbikaṁ pana icchantehi taṁ byañjanapadānantarameva kātabbaṁ.",
  "atk-s0519a3:44_10": "Tathā hi vakkhati “aparimāṇā byañjanā aparimāṇā ākārāti,",
  "atk-s0519a3:44_11": "byañjanehi vivarati ākārehi vibhajatī”ti ca.",
  "atk-s0519a3:44_12": "Keci pana “ākārapadabyañjananiruttiyo ca niddeso”ti paṭhanti.",
  "atk-s0519a3:44_13": "Ettāva byañjanaṁ sabbanti yānimāni akkharādīni niddiṭṭhāni,",
  "atk-s0519a3:44_14": "ettakameva sabbaṁ byañjanaṁ,",
  "atk-s0519a3:44_15": "etehi asaṅgahitaṁ byañjanaṁ nāma natthīti attho.",
  "atk-s0519a3:45_0": "24.",
  "atk-s0519a3:45_1": "Saṅkāsanāti saṁkhittena kāsanā.",
  "atk-s0519a3:45_2": "Pakāsanāti paṭhamaṁ kāsanā,",
  "atk-s0519a3:45_3": "kāsīyati dīpīyatīti attho.",
  "atk-s0519a3:45_4": "Iminā hi atthapadadvayena akkharapadehi vibhāviyamāno atthākāro gahito.",
  "atk-s0519a3:45_5": "Yasmā akkharehi suyyamānehi suṇantānaṁ visesavidhānassa katattā padapariyosāne padatthasampaṭipatti hoti.",
  "atk-s0519a3:45_6": "Tathā hi vakkhati “tattha bhagavā akkharehi saṅkāseti padehi pakāsetīti,",
  "atk-s0519a3:45_7": "akkharehi padehi ca ugghāṭetī”ti ca.",
  "atk-s0519a3:46_0": "Vivaraṇāti vitthāraṇā.",
  "atk-s0519a3:46_1": "Vibhajanā ca uttānīkammañca paññatti ca vibhajanuttānīkammapaññatti.",
  "atk-s0519a3:46_2": "Tattha vibhajanāti vibhāgakaraṇaṁ,",
  "atk-s0519a3:46_3": "ubhayenāpi niddisanamāha.",
  "atk-s0519a3:46_4": "Idha purimanayeneva byañjanākārehi niddisiyamāno atthākāro dassitoti daṭṭhabbaṁ.",
  "atk-s0519a3:46_5": "Uttānīkammaṁ pākaṭakaraṇaṁ.",
  "atk-s0519a3:46_6": "Pakārehi ñāpanaṁ paññatti.",
  "atk-s0519a3:46_7": "Dvayenāpi paṭiniddisanaṁ katheti.",
  "atk-s0519a3:46_8": "Etthāpi niruttiniddesasaṅkhātehi byañjanapadehi niddisiyamāno atthākāro vutto,",
  "atk-s0519a3:46_9": "yo paṭiniddisīyatīti vuccati.",
  "atk-s0519a3:46_10": "Etehīti etehi eva saṅkāsanādivinimuttassa desanātthassa abhāvato.",
  "atk-s0519a3:46_11": "Atthoti suttattho.",
  "atk-s0519a3:46_12": "Kammanti ugghaṭanādikammaṁ.",
  "atk-s0519a3:46_13": "Suttatthena hi desanāya pavattiyamānena ugghaṭitaññuādiveneyyānaṁ cittasantānassa pabodhanakiriyānibbatti.",
  "atk-s0519a3:46_14": "So ca suttattho saṅkāsanādiākāroti.",
  "atk-s0519a3:46_15": "Tena vuttaṁ –",
  "atk-s0519a3:46_16": "“attho kammañca niddiṭṭha”nti.",
  "atk-s0519a3:47_0": "25.",
  "atk-s0519a3:47_1": "Tīṇīti liṅgavipallāsena vuttaṁ,",
  "atk-s0519a3:47_2": "tayoti vuttaṁ hoti.",
  "atk-s0519a3:47_3": "Navahi padehīti navahi koṭṭhāsehi.",
  "atk-s0519a3:47_4": "Attho samāyuttoti attho sammā yutto na vinā vattati.",
  "atk-s0519a3:47_5": "Sabbassa hi buddhavacanassa catusaccappakāsanato atthanayānañca catusaccayojanavasena pavattanato sabbo",
  "atk-s0519a3:47_6": "pāḷiattho atthanayattayasaṅgahito saṅkāsanādiākāravisesavutti cāti.",
  "atk-s0519a3:48_0": "26.",
  "atk-s0519a3:48_1": "Idāni yathāniddiṭṭhe desanāhārādike nettippakaraṇassa padatthe sukhaggahaṇatthaṁ gaṇanavasena paricchinditvā dassento “atthassā”tiādimāha.",
  "atk-s0519a3:48_2": "Tattha catubbīsāti soḷasa hārā cha byañjanapadāni dve kammanayāti evaṁ catubbīsa.",
  "atk-s0519a3:48_3": "Ubhayanti cha atthapadāni tayo atthanayāti idaṁ navavidhaṁ yathāvuttaṁ catubbīsavidhañcāti etaṁ ubhayaṁ.",
  "atk-s0519a3:48_4": "Saṅkalayitvāti sampiṇḍetvā.",
  "atk-s0519a3:48_5": "“Saṅkhepayato”tipi pāṭho,",
  "atk-s0519a3:48_6": "ekato karontassāti attho.",
  "atk-s0519a3:48_7": "Ettikāti etappamāṇā,",
  "atk-s0519a3:48_8": "ito vinimutto koci nettipadatthā natthīti attho.",
  "atk-s0519a3:49_0": "Evaṁ tettiṁsapadatthāya nettiyā suttassa atthapariyesanāya yo “soḷasa hārā paṭhama”nti nayehi paṭhamaṁ",
  "atk-s0519a3:49_1": "hārā saṁvaṇṇetabbāti hāranayānaṁ saṁvaṇṇanākkamo dassito,",
  "atk-s0519a3:49_2": "svāyaṁ hāranayānaṁ desanākkameneva siddho.",
  "atk-s0519a3:49_3": "Evaṁ siddhe sati ayaṁ ārambho imamatthaṁ dīpeti –",
  "atk-s0519a3:49_4": "sabbepime hārā nayā ca iminā dassitakkameneva suttesu saṁvaṇṇanāvasena yojetabbā,",
  "atk-s0519a3:49_5": "na uppaṭipāṭiyāti.",
  "atk-s0519a3:50_0": "Kiṁ panettha kāraṇaṁ,",
  "atk-s0519a3:50_1": "yadete hārā nayā ca imināva kamena desitāti?",
  "atk-s0519a3:50_2": "Yadipi nāyamanuyogo katthaci anukkame nivisati,",
  "atk-s0519a3:50_3": "api ca dhammadesanāya nissayaphalatadupāyasarīrabhūtānaṁ assādādīnaṁ vibhāvanasabhāvattā pakatiyā sabbasuttānurūpāti",
  "atk-s0519a3:50_4": "suviññeyyabhāvato paresañca saṁvaṇṇanāvisesānaṁ vicayahārādīnaṁ patiṭṭhābhāvato paṭhamaṁ desanāhāro dassito.",
  "atk-s0519a3:51_0": "Padapucchāvissajjanapubbāparānugītīhi saddhiṁ desanāhārapadatthānaṁ pavicayasabhāvatāya tassa anantaraṁ vicayo.",
  "atk-s0519a3:51_1": "Tathā hi vakkhati “padaṁ vicinati…pe…",
  "atk-s0519a3:51_2": "āṇattiṁ vicinati anugītiṁ vicinatī”ti.",
  "atk-s0519a3:52_0": "Vicayena hārena pavicitānaṁ atthānaṁ yuttāyuttivicāraṇā yuttāti yuttivicāraṇabhāvato vicayānantaraṁ yuttihāro vutto.",
  "atk-s0519a3:52_1": "Tathā hi vakkhati –",
  "atk-s0519a3:52_2": "“vicayena hārena vicinitvā yuttihārena yojetabba”nti.",
  "atk-s0519a3:53_0": "Yuttāyuttānaṁyeva atthānaṁ upapattianurūpaṁ kāraṇaparamparāya niddhāraṇalakkhaṇaṁ padaṭṭhānacintanaṁ",
  "atk-s0519a3:53_1": "kattabbanti yuttihārānantaraṁ padaṭṭhānahāro dassito.",
  "atk-s0519a3:53_2": "Tathā hi vakkhati –",
  "atk-s0519a3:53_3": "“yo koci upanissayo yo koci paccayo ca,",
  "atk-s0519a3:53_4": "sabbo so padaṭṭhāna”nti.",
  "atk-s0519a3:54_0": "Yuttāyuttānaṁ kāraṇaparamparāya pariggahitasabhāvānaṁyeva ca dhammānaṁ avuttānampi ekalakkhaṇatāya gahaṇaṁ",
  "atk-s0519a3:54_1": "kātabbanti dassanatthaṁ padaṭṭhānānantaraṁ lakkhaṇo hāro vutto.",
  "atk-s0519a3:54_2": "Tathā hi lakkhaṇahāravibhaṅge “avijjāpaccayā saṅkhārā”tiādinā paṭiccasamuppādaṁ dassetvā “evaṁ ye dhammā ekalakkhaṇā”tiādi vuttaṁ.",
  "atk-s0519a3:55_0": "Atthato niddhāritānampi dhammānaṁ nibbacanādīni vattabbāni,",
  "atk-s0519a3:55_1": "na sutte sarūpato āgatānamevāti dassanatthaṁ lakkhaṇānantaraṁ catubyūho vutto.",
  "atk-s0519a3:55_2": "Evañhi niravasesato atthāvabodho hoti,",
  "atk-s0519a3:55_3": "evañca katvā “yadā hi bhikkhu atthassa ca nāmaṁ jānāti dhammassa ca nāmaṁ jānāti tathā tathā naṁ abhiniropetī”ti anavasesapariyādānaṁ vakkhati.",
  "atk-s0519a3:55_4": "Tathā “punappunaṁ gabbhamupetī”ti ettha “ye jarāmaraṇena aṭṭiyitukāmā bhavissanti,",
  "atk-s0519a3:55_5": "te bhavissanti bhojane mattaññuno indriyesu guttadvārā”tiādinā sammāpaṭipattiṁ adhippāyabhāvena vakkhati.",
  "atk-s0519a3:56_0": "Nibbacanādhippāyanidānavacanehi saddhiṁ sutte padatthānaṁ suttantarasaṁsandanasaṅkhāte pubbāparavicāre",
  "atk-s0519a3:56_1": "dassite tesaṁ sabhāgavisabhāgadhammantarāvaṭṭanaṁ sukhena sakkā dassetunti catubyūhānantaraṁ āvaṭṭo vutto.",
  "atk-s0519a3:56_2": "Teneva hi “ārambhatha nikkamathā”ti gāthāyaṁ ārambhanikkamanabuddhasāsanayogadhunanehi vīriyasamādhipaññindriyāni",
  "atk-s0519a3:56_3": "niddhāretvā tadanuyogassa mūlaṁ “pamādo”ti suttantare dassito pamādo āvaṭṭito.",
  "atk-s0519a3:57_0": "Sabhāgavisabhāgadhammāvaṭṭane niyojite sādhāraṇāsādhāraṇavasena saṁkilesavodānadhammānaṁ padaṭṭhānato",
  "atk-s0519a3:57_1": "bhūmito ca vibhāgo sakkā sukhena yojitunti āvaṭṭānantaraṁ vibhattihāro vutto.",
  "atk-s0519a3:57_2": "Yato vibhattihāravibhaṅge “katame dhammā sādhāraṇā?",
  "atk-s0519a3:57_3": "Dve dhammā sādhāraṇā,",
  "atk-s0519a3:57_4": "nāmasādhāraṇā vatthusādhāraṇā cā”ti ārabhitvā “micchattaniyatānaṁ sattānaṁ aniyatānañca sattānaṁ dassanappahātabbā kilesā sādhāraṇā,",
  "atk-s0519a3:57_5": "puthujjanassa sotāpannassa ca kāmarāgabyāpādā sādhāraṇā”tiādinā sabhāgavisabhāgapariyāyavanteyeva dhamme vibhajissati.",
  "atk-s0519a3:58_0": "Sāvajjānavajjadhammānaṁ sappaṭibhāgābhāvato tesaṁ vibhāge kate suttāgate dhamme akasirena paṭipakkhato",
  "atk-s0519a3:58_1": "parivattetuṁ sakkāti vibhattianantaraṁ parivattanahāro vutto.",
  "atk-s0519a3:58_2": "Tathā hi “sammādiṭṭhissa purisapuggalassa micchādiṭṭhi nijjiṇṇā bhavatī”ti paṭivibhattasabhāve eva dhamme parivattanahāravibhaṅge udāharissati.",
  "atk-s0519a3:59_0": "Paṭipakkhato parivattitāpi dhammā pariyāyavacanehi bodhetabbā,",
  "atk-s0519a3:59_1": "na sutte āgatāyevāti dassanatthaṁ parivattanānantaraṁ vevacanahāro vutto.",
  "atk-s0519a3:60_0": "Evaṁ te dhammā pariyāyasaddatopi vibhāvitā hontīti pariyāyato pakāsitānaṁ dhammānaṁ pabhedato paññattivasena",
  "atk-s0519a3:60_1": "vibhajanaṁ sukhena sakkā ñātunti vevacanahārānantaraṁ paññattihāro vutto.",
  "atk-s0519a3:60_2": "Tathā hi sutte āgatadhammānaṁ pariyāyapaññattivibhāgaṁ subodhanañca paññattihāravibhaṅge vakkhati.",
  "atk-s0519a3:61_0": "Pabhāvapariññādipaññattivibhāgamukhena paṭiccasamuppādasaccādidhammavibhāge kate sutte āgatadhammānaṁ",
  "atk-s0519a3:61_1": "paṭiccasamuppādādimukhena avadhāraṇaṁ sakkā dassetunti paññattianantaraṁ otaraṇo hāro vutto.",
  "atk-s0519a3:61_2": "Tathā hi “uddhaṁ adho”ti gāthaṁ uddisitvā “vippamutto”ti padena asekkhaṁ vijjaṁ niddhāretvā “vijjuppādā",
  "atk-s0519a3:61_3": "avijjānirodho”tiādinā paṭiccasamuppādaṁ udāharissati.",
  "atk-s0519a3:62_0": "Dhātāyatanādīsu otāritānaṁ sutte padatthānaṁ pucchārambhavisodhanaṁ sakkā sukhena sampādetunti otaraṇānantaraṁ sodhano hāro vutto.",
  "atk-s0519a3:62_1": "Tathā hi vakkhati –",
  "atk-s0519a3:62_2": "“yattha evaṁ suddho ārambho,",
  "atk-s0519a3:62_3": "so pañho vissajjito bhavatī”tiādi.",
  "atk-s0519a3:63_0": "Visodhitesu sutte padapadatthesu tattha labbhamānasāmaññavisesabhāvo sukaro hotīti dassetuṁ sodhanānantaraṁ adhiṭṭhāno hāro dassito.",
  "atk-s0519a3:63_1": "Sodhano hi adhiṭṭhānassa bahūpakāro,",
  "atk-s0519a3:63_2": "tato eva hi “yathā yathā vā pana pucchitaṁ,",
  "atk-s0519a3:63_3": "tathā tathā vissajjayitabba”nti vakkhati.",
  "atk-s0519a3:64_0": "Sāmaññavisesabhūtesu sādhāraṇāsādhāraṇesu dhammesu paveditesu parikkhārasaṅkhātassa sādhāraṇāsādhāraṇarūpassa",
  "atk-s0519a3:64_1": "paccayaheturāsissa pabhedo suviññeyyoti adhiṭṭhānānantaraṁ parikkhāro vutto.",
  "atk-s0519a3:64_2": "Tathā hi vakkhati “asādhāraṇalakkhaṇo hetu,",
  "atk-s0519a3:64_3": "sādhāraṇalakkhaṇo paccayo.",
  "atk-s0519a3:64_4": "Yathā kiṁ bhave,",
  "atk-s0519a3:64_5": "yathā aṅkurassa nibbattiyā bījaṁ asādhāraṇaṁ,",
  "atk-s0519a3:64_6": "pathavī āpo ca sādhāraṇā”tiādi.",
  "atk-s0519a3:65_0": "Asādhāraṇe sādhāraṇe ca kāraṇe dassite tassa attano phalesu kāraṇākāro tesaṁ hetuphalānaṁ pabhedato desanākāro",
  "atk-s0519a3:65_1": "bhāvetabbapahātabbadhammānaṁ bhāvanāpahānāni ca niddhāretvā vuccamānāni sammā suttassa atthaṁ tathattāvabodhāya",
  "atk-s0519a3:65_2": "saṁvattantīti parikkhārānantaraṁ samāropano hāro dassitoti.",
  "atk-s0519a3:65_3": "Idaṁ hārānaṁ anukkamakāraṇaṁ.",
  "atk-s0519a3:66_0": "Nayānaṁ pana veneyyattayappayojitattā atthanayattayūpadesassa tadanukkameneva nandiyāvaṭṭādīnaṁ tiṇṇaṁ atthanayānaṁ kamo veditabbo.",
  "atk-s0519a3:66_1": "Ugghaṭitaññuādayo hi tayo veneyyā nandiyāvaṭṭādayo payojenti.",
  "atk-s0519a3:66_2": "Tasmā te uddesaniddesapaṭiniddesā viya yathākkamaṁ tesaṁ upakārāya savaṁttantīti.",
  "atk-s0519a3:66_3": "Tathā hi nesaṁ cattāro cha aṭṭha ca mūlapadā niddiṭṭhā.",
  "atk-s0519a3:66_4": "Itarassa pana nayadvayassa atthanayattayassa bhūmiyā ālocanaṁ tassa tattha samānayanañcāti iminā kāraṇena uddesakkamo veditabbo.",
  "atk-s0519a3:66_5": "Na hi sakkā anoloketvā samānetunti.",
  "atk-s0519a3:67_0": "Etaparamatā ca hārānaṁ ettakehi pakāravisesehi atthanayattayasahitehi suttassa attho niddhāriyamāno veneyyānaṁ",
  "atk-s0519a3:67_1": "alamanuttarāya paṭhamāya bhūmiyā samadhigamāyāti veditabbo.",
  "atk-s0519a3:67_2": "Dassanabhūmisamanuppattiatthā hi nettippakaraṇadesanāti.",
  "atk-s0519a3:67_3": "Atha vā etadantogadhattā sabbesaṁ suttassa saṁvaṇṇanāvisesānaṁ ettāvatā hārānaṁ daṭṭhabbā.",
  "atk-s0519a3:67_4": "Yattakā hi suttassa saṁvaṇṇanāvisesā,",
  "atk-s0519a3:67_5": "sabbe te nettiupadesāyattāti vuttovāyamattho.",
  "atk-s0519a3:68_0": "Tathā hi ye keci suttassa saṁvaṇṇanāpakārā niddisīyanti.",
  "atk-s0519a3:68_1": "Seyyathidaṁ –",
  "atk-s0519a3:68_2": "suttassa samuṭṭhānaṁ vattabbaṁ,",
  "atk-s0519a3:68_3": "adhippāyo vibhāvetabbo,",
  "atk-s0519a3:68_4": "anekadhā padattho saṁvaṇṇetabbo,",
  "atk-s0519a3:68_5": "vidhi anuvādo ca veditabbo,",
  "atk-s0519a3:68_6": "virodho samādhātabbo,",
  "atk-s0519a3:68_7": "anusandhiyā anurūpaṁ nigametabbanti.",
  "atk-s0519a3:68_8": "Tathā suttassa payojanaṁ piṇḍattho padattho anusandhi codanā parihāro ca atthaṁ vadantena vattabbāti.",
  "atk-s0519a3:68_9": "Tathā upogghāṭapadaviggahapadatthacālanāpaccupaṭṭhānāni vattabbānīti.",
  "atk-s0519a3:69_0": "Tathā tisso kathā ekanāḷikā caturassā nisinnavattikā.",
  "atk-s0519a3:69_1": "Tattha pāḷiṁ vatvā ekekapadassa atthakathanaṁ ekanāḷikā nāma.",
  "atk-s0519a3:70_0": "Paṭipakkhaṁ dassetvā paṭipakkhassa upamaṁ dassetvā sapakkhaṁ dassetvā sapakkhassa upamaṁ dassetvā kathanaṁ caturassā nāma.",
  "atk-s0519a3:71_0": "Visabhāgadhammavaseneva pariyosānaṁ gantvā puna sabhāgadhammavaseneva pariyosānagamanaṁ nisinnavattikā nāma.",
  "atk-s0519a3:72_0": "Bhedakathāya tatvakathāya pariyāyavacanehi ca suttaṁ saṁvaṇṇetabbanti ca evamādayo.",
  "atk-s0519a3:72_1": "Tesampi ettheva avarodho,",
  "atk-s0519a3:72_2": "yasmā te idha katipayahārasaṅgahitāti.",
  "atk-s0519a3:73_0": "Nayānaṁ pana yasmā ugghaṭitaññuādayo tayo eva veneyyā saccābhisamayabhāgino tadatthāya ca atthanayadesanā,",
  "atk-s0519a3:73_1": "tasmā satipi saṁkilesavodānadhammānaṁ yathāvuttamūlapadabhedato vaḍḍhetvā vibhajitabbappakāre tathā mūlapadāni",
  "atk-s0519a3:73_2": "avaḍḍhetvā veneyyattayavaseneva etaparamatā vuttā.",
  "atk-s0519a3:73_3": "Navasu navasu eva hi mūlapadesu sabbesaṁ saṁkilesavodānadhammānaṁ antogadhabhāvato na tāni vaḍḍhetabbāni",
  "atk-s0519a3:73_4": "veneyyattayādhikārato na hāpetabbānīti nayānaṁ etaparamatā daṭṭhabbā.",
  "atk-s0519a3:74_0": "Kammanayānaṁ pana ālocanasamānayanato aññassa pakārantarassa asambhavato etaparamatā.",
  "atk-s0519a3:74_1": "Hetvādīti ettha ādisaddena phalabhūmiupanisāsabhāgavisabhāgalakkhaṇanayādayo pariggahitā.",
  "atk-s0519a3:74_2": "Tesu hetūti kāraṇaṁ,",
  "atk-s0519a3:74_3": "yo dhammotipi vuccati,",
  "atk-s0519a3:74_4": "so pana paccayabhāvena ekavidho.",
  "atk-s0519a3:74_5": "Kārako sampāpakoti duvidho.",
  "atk-s0519a3:74_6": "Puna kārako ñāpako sampāpakoti tividho.",
  "atk-s0519a3:74_7": "Hetuhetu paccayahetu uttamahetu sādhāraṇahetūti catubbidho.",
  "atk-s0519a3:74_8": "Paccayadhammo kusalo akusalo saddo ariyamaggoti pañcavidho.",
  "atk-s0519a3:74_9": "Tathā sabhāgahetu asabhāgahetu ajjhattikahetu bāhirahetu janakahetu pariggāhakahetu sādhāraṇahetu asādhāraṇahetu",
  "atk-s0519a3:74_10": "samanantarahetu paramparahetu sahajātahetu asahajātahetu sāsavahetu anāsavahetūtiādinā anekavidho cāti",
  "atk-s0519a3:74_11": "veditabbo.",
  "atk-s0519a3:75_0": "Phalampi paccayuppannabhāvena ekavidhaṁ.",
  "atk-s0519a3:75_1": "Adhigantabbatopi sampāpakahetuvasena phalapariyāyo labbhatīti nibbattetabbaadhigantabbabhāvato duvidhaṁ.",
  "atk-s0519a3:75_2": "Ñāpetabbanibbattetabbapattabbato tividhaṁ.",
  "atk-s0519a3:75_3": "Paccayuppannavipākakiriyāvacanatthanibbānavasena pañcavidhaṁ.",
  "atk-s0519a3:75_4": "Sabhāgahetunibbattaṁ asabhāgahetunibbattanti evamādivasena anekavidhañcāti veditabbaṁ.",
  "atk-s0519a3:75_5": "Tathā lokiyaṁ lokuttaranti.",
  "atk-s0519a3:75_6": "Tattha lokuttaraṁ cattāri sāmaññaphalāni.",
  "atk-s0519a3:75_7": "Lokiyaphalaṁ duvidhaṁ kāyikaṁ mānasañca.",
  "atk-s0519a3:75_8": "Tattha kāyikaṁ pañcadvārikaṁ,",
  "atk-s0519a3:75_9": "avasiṭṭhaṁ mānasaṁ.",
  "atk-s0519a3:75_10": "Yañca tāya tāya suttadesanāya sādhetabbaṁ,",
  "atk-s0519a3:75_11": "tadapi phalanti.",
  "atk-s0519a3:76_0": "Bhūmīti sāsavabhūmi anāsavabhūmi saṅkhatabhūmi asaṅkhatabhūmi dassanabhūmi bhāvanābhūmi puthujjanabhūmi",
  "atk-s0519a3:76_1": "sekkhabhūmi asekkhabhūmi sāvakabhūmi paccekabuddhabhūmi sammāsambuddhabhūmi jhānabhūmi asamāhitabhūmi",
  "atk-s0519a3:76_2": "paṭipajjamānabhūmi paṭipannabhūmi paṭhamābhūmi yāva catutthībhūmi kāmāvacarabhūmi yāva lokuttarabhūmīti",
  "atk-s0519a3:76_3": "bahuvidhā.",
  "atk-s0519a3:76_4": "Tattha sāsavabhūmi parittamahaggatā dhammā.",
  "atk-s0519a3:76_5": "Anāsavabhūmi appamāṇā dhammā.",
  "atk-s0519a3:76_6": "Saṅkhatabhūmi nibbānavajjā sabbe sabhāvadhammā.",
  "atk-s0519a3:76_7": "Asaṅkhatabhūmi appaccayā dhammā.",
  "atk-s0519a3:76_8": "Dassanabhūmi paṭhamamaggaphaladhammā.",
  "atk-s0519a3:76_9": "Bhāvanābhūmi avasiṭṭhamaggaphaladhammā.",
  "atk-s0519a3:76_10": "Puthujjanabhūmi hīnamajjhimā dhammā.",
  "atk-s0519a3:76_11": "Sekkhabhūmi cattāro ariyamaggadhammā heṭṭhimā ca tayo phaladhammā.",
  "atk-s0519a3:76_12": "Asekkhabhūmi aggaphaladhammā.",
  "atk-s0519a3:76_13": "Sāvakapaccekabuddhabuddhadhammā sāvakādibhūmiyo.",
  "atk-s0519a3:76_14": "Jhānabhūmi jhānadhammā.",
  "atk-s0519a3:76_15": "Asamāhitabhūmi jhānavajjitā dhammā.",
  "atk-s0519a3:76_16": "Paṭipajjamānabhūmi maggadhammā.",
  "atk-s0519a3:76_17": "Paṭipannabhūmi phaladhammā.",
  "atk-s0519a3:76_18": "Paṭhamādibhūmiyo saha phalena cattāro maggā apariyāpannā dhammā “paṭhamāya bhūmiyā pattiyā”tiādivacanato.",
  "atk-s0519a3:76_19": "Kāmāvacarādibhūmiyo kāmāvacarādidhammā.",
  "atk-s0519a3:76_20": "Ye ca dhammā tesaṁ tesaṁ hāranayānaṁ patiṭṭhānabhāvena suttesu niddhārīyanti,",
  "atk-s0519a3:76_21": "tepi bhūmiyoti viññātabbā.",
  "atk-s0519a3:77_0": "Upanisāti balavakāraṇaṁ,",
  "atk-s0519a3:77_1": "yo upanissayapaccayoti vuccati.",
  "atk-s0519a3:77_2": "Yañca sandhāya sutte “dukkhūpanisā saddhā saddhūpanisaṁ ‘sīla’nti yāva vimuttūpanisaṁ vimuttiñāṇadassana”nti vuttaṁ.",
  "atk-s0519a3:77_3": "Api ca upanisāti tasmiṁ tasmiṁ samaye siddhante hadayabhūtaṁ abbhantaraṁ vuccati.",
  "atk-s0519a3:77_4": "Idhāpi nettihadayaṁ,",
  "atk-s0519a3:77_5": "yaṁ sammā pariggaṇhantā dhammakathikā tasmiṁ tasmiṁ sutte āgatadhammamukhena sabbahāranayayojanāya samatthā honti.",
  "atk-s0519a3:77_6": "Kiṁ panetaṁ nettihadayaṁ?",
  "atk-s0519a3:77_7": "Yadidaṁ etasseva tettiṁsavidhassa pakaraṇapadatthasoḷasassa aṭṭhavīsatividhapaṭṭhānavibhaṅgasahitassa",
  "atk-s0519a3:77_8": "visayo saha nimittavibhāgena asaṅkarato vavatthito.",
  "atk-s0519a3:78_0": "Seyyathidaṁ –",
  "atk-s0519a3:78_1": "desanāhārassa assādādayo visayo,",
  "atk-s0519a3:78_2": "tassa assādādivibhāvanalakkhaṇattā.",
  "atk-s0519a3:78_3": "Tassa assādo sukhaṁ somanassanti evamādivibhāgo,",
  "atk-s0519a3:78_4": "tassa nimittaṁ iṭṭhārammaṇādi,",
  "atk-s0519a3:78_5": "ayañca attho desanāhāravicayahāraniddesavaṇṇanāyaṁ vitthārato pakāsito eva.",
  "atk-s0519a3:78_6": "Sutte āgatadhammassa sabhāgavisabhāgadhammāvaṭṭanavisayo āvaṭṭahāro,",
  "atk-s0519a3:78_7": "tadubhayaāvaṭṭanalakkhaṇattā.",
  "atk-s0519a3:78_8": "Sutte āgatadhammānaṁ paccanīkadhammavisayo parivattanahāro,",
  "atk-s0519a3:78_9": "paṭipakkhadhammaparivattanalakkhaṇattā.",
  "atk-s0519a3:78_10": "Padaṭṭhānaparikkhāresu āsannakāraṇaṁ upanissayakāraṇañca padaṭṭhānaṁ,",
  "atk-s0519a3:78_11": "hetu parikkhāroti ayametesaṁ viseso.",
  "atk-s0519a3:79_0": "Sabhāgavisabhāgadhammā ca tesaṁ tesaṁ dhammānaṁ anukūlapaṭikūladhammā yathākkamaṁ veditabbā. Yathā –",
  "atk-s0519a3:79_1": "sammādiṭṭhiyā sammāsaṅkappo sabhāgo,",
  "atk-s0519a3:79_2": "micchāsaṅkappo visabhāgoti iminā nayena sabbaṁ sabhāgavisabhāgato veditabbaṁ.",
  "atk-s0519a3:80_0": "Lakkhaṇanti sabhāvo. So hāranayānaṁ niddese vibhāvito eva.",
  "atk-s0519a3:81_0": "Yaṁ panetaṁ hetuādivisesavinimuttaṁ hāranayānaṁ yojanānibandhanaṁ, so nayo. Yathāha –",
  "atk-s0519a3:81_1": "lakkhaṇahāre “evaṁ ye dhammā ekalakkhaṇā kiccato ca lakkhaṇato ca sāmaññato cā”tiādi.",
  "atk-s0519a3:81_2": "Tathā vicayena hārena vicinitvā yuttihārena yojetabbāti.",
  "atk-s0519a3:81_3": "Tathā sodhanahārādīsu suddho ārambho hoti,",
  "atk-s0519a3:81_4": "so pañho vissajjito bhavatīti evamādi.",
  "atk-s0519a3:81_5": "Ekattādayopi nayā idha nayoti gahetabbā.",
  "atk-s0519a3:82_0": "Evaṁ hetuphalādīni upadhāretvā nesaṁ vasena tattha tattha sutte labbhamānapadatthaniddhāraṇamukhena yathālakkhaṇaṁ ete hārā nayā ca yojetabbā.",
  "atk-s0519a3:82_1": "Visesato pana padaṭṭhānaparikkhārā hetuvasena.",
  "atk-s0519a3:82_2": "Desanāvicayacatubyūhasamāropanā hetuphalavasena.",
  "atk-s0519a3:82_3": "Tathā vevacanapaññattiotaraṇasodhanā phalavasenevāti keci.",
  "atk-s0519a3:82_4": "Vibhatti hetubhūmivasena.",
  "atk-s0519a3:82_5": "Parivatto visabhāgavasena.",
  "atk-s0519a3:82_6": "Āvaṭṭo sabhāgavisabhāgavasena.",
  "atk-s0519a3:82_7": "Lakkhaṇayuttiadhiṭṭhānā nayavasena yojetabbāti.",
  "atk-s0519a3:82_8": "Ettāvatā ca yaṁ vuttaṁ –",
  "atk-s0519a3:83_0": "“Sāmaññato visesena, padattho lakkhaṇaṁ kamo;",
  "atk-s0519a3:84_0": "Ettāvatā ca hetvādī, veditabbā hi viññunā”ti.",
  "atk-s0519a3:85_0": "Ayaṁ gāthā vuttatthā hoti.",
  "atk-s0519a3:86_0": "Niddesavāravaṇṇanā niṭṭhitā."
}