{
  "tika-vin07t3:0_0": "2. Saṅghādisesakaṇḍo",
  "tika-vin07t3:1_0": "1. Sukkavissaṭṭhisikkhāpadavaṇṇanā",
  "tika-vin07t3:2_0": "234.Terasakassāti terasa sikkhāpadāni parimāṇāni assāti terasako, kaṇḍo, tassa.",
  "tika-vin07t3:2_1": "Samathe vipassanāya vā abhiratirahito idha anabhirato,",
  "tika-vin07t3:2_2": "na pabbajjāyāti āha “vikkhittacitto”ti.",
  "tika-vin07t3:2_3": "Vikkhittatāya kāraṇamāha kāmarāgāiccādi.",
  "tika-vin07t3:3_0": "235.Abbohārikāti sīlavipattivohāraṁ nārahatīti katvā vuttaṁ. Akusalabhāve panassā abbohāratā natthi.",
  "tika-vin07t3:4_0": "236-7.",
  "tika-vin07t3:4_1": "Cetanā-saddato visuṁ saṁ-saddassa atthābhāvaṁ ika-paccayassa ca atthavantataṁ dassetuṁ sañcetanā vātiādi dutiyavikappo vutto.",
  "tika-vin07t3:4_2": "Sikhāppatto atthoti adhippetatthaṁ sandhāya vuttaṁ.",
  "tika-vin07t3:4_3": "Āsayabhedatoti pittasemhapubbalohitānaṁ catunnaṁ āsayānaṁ bhedena.",
  "tika-vin07t3:4_4": "Dhātunānattatoti rasaruhirādīnaṁ sattannaṁ,",
  "tika-vin07t3:4_5": "pathavādīnaṁ vā catunnaṁ dhātūnaṁ nānattena.",
  "tika-vin07t3:4_6": "Vatthisīsanti muttavatthito matthakapassaṁ.",
  "tika-vin07t3:4_7": "Hatthimadacalanaṁ nāmañca sambhavoti āha “sambhavo nikkhamatī”ti.",
  "tika-vin07t3:4_8": "Sambhavaveganti sambhavassa ṭhānato cavitvā dakasotābhimukhaṁ otaraṇena sañjātasarīrakkhobhavegaṁ.",
  "tika-vin07t3:4_9": "Bāhusīsanti khandhappadesaṁ.",
  "tika-vin07t3:4_10": "Dassesīti ettha iti-saddo hetuttho,",
  "tika-vin07t3:4_11": "tena yasmā kaṇṇacūḷikāhi sambhavo nikkhamati…pe…",
  "tika-vin07t3:4_12": "sambhavañca dassesi,",
  "tika-vin07t3:4_13": "tasmā tatiyassa bhāsitaṁ subhāsitanti evaṁ yojanā veditabbā.",
  "tika-vin07t3:4_14": "Dakasotanti muttassa vatthito nikkhamanamaggaṁ,",
  "tika-vin07t3:4_15": "aṅgajātappadesanti vuttaṁ hoti.",
  "tika-vin07t3:4_16": "Sukkañca nāmetaṁ rasaruhirādisattadehadhātūsu majjhimadhātucatujaṁ aṭṭhimiñjādi viya pathavīdhātusaṅgahitaṁ",
  "tika-vin07t3:4_17": "āhārūpajīvīnaṁ sakalakāyagataṁ atidaharadārakānampi attheva,",
  "tika-vin07t3:4_18": "taṁ pana pannarasasoḷasavassuddesato paṭṭhāya sattānaṁ samuppajjanakakāmarāgeheva ṭhānato calati,",
  "tika-vin07t3:4_19": "calitañca āpodhātubhāvena cittajameva hutvā dakasotaṁ otarati,",
  "tika-vin07t3:4_20": "dakasotato pana paṭṭhāya cittapaccayautujaṁ hoti matthaluṅgato calitasiṅghāṇikā viya.",
  "tika-vin07t3:4_21": "Yesaṁ pana samucchedanavikkhambhanādīhi rāgapariyuṭṭhānaṁ natthi,",
  "tika-vin07t3:4_22": "tesaṁ sukkavissaṭṭhi na siyā.",
  "tika-vin07t3:4_23": "Iti yathāṭhānato sukkassa vissaṭṭhiyeva rāgacittasamuṭṭhānā,",
  "tika-vin07t3:4_24": "na pakatirūpaṁ,",
  "tika-vin07t3:4_25": "teneva kathāvatthuaṭṭhakathāyaṁ “sukkavissaṭṭhi nāma rāgasamuṭṭhānā hotī”ti sukkassa vissaṭṭhi eva rāgasamuṭṭhānā vuttā,",
  "tika-vin07t3:4_26": "na pakatirūpaṁ.",
  "tika-vin07t3:4_27": "Channaṁ pana kāmāvacaradevānaṁ vijjamānāpi sukkadhātu dvayaṁdvayasamāpattivasena pariyuṭṭhitarāgenāpi ṭhānato na gaḷati,",
  "tika-vin07t3:4_28": "yathāṭhāne eva ṭhatvā kiñci vikāraṁ āpajjamānā taṅkhaṇikapariḷāhavūpasamāvahā methunakiccaniṭṭhāpitā hotīti veditabbaṁ.",
  "tika-vin07t3:4_29": "Keci pana “kāyasamphassasukhameva tesaṁ kāmakicca”nti vadanti.",
  "tika-vin07t3:4_30": "Khīṇāsavānaṁ pana anāgāmīnañca sabbaso kāmarāgābhāvena sukkadhātuvikārampi nāpajjatīti veditabbaṁ.",
  "tika-vin07t3:4_31": "Rūpībrahmānaṁ pana vikkhambhitakāmarāgena janitattā anāhārūpajīvitattā ca sabbathā sukkadhātupi nattheva.",
  "tika-vin07t3:4_32": "Tathevāti mocanassādena nimitte upakkamatotiādiṁ atidisati.",
  "tika-vin07t3:4_33": "“Vissaṭṭhīti ṭhānācāvanā vuccatī”ti padabhājane vuttattā “dakasotaṁ otiṇṇamatte”ti kasmā vuttanti āha dakasotorohaṇañcetthātiādi.",
  "tika-vin07t3:4_34": "Etthāti tīsupi vādesu.",
  "tika-vin07t3:4_35": "Adhivāsetvāti nimitte upakkamitvā puna vippaṭisāre uppanne mocanassādaṁ vinodetvā.",
  "tika-vin07t3:4_36": "Antarā nivāretunti attano nimitte katūpakkamena ṭhānā cutaṁ dakasotaṁ otarituṁ adatvā antarā nivāretuṁ.",
  "tika-vin07t3:4_37": "Mocanassādena hatthaparikammādiṁ karontassa muttepi dukkaṭameva,",
  "tika-vin07t3:4_38": "nimitte upakkamābhāvato pana saṅghādiseso na hotīti āha “hattha…pe…",
  "tika-vin07t3:4_39": "anāpattī”ti.",
  "tika-vin07t3:4_40": "Dakasotorohaṇañcetthātiādinā vuttavinicchayaṁ sandhāya “ayaṁ sabbācariyasādhāraṇavinicchayo”ti vuttaṁ.",
  "tika-vin07t3:5_0": "Khobhakaraṇapaccayo nāma visabhāgabhesajjasenāsanāhārādipaccayo.",
  "tika-vin07t3:5_1": "Nānāvidhaṁ supinanti khubhitavātādidhātūnaṁ anuguṇaṁ.",
  "tika-vin07t3:5_2": "Anubhūtapubbanti pubbe bhūtapubbaṁ manasā parikappitapubbañca.",
  "tika-vin07t3:5_3": "Sagganarakadesantarādīnampi hi saṅgahetvā vuttaṁ.",
  "tika-vin07t3:5_4": "Atthakāmatāya vā anatthakāmatāya vāti idaṁ devatānaṁ hitāhitādhippāyataṁ dassetuṁ vuttaṁ.",
  "tika-vin07t3:5_5": "Atthāya vā anatthāya vāti sabhāvato bhavitabbaṁ hitāhitaṁ sandhāya vuttaṁ.",
  "tika-vin07t3:5_6": "Nanu devatāhi upasaṁhariyamānāni ārammaṇāni paramatthato natthi,",
  "tika-vin07t3:5_7": "kathaṁ tāni puriso passati,",
  "tika-vin07t3:5_8": "devatā vā tāni avijjamānāni upasaṁharantīti codanaṁ manasi katvā āha so tāsantiādi.",
  "tika-vin07t3:5_9": "Tena “evameso parikappatū”ti devatāhi cintitamattena supantassa cittaṁ bhavaṅgasantatito nipatitvā devatāhi",
  "tika-vin07t3:5_10": "cintitaniyāmeneva parikappamānaṁ pavattati,",
  "tika-vin07t3:5_11": "evaṁ tena parikappamānāni ārammaṇāni devatāhi upasaṁhaṭāni nāma honti,",
  "tika-vin07t3:5_12": "tāni ca so devatānubhāvena passati nāmāti dasseti.",
  "tika-vin07t3:5_13": "Bodhisattamātā viya puttapaṭilābhanimittantiādīsu bodhisattassa gabbhokkantidivase mahāmāyādeviyā attano",
  "tika-vin07t3:5_14": "dakkhiṇapassena ekassa setavaravāraṇassa antokucchipaviṭṭhabhāvadassanaṁ puttapaṭilābhanimittaṁ supinaṁ nāma.",
  "tika-vin07t3:5_15": "Amhākaṁ pana bodhisattassa “sve buddho bhavissatī”ti cātuddasiyaṁ pakkhassa rattivibhāyanakāle himavantaṁ",
  "tika-vin07t3:5_16": "bibbohanaṁ katvā puratthimapacchimasamuddesu vāmadakkhiṇahatthe dakkhiṇasamudde pāde ca odahitvā mahāpathaviyā",
  "tika-vin07t3:5_17": "sayanaṁ eko,",
  "tika-vin07t3:5_18": "dabbatiṇasaṅkhātāya tiriyā nāma tiṇajātiyā naṅgalamattarattadaṇḍāya nābhito uggatāya khaṇena anekayojanasahassaṁ nabhaṁ āhacca ṭhānaṁ eko,",
  "tika-vin07t3:5_19": "setānaṁ kaṇhasīsānaṁ kimīnaṁ pādehi ussakkitvā yāva jāṇumaṇḍalaṁ āhacca ṭhānaṁ eko,",
  "tika-vin07t3:5_20": "nānāvaṇṇānaṁ catunnaṁ sakuṇānaṁ catūhi disāhi āgantvā pādamūle setavaṇṇatāpajjanaṁ eko,",
  "tika-vin07t3:5_21": "bodhisattassa mahato mīḷhapabbatassa upari alimpamānassa caṅkamanaṁ ekoti ime pañca mahāsupinā nāma,",
  "tika-vin07t3:5_22": "ime ca yathākkamaṁ sambodhiyā,",
  "tika-vin07t3:5_23": "devamanussesu ariyamaggappakāsanassa,",
  "tika-vin07t3:5_24": "gihīnañca saraṇūpagamanassa,",
  "tika-vin07t3:5_25": "khattiyādicatuvaṇṇānaṁ pabbajitvā arahattapaṭilābhassa,",
  "tika-vin07t3:5_26": "catunnaṁ paccayānaṁ lābhe alittabhāvassa ca pubbanimittānīti veditabbaṁ.",
  "tika-vin07t3:5_27": "Soḷasa supinā pākaṭā eva.",
  "tika-vin07t3:5_28": "Ekantasaccamevāti phalaniyamuppattito vuttaṁ.",
  "tika-vin07t3:5_29": "Dassanaṁ pana sabbattha vipallatthameva.",
  "tika-vin07t3:5_30": "Dhātukkhobhādīsu catūsu mūlakāraṇesu dvīhi tīhipi kāraṇehi kadāci supinaṁ passantīti āha “saṁsaggabhedato”ti.",
  "tika-vin07t3:5_31": "Supinabhedoti saccāsaccatthatābhedo.",
  "tika-vin07t3:6_0": "Rūpanimittādiārammaṇanti ettha kammanimittagatinimittato aññarūpameva viññāṇassa nimittanti rūpanimittaṁ,",
  "tika-vin07t3:6_1": "taṁ ādi yesaṁ sattanimittādīnaṁ tāni rūpanimittādīni ārammaṇāni yassa bhavaṅgacittassa taṁ rūpanimittādiārammaṇaṁ.",
  "tika-vin07t3:6_2": "Īdisānīti rūpanimittādiārammaṇāni rāgādisampayuttāni ca.",
  "tika-vin07t3:6_3": "Sabbohārikacittenāti paṭibuddhassa pakativīthicittena.",
  "tika-vin07t3:6_4": "Ko nāma passatīti suttapaṭibuddhabhāvaviyuttāya cittappavattiyā abhāvato supinaṁ passanto nāma na siyāti adhippāyo,",
  "tika-vin07t3:6_5": "tenāha “supinassa abhāvova āpajjatī”ti.",
  "tika-vin07t3:6_6": "Kapimiddhaparetoti iminā niddāvasena pavattamānabhavaṅgasantatibyavahitāya kusalākusalāya manodvāravīthiyā ca passatīti dasseti,",
  "tika-vin07t3:6_7": "tenāha yā niddātiādi.",
  "tika-vin07t3:6_8": "Dvīhi antehi muttoti kusalākusalasaṅkhātehi dvīhi antehi mutto.",
  "tika-vin07t3:6_9": "Āvajjanatadārammaṇakkhaṇeti supine pañcadvāravīthiyā abhāvato manodvāre uppajjanārahaṁ gahetvā vuttaṁ.",
  "tika-vin07t3:7_0": "Ettha ca supinantepi tadārammaṇavacanato anubhūtesu sutapubbesu vā rūpādīsu purāpattibhāvena parikappetvā",
  "tika-vin07t3:7_1": "vipallāsato pavattamānāpi kāmāvacaravipākadhammā parittadhamme nissāya parikappetvā pavattattā parittārammaṇā vuttā,",
  "tika-vin07t3:7_2": "na pana sarūpato parittadhamme gahetvā pavattattā evāti gahetabbaṁ.",
  "tika-vin07t3:7_3": "Evañca itthipurisādiākāraṁ āropetvā pavattamānānaṁ rāgādisavipākadhammānampi tesaṁ ārammaṇaṁ gahetvā",
  "tika-vin07t3:7_4": "uppannānaṁ paṭisandhādivipākānampi parittārammaṇatā kammanimittārammaṇatā ca upapannā eva hoti.",
  "tika-vin07t3:7_5": "Vatthudhammavinimuttaṁ pana sammutibhūtaṁ kasiṇādipaṭibhāgārammaṇaṁ gahetvā uppannā upacārappanādivasappavattā",
  "tika-vin07t3:7_6": "cittacetasikadhammā eva parittattike na vattabbārammaṇāti gahetabbā.",
  "tika-vin07t3:8_0": "Svāyanti supino.",
  "tika-vin07t3:8_1": "Vipallāsena parikappitaparittārammaṇattā “dubbalavatthukattā”ti vuttaṁ,",
  "tika-vin07t3:8_2": "avijjamānārammaṇe avasavattitoti adhippāyo,",
  "tika-vin07t3:8_3": "tenāha avisaye uppannattātiādi.",
  "tika-vin07t3:9_0": "Āpattinikāyassāti idaṁ saṅghādisesoti pulliṅga-saddassa anurūpavasena vuttaṁ.",
  "tika-vin07t3:9_1": "Assāti assa āpattinikāyassa,",
  "tika-vin07t3:9_2": "vuṭṭhāpetuṁ icchitassāti attho,",
  "tika-vin07t3:9_3": "tenāha kiṁ vuttantiādi.",
  "tika-vin07t3:9_4": "Ruḷhisaddenāti ettha samudāye nipphannassāpi saddassa tadekadesepi pasiddhi idha ruḷhī nāma,",
  "tika-vin07t3:9_5": "tāya ruḷhiyā yutto saddo ruḷhīsaddo, tena.",
  "tika-vin07t3:9_6": "Ruḷhiyā kāraṇamāha avayaveiccādinā.",
  "tika-vin07t3:10_0": "Kālañcāti “rāgūpatthambhe”tiādinā dassitakālañca,",
  "tika-vin07t3:10_1": "“rāgūpatthambhe”ti vutte rāgūpatthambhe jāte tasmiṁ kāle mocetīti atthato kālo gammati.",
  "tika-vin07t3:10_2": "Navamassa adhippāyassāti vīmaṁsādhippāyassa.",
  "tika-vin07t3:10_3": "Vatthūti visayaṁ.",
  "tika-vin07t3:11_0": "238. Lomā etesaṁ santīti lomasā, bahulomapāṇakā.",
  "tika-vin07t3:12_0": "239.Mocanenāti mocanappayogena.",
  "tika-vin07t3:12_1": "Mocanassādasampayuttāyāti ettha mocanicchāva mocanassādo,",
  "tika-vin07t3:12_2": "tena sampayuttā cetanā mocanassādacetanāti attho,",
  "tika-vin07t3:12_3": "na pana mocane assādaṁ sukhaṁ patthentiyā cetanāyāti evaṁ attho gahetabbo,",
  "tika-vin07t3:12_4": "itarathā sukhatthāya mocentasseva āpatti,",
  "tika-vin07t3:12_5": "na ārogyādiatthāyāti āpajjati.",
  "tika-vin07t3:12_6": "Tasmā ārogyādīsu yena kenaci adhippāyena mocanicchāya cetanāyāti atthova gahetabbo.",
  "tika-vin07t3:13_0": "240.Vāyamatoti aṅgajāte kāyena upakkamato.",
  "tika-vin07t3:13_1": "Dve āpattisahassānīti khaṇḍacakkādīni anāmasitvāva vuttaṁ,",
  "tika-vin07t3:13_2": "icchantena pana khaṇḍacakkādibhedenāpi gaṇanā kātabbā.",
  "tika-vin07t3:13_3": "Ekena padenāti gehasitapemapadena.",
  "tika-vin07t3:13_4": "Tathevāti mocanassādacetanāya eva gāḷhaṁ pīḷanādippayogaṁ avijahitvā supanena saṅghādisesoti vuttaṁ.",
  "tika-vin07t3:13_5": "Suddhacittoti mocanassādassa nimitte ūruādīhi kataupakkamassa vijahanaṁ sandhāya vuttaṁ.",
  "tika-vin07t3:13_6": "Tena asubhamanasikārābhāvepi payogābhāveneva mocanepi anāpatti dīpitāti veditabbā.",
  "tika-vin07t3:14_0": "Tena upakkamena mutteti muccamānaṁ vinā aññasmimpi sukke ṭhānato mutte.",
  "tika-vin07t3:14_1": "Yadi pana upakkame katepi muccamānameva dakasotaṁ otarati,",
  "tika-vin07t3:14_2": "thullaccayameva payogena muttassa abhāvā.",
  "tika-vin07t3:14_3": "Jagganatthāyāti cīvarādīsu limpanaparihārāya hatthena aṅgajātaggahaṇaṁ vaṭṭati,",
  "tika-vin07t3:14_4": "tappayogo na hotīti adhippāyo.",
  "tika-vin07t3:14_5": "Anokāsanti aṅgajātappadesaṁ.",
  "tika-vin07t3:15_0": "262.Supinantena kāraṇenāti supinante pavattaupakkamahetunā.",
  "tika-vin07t3:15_1": "Āpattiṭṭhāneyeva hi ayaṁ anāpatti avisayattā vuttā.",
  "tika-vin07t3:15_2": "Tenāha “sacassa visayo hoti niccalena bhavitabba”ntiādi.",
  "tika-vin07t3:16_0": "263.",
  "tika-vin07t3:16_1": "Vinītavatthupāḷiyaṁ aṇḍakaṇḍuvanavatthusmiṁ mocanādhippāyena aṇḍacalanena aṅgajātassāpi calanato nimitte upakkamo hotīti saṅghādiseso vutto.",
  "tika-vin07t3:16_2": "Yathā pana aṅgajātaṁ na calati,",
  "tika-vin07t3:16_3": "evaṁ aṇḍameva kaṇḍuvanena phusantassa muttepi anāpatti aṇḍassa anaṅgajātattā.",
  "tika-vin07t3:17_0": "264.Vatthinti aṅgajātasīsacchādakacammaṁ.",
  "tika-vin07t3:17_1": "Udaraṁ tāpentassa…pe…",
  "tika-vin07t3:17_2": "anāpattiyevāti udaratāpanena aṅgajātepi tatte tāvattakena nimitte upakkamo kato nāma na hotīti vuttaṁ.",
  "tika-vin07t3:18_0": "265.Ehi me tvaṁ, āvuso,",
  "tika-vin07t3:18_1": "sāmaṇerāti vatthusmiṁ aññaṁ āṇāpetu,",
  "tika-vin07t3:18_2": "tena kariyamānassa aṅgajātacalanassa mocanassādena sādiyanato taṁ calanaṁ bhikkhussa sādiyanacittasamuṭṭhitampi",
  "tika-vin07t3:18_3": "hotīti sukkavissaṭṭhipaccayassa aṅgajātacalanassa hetubhūtā assādacetanāva āpattiyā aṅgaṁ hoti,",
  "tika-vin07t3:18_4": "na āṇāpanavācā tassā pavattikkhaṇe saṅghādisesassa asijjhanato.",
  "tika-vin07t3:18_5": "Evaṁ āṇāpetvāpi yonisomanasikārena mocanassādaṁ paṭivinodentassa āpattiasambhavato idaṁ sikkhāpadaṁ anāṇattikaṁ,",
  "tika-vin07t3:18_6": "kāyakammaṁ,",
  "tika-vin07t3:18_7": "kiriyasamuṭṭhānañca jātanti gahetabbaṁ,",
  "tika-vin07t3:18_8": "āṇāpanavācāya pana dukkaṭaṁ āpajjati.",
  "tika-vin07t3:18_9": "Yo pana parena anāṇattena balakkārenāpi kariyamānappayogaṁ mocanassādena sādiyati,",
  "tika-vin07t3:18_10": "tassāpi mutte paṭhamapārājike viya saṅghādisesova,",
  "tika-vin07t3:18_11": "amutte thullaccayaṁ.",
  "tika-vin07t3:18_12": "Mocanassāde cetanāya pana asati kāyasaṁsaggarāgena sādiyantassāpi muttepi saṅghādisesena anāpattīti ācariyā vadanti,",
  "tika-vin07t3:18_13": "tañca yuttameva.",
  "tika-vin07t3:19_0": "266.Kāyatthambhanavatthusmiṁ calanavasena yathā aṅgajāte upakkamo sambhavati,",
  "tika-vin07t3:19_1": "tathā vijambhitattā āpatti vuttā.",
  "tika-vin07t3:20_0": "Upanijjhāyanavatthusmiṁ aṅgajātanti jīvamānaitthīnaṁ passāvamaggova adhippeto, netaro.",
  "tika-vin07t3:21_0": "267.Pupphāvalīti kīḷāviseso.",
  "tika-vin07t3:21_1": "Taṁ kira kīḷantā nadīādīsu chinnataṭaṁ udakena cikkhallaṁ katvā tattha ubho pāde pasāretvā nisinnā patanti,",
  "tika-vin07t3:21_2": "“pupphāvaliya”ntipi pāṭho.",
  "tika-vin07t3:21_3": "Pavesentassāti payojakattena dvikammikattā “vālikaṁ aṅgajāta”nti ubhayatthāpi upayogavacanaṁ kataṁ. Cetanā, upakkamo,",
  "tika-vin07t3:21_4": "muccananti imānettha tīṇi aṅgāni veditabbāni.",
  "tika-vin07t3:22_0": "Sukkavissaṭṭhisikkhāpadavaṇṇanā niṭṭhitā.",
  "tika-vin07t3:23_0": "2. Kāyasaṁsaggasikkhāpadavaṇṇanā",
  "tika-vin07t3:24_0": "269.",
  "tika-vin07t3:24_1": "Dutiye kesuci vātapānesu vivaṭesu bahipi andhakārattā āloko na pavisati,",
  "tika-vin07t3:24_2": "vivaṭakavāṭena aññato āgacchantassa ālokassa nivāraṇato kavāṭassa piṭṭhipasse ghanandhakārova hoti,",
  "tika-vin07t3:24_3": "tādisāni sandhāya “yesu vivaṭesu andhakāro hotī”tiādi vuttaṁ.",
  "tika-vin07t3:25_0": "Brāhmaṇī attano aṅgamaṅgānaṁ parāmasanakkhaṇe anācārānukūlā hutvā na kiñci vatvā bhikkhuno vaṇṇabhaṇanakkhaṇe",
  "tika-vin07t3:25_1": "vuttattā āha “pabbajitukāmo maññeti sallakkhetvā”ti,",
  "tika-vin07t3:25_2": "pabbajitukāmo viyāti sallakkhetvāti attho.",
  "tika-vin07t3:25_3": "Kulitthīnaṁ evaṁ parehi abhibhavanaṁ nāma accantāvamānoti āha “attano vippakāra”nti.",
  "tika-vin07t3:26_0": "270.",
  "tika-vin07t3:26_1": "Otiṇṇasaddassa kammasādhanapakkhaṁ sandhāya “yakkhādīhī”tiādi vuttaṁ,",
  "tika-vin07t3:26_2": "kattusādhanapakkhaṁ sandhāya “kūpādīnī”tiādi vuttaṁ.",
  "tika-vin07t3:26_3": "Tasmiṁ vatthusminti itthisarīrasaṅkhāte vatthusmiṁ.",
  "tika-vin07t3:27_0": "271.Assāti hatthaggāhādikassa sabbassa.",
  "tika-vin07t3:28_0": "273.Etesaṁpadānanti āmasanādipadānaṁ.",
  "tika-vin07t3:28_1": "Itthisaññīti manussitthisaññī.",
  "tika-vin07t3:28_2": "Naṁ-saddassa kāyavisesanabhāvena etaṁ kāyanti atthaṁ dassetuṁ “atha vā”tiādi vuttaṁ.",
  "tika-vin07t3:28_3": "Omasanto…pe…",
  "tika-vin07t3:28_4": "ekāva āpattīti anivatthaṁ sandhāya vuttaṁ,",
  "tika-vin07t3:28_5": "na nivatthaṁ.",
  "tika-vin07t3:28_6": "Sanivatthāya pana matthakato paṭṭhāya hatthaṁ otārentassa nivatthasāṭakopari hatthe āruḷhe thullaccayaṁ.",
  "tika-vin07t3:28_7": "Sāṭakato hatthaṁ otārāpetvā jaṅghato paṭṭhāya omasantassa puna saṅghādiseso.",
  "tika-vin07t3:29_0": "Yathāniddiṭṭhaniddeseti yathāvuttakāyasaṁsagganiddese.",
  "tika-vin07t3:29_1": "Tenāti yena kāraṇena vatthusaññādayo honti,",
  "tika-vin07t3:29_2": "tena kāraṇena.",
  "tika-vin07t3:29_3": "Yathāvuttasikkhāpadaniddese vuttaṁ garukaṁ bhikkhuno kareyya pakāseyyāti yojanā.",
  "tika-vin07t3:30_0": "Saññāya virāgitamhīti saññāya viraddhāya.",
  "tika-vin07t3:30_1": "Idaṁ nāma vatthunti imasmiṁ sikkhāpade āgataṁ,",
  "tika-vin07t3:30_2": "anāgatañca yaṁ kiñci saviññāṇakāviññāṇakaṁ phusantassa anāpattiabhāvaṁ sandhāya vuttaṁ.",
  "tika-vin07t3:31_0": "Sārattanti kāyasaṁsaggarāgeneva sārattaṁ.",
  "tika-vin07t3:31_1": "Virattanti kāyasaṁsaggarāgarahitaṁ mātuādiṁ sandhāya vadati.",
  "tika-vin07t3:31_2": "Dukkaṭanti mātupemādivasena gaṇhantassa vasena vuttaṁ,",
  "tika-vin07t3:31_3": "virattampi itthiṁ kāyasaṁsaggarāgena gaṇhantassa pana saṅghādiseso eva.",
  "tika-vin07t3:31_4": "Imāya pāḷiyā sametīti sambandho.",
  "tika-vin07t3:31_5": "Kathaṁ sametīti ce?",
  "tika-vin07t3:31_6": "Yadi hi “itthiyā kāyappaṭibaddhaṁ gaṇhissāmī”ti citte uppanne itthisaññā virāgitā bhaveyya.",
  "tika-vin07t3:31_7": "Kāyappaṭibaddhaggahaṇepi thullaccayenāpi na bhavitabbaṁ itthisaññāya eva pāḷiyaṁ thullaccayassa vuttattā,",
  "tika-vin07t3:31_8": "tasmā “itthiyā kāyappaṭibaddhaṁ gaṇhissāmīti kāyaṁ gaṇhantassa itthisaññā virāgitā nāma na hotīti kāyappaṭibaddhaṁ",
  "tika-vin07t3:31_9": "gaṇhissāmīti kāyaṁ gaṇhato itthisaññāya ceva kāyasaṁsaggarāgassa ca kāyaggahaṇassa ca sambhavā yathāvatthukaṁ",
  "tika-vin07t3:31_10": "saṅghādisesameva āpajjatī”ti mahāsumattherena vuttavādova imāya pāḷiyā sameti.",
  "tika-vin07t3:31_11": "Aṭṭhakathāyañhi “sambahulā itthiyo bāhāhi parikkhipitvā gaṇhāmī”ti saññāya parikkhipato majjhagatānaṁ vasena thullaccayaṁ vuttaṁ.",
  "tika-vin07t3:31_12": "Na hi tassa “majjhagatā itthiyo kāyappaṭibaddhena gaṇhāmī”ti saññā atthi,",
  "tika-vin07t3:31_13": "tasmā aṭṭhakathāyapi sametīti gahetabbaṁ.",
  "tika-vin07t3:31_14": "Nīlena duviññeyyabhāvato kāḷitthī vuttā.",
  "tika-vin07t3:32_0": "279.Sevanādhippāyoti phassasukhasevanādhippāyo.",
  "tika-vin07t3:32_1": "Kāyappaṭibaddhāmasanavāre kāyappaṭibaddhavasena phassapaṭivijānanaṁ veditabbaṁ.",
  "tika-vin07t3:32_2": "Cittuppādamatte āpattiyābhāvato anāpattīti idaṁ kāyasaṁsaggarāgamattena kāyacalanassa anuppattito itthiyā",
  "tika-vin07t3:32_3": "kariyamānakāyacalanaṁ sādiyatopi payogābhāvaṁ sandhāya vuttaṁ.",
  "tika-vin07t3:32_4": "Paṭhamapārājike pana parehi upakkamiyamānassa abhāvato sevanādhippāye uppanne tena adhippāyena aṅgajātakkhobho sayameva avassaṁ sañjāyati,",
  "tika-vin07t3:32_5": "so ca tena kato nāma hotīti pārājikaṁ vuttaṁ,",
  "tika-vin07t3:32_6": "teneva nayena paṭhamasaṅghādisesepi parena kariyamānapayogasādiyamānepi aṅgajātakkhobhasambhavena āpatti hotīti veditabbaṁ.",
  "tika-vin07t3:32_7": "Catuttheti “na ca kāyena vāyamati,",
  "tika-vin07t3:32_8": "na ca phassaṁ paṭivijānātī”ti imasmiṁ vāre.",
  "tika-vin07t3:32_9": "Phassapaṭivijānanampīti api-saddena tatiyavāre viya vāyāmopi natthīti dasseti.",
  "tika-vin07t3:32_10": "Nissaggiyena nissaggiyāmasane viyāti idaṁ pana phassapaṭivijānanābhāvamattasseva nidassanaṁ,",
  "tika-vin07t3:32_11": "na payogābhāvassāti daṭṭhabbaṁ.",
  "tika-vin07t3:32_12": "Mokkhādhippāyoti ettha cittassa lahuparivattitāya antarantarā kāyasaṁsaggarāge samuppannepi mokkhādhippāyassa avicchinnatāya anāpattiyeva,",
  "tika-vin07t3:32_13": "vicchinne pana tasmiṁ āpatti eva.",
  "tika-vin07t3:33_0": "Padabhājanīyavaṇṇanānayo.",
  "tika-vin07t3:34_0": "281.Ettha gaṇhāhīti na vattabbāti gehasitapemena kāyappaṭibaddhena phusane dukkaṭaṁ sandhāya vuttaṁ,",
  "tika-vin07t3:34_1": "kāruññena pana vatthādiṁ gahetuṁ asakkontiṁ “gaṇhā”ti vadantassāpi avasasabhāvappattaṁ udake nimujjantiṁ",
  "tika-vin07t3:34_2": "kāruññena sahasā anāmāsanti acintetvā kesādīsu gahetvā mokkhādhippāyena ākaḍḍhatopi anāpattiyeva.",
  "tika-vin07t3:34_3": "Na hi mīyamānaṁ mātaraṁ ukkhipituṁ na vaṭṭati.",
  "tika-vin07t3:34_4": "Aññātikāya itthiyāpi eseva nayo.",
  "tika-vin07t3:34_5": "Ukkaṭṭhāya mātuyāpi āmāso na vaṭṭatīti dassanatthaṁ “mātara”nti vuttaṁ.",
  "tika-vin07t3:34_6": "Tassā kātabbaṁ pana aññāsampi itthīnaṁ karontassāpi anāpattiyeva anāmāsatte visesābhāvā.",
  "tika-vin07t3:35_0": "Tiṇaṇḍupakanti hiriverādimūlehi kesālaṅkāratthāya katacumbaṭakaṁ.",
  "tika-vin07t3:35_1": "Parivattetvāti attano nivāsanādibhāvato apanetvā.",
  "tika-vin07t3:35_2": "Pūjādiatthaṁ pana tāvakālikampi āmasituṁ vaṭṭati.",
  "tika-vin07t3:35_3": "Sīsapasādhanakadantasūciādīti idaṁ sīsālaṅkāratthāya paṭapilotikādīhi kataṁ sīsapasādhanakañceva dantasūciādi",
  "tika-vin07t3:35_4": "cāti dvidhā yojetvā sīsapasādhanaṁ sipāṭikopakaraṇatthāya ceva dantasūciupakaraṇatthāya ca gahetabbanti",
  "tika-vin07t3:35_5": "yathākkamaṁ atthaṁ dasseti.",
  "tika-vin07t3:35_6": "Kesakalāpaṁ bandhitvā tattha tiriyaṁ pavesanatthāya katā dantasūci eva sīsapasādhanakadantasūcīti ekameva",
  "tika-vin07t3:35_7": "katvā sipāṭikāya pakkhipitvā pariharitabbasūciyeva tassa tassa kiccassa upakaraṇanti sipāṭikāsūciupakaraṇanti",
  "tika-vin07t3:35_8": "evaṁ vā yojanā kātabbā.",
  "tika-vin07t3:35_9": "Potthakarūpanti sudhādīhi kataṁ,",
  "tika-vin07t3:35_10": "pārājikavatthubhūtānaṁ tiracchānagatitthīnaṁ saṇṭhānena katampi anāmāsameva.",
  "tika-vin07t3:35_11": "Itthirūpādīni dassetvā kataṁ,",
  "tika-vin07t3:35_12": "vatthabhittiādiñca itthirūpaṁ anāmasitvā vaḷañjetuṁ vaṭṭati.",
  "tika-vin07t3:35_13": "Evarūpehi anāmāse kāyasaṁsaggarāge asati kāyappaṭibaddhena āmasato doso natthi.",
  "tika-vin07t3:35_14": "Bhinditvāti ettha anāmāsampi daṇḍapāsāṇādīhi bhedanassa aṭṭhakathāyaṁ vuttattā,",
  "tika-vin07t3:35_15": "pāḷiyampi āpadāsu mokkhādhippāyassa āmasanepi anāpattiyā vuttattā ca.",
  "tika-vin07t3:35_16": "Sappinīādīhi vāḷamigīhi ca gahitapāṇakānaṁ mocanatthāya taṁ sappinīādiṁ vatthadaṇḍādīhi parikkhipitvā gahetuṁ,",
  "tika-vin07t3:35_17": "mātuādiṁ udake mīyamānaṁ vatthādīhi gahetuṁ,",
  "tika-vin07t3:35_18": "asakkontiṁ kesādīsu gahetvā kāruññena ukkhipituṁ vaṭṭatīti ayamattho gahetabbova.",
  "tika-vin07t3:35_19": "Aṭṭhakathāyaṁ “na tveva āmasitabbā”ti idaṁ pana vacanaṁ amīyamānavatthuṁ sandhāya vuttanti ayaṁ amhākaṁ khanti.",
  "tika-vin07t3:36_0": "Maggaṁ adhiṭṭhāyāti “maggo aya”nti maggasaññaṁ uppādetvāti attho.",
  "tika-vin07t3:36_1": "Paññapetvā dentīti idaṁ sāmīcivasena vuttaṁ,",
  "tika-vin07t3:36_2": "tehi pana āsanaṁ apaññapetvāva nisīdathāti vutte sayameva paññapetvā nisīditumpi vaṭṭati.",
  "tika-vin07t3:36_3": "Tatthajātakānīti acchinditvā bhūtagāmabhāveneva ṭhitāni.",
  "tika-vin07t3:36_4": "Kīḷantenāti vuttattā sati paccaye āmasantassa anāpatti.",
  "tika-vin07t3:36_5": "Bhikkhusantakaṁ pana paribhogārahaṁ sabbathā āmasituṁ na vaṭṭati durupaciṇṇattā.",
  "tika-vin07t3:36_6": "Anupasampannānaṁ dassāmīti idaṁ appaṭiggahetvā gahaṇaṁ sandhāya vuttaṁ.",
  "tika-vin07t3:36_7": "Attanopi atthāya paṭiggahetvā gahaṇe doso natthi anāmāsattābhāvā.",
  "tika-vin07t3:37_0": "Maṇīti veḷuriyādito añño jotirasādibhedo sabbopi maṇi.",
  "tika-vin07t3:37_1": "Veḷuriyoti allaveḷuvaṇṇomaṇi,",
  "tika-vin07t3:37_2": "“majjārakkhi maṇḍalavaṇṇo”tipi vadanti.",
  "tika-vin07t3:37_3": "Silāti muggamāsavaṇṇā atisiniddhā kāḷasilā,",
  "tika-vin07t3:37_4": "maṇivohāraṁ āgatā rattasetādivaṇṇā sumaṭṭhāpi silā anāmāsā evāti vadanti.",
  "tika-vin07t3:37_5": "Rajatanti kahāpaṇamāsādibhedaṁ jatumāsādiṁ upādāya sabbaṁ vuttāvasesaṁ rūpiyaṁ gahitaṁ.",
  "tika-vin07t3:37_6": "Lohitaṅkoti rattamaṇi.",
  "tika-vin07t3:37_7": "Masāragallanti kabaravaṇṇo maṇi,",
  "tika-vin07t3:37_8": "“marakata”ntipi vadanti.",
  "tika-vin07t3:37_9": "Bhesajjatthāya pisitvā yojitānaṁ muttānaṁ ratanabhāvavirahato gahaṇakkhaṇepi ratanākārena apekkhitābhāvā “bhesajjatthāya pana vaṭṭatī”ti vuttaṁ.",
  "tika-vin07t3:37_10": "Yāva pana tā muttā ratanarūpena tiṭṭhanti,",
  "tika-vin07t3:37_11": "tāva āmasituṁ na vaṭṭati eva.",
  "tika-vin07t3:37_12": "Evaṁ aññampi ratanapāsāṇaṁ pisitvā bhesajje yojanatthāya gahetuṁ vaṭṭati eva,",
  "tika-vin07t3:37_13": "jātarūparajataṁ pana pisitvā yojanabhesajjatthāyapi sampaṭicchituṁ na vaṭṭati,",
  "tika-vin07t3:37_14": "gahaṭṭhehi yojetvā dinnampi yadi bhesajje suvaṇṇādirūpena tiṭṭhati,",
  "tika-vin07t3:37_15": "viyojetuñca sakkā,",
  "tika-vin07t3:37_16": "tādisaṁ bhesajjampi na vaṭṭati.",
  "tika-vin07t3:37_17": "Taṁ abbohārikattaṁ gataṁ ce, vaṭṭati.",
  "tika-vin07t3:37_18": "“Jātiphalikaṁupādāyā”ti vuttattā,",
  "tika-vin07t3:37_19": "sūriyakantacandakantādikaṁ jātipāsāṇaṁ maṇimhi eva saṅgahitanti daṭṭhabbaṁ.",
  "tika-vin07t3:37_20": "Dhamanasaṅkho ca dhotaviddho ca ratanamisso cāti yojetabbaṁ.",
  "tika-vin07t3:37_21": "Viddhoti maṇiādibhāvena katachiddo.",
  "tika-vin07t3:38_0": "Ratanamissoti kañcanalatādivicitto,",
  "tika-vin07t3:38_1": "muttādiratanakhacito ca,",
  "tika-vin07t3:38_2": "etena dhamanasaṅkhato añño ratanamissova anāmāsoti dasseti.",
  "tika-vin07t3:38_3": "Silāyampi eseva nayo.",
  "tika-vin07t3:38_4": "Pānīyasaṅkhoti imināva thālakādiākārena katasaṅkhamayabhājanāni bhikkhūnaṁ sampaṭicchituṁ vaṭṭatīti siddhaṁ.",
  "tika-vin07t3:38_5": "Sesāti ratanasaṁyuttaṁ ṭhapetvā avasesā.",
  "tika-vin07t3:39_0": "Bījato paṭṭhāyāti dhātupāsāṇato paṭṭhāya.",
  "tika-vin07t3:39_1": "Paṭikkhipīti suvaṇṇamayadhātukaraṇḍakassa,",
  "tika-vin07t3:39_2": "buddharūpādissa ca attano santakakaraṇe nissaggiyattā vuttaṁ.",
  "tika-vin07t3:39_3": "“Rūpiyachaḍḍakaṭṭhāne”ti vuttattā rūpiyachaḍḍakassa jātarūparajataṁ āmasitvā chaḍḍetuṁ vaṭṭatīti siddhaṁ.",
  "tika-vin07t3:39_4": "Keḷāpayitunti āmasitvā ito cito ca sañcāretuṁ.",
  "tika-vin07t3:39_5": "Vuttanti mahāaṭṭhakathāyaṁ vuttaṁ.",
  "tika-vin07t3:39_6": "Kacavarameva harituṁ vaṭṭatīti gopakā vā hontu aññe vā,",
  "tika-vin07t3:39_7": "hatthena puñchitvā kacavaraṁ apanetuṁ vaṭṭati,",
  "tika-vin07t3:39_8": "malampi pamajjituṁ vaṭṭati evāti vadanti,",
  "tika-vin07t3:39_9": "taṁ aṭṭhakathāya na sameti keḷāyanasadisattā.",
  "tika-vin07t3:39_10": "Ārakūṭalohanti suvaṇṇavaṇṇo kittimalohaviseso.",
  "tika-vin07t3:39_11": "Tividhañhi kittimalohaṁ kaṁsalohaṁ vaṭṭalohaṁ hārakūṭalohanti.",
  "tika-vin07t3:39_12": "Tattha tiputambe missetvā kataṁ kaṁsalohaṁ nāma.",
  "tika-vin07t3:39_13": "Sīsatambe missetvā kataṁ vaṭṭalohaṁ.",
  "tika-vin07t3:39_14": "Rasatambe missetvā kataṁ hārakūṭalohaṁ nāma.",
  "tika-vin07t3:39_15": "Taṁ pana “jātarūpagatika”nti vuttattā uggaṇhato nissaggiyampi hotīti keci vadanti.",
  "tika-vin07t3:39_16": "Rūpiyesu pana agaṇitattā nissaggiyaṁ na hoti, āmasane,",
  "tika-vin07t3:39_17": "sampaṭicchane ca dukkaṭamevāti veditabbaṁ.",
  "tika-vin07t3:39_18": "Sabbakappiyoti yathāvuttasuvaṇṇādimayānaṁ senāsanaparikkhārānaṁ āmasanagopanādivasena paribhogo sabbathā kappiyoti adhippāyo.",
  "tika-vin07t3:39_19": "Tenāha “tasmā”tiādi.",
  "tika-vin07t3:39_20": "“Bhikkhūnaṁ dhammavinayavaṇṇanaṭṭhāne”ti vuttattā saṅghikameva suvaṇṇādimayaṁ senāsanaṁ,",
  "tika-vin07t3:39_21": "senāsanaparikkhārā ca vaṭṭanti,",
  "tika-vin07t3:39_22": "na puggalikānīti gahetabbaṁ.",
  "tika-vin07t3:40_0": "Bhinditvāti paṭhamameva anāmasitvā pāsāṇādinā kiñcimattaṁ bhedaṁ katvā pacchā kappiyabhaṇḍatthāya adhiṭṭhahitvā hatthena gahetuṁ vaṭṭati.",
  "tika-vin07t3:40_1": "Tenāha “kappiyabhaṇḍaṁ karissāmīti sabbampi sampaṭicchituṁ vaṭṭatī”ti.",
  "tika-vin07t3:40_2": "Etthāpi kiñci bhinditvā,",
  "tika-vin07t3:40_3": "viyojetvā vā āmasitabba.",
  "tika-vin07t3:41_0": "Phalakajālikādīnīti ettha saraparittāṇāya hatthena gahetabbaṁ kiṭikāphalakaṁ akkhirakkhaṇatthāya ayalohādīhi",
  "tika-vin07t3:41_1": "jālākārena katvā sīsādīsu paṭimuñcitabbaṁ jālikaṁ nāma.",
  "tika-vin07t3:41_2": "Ādi-saddena kavacādiṁ saṅgaṇhāti.",
  "tika-vin07t3:41_3": "Anāmāsānīti macchajālādiparūparodhakaṁ sandhāya vuttaṁ,",
  "tika-vin07t3:41_4": "na saraparittāṇaṁ tassa āvudhabhaṇḍattābhāvā.",
  "tika-vin07t3:41_5": "Teneva vakkhati “parūparodhanivāraṇaṁ hī”tiādi.",
  "tika-vin07t3:41_6": "Āsanassāti cetiyassa samantā kataparibhaṇḍassa.",
  "tika-vin07t3:41_7": "Bandhissāmīti kākādīhi adūsanatthāya bandhissāmi.",
  "tika-vin07t3:42_0": "“Bherisaṅghāṭoti saṅghaṭitacammabherī.",
  "tika-vin07t3:42_1": "Vīṇāsaṅghāṭoti saṅghaṭitacammavīṇā”ti sāratthadīpaniyaṁ vuttaṁ.",
  "tika-vin07t3:42_2": "“Cammavinaddhāni vīṇābheriādīnī”ti mahāaṭṭhakathāyaṁ vuttavacanato visesābhāvā,",
  "tika-vin07t3:42_3": "“kurundiyaṁ panā”tiādinā tato visesassa vattumāraddhattā ca bheriādīnaṁ vinaddhanopakaraṇasamūho bherivīṇāsaṅghāṭoti",
  "tika-vin07t3:42_4": "veditabbaṁ saṅghaṭitabboti saṅghāṭoti katvā.",
  "tika-vin07t3:42_5": "Tucchapokkharanti avinaddhacammabherivīṇānaṁ pokkharaṁ.",
  "tika-vin07t3:42_6": "Āropitacammanti pubbe āropitaṁ hutvā pacchā tato apanetvā visuṁ ṭhapitamukhacammamattaṁ,",
  "tika-vin07t3:42_7": "na sesopakaraṇasahitaṁ.",
  "tika-vin07t3:42_8": "Sahitaṁ pana saṅghāṭoti ayaṁ viseso.",
  "tika-vin07t3:42_9": "Onahitunti bheripokkharādīni cammaṁ āropetvā cammavaṭṭiādīhi sabbehi upakaraṇehi vinandhituṁ.",
  "tika-vin07t3:43_0": "Pāḷiyaṁ paṇḍakassāti paṇḍakena.",
  "tika-vin07t3:43_1": "Pārājikappahonakakāleti akuthitakāle.",
  "tika-vin07t3:43_2": "Kāyasaṁsaggarāgādibhāve sabbāvatthāyapi itthiyā saṇṭhāne paññāyamāne anāmāsadukkaṭaṁ na vigacchatīti daṭṭhabbaṁ.",
  "tika-vin07t3:43_3": "Saṅkamādīnaṁ ṭhānācāvanavasena acāletabbatāya na kāyappaṭibaddhavohāroti dukkaṭaṁ vuttaṁ.",
  "tika-vin07t3:44_0": "282.Ekapadikasaṅkamoti tanukasetu.",
  "tika-vin07t3:44_1": "“Āviñchanto”ti vuttattā cāletuṁ yuttāya eva rajjuyā thullaccayaṁ,",
  "tika-vin07t3:44_2": "na itarāya bhittithambhādigatikattāti āha “yā mahārajju hotī”tiādi.",
  "tika-vin07t3:44_3": "Tena cāletuṁ yutte tanukarajjudaṇḍake acāletvā phusantassāpi thullaccayamevāti dīpitanti veditabbaṁ.",
  "tika-vin07t3:44_4": "Paṭicchādetabbāti chādanādivasena gūhitabbā.",
  "tika-vin07t3:44_5": "Manussitthī,",
  "tika-vin07t3:44_6": "manussitthisaññitā,",
  "tika-vin07t3:44_7": "kāyasaṁsaggarāgo, vāyāmo,",
  "tika-vin07t3:44_8": "tena hatthādīsu phusananti imānettha pañca aṅgāni.",
  "tika-vin07t3:45_0": "Kāyasaṁsaggasikkhāpadavaṇṇanā niṭṭhitā.",
  "tika-vin07t3:46_0": "3. Duṭṭhullavācāsikkhāpadavaṇṇanā",
  "tika-vin07t3:47_0": "285.",
  "tika-vin07t3:47_1": "Tatiye asaddhammapaṭisaññuttanti methunadhammapaṭisaṁyuttaṁ.",
  "tika-vin07t3:47_2": "Bālāti subhāsitadubbhāsitaṁ ajānantī,",
  "tika-vin07t3:47_3": "surāmadamattatāya ummattakādibhāvena ca ajānantīpi ettheva saṅgayhati.",
  "tika-vin07t3:47_4": "Na tāva sīsaṁ etīti saṅghādisesapaccayattasaṅkhātaṁ matthakaṁ pāripūri na hoti,",
  "tika-vin07t3:47_5": "maggamethunehi aghaṭitattā dukkaṭaṁ pana hoti eva.",
  "tika-vin07t3:48_0": "Apasādetīti apasādakaravacanaṁ karoti.",
  "tika-vin07t3:48_1": "Dosaṁ detīti dosaṁ patiṭṭhāpeti.",
  "tika-vin07t3:48_2": "Tīhīti animittāsītiādīnaṁ padānaṁ aduṭṭhullabhāvenāpi atthayojanārahattā passāvamaggādipaṭisaññuttatāniyamo natthīti vuttaṁ,",
  "tika-vin07t3:48_3": "tehi pana aṭṭhahi padehi paribbājikāvatthusmiṁ viya thullaccayanti veditabbaṁ.",
  "tika-vin07t3:49_0": "Kuñcikapanāḷimattanti kuñcikāchiddamattaṁ.",
  "tika-vin07t3:49_1": "Sukkhasotāti dakasotassa sukkhatāya lohitavaṇṇavigamo hotīti vuttaṁ.",
  "tika-vin07t3:50_0": "Suddhānīti methunādipadehi ayojitānipi.",
  "tika-vin07t3:50_1": "Methunadhammena ghaṭitānevāti idaṁ upalakkhaṇamattaṁ,",
  "tika-vin07t3:50_2": "vaccamaggapassāvamaggehipi animitte “tava vaccamaggo,",
  "tika-vin07t3:50_3": "passāvamaggo vā īdiso”tiādinā ghaṭitepi āpattikarāneva.",
  "tika-vin07t3:51_0": "286.Garukāpattinti bhikkhuniyā ubbhajāṇumaṇḍalikāya pārājikāpattiṁ sandhāya vadati.",
  "tika-vin07t3:52_0": "287.Hasanto hasantoti upalakkhaṇamattaṁ,",
  "tika-vin07t3:52_1": "ahasantopi yena kenaci ākārena attano vipariṇatacittataṁ itthiyā pakāsento vadati,",
  "tika-vin07t3:52_2": "āpattiyeva.",
  "tika-vin07t3:53_0": "Kāyacittatoti hatthamuddāya obhāsentassa kāyacittato samuṭṭhāti.",
  "tika-vin07t3:54_0": "288.Tasmā dukkaṭanti appaṭivijānanato dukkaṭaṁ,",
  "tika-vin07t3:54_1": "paṭivijānane pana sati thullaccayameva paribbājikāvatthusmiṁ viya akhettapadattā.",
  "tika-vin07t3:54_2": "Khettapade hi paṭivijānantiyā saṅghādisesova siyā methunadhammayācanavatthudvaye viya,",
  "tika-vin07t3:54_3": "taṁ pana vatthudvayaṁ methunayācanato catutthasaṅghādisese vattabbampi duṭṭhullavācassādamattena pavattattā idha vuttanti veditabbaṁ.",
  "tika-vin07t3:54_4": "Evaṁ khettapadena vadantassa itthiyā appaṭivijānantiyā kiṁ hotīti?",
  "tika-vin07t3:54_5": "Kiñcāpi ayaṁ nāma āpattīti pāḷiaṭṭhakathāsu na vuttaṁ,",
  "tika-vin07t3:54_6": "atha kho thullaccayenevettha bhavitabbaṁ.",
  "tika-vin07t3:54_7": "Tathā hi akhettapade appaṭivijānantiyā dukkaṭaṁ,",
  "tika-vin07t3:54_8": "paṭivijānantiyā thullaccayaṁ vuttaṁ.",
  "tika-vin07t3:54_9": "Khettapade pana paṭivijānane saṅghādisesova vutto,",
  "tika-vin07t3:54_10": "appaṭivijānane thullaccayameva bhavituṁ yuttaṁ,",
  "tika-vin07t3:54_11": "na dukkaṭaṁ,",
  "tika-vin07t3:54_12": "akhettapadato visesābhāvappasaṅgoti gahetabbaṁ.",
  "tika-vin07t3:54_13": "Yathā cettha,",
  "tika-vin07t3:54_14": "evaṁ catutthasikkhāpadepi akhettapade paṭivijānantiyā thullaccayaṁ,",
  "tika-vin07t3:54_15": "appaṭivijānantiyā dukkaṭaṁ,",
  "tika-vin07t3:54_16": "khettapade pana appaṭivijānantiyā thullaccayanti veditabbaṁ.",
  "tika-vin07t3:54_17": "Pāḷiyaṁ navāvutanti navavītaṁ.",
  "tika-vin07t3:55_0": "288.Asaddhammaṁ sandhāyāti methunaṁ sandhāya vuttaṁ.",
  "tika-vin07t3:55_1": "Tañhi puttasamuppattiyā bījanikkhepato vappapariyāyaṁ labhatīti.",
  "tika-vin07t3:56_0": "Saṁsīdatīti vahati,",
  "tika-vin07t3:56_1": "saṁsarīyatīti vā attho.",
  "tika-vin07t3:56_2": "Manussitthī,",
  "tika-vin07t3:56_3": "tathāsaññitā,",
  "tika-vin07t3:56_4": "duṭṭhullavācassādarāgo,",
  "tika-vin07t3:56_5": "tena obhāsanaṁ,",
  "tika-vin07t3:56_6": "taṅkhaṇavijānananti imānettha pañca aṅgāni.",
  "tika-vin07t3:57_0": "Duṭṭhullavācāsikkhāpadavaṇṇanā niṭṭhitā.",
  "tika-vin07t3:58_0": "4. Attakāmapāricariyasikkhāpadavaṇṇanā",
  "tika-vin07t3:59_0": "290.",
  "tika-vin07t3:59_1": "Catutthe parehi patte pātiyamānānaṁ bhikkhāpiṇḍānaṁ pāto sannipātoti piṇḍapātoti bhikkhāhāro vuccati,",
  "tika-vin07t3:59_2": "taṁsadisatāya aññopi yo koci bhikkhācariyaṁ vinā bhikkhūhi laddho piṇḍapātotveva vuccati.",
  "tika-vin07t3:59_3": "Pati eti etasmāti paccayoti āha “patikaraṇaṭṭhena paccayo”ti.",
  "tika-vin07t3:59_4": "Rogadukkhānaṁ vā paṭipakkhabhāvena ayati pavattatīti paccayo.",
  "tika-vin07t3:59_5": "Sappāyassāti hitassa.",
  "tika-vin07t3:59_6": "Nagaraparikkhārehīti nagaraṁ parivāretvā rakkhaṇakehi.",
  "tika-vin07t3:59_7": "Rājūnaṁ gehaparikkhepo parikhā uddāpo pākāro esikā paligho aṭṭoti ime satta nagaraparikkhārāti vadanti.",
  "tika-vin07t3:59_8": "Setaparikkhāroti visuddhisīlālaṅkāro.",
  "tika-vin07t3:59_9": "Ariyamaggo hi idha “ratho”ti adhippeto,",
  "tika-vin07t3:59_10": "tassa ca sammāvācādayo alaṅkāraṭṭhena “parikkhārā”ti vuttā.",
  "tika-vin07t3:59_11": "Cakkavīriyoti vīriyacakko.",
  "tika-vin07t3:59_12": "Jīvitaparikkhārāti jīvitassa pavattikāraṇāni.",
  "tika-vin07t3:59_13": "Samudānetabbāti sammā uddhaṁ ānetabbā pariyesitabbā.",
  "tika-vin07t3:60_0": "291.Upacāreti yattha ṭhito viññāpetuṁ sakkoti,",
  "tika-vin07t3:60_1": "tādise ṭhāne.",
  "tika-vin07t3:60_2": "Kāmo ceva hetu ca pāricariyā ca atthoti pāḷiyaṁ “attano kāmaṁ,",
  "tika-vin07t3:60_3": "attano hetuṁ,",
  "tika-vin07t3:60_4": "attano adhippāyaṁ,",
  "tika-vin07t3:60_5": "attano pāricariya”nti vuttesu imesu catūsu padesu kāmo, hetu,",
  "tika-vin07t3:60_6": "pāricariyā ca aṭṭhakathāyaṁ vutte paṭhame atthavikappe viggahavākyādhippāyasūcanato attho.",
  "tika-vin07t3:60_7": "Sesanti adhippāyapadamekaṁ.",
  "tika-vin07t3:60_8": "Byañjananti byañjanamattaṁ,",
  "tika-vin07t3:60_9": "paṭhamavikappānupayogitāya vacanamattanti attho.",
  "tika-vin07t3:60_10": "Dutiye atthavikappepi eseva nayo.",
  "tika-vin07t3:61_0": "Yathāvuttameva atthaṁ padabhājanena saṁsanditvā dassetuṁ “attano kāmaṁ attano hetuṁ attano pāricariyanti hi vutte jānissanti paṇḍitā”tiādi āraddhaṁ.",
  "tika-vin07t3:61_1": "Idaṁ vuttaṁ hoti –",
  "tika-vin07t3:61_2": "“attano hetu”nti vutte attano atthāyāti ayamattho viññāyati,",
  "tika-vin07t3:61_3": "“attano kāmaṁ attano pāricariya”nti vutte kāmena pāricariyāti ayamattho viññāyati.",
  "tika-vin07t3:61_4": "Tasmā imehi tīhi padehi attano atthāya kāmena pāricariyā attakāmapāricariyāti imaṁ atthavikappaṁ viññū jānissanti.",
  "tika-vin07t3:61_5": "“Attano adhippāya”nti vutte pana adhippāya-saddassa kāmita-saddena samānatthabhāvato attanā adhippetakāmitaṭṭhena",
  "tika-vin07t3:61_6": "attakāmapāricariyāti imamatthaṁ vikappaṁ viññū jānissanti.",
  "tika-vin07t3:62_0": "Etadagganti esā aggā.",
  "tika-vin07t3:62_1": "Duṭṭhullavācāsikkhāpadepi kāmaṁ “yācatipi āyācatipī”ti evaṁ methunayācanaṁ āgataṁ,",
  "tika-vin07t3:62_2": "taṁ pana duṭṭhullavācassādarāgavasena vuttaṁ,",
  "tika-vin07t3:62_3": "idha pana attano methunassādarāgavasenāti ayaṁ viseso.",
  "tika-vin07t3:63_0": "Vinītavatthūsu “aggadānaṁ dehī”ti idaṁ attano atthāya vuttaṁ,",
  "tika-vin07t3:63_1": "duṭṭhullavācāsikkhāpade pana paratthāyapi vutte sīsaṁ etīti veditabbaṁ.",
  "tika-vin07t3:63_2": "Subhagāti issariyādīhi sundarehi bhagehi samannāgatā.",
  "tika-vin07t3:63_3": "Manussitthī,",
  "tika-vin07t3:63_4": "tathāsaññitā,",
  "tika-vin07t3:63_5": "attakāmapāricariyāya rāgo,",
  "tika-vin07t3:63_6": "tena kāmapāricariyayācanaṁ,",
  "tika-vin07t3:63_7": "taṅkhaṇavijānananti imānettha pañca aṅgāni.",
  "tika-vin07t3:64_0": "Attakāmapāricariyasikkhāpadavaṇṇanā niṭṭhitā.",
  "tika-vin07t3:65_0": "5. Sañcarittasikkhāpadavaṇṇanā",
  "tika-vin07t3:66_0": "296.",
  "tika-vin07t3:66_1": "Pañcame paṇḍiccenāti sabhāvañāṇena.",
  "tika-vin07t3:66_2": "Gatimantāti sabhāvañāṇagatiyuttā.",
  "tika-vin07t3:66_3": "Veyyattiyenāti itthikattabbesu sikkhitañāṇena.",
  "tika-vin07t3:66_4": "Medhāyāti asikkhitesupi taṁitthikattabbesu ṭhānuppattiyā paññāya.",
  "tika-vin07t3:66_5": "Chekāti kāyena pacanādikusalā.",
  "tika-vin07t3:67_0": "Āvahanaṁ āvāho, dārikāya gahaṇaṁ. Vidhinā parakule vahanaṁ pesanaṁ vivāho, dārikāya dānaṁ.",
  "tika-vin07t3:68_0": "297.Randhāpanaṁ bhattapacāpanaṁ.",
  "tika-vin07t3:68_1": "Byañjanādisampādanaṁ pacāpanaṁ.",
  "tika-vin07t3:68_2": "Na upāhaṭanti na dinnaṁ.",
  "tika-vin07t3:68_3": "Kayo nāma gahaṇaṁ.",
  "tika-vin07t3:68_4": "Vikkayo nāma dānaṁ.",
  "tika-vin07t3:68_5": "Tadubhayaṁ saṅgahetvā “vohāro”ti vuttaṁ.",
  "tika-vin07t3:69_0": "300.“Abbhutaṁ kātuṁ na vaṭṭatī”ti iminā dukkaṭaṁ hotīti dīpeti.",
  "tika-vin07t3:69_1": "“Parājitena dātabba”nti vuttattā adento dhuranikkhepena kāretabbo.",
  "tika-vin07t3:69_2": "Acirakāle adhikāro etassa atthīti acirakālādhikārikaṁ,",
  "tika-vin07t3:69_3": "sañcarittaṁ.",
  "tika-vin07t3:69_4": "“Acirakālācārika”nti vā pāṭho.",
  "tika-vin07t3:69_5": "Acirakāle ācāro ajjhācāro etassāti yojanā.",
  "tika-vin07t3:70_0": "301.",
  "tika-vin07t3:70_1": "Kiñcāpi ehibhikkhuādikāpi sañcarittādipaṇṇattivajjaṁ āpattiṁ āpajjanti,",
  "tika-vin07t3:70_2": "tesaṁ pana asabbakālikattā,",
  "tika-vin07t3:70_3": "appakattā ca idhāpi ñatticatuttheneva kammena upasampannaṁ sandhāya “yvāya”ntiādipadabhājanamāha.",
  "tika-vin07t3:70_4": "Sañcaraṇaṁ sañcaro,",
  "tika-vin07t3:70_5": "so etassa atthīti sañcarī,",
  "tika-vin07t3:70_6": "tassa bhāvo sañcarittaṁ.",
  "tika-vin07t3:70_7": "Tenāha “sañcaraṇabhāva”nti.",
  "tika-vin07t3:70_8": "Sañcaratīti sañcaraṇo, puggalo,",
  "tika-vin07t3:70_9": "tassa bhāvo sañcaraṇabhāvo,",
  "tika-vin07t3:70_10": "taṁ itthipurisānaṁ antare sañcaraṇabhāvanti attho.",
  "tika-vin07t3:71_0": "Jāyābhāveti bhariyabhāvāya.",
  "tika-vin07t3:71_1": "Jārabhāveti sāmibhāvāya,",
  "tika-vin07t3:71_2": "taṁnimittanti attho.",
  "tika-vin07t3:71_3": "Nimittatthe hi etaṁ bhummavacanaṁ.",
  "tika-vin07t3:71_4": "Kiñcāpi “jārattane”ti padassa padabhājane “jārī bhavissasī”ti itthiliṅgavasena padabhājanaṁ vuttaṁ,",
  "tika-vin07t3:71_5": "“sañcarittaṁ samāpajjeyyā”ti padassa pana niddese “itthiyā vā pahito purisassa santike gacchati,",
  "tika-vin07t3:71_6": "purisena vā pahito itthiyā santike gacchatī”ti vuttattā purisassāpi santike vattabbākāraṁ dassetuṁ “jārattane”ti",
  "tika-vin07t3:71_7": "niddesassa itthipurisasādhāraṇattā “itthiyā matiṁ purisassa ārocento jārattane ārocetī”ti vuttaṁ.",
  "tika-vin07t3:71_8": "Pāḷiyaṁ pana purisassa matiṁ itthiyā ārocanavaseneva padadvayepi yojanā katā,",
  "tika-vin07t3:71_9": "tadanusārena itthiyā matiṁ purisassa ārocanākāropi sakkā viññātunti.",
  "tika-vin07t3:72_0": "Idāni pāḷiyaṁ vuttanayenāpi atthaṁ dassento “apicā”tiādimāha.",
  "tika-vin07t3:72_1": "“Pati bhavissasī”ti idaṁ jāyāsaddassa itthiliṅganiyamato purisapariyāyena vuttaṁ,",
  "tika-vin07t3:72_2": "nibaddhasāmiko bhavissasīti attho.",
  "tika-vin07t3:72_3": "Jāro bhavissasīti micchācārabhāvena upagacchanako bhavissasīti adhippāyo.",
  "tika-vin07t3:73_0": "303.Serivihāranti sacchandacāraṁ.",
  "tika-vin07t3:73_1": "Attano vasanti attano āṇaṁ.",
  "tika-vin07t3:73_2": "Gottavantesu gotta-saddo,",
  "tika-vin07t3:73_3": "dhammacārīsu ca dhamma-saddo vattatīti āha “sagottehī”tiādi.",
  "tika-vin07t3:73_4": "Tattha sagottehīti samānagottehi.",
  "tika-vin07t3:73_5": "Sahadhammikehīti ekassa satthu sāsane sahacaritabbadhammehi,",
  "tika-vin07t3:73_6": "samānakuladhammehi vā.",
  "tika-vin07t3:73_7": "Tenevāha “ekaṁ satthāra”ntiādi.",
  "tika-vin07t3:73_8": "Ekagaṇapariyāpannehīti mālākārādiekagaṇapariyāpannehi.",
  "tika-vin07t3:74_0": "Sassāmikā sārakkhā.",
  "tika-vin07t3:74_1": "Yassā gamane raññā daṇḍo ṭhapito,",
  "tika-vin07t3:74_2": "sā saparidaṇḍā.",
  "tika-vin07t3:74_3": "Pacchimānaṁ dvinnanti sārakkhasaparidaṇḍānaṁ.",
  "tika-vin07t3:74_4": "Micchācāro hotīti tāsu gatapurisānaṁ viya tāsampi micchācāro hoti sassāmikabhāvato.",
  "tika-vin07t3:74_5": "Na itarāsanti māturakkhitādīnaṁ aṭṭhannaṁ micchācāro natthi assāmikattā,",
  "tika-vin07t3:74_6": "tāsu gatānaṁ purisānameva micchācāro hoti mātādīhi rakkhitattā.",
  "tika-vin07t3:74_7": "Purisā hi parehi yehi kehici gopitaṁ itthiṁ gantuṁ na labhanti,",
  "tika-vin07t3:74_8": "itthiyo pana kenaci purisena bhariyābhāvena gahitāva purisantaraṁ gantuṁ na labhanti,",
  "tika-vin07t3:74_9": "na itarā attano phassassa sayaṁ sāmikattā.",
  "tika-vin07t3:74_10": "Na hi mātādayo sayaṁ tāsaṁ phassānubhavanatthaṁ tā rakkhanti,",
  "tika-vin07t3:74_11": "kevalaṁ purisagamanameva tāsaṁ vārenti.",
  "tika-vin07t3:74_12": "Tasmā kenaci apariggahitaphassattā,",
  "tika-vin07t3:74_13": "attano phassattā ca itthīnaṁ na micchācāro,",
  "tika-vin07t3:74_14": "purisānaṁ pana parehi vārite attano asantakaṭṭhāne paviṭṭhattā micchācāroti veditabbo.",
  "tika-vin07t3:75_0": "Bhogenāti bhogahetu.",
  "tika-vin07t3:75_1": "Udapattaṁ āmasitvā gahitā odapattakinī.",
  "tika-vin07t3:75_2": "Dhaja-saddena senā eva upalakkhitāti āha “ussitaddhajāyā”tiādi.",
  "tika-vin07t3:76_0": "305.Bahiddhā vimaṭṭhanti aññattha ārocitaṁ.",
  "tika-vin07t3:76_1": "Taṁ kiriyaṁ sampādessatīti tassā ārocetvā taṁ kiccaṁ sampādetu vā mā vā,",
  "tika-vin07t3:76_2": "taṁ kiriyaṁ sampādane sāmatthiyaṁ sandhāya vuttaṁ. Dārakaṁ,",
  "tika-vin07t3:76_3": "dārikañca ajānāpetvā mātāpituādīhi mātāpituādīnaññeva santikaṁ sāsane pesitepi paṭiggaṇhanavīmaṁsanapaccāharaṇasaṅkhātāya",
  "tika-vin07t3:76_4": "tivaṅgasampattiyā saṅghādiseso hoti evāti daṭṭhabbaṁ.",
  "tika-vin07t3:77_0": "Yaṁ uddissa sāsanaṁ pesitaṁ,",
  "tika-vin07t3:77_1": "taṁ eva sandhāya tassā mātuādīnaṁ ārocitepi khettameva otiṇṇabhāvaṁ dassetuṁ “buddhaṁ paccakkhāmī”tiādi udāhaṭaṁ,",
  "tika-vin07t3:77_2": "idañca vacanabyattayahetubyattayānaṁ bhedepi byattayasāmaññato udāhaṭanti daṭṭhabbaṁ.",
  "tika-vin07t3:77_3": "Tampi udāharaṇadosaṁ pariharitvā suttānulomataṁ dassetuṁ “taṁ panā”tiādi vuttaṁ.",
  "tika-vin07t3:77_4": "Iminā sametīti etthāyamadhippāyo –",
  "tika-vin07t3:77_5": "yathā sayaṁ anārocetvā aññesaṁ antevāsikādīnaṁ vatvā vīmaṁsāpetvā paccāharantassa natthi visaṅketo,",
  "tika-vin07t3:77_6": "evaṁ tassā sayaṁ anārocetvā ārocanatthaṁ mātuādīnaṁ vadantassāpi mātuādayo taṁ kiriyaṁ sampādentu vā mā vā.",
  "tika-vin07t3:77_7": "Yadi hi tesaṁ mātuādīnaṁ tuṇhībhūtabhāvampi paccāharati,",
  "tika-vin07t3:77_8": "visaṅketo natthīti.",
  "tika-vin07t3:78_0": "Gharakiccaṁ netīti gharaṇī.",
  "tika-vin07t3:78_1": "Aññataraṁ vadantassa visaṅketaṁ adinnādānādīsu āṇattiyaṁ vatthusaṅketo viyāti adhippāyo.",
  "tika-vin07t3:78_2": "Mūlaṭṭhānañca vasenāti ettha purisassa mātuādayo sāsanapesane mūlabhūtattā “mūlaṭṭhā”ti vuttā.",
  "tika-vin07t3:79_0": "322.",
  "tika-vin07t3:79_1": "Pāḷiyaṁ māturakkhitāya mātā bhikkhuṁ pahiṇatīti ettha attano vā dhītu santikaṁ “itthannāmassa bhariyā hotū”ti bhikkhuṁ pahiṇati,",
  "tika-vin07t3:79_2": "purisassa vā tassa ñātakānaṁ vā santikaṁ “mama dhītā itthannāmassa bhariyā hotū”ti pahiṇatīti gahetabbaṁ.",
  "tika-vin07t3:79_3": "Eseva nayo sesesupi.",
  "tika-vin07t3:79_4": "Pubbe vuttanayattāti paṭhamasaṅghādisese vuttanayattā.",
  "tika-vin07t3:80_0": "338.Ante ekenāti ekena padena.",
  "tika-vin07t3:80_1": "Ettova pakkamatīti apaccāharitvā tatova pakkamati.",
  "tika-vin07t3:80_2": "“Anabhinanditvā”ti idaṁ tathā paṭipajjamānaṁ sandhāya vuttaṁ.",
  "tika-vin07t3:80_3": "Satipi abhinandane sāsanaṁ anārocento pana na vīmaṁsati nāma.",
  "tika-vin07t3:80_4": "Tatiyapade vuttanayenāti “so tassā vacanaṁ anabhinanditvā”tiādinā vuttanayena.",
  "tika-vin07t3:80_5": "Pāḷiyaṁ antevāsiṁ vīmaṁsāpetvāti “ayaṁ tesaṁ vattuṁ samattho”ti antevāsinā vīmaṁsāpetvā.",
  "tika-vin07t3:80_6": "Sace pana so antevāsiko taṁ vacanaṁ ādiyitvā tuṇhī hoti,",
  "tika-vin07t3:80_7": "tassāpi taṁ pavattiṁ paccāharantassa ācariyassa saṅghādisesova mātuādīsu tuṇhībhūtesu tesaṁ tuṇhibhāvaṁ paccāharantassa viyāti daṭṭhabbaṁ.",
  "tika-vin07t3:81_0": "Pāḷiyaṁ catutthavāre asatipi gacchanto sampādeti,",
  "tika-vin07t3:81_1": "āgacchanto visaṁvādeti anāpattīti atthato āpannamevātikatvā vuttaṁ “catutthe anāpattī”ti.",
  "tika-vin07t3:82_0": "340.Kārukānanti vaḍḍhakīādīnaṁ tacchakaayokāratantavāyarajakanhāpitakā pañca kāravo “kārukā”ti vuccanti.",
  "tika-vin07t3:82_1": "Evarūpena…pe…",
  "tika-vin07t3:82_2": "anāpattīti tādisaṁ gihiveyyāvaccampi na hotīti katvā vuttaṁ.",
  "tika-vin07t3:83_0": "Kāyato samuṭṭhātīti paṇṇattiṁ vā alaṁvacanīyabhāvaṁ vā tadubhayaṁ vā ajānantassa kāyato samuṭṭhāti.",
  "tika-vin07t3:83_1": "Esa nayo itaradvayepi.",
  "tika-vin07t3:83_2": "Alaṁvacanīyā hontīti itthī vā puriso vā ubhopi vā jāyābhāve,",
  "tika-vin07t3:83_3": "sāmikabhāve ca nikkhittachandatāya accantaviyuttattā puna aññamaññaṁ samāgamatthaṁ “mā evaṁ akaritthā”tiādinā",
  "tika-vin07t3:83_4": "vacanīyatāya vattabbatāya alaṁ arahāti alaṁvacanīyā,",
  "tika-vin07t3:83_5": "alaṁ vā kattuṁ arahaṁ sandhānavacanametesu itthipurisesūti alaṁvacanīyā,",
  "tika-vin07t3:83_6": "sandhānakārassa vacanaṁ vinā asaṅgacchanakā pariccattāyevāti adhippāyo.",
  "tika-vin07t3:84_0": "Paṇṇattiṁ pana jānitvāti ettha alaṁvacanīyabhāvaṁ vāti vattabbaṁ.",
  "tika-vin07t3:84_1": "Teneva mātikāṭṭhakathāyañca “tadubhayaṁ pana jānitvā”tiādi vuttaṁ.",
  "tika-vin07t3:84_2": "Bhikkhuṁ ajānāpetvā attano adhippāyaṁ paṇṇe likhitvā “imaṁ paṇṇaṁ asukassa dehī”ti dinnaṁ harantassa sañcarittaṁ na hoti.",
  "tika-vin07t3:84_3": "Paṇṇattialaṁvacanīyabhāvaajānanavaseneva hi imaṁ sikkhāpadaṁ acittakaṁ,",
  "tika-vin07t3:84_4": "na sabbena sabbaṁ sañcaraṇabhāvampi ajānanavasena,",
  "tika-vin07t3:84_5": "pāḷiyañca aṭṭhakathāyañca ārocanameva dassitaṁ.",
  "tika-vin07t3:84_6": "Tasmā sandassanatthaṁ ñatvā paṇṇasandassanavasenāpi kāyena vā vācāya vā ārocentasseva āpatti hotīti gahetabbaṁ.",
  "tika-vin07t3:85_0": "341.Yathā yathā yesu yesu janapadesūti pariccattabhāvappakāsanatthaṁ kattabbaṁ paṇṇadānañātijanissarādijānāpanāditaṁtaṁdesaniyataṁ pakāraṁ dasseti,",
  "tika-vin07t3:85_1": "idañca nibaddhabhariyābhāvena gahitaṁ sandhāya vuttaṁ.",
  "tika-vin07t3:85_2": "Attano ruciyā saṅgatānaṁ pana itthīnaṁ,",
  "tika-vin07t3:85_3": "muhuttikāya ca purise cittassa virajjanameva alaṁvacanīyabhāve kāraṇanti daṭṭhabbaṁ.",
  "tika-vin07t3:85_4": "Duṭṭhullādīsupīti ādi-saddena attakāmasañcarittāni saṅgaṇhāti,",
  "tika-vin07t3:85_5": "ettha pana pāḷiyaṁ kiñcāpi “itthī nāma manussitthī na yakkhī”tiādinā manussitthipurisā na dassitā,",
  "tika-vin07t3:85_6": "tathāpi “dasa itthiyo māturakkhitā”tiādinā manussitthīnaññeva dassitattā purisānampi tadanuguṇānameva",
  "tika-vin07t3:85_7": "gahetabbato manussajātikāva itthipurisā idhādhippetā.",
  "tika-vin07t3:85_8": "Tasmā yesu sañcarittaṁ samāpajjati,",
  "tika-vin07t3:85_9": "tesaṁ manussajātikatā,",
  "tika-vin07t3:85_10": "na nālaṁvacanīyatā,",
  "tika-vin07t3:85_11": "paṭiggaṇhana,",
  "tika-vin07t3:85_12": "vīmaṁsana,",
  "tika-vin07t3:85_13": "paccāharaṇānīti imānettha pañca aṅgāni.",
  "tika-vin07t3:86_0": "Sañcarittasikkhāpadavaṇṇanā niṭṭhitā.",
  "tika-vin07t3:87_0": "6. Kuṭikārasikkhāpadavaṇṇanā",
  "tika-vin07t3:88_0": "342.",
  "tika-vin07t3:88_1": "Chaṭṭhe ettakenāti ettakena dāruādinā.",
  "tika-vin07t3:88_2": "Aparicchinnappamāṇāyoti aparicchinnadāruādipamāṇāyo.",
  "tika-vin07t3:88_3": "Mūlacchejjāyāti parasantakabhāvato mocetvā attano eva santakakaraṇavasenāti attho.",
  "tika-vin07t3:88_4": "Evaṁ yācato aññātakaviññattidukkaṭañceva dāsapaṭiggahaṇadukkaṭañca hoti “dāsidāsapaṭiggahaṇā paṭivirato",
  "tika-vin07t3:88_5": "hotī”ti vacanaṁ nissāya aṭṭhakathāsu paṭikkhittattā.",
  "tika-vin07t3:88_6": "Sakakammanti pāṇavadhakammaṁ.",
  "tika-vin07t3:88_7": "Idañca pāṇātipātadosaparihārāya dukkaṭaṁ vuttaṁ,",
  "tika-vin07t3:88_8": "na viññattiparihārāya.",
  "tika-vin07t3:88_9": "Aniyametvāpi na yācitabbāti sāmīcidassanatthaṁ vuttaṁ,",
  "tika-vin07t3:88_10": "suddhacittena pana hatthakammaṁ yācantassa āpatti nāma natthi.",
  "tika-vin07t3:88_11": "Yadicchakaṁ kārāpetuṁ vaṭṭatīti “hatthakammaṁ yācāmi,",
  "tika-vin07t3:88_12": "dethā”tiādinā ayācitvāpi vaṭṭati.",
  "tika-vin07t3:88_13": "Sakiccapasutampi evaṁ kārāpentassa viññatti natthi eva,",
  "tika-vin07t3:88_14": "sāmīcidassanatthaṁ pana vibhajitvā vuttaṁ.",
  "tika-vin07t3:89_0": "Sabbakappiyabhāvadīpanatthanti sabbaso kappiyabhāvadīpanatthaṁ.",
  "tika-vin07t3:89_1": "Mūlaṁ dethāti vattuṁ vaṭṭatīti “mūlaṁ dassāmā”ti paṭhamaṁ vuttattā viññatti vā mūlanti vacanassa kappiyākappiyavatthusāmaññavacanattepi",
  "tika-vin07t3:89_2": "niṭṭhitabhatikiccānaṁ dāpanato akappiyavatthusādiyanaṁ vā na hotīti katvā vuttaṁ.",
  "tika-vin07t3:89_3": "Anajjhāvutthakanti apariggahitaṁ.",
  "tika-vin07t3:90_0": "Mañca…pe…",
  "tika-vin07t3:90_1": "cīvarādīni kārāpetukāmenāpītiādīsu cīvaraṁ kārāpetukāmassa aññātakaappavāritatantavāyehi hatthakammayācanavasena",
  "tika-vin07t3:90_2": "vāyāpane viññattipaccayā dukkaṭābhāvepi cīvaravāyāpanasikkhāpadena yathārahaṁ pācittiyadukkaṭāni hontīti",
  "tika-vin07t3:90_3": "veditabbaṁ.",
  "tika-vin07t3:90_4": "Akappiyakahāpaṇādi na dātabbanti kappiyamukhena laddhampi hatthakammakaraṇatthāya imassa kahāpaṇaṁ dehīti vatvā dānaṁ na vaṭṭatīti vuttaṁ.",
  "tika-vin07t3:90_5": "Pubbe katakammassa dāpane kiñcāpi doso na dissati,",
  "tika-vin07t3:90_6": "tathāpi asāruppamevāti vadanti.",
  "tika-vin07t3:90_7": "Katakammatthāyapi kātabbakammatthāyapi kappiyavohārena pariyāyato bhatiṁ dāpentassa natthi doso.",
  "tika-vin07t3:90_8": "Vattanti cārittaṁ,",
  "tika-vin07t3:90_9": "āpatti na hotīti adhippāyo.",
  "tika-vin07t3:91_0": "Kappiyaṁ kārāpetvā paṭiggahetabbānīti sākhāya makkhikabījanena paṇṇādicchede bījagāmakopanassa ceva tattha",
  "tika-vin07t3:91_1": "laggarajādiappaṭiggahitassa ca parihāratthāya vuttaṁ.",
  "tika-vin07t3:91_2": "Tadubhayāsaṅkāya asati tathā akaraṇe doso natthi.",
  "tika-vin07t3:91_3": "Nadīyādīsu udakassa apariggahitatāya “āharāti vattuṁ vaṭṭatī”ti vuttaṁ.",
  "tika-vin07t3:91_4": "“Na āhaṭaṁ paribhuñjitu”nti vacanato viññattiyā āpannaṁ dukkaṭaṁ desetvāpi taṁ vatthuṁ paribhuñjantassa puna paribhoge dukkaṭameva,",
  "tika-vin07t3:91_5": "pañcannampi sahadhammikānaṁ na vaṭṭati.",
  "tika-vin07t3:91_6": "“Alajjīhi pana bhikkhūhi vā sāmaṇerehi vā hatthakammaṁ na kāretabba”nti sāmaññato vuttattā attano atthāya yaṁkiñci hatthakammaṁ kāretuṁ na vaṭṭati.",
  "tika-vin07t3:91_7": "Yaṁ pana alajjī nivāriyamānopi bījanādiṁ karoti,",
  "tika-vin07t3:91_8": "tattha doso natthi.",
  "tika-vin07t3:91_9": "Cetiyakammādīni pana tehi kārāpetuṁ vaṭṭati.",
  "tika-vin07t3:91_10": "Ettha ca “alajjīhi sāmaṇerehī”ti vuttattā “sañcicca āpattiṁ āpajjatī”tiādi alajjīlakkhaṇaṁ ukkaṭṭhavasena",
  "tika-vin07t3:91_11": "upasampanne paṭicca upalakkhaṇato vuttanti taṁlakkhaṇavirahitānaṁ sāmaṇerādīnaṁ liṅgatthenakagotrabhupariyosānānaṁ",
  "tika-vin07t3:91_12": "bhikkhupaṭiññānaṁ dussīlānampi sādhāraṇavasena alajjitālakkhaṇaṁ yathāvihitapaṭipattiyaṁ sañcicca atiṭṭhanamevāti",
  "tika-vin07t3:91_13": "gahetabbaṁ.",
  "tika-vin07t3:92_0": "Āharāpentassa dukkaṭanti viññattikkhaṇe viññattipaccayā,",
  "tika-vin07t3:92_1": "paṭilābhakkhaṇe goṇānaṁ sādiyanapaccayā ca dukkaṭaṁ.",
  "tika-vin07t3:92_2": "Goṇañhi attano atthāya aviññattiyā laddhampi sādituṁ na vaṭṭati “hatthigavassavaḷavapaṭiggahaṇā paṭivirato hotī”ti vuttattā.",
  "tika-vin07t3:92_3": "Tenevāha “ñātipavāritaṭṭhānatopi mūlacchejjāya yācituṁ na vaṭṭatī”ti.",
  "tika-vin07t3:92_4": "Ettha ca viññattidukkaṭābhāvepi akappiyavatthuyācanepi paṭiggahaṇepi dukkaṭameva.",
  "tika-vin07t3:92_5": "Rakkhitvāti corādiupaddavato rakkhitvā.",
  "tika-vin07t3:92_6": "Jaggitvāti tiṇadānādīhi posetvā.",
  "tika-vin07t3:93_0": "Ñātipavāritaṭṭhāne pana vaṭṭatīti sakaṭassa sampaṭicchitabbattā mūlacchejjavasena yācituṁ vaṭṭati.",
  "tika-vin07t3:93_1": "Tāvakālikaṁ vaṭṭatīti ubhayatthāpi vaṭṭatīti attho.",
  "tika-vin07t3:93_2": "Vāsiādīni puggalikānipi vaṭṭantīti āha “esa nayo vāsī”tiādi.",
  "tika-vin07t3:93_3": "Valliādīsu ca parapariggahitesu ca eseva nayoti yojetabbaṁ.",
  "tika-vin07t3:93_4": "“Garubhaṇḍappahonakesuyevā”ti idaṁ viññattiṁ sandhāya vuttaṁ.",
  "tika-vin07t3:93_5": "Adinnādāne pana tiṇasalākaṁ upādāya parapariggahitaṁ theyyacittena gaṇhato avahāro eva,",
  "tika-vin07t3:93_6": "bhaṇḍagghena kāretabbo.",
  "tika-vin07t3:93_7": "Valliādīsūti ettha ādi-saddena pāḷiāgatānaṁ veḷuādīnaṁ saṅgaho.",
  "tika-vin07t3:93_8": "Tattha yasmiṁ padese haritālajātihiṅgulādi appakampi mahagghaṁ hoti,",
  "tika-vin07t3:93_9": "tattha taṁ tālapakkapamāṇato ūnampi garubhaṇḍameva,",
  "tika-vin07t3:93_10": "viññāpetuñca na vaṭṭati.",
  "tika-vin07t3:94_0": "Sāti viññatti.",
  "tika-vin07t3:94_1": "Parikathādīsu “senāsanaṁ sambādha”ntiādinā pariyāyena kathanaṁ parikathā nāma.",
  "tika-vin07t3:94_2": "Ujukameva akathetvā “bhikkhūnaṁ kiṁ pāsādo na vaṭṭatī”tiādinā adhippāyo yathāvibhūto hoti,",
  "tika-vin07t3:94_3": "evaṁ bhāsanaṁ obhāso nāma.",
  "tika-vin07t3:94_4": "Senāsanādiatthaṁ bhūmiparikammādikaraṇavasena paccayuppādāya nimittakaraṇaṁ nimittakammaṁ nāma.",
  "tika-vin07t3:94_5": "Ukkamantīti apagacchanti.",
  "tika-vin07t3:95_0": "344. Maṇi kaṇṭhe assāti maṇikaṇṭho. Devavaṇṇanti devattabhāvaṁ.",
  "tika-vin07t3:96_0": "345.",
  "tika-vin07t3:96_1": "Pāḷiyaṁ pattena me atthoti anatthikampi pattena bhikkhuṁ evaṁ vadāpento bhagavā sotthiyā mantapadavasena vadāpesi.",
  "tika-vin07t3:96_2": "Sopi bhikkhu bhagavatā āṇattavacanaṁ vademīti avoca,",
  "tika-vin07t3:96_3": "tenassa musā na hoti.",
  "tika-vin07t3:96_4": "Atha vā “pattena me attho”ti idaṁ “pattaṁ dadantū”ti iminā samānatthanti daṭṭhabbaṁ.",
  "tika-vin07t3:96_5": "Esa nayo maṇinā me atthoti etthāpi.",
  "tika-vin07t3:96_6": "Tasmā aññesampi evarūpaṁ kathentassa,",
  "tika-vin07t3:96_7": "kathāpentassa ca vacanadoso natthīti gahetabbaṁ.",
  "tika-vin07t3:97_0": "349.",
  "tika-vin07t3:97_1": "Uddhaṁmukhaṁ littā ullittā,",
  "tika-vin07t3:97_2": "chadanassa anto limpantā hi yebhuyyena uddhaṁmukhā limpanti.",
  "tika-vin07t3:97_3": "Tenāha “antolittā”ti.",
  "tika-vin07t3:97_4": "Adhomukhaṁ littā avalittā.",
  "tika-vin07t3:97_5": "Bahi limpantā hi yebhuyyena adhomukhā limpanti.",
  "tika-vin07t3:97_6": "Tenāha “bahilittā”ti.",
  "tika-vin07t3:98_0": "Byañjanaṁ vilomitaṁ bhaveyyāti yasmā “kārayamānenā”ti imassa hetukattuvacanassa “karontenā”ti idaṁ suddhakattuvacanaṁ pariyāyavacanaṁ na hoti,",
  "tika-vin07t3:98_1": "tasmā “karontena vā kārāpentena vā”ti kārayamānenāti bahuuddesapadānuguṇaṁ karaṇavacaneneva padatthaṁ",
  "tika-vin07t3:98_2": "katvā niddese kate byañjanaṁ viruddhaṁ bhaveyya,",
  "tika-vin07t3:98_3": "tathā pana padatthavasena adassetvā sāmatthiyato siddhamevatthaṁ dassetuṁ paccattavasena “karonto vā kārāpento vā”ti padabhājanaṁ vuttanti adhippāyo.",
  "tika-vin07t3:98_4": "Tenāha “atthamattamevā”tiādi.",
  "tika-vin07t3:98_5": "Padatthato,",
  "tika-vin07t3:98_6": "sāmatthiyato ca labbhamānaṁ atthamattamevāti attho.",
  "tika-vin07t3:98_7": "Yañhi kārayamānena paṭipajjitabbaṁ,",
  "tika-vin07t3:98_8": "taṁ karontenāpi paṭipajjitabbamevāti idamettha sāmatthiyaṁ daṭṭhabbaṁ.",
  "tika-vin07t3:99_0": "Uddesoti sāmibhāvena uddisitabbo.",
  "tika-vin07t3:99_1": "Setakammanti setavaṇṇakaraṇatthaṁ setavaṇṇamattikāya vā sudhāya vā katatanukalepo,",
  "tika-vin07t3:99_2": "tena pana saha miniyamāne pamāṇātikkantaṁ hotīti saṅkānivāraṇatthaṁ āha “abbohārika”nti.",
  "tika-vin07t3:99_3": "Tena pamāṇātikkantavohāraṁ na gacchati kuṭiyā anaṅgattāti adhippāyo.",
  "tika-vin07t3:100_0": "Yathāvuttassa atthassa vuttanayaṁ dassentena “vuttañheta”ntiādi vuttaṁ.",
  "tika-vin07t3:100_1": "Tattha “āyāmato ca vitthārato cā”ti avatvā “āyāmato vā vitthārato vā”ti vikappatthassa vā-saddassa vuttattā",
  "tika-vin07t3:100_2": "ekatobhāge vaḍḍhitepi āpattīti pakāsitanti adhippāyo.",
  "tika-vin07t3:100_3": "Tihatthāti pakatihatthena tihatthā,",
  "tika-vin07t3:100_4": "“vaḍḍhakīhatthenā”tipi vadanti,",
  "tika-vin07t3:100_5": "taṁ “yattha…pe…",
  "tika-vin07t3:100_6": "ayaṁ kuṭīti saṅkhyaṁ na gacchatī”ti iminā virujjhati vaḍḍhakīhatthena tihatthāyapi kuṭiyā pamāṇayuttassa mañcassa sukhena parivattanato.",
  "tika-vin07t3:100_7": "“Ūnakacatuhatthā vā”ti idañca pacchimappamāṇayuttassa mañcassa aparivattanārahaṁ sandhāya vuttaṁ.",
  "tika-vin07t3:100_8": "Yadi hi pakatihatthena catuhatthāyapi kuṭiyā pamāṇayutto mañco na parivattati,",
  "tika-vin07t3:100_9": "sā akuṭīyeva,",
  "tika-vin07t3:100_10": "tasmā mañcaparivattanamatteneva pamāṇanti gahetabbaṁ.",
  "tika-vin07t3:100_11": "Pamāṇayutto mañcoti sabbapacchimappamāṇayutto mañco.",
  "tika-vin07t3:100_12": "So hi pakatividatthiyā navavidatthiko,",
  "tika-vin07t3:100_13": "aṭṭhavidatthiko vā hoti,",
  "tika-vin07t3:100_14": "tato khuddako mañco sīsūpadhānaṁ ṭhapetvā pādaṁ pasāretvā nipajjituṁ na pahoti.",
  "tika-vin07t3:100_15": "Pamāṇato ūnatarampīti ukkaṭṭhappamāṇato ūnatarampi,",
  "tika-vin07t3:100_16": "idañca heṭṭhimappamāṇayuttāyapi vatthudesanā kātabbā,",
  "tika-vin07t3:100_17": "na vāti sandehanivattanatthaṁ vuttaṁ.",
  "tika-vin07t3:101_0": "Kalalalepoti kenaci silesena katalepo,",
  "tika-vin07t3:101_1": "setarattādivaṇṇakaraṇatthaṁ katatambamattikādikalalalepo vā.",
  "tika-vin07t3:101_2": "Tenāha “alepo evā”ti.",
  "tika-vin07t3:101_3": "Tena taḷākādīsu ghanena kalalena katabahalalepo mattikālepane eva pavisati lepavohāragamanatoti dasseti.",
  "tika-vin07t3:101_4": "Piṭṭhasaṅghāṭo nāma dvārabāhasaṅkhāto caturassadārusaṅghāṭo,",
  "tika-vin07t3:101_5": "yattha sauttarapāsaṁ kavāṭaṁ apassāya dvāraṁ pidahanti.",
  "tika-vin07t3:102_0": "Oloketvāpīti apaloketvāpi, apalokanakammavasenāpīti attho, apasaddassāpi oādeso katoti daṭṭhabbo.",
  "tika-vin07t3:103_0": "353.Nibaddhagocaraṭṭhānampīti ettha gocarāya pakkamantānaṁ hatthīnaṁ nibaddhagamanamaggopi saṅgayhati.",
  "tika-vin07t3:103_1": "Etesanti sīhādīnaṁ.",
  "tika-vin07t3:103_2": "Gocarabhūmīti āmisaggahaṇaṭṭhānaṁ.",
  "tika-vin07t3:103_3": "Na gahitāti paṭikkhipitabbabhāvena na gahitā,",
  "tika-vin07t3:103_4": "na vāritāti attho.",
  "tika-vin07t3:103_5": "Sīhādīnañhi gocaraggahaṇaṭṭhānaṁ hatthīnaṁ viya nibaddhaṁ na hoti,",
  "tika-vin07t3:103_6": "yattha pana gomahiṁsādipāṇakā santi,",
  "tika-vin07t3:103_7": "dūrampi taṁ ṭhānaṁ sīghaṁ gantvā gocaraṁ gaṇhanti.",
  "tika-vin07t3:103_8": "Tasmā tesaṁ taṁ na vāritaṁ,",
  "tika-vin07t3:103_9": "nibaddhagamanamaggova vārito āsayato gamanamaggassa nibaddhattā.",
  "tika-vin07t3:103_10": "Aññesampi vāḷānanti araññamahiṁsādīnaṁ.",
  "tika-vin07t3:103_11": "Ārogyatthāyāti nirupaddavāya.",
  "tika-vin07t3:103_12": "Sesānīti pubbaṇṇanissitādīni soḷasa.",
  "tika-vin07t3:103_13": "Tāni ca janasammaddamahāsammaddakuṭivilopasarīrapīḷādiupaddavehi saupaddavānīti veditabbāni.",
  "tika-vin07t3:103_14": "Abhihananti etthāti abbhāghātaṁ.",
  "tika-vin07t3:103_15": "“Verighara”nti vuttamevatthaṁ vibhāvetuṁ “corānaṁ māraṇatthāya kata”nti vuttaṁ.",
  "tika-vin07t3:104_0": "Dhammagandhikāti dhammena daṇḍanītiyā hatthapādādicchindanagandhikā.",
  "tika-vin07t3:104_1": "Gandhikāti ca yassa upari hatthādiṁ ṭhapetvā chindanti,",
  "tika-vin07t3:104_2": "tādisaṁ dārukhaṇḍaphalakāti vuccati,",
  "tika-vin07t3:104_3": "tena ca upalakkhitaṁ ṭhānaṁ.",
  "tika-vin07t3:104_4": "Pāḷiyaṁ racchānissitanti rathikānissitaṁ.",
  "tika-vin07t3:104_5": "Caccaranissitanti catunnaṁ rathikānaṁ sandhinissitaṁ.",
  "tika-vin07t3:104_6": "Sakaṭenāti iṭṭhakasudhādibhaṇḍāharaṇasakaṭena.",
  "tika-vin07t3:105_0": "Pācinanti senāsanassa bhūmito paṭṭhāya yāva talāvasānaṁ cinitabbavatthukaṁ adhiṭṭhānaṁ,",
  "tika-vin07t3:105_1": "yassa upari bhittithambhādīni ca patiṭṭhapenti.",
  "tika-vin07t3:105_2": "Tenāha “tato paṭṭhāyā”tiādi.",
  "tika-vin07t3:105_3": "Kiñcāpi idha pubbapayogasahapayogānaṁ adinnādāne viya viseso natthi,",
  "tika-vin07t3:105_4": "tathāpi tesaṁ vibhāgena dassanaṁ bhinditvā vā puna kātabbāti ettha kuṭiyā bhedena paricchedadassanatthaṁ kataṁ.",
  "tika-vin07t3:105_5": "Tadatthāyāti tacchanatthāya.",
  "tika-vin07t3:105_6": "Evaṁ katanti adesitavatthukaṁ pamāṇātikkantaṁ vā kataṁ.",
  "tika-vin07t3:105_7": "Paṇṇasālanti paṇṇakuṭiyā tiṇapaṇṇacuṇṇassa aparipatanatthāya anto ca bahi ca limpanti,",
  "tika-vin07t3:105_8": "taṁ sandhāyetaṁ vuttaṁ.",
  "tika-vin07t3:105_9": "Teneva vakkhati “paṇṇasālaṁ limpatī”ti.",
  "tika-vin07t3:106_0": "Antolepeneva niṭṭhāpetukāmaṁ sandhāya “antolepe vā”tiādi vuttaṁ.",
  "tika-vin07t3:106_1": "Bahilepe vāti etthāpi eseva nayo.",
  "tika-vin07t3:106_2": "Tasminti dvārabandhe vā vātapāne vā ṭhapiteti yojetabbaṁ.",
  "tika-vin07t3:106_3": "Tassokāsanti tassa dvārabandhādissa okāsabhūtaṁ chiddaṁ.",
  "tika-vin07t3:106_4": "Puna vaḍḍhetvāti pubbe ṭhapitokāsaṁ khuddakaṁ ce,",
  "tika-vin07t3:106_5": "taṁ dvāravātapānacchiddabhedanena puna vaḍḍhetvā.",
  "tika-vin07t3:106_6": "Ṭhapiteti dvārabandhe vā gavakkhasaṅghāṭe vā ānetvā tasmiṁ vaḍḍhite vā avaḍḍhite vā chidde patiṭṭhāpite.",
  "tika-vin07t3:106_7": "Lepo na ghaṭīyatīti samantato dinno lepo tathā ṭhapitena dvārabandhanena vā vātapānena vā saddhiṁ na ghaṭīyati,",
  "tika-vin07t3:106_8": "ekābaddhaṁ na hotīti vuttaṁ hoti.",
  "tika-vin07t3:106_9": "Tanti dvārabandhaṁ vā vātapānaṁ vā.",
  "tika-vin07t3:106_10": "Paṭhamameva saṅghādisesoti tesaṁ samantato pubbeva lepassa ghaṭetvā niṭṭhāpitattā dvārabandhavātapānānaṁ ṭhapanato pubbe eva saṅghādiseso.",
  "tika-vin07t3:107_0": "Lepaghaṭanenevāti iṭṭhakāhi katavātapānādīni vinā samantā lepaghaṭaneneva āpatti vātapānādīnaṁ alepokāsattā,",
  "tika-vin07t3:107_1": "iṭṭhakāhi katattā vā,",
  "tika-vin07t3:107_2": "vātapānādīsupi lepassa bhittilepena saddhiṁ ghaṭanenevātipi atthaṁ vadanti.",
  "tika-vin07t3:107_3": "Tatthāti paṇṇasālāyaṁ.",
  "tika-vin07t3:107_4": "Ālokatthāya aṭṭhaṅgulamattaṁ ṭhapetvā limpatīti dārukuṭṭassa dārūnamantarā aṭṭhaṅgulamattaṁ vivaraṁ yāva limpati,",
  "tika-vin07t3:107_5": "tāva ālokatthāya ṭhapetvā avasesaṁ sakuṭṭacchadanaṁ limpati,",
  "tika-vin07t3:107_6": "pacchā etaṁ vivaraṁ limpissāmīti evaṁ ṭhapane anāpattīti adhippāyo.",
  "tika-vin07t3:107_7": "Sace pana evaṁ akatvā sabbadāpi ālokatthāya vātapānavasena ṭhapeti,",
  "tika-vin07t3:107_8": "vātapānadvārasaṅghāṭe ghaṭite lepo ca ghaṭīyati,",
  "tika-vin07t3:107_9": "paṭhamameva saṅghādisesoti dassento āha “sace”tiādi.",
  "tika-vin07t3:107_10": "Mattikākuṭṭameva mattikālepasaṅkhyaṁ gacchatīti āha “sace mattikāya kuṭṭaṁ karoti,",
  "tika-vin07t3:107_11": "chadanalepena saddhiṁ ghaṭane āpattī”ti.",
  "tika-vin07t3:107_12": "Ubhinnaṁ anāpattīti purimassa lepassa aghaṭitattā dutiyassa attuddesikatāya asambhavato.",
  "tika-vin07t3:108_0": "354.Āpattibhedadassanatthanti tattha “sārambhe ca aparikkamane ca dukkaṭaṁ adesitavatthukatāya,",
  "tika-vin07t3:108_1": "pamāṇātikkantatāya ca saṅghādiseso”ti evaṁ āpattiyeva vibhāgadassanatthaṁ.",
  "tika-vin07t3:109_0": "361.Aniṭṭhite kuṭikammeti lepapariyosāne kuṭikamme ekapiṇḍamattenapi aniṭṭhite.",
  "tika-vin07t3:109_1": "“Aññassa puggalassa vā”ti idaṁ mūlaṭṭhassa anāpattidassanatthaṁ vuttaṁ.",
  "tika-vin07t3:109_2": "Yena pana laddhaṁ,",
  "tika-vin07t3:109_3": "tassāpi taṁ niṭṭhāpentassa “parehi vippakataṁ attanā pariyosāpeti,",
  "tika-vin07t3:109_4": "āpatti saṅghādisesassā”tiādivacanato āpattiyeva.",
  "tika-vin07t3:109_5": "Pubbe katakammampi laddhakālato paṭṭhāya attano atthāyeva kataṁ nāma hoti,",
  "tika-vin07t3:109_6": "tasmā tenāpi saṅghassa vā sāmaṇerādīnaṁ vā datvā niṭṭhāpetabbaṁ.",
  "tika-vin07t3:109_7": "“Aññassa vā”ti idaṁ anupasampannaṁyeva sandhāya vuttanti gahetabbaṁ,",
  "tika-vin07t3:109_8": "keci pana “parato laddhāya kuṭiyā niṭṭhāpane anāpattiādito paṭṭhāya attano atthāya akatattā”ti vadanti.",
  "tika-vin07t3:109_9": "Apacinitabbāti yāva pācinā viddhaṁsetabbā.",
  "tika-vin07t3:109_10": "Bhūmisamaṁ katvāti pācinatalāvasānaṁ katvā.",
  "tika-vin07t3:110_0": "364.Leṇanti pabbataleṇaṁ.",
  "tika-vin07t3:110_1": "Na hettha lepo ghaṭīyatīti chadanalepassa abhāvato vuttaṁ,",
  "tika-vin07t3:110_2": "visuṁ eva vā anuññātattā.",
  "tika-vin07t3:110_3": "Sace leṇassa anto uparibhāge cittakammādikaraṇatthaṁ lepaṁ denti,",
  "tika-vin07t3:110_4": "ullittakuṭisaṅkhyaṁ na gacchati,",
  "tika-vin07t3:110_5": "vaṭṭati eva.",
  "tika-vin07t3:110_6": "Iṭṭhakādīhi kataṁ caturassakūṭāgārasaṇṭhānaṁ ekakaṇṇikābaddhaṁ nātiuccaṁ paṭissayavisesaṁ “guhā”ti vadanti,",
  "tika-vin07t3:110_7": "tādisaṁ mahantampi ullittāvalittaṁ karontassa anāpatti.",
  "tika-vin07t3:110_8": "Bhūmiguhanti umaṅgaguhaṁ.",
  "tika-vin07t3:111_0": "Aṭṭhakathāsūti kukkuṭacchikagehantiādīsu aṭṭhakathāsu tiṇakuṭikā kukkuṭacchikagehanti vatvā puna taṁ",
  "tika-vin07t3:111_1": "vivarantehi aṭṭhakathācariyehi chadanaṁ daṇḍakehi…pe…",
  "tika-vin07t3:111_2": "vuttāti yojanā daṭṭhabbā.",
  "tika-vin07t3:111_3": "Tattha daṇḍakehi jālabaddhaṁ katvāti dīghato,",
  "tika-vin07t3:111_4": "tiriyato ca ṭhapetvā valliyādīhi baddhadaṇḍakehi jālaṁ viya katvā.",
  "tika-vin07t3:111_5": "So cāti ullittādibhāvo.",
  "tika-vin07t3:111_6": "Chadanameva sandhāya vuttoti chadanassa anto ca bahi ca limpanameva sandhāya vutto.",
  "tika-vin07t3:111_7": "Mattikākuṭṭe bhittilepaṁ vināpi bhittiyā saddhiṁ chadanalepassa ghaṭanamattenāpi āpattisambhavato chadanalepova padhānanti veditabbaṁ.",
  "tika-vin07t3:111_8": "Kiñcāpi evaṁ,",
  "tika-vin07t3:111_9": "atha kho “upacikāmocanatthameva heṭṭhā pāsāṇakuṭṭaṁ katvā taṁ alimpitvā upari limpati,",
  "tika-vin07t3:111_10": "lepo na ghaṭīyati nāma,",
  "tika-vin07t3:111_11": "anāpattiyevā”tiādivacanato pana chadanalepaghaṭanatthaṁ sakalāyapi bhittiyā lepo avassaṁ icchitabbova",
  "tika-vin07t3:111_12": "tassā ekadesassa alepepi chadanalepassa aghaṭanato.",
  "tika-vin07t3:111_13": "Tenāha “lepo na ghaṭīyatī”ti.",
  "tika-vin07t3:111_14": "Etthāti tiṇakuṭikāyaṁ.",
  "tika-vin07t3:111_15": "Na kevalañca tiṇakuṭikāyaṁ eva,",
  "tika-vin07t3:111_16": "leṇaguhādīsupi sārambhāparikkamanapaccayāpi anāpatti eva,",
  "tika-vin07t3:111_17": "iminā pana nayena aññassatthāya kuṭiṁ karontassāpi sārambhādipaccayāpi anāpattibhāvo atthato dassito eva hotīti.",
  "tika-vin07t3:112_0": "Tattha pāḷivirodhaṁ pariharituṁ “yaṁ panā”tiādi vuttaṁ.",
  "tika-vin07t3:112_1": "Ayañhettha adhippāyo –",
  "tika-vin07t3:112_2": "aññassa upajjhāyādino atthāya karontassa sārambhādipaccayāpi anāpatti eva,",
  "tika-vin07t3:112_3": "yaṁ pana pāḷiyaṁ “āpattikārukānaṁ tiṇṇaṁ dukkaṭāna”ntiādivacanaṁ,",
  "tika-vin07t3:112_4": "taṁ aññassatthāya karontassa,",
  "tika-vin07t3:112_5": "na sārambhādipaccayā āpattidassanatthaṁ vuttaṁ,",
  "tika-vin07t3:112_6": "kiñcarahi yathāsamādiṭṭhāya kuṭiyā akaraṇapaccayā āpattidassanatthanti.",
  "tika-vin07t3:112_7": "Tattha yathāsamādiṭṭhāyāti “bhikkhu samādisitvā pakkamati,",
  "tika-vin07t3:112_8": "‘kuṭiṁ me karothā’ti samādisati ca,",
  "tika-vin07t3:112_9": "desitavatthukā ca hotu anārambhā ca saparikkamanā cā”ti evaṁ kārāpakena āṇattikkamaṁ muñcitvā karaṇapaccayāti adhippāyo.",
  "tika-vin07t3:112_10": "Katthaci pana potthake “kuṭilakkhaṇappattampi kuṭiṁ aññassa…pe…",
  "tika-vin07t3:112_11": "karontassa anāpattī”ti imassa pāṭhassa anantaraṁ “yaṁ pana āpatti kārukāna”ntiādipāṭho dissati,",
  "tika-vin07t3:112_12": "sova yuttataro.",
  "tika-vin07t3:112_13": "Evañhi sati tattha adhippāyo pākaṭo hoti.",
  "tika-vin07t3:113_0": "Anāpattīti vatvāti vāsāgāratthāya eva aniyamitattā anāpattīti vatvā.",
  "tika-vin07t3:113_1": "Adesāpetvā karototi pamāṇayuttampi karoto.",
  "tika-vin07t3:113_2": "Acittakanti paṇṇattiajānanacittena acittakaṁ.",
  "tika-vin07t3:113_3": "Ullittādīnaṁ aññataratā,",
  "tika-vin07t3:113_4": "heṭṭhimappamāṇasambhavo,",
  "tika-vin07t3:113_5": "adesitavatthukatā,",
  "tika-vin07t3:113_6": "pamāṇātikkantatā,",
  "tika-vin07t3:113_7": "attuddesikatā,",
  "tika-vin07t3:113_8": "vāsāgāratā,",
  "tika-vin07t3:113_9": "lepaghaṭanāti satta vā pamāṇayuttaṅgādīsu cha vā aṅgāni.",
  "tika-vin07t3:114_0": "Kuṭikārasikkhāpadavaṇṇanā niṭṭhitā.",
  "tika-vin07t3:115_0": "7. Vihārakārasikkhāpadavaṇṇanā",
  "tika-vin07t3:116_0": "365.",
  "tika-vin07t3:116_1": "Sattame pūjāvacanappayoge kattari sāmivacanassapi icchitattā “gāmassa vā pūjita”nti vuttaṁ.",
  "tika-vin07t3:116_2": "Rūpindriyesu vijjamānaṁ sandhāya ekindriyatā vuccatīti āha “kāyindriyaṁ sandhāyā”ti.",
  "tika-vin07t3:116_3": "Te hi manindriyampi bhūtagāmānaṁ icchanti.",
  "tika-vin07t3:117_0": "366.Kiriyato samuṭṭhānābhāvoti vatthuno adesanāsaṅkhātaṁ akiriyaṁ vinā na kevalaṁ kiriyāya samuṭṭhānabhāvo.",
  "tika-vin07t3:117_1": "Kiriyākiriyato hi idaṁ samuṭṭhāti.",
  "tika-vin07t3:117_2": "Imasmiṁ sikkhāpade bhikkhū vāanabhineyyāti ettha vā-saddo samuccayattho,",
  "tika-vin07t3:117_3": "tena “mahallakañca vihāraṁ kareyya,",
  "tika-vin07t3:117_4": "bhikkhū ca anabhineyyā”ti kiriyañca akiriyañca samuccinoti.",
  "tika-vin07t3:118_0": "Vihārakārasikkhāpadavaṇṇanā niṭṭhitā.",
  "tika-vin07t3:119_0": "8. Paṭhamaduṭṭhadosasikkhāpadavaṇṇanā",
  "tika-vin07t3:120_0": "380.",
  "tika-vin07t3:120_1": "Aṭṭhame pākārena ca parikkhittanti sambandho.",
  "tika-vin07t3:120_2": "Gopuraṭṭālakayuttanti ettha pākāresu yuddhatthāya kato vaṅkasaṇṭhāno sarakkhepachiddasahito patissayaviseso aṭṭālako nāma.",
  "tika-vin07t3:121_0": "Soḷasavidhassāti catūhi maggehi paccekaṁ catūsu saccesu kattabbassa pariññāpahānasacchikiriyābhāvanāsaṅkhātassa soḷasavidhassa.",
  "tika-vin07t3:121_1": "Te gāravenāti te kilantarūpā bhikkhū bhattuddesakaṭṭhāne sannipatitānaṁ bhikkhūnaṁ purato attano kilantasarīraṁ dassetvā uddisāpane gāravena,",
  "tika-vin07t3:121_2": "lajjāyāti attho.",
  "tika-vin07t3:121_3": "Terasapīti bhattuddesakasenāsanagāhāpakabhaṇḍāgārikacīvarapaṭiggāhakacīvarabhājakayāgubhājakaphalabhājakakhajjabhājakaappamattakavissajjakasāṭiyagāhāpakapattagāhāpakaārāmikapesakasāmaṇerapesakasammutīnaṁ",
  "tika-vin07t3:121_4": "vasena terasapi.",
  "tika-vin07t3:122_0": "Pāḷiyaṁ “apisū”ti idaṁ “apicā”ti iminā samānattho nipāto.",
  "tika-vin07t3:122_1": "Evaṁ sabbapadesūti pīṭhādīsu senāsanasādhāraṇesu,",
  "tika-vin07t3:122_2": "katikasaṇṭhānapavesanikkhamanakālādīsu pana visuṁ visuṁ adhiṭṭhahitvā kathāpetīti veditabbaṁ.",
  "tika-vin07t3:122_3": "Ayañhi nimmitānaṁ dhammatāti aniyametvā nimmitānaṁ vasena vuttaṁ,",
  "tika-vin07t3:122_4": "niyametvā pana “ettakā idañcidañca kathentu,",
  "tika-vin07t3:122_5": "ettakā tuṇhī bhavantu,",
  "tika-vin07t3:122_6": "nānāppakāraṁ iriyāpathaṁ,",
  "tika-vin07t3:122_7": "kiriyañca kappentu,",
  "tika-vin07t3:122_8": "nānāvaṇṇasaṇṭhānavayoniyamā ca hontū”ti parikammaṁ katvā samāpajjitvā vuṭṭhāya adhiṭṭhite icchiticchitappakārā aññamaññampi visadisāva honti.",
  "tika-vin07t3:122_9": "Avatthukavacananti niratthakavacanaṁ.",
  "tika-vin07t3:123_0": "383.Ekacārikabhattanti atimanāpattā sabbesampi paṭilābhatthāya visuṁ ṭhitikāya pāpetabbabhattaṁ.",
  "tika-vin07t3:123_1": "Taddhitavohārenāti cattāri pamāṇamassa catukkanti evaṁ taddhitavohārena.",
  "tika-vin07t3:123_2": "Bhavoti bhavitabbo.",
  "tika-vin07t3:123_3": "Atītaṁ divasabhāganti tasmiññeva divase salākadānakkhaṇaṁ sandhāya vuttaṁ.",
  "tika-vin07t3:123_4": "Hiyyoti imassa ajja icceva attho.",
  "tika-vin07t3:123_5": "Tenevāhaṁsu “sve amhe”tiādi.",
  "tika-vin07t3:123_6": "Padhūpāyantāti punappunaṁ uppajjanakodhavasena padhūpāyantā.",
  "tika-vin07t3:123_7": "Pāḷiyaṁ kissa manti kena kāraṇena mayāti attho.",
  "tika-vin07t3:124_0": "384.",
  "tika-vin07t3:124_1": "“Sarasi tva”nti idaṁ ekaṁ vākyaṁ katvā,",
  "tika-vin07t3:124_2": "“kattā”ti idañca kattari ritupaccayantaṁ katvā,",
  "tika-vin07t3:124_3": "“asī”ti ajjhāhārapadena saha ekavākyaṁ katvā,",
  "tika-vin07t3:124_4": "“evarūpa”nti idaṁ,",
  "tika-vin07t3:124_5": "“yathāyaṁ bhikkhunī āhā”ti idañca dvīsu vākyesu paccekaṁ yojetabbanti dassetuṁ “atha vā”tiādimāha.",
  "tika-vin07t3:124_6": "Ujukamevāti tvā-paccayantavasena paṭhamaṁ atthaggahaṇaṁ ujukanti adhippāyo.",
  "tika-vin07t3:125_0": "Dutiyo dabba-saddo paṇḍitādivacanoti āha “na kho dabba dabbā paṇḍitā”ti.",
  "tika-vin07t3:125_1": "Nibbeṭhentīti dosato mocenti.",
  "tika-vin07t3:125_2": "Vinayalakkhaṇe tantinti vinayavinicchayalakkhaṇavisaye āgamaṁ ṭhapento.",
  "tika-vin07t3:125_3": "Pāḷiyaṁ yato ahantiādīsu yasmiṁ kāle ahaṁ jāto,",
  "tika-vin07t3:125_4": "tato pabhuti supinantenapi methunaṁ dhammaṁ nābhijānāmi,",
  "tika-vin07t3:125_5": "na ca tassa methunadhammassa paṭisevitā ahosinti attho daṭṭhabbo.",
  "tika-vin07t3:125_6": "Tenāha “supinantenapī”tiādi.",
  "tika-vin07t3:125_7": "Idāni ekavākyavasena yojanaṁ dassetuṁ “atha vā”tiādi vuttaṁ.",
  "tika-vin07t3:125_8": "Na ghaṭatīti yasmā khīṇāsavassa vacanena etissā vacanaṁ na sameti,",
  "tika-vin07t3:125_9": "tañca na ghaṭanaṁ yasmā pubbe bhikkhūsu pasiddhāya eva accantadussīlatāya eva ahosi,",
  "tika-vin07t3:125_10": "tasmā mettiyaṁ bhikkhuniṁ nāsethāti adhippāyo.",
  "tika-vin07t3:126_0": "Cara pireti cara gaccha pire para amāmaka tvaṁ.",
  "tika-vin07t3:126_1": "Vinassāti adassanaṁ gaccha.",
  "tika-vin07t3:126_2": "Akārikāti amūlakena codanāya na kārikā.",
  "tika-vin07t3:126_3": "Kārako hotīti “ayyenamhi dūsitā”ti imāya paṭiññāya yadi nāsitā,",
  "tika-vin07t3:126_4": "tadā thero bhikkhunīdūsakattasiddhito tassa dosassa kārako hoti.",
  "tika-vin07t3:126_5": "Akārako hotīti tāya katapaṭiññaṁ anapekkhitvā sāmaññato “mettiyaṁ bhikkhuniṁ nāsethā”ti bhagavatā vuttattā akārako hoti.",
  "tika-vin07t3:126_6": "Yadi hi thero kārako bhaveyya,",
  "tika-vin07t3:126_7": "avassaṁ tameva dosaṁ apadisitvā iminā nāma kāraṇena “mettiyaṁ bhikkhuniṁ nāsethā”ti vattabbaṁ siyā,",
  "tika-vin07t3:126_8": "tathā avuttattā,",
  "tika-vin07t3:126_9": "“dabbañca anuyuñjathā”ti avatvā “ime ca bhikkhū anuyuñjathā”ti vuttattā ca sāmatthiyato mettiyāya bhikkhuniyā aññena dosena nāsanārahatā,",
  "tika-vin07t3:126_10": "vatthussa ca amūlakabhāvo,",
  "tika-vin07t3:126_11": "therassa akārakabhāvo ca siddho hotīti adhippāyo.",
  "tika-vin07t3:127_0": "Attano suttanti “sakāya paṭiññāyā”ti iminā pakkhepavacanena sahitaṁ kūṭasuttaṁ.",
  "tika-vin07t3:127_1": "Therokārako hotīti ettha ayamadhippāyo –",
  "tika-vin07t3:127_2": "“sakāya paṭiññāyā”ti avatvā sāmaññato “mettiyaṁ bhikkhuniṁ nāsethā”ti otiṇṇavatthusmiṁyeva tassā nāsanā vihitāti tumhākaṁ vāde thero kārako hoti,",
  "tika-vin07t3:127_3": "“sakāya paṭiññāyā”ti pana vutte pubbeyeva siddhassa pārājikassa sucikāya assā sakāya paṭiññāya nāsethāti sijjhanato amhākaṁ vāde thero akārako hotīti.",
  "tika-vin07t3:127_4": "Mahāvihāravāsīnampi pana “sakāya paṭiññāyā”ti vutte otiṇṇavatthusmiṁyeva tassā nāsanā vihitā hoti,",
  "tika-vin07t3:127_5": "na sāmaññatoti adhippāyo.",
  "tika-vin07t3:127_6": "Etthāti imesu dvīsu vādesu,",
  "tika-vin07t3:127_7": "suttesu vā.",
  "tika-vin07t3:127_8": "Yaṁ pacchā vuttanti mahāvihāravāsīhi yaṁ vuttaṁ,",
  "tika-vin07t3:127_9": "taṁ yuttanti attho.",
  "tika-vin07t3:127_10": "Vicāritaṁ hetanti etaṁ pacchimassa yuttattaṁ vicāritaṁ,",
  "tika-vin07t3:127_11": "“tatra saṅghādiseso vuṭṭhānagāminī…pe…",
  "tika-vin07t3:127_12": "asuddhatāyeva nāsesī”ti vakkhamānanayena vinicchitanti attho.",
  "tika-vin07t3:127_13": "“Bhikkhuniṁ anuddhaṁseti dukkaṭa”nti iminā mahāaṭṭhakathāvādo dassito.",
  "tika-vin07t3:128_0": "Tatrāti tesu dukkaṭapācittiyesu.",
  "tika-vin07t3:128_1": "Dukkaṭanti vuttamahāaṭṭhakathāvādassa adhippāyaṁ dassetvā “pācittiya”nti pavattassa kurundivādassa adhippāyaṁ dassetuṁ “pacchimanayepī”tiādi vuttaṁ.",
  "tika-vin07t3:128_2": "Vacanappamāṇatoti visaṁvādanādhippāye samānepi anuddhaṁsanādivisese saṅghādisesādino vidhāyakavacanabalenāti attho.",
  "tika-vin07t3:128_3": "Bhikkhussa pana bhikkhuniyā dukkaṭanti bhikkhuniṁ anuddhaṁsentassa bhikkhussa dukkaṭaṁ.",
  "tika-vin07t3:129_0": "Evaṁ dvīsupi aṭṭhakathāvacanesu adhippāyaṁ vibhāvetvā idāni pacchime pācittiyavāde dosaṁ dassetvā purimadukkaṭavādameva",
  "tika-vin07t3:129_1": "patiṭṭhāpetuṁ “tatra panā”tiādi vuttaṁ.",
  "tika-vin07t3:129_2": "Tattha visunti sampajānamusāvāde pācittiyato visuṁ pācittiyaṁ vuttaṁ,",
  "tika-vin07t3:129_3": "tattha anantogadhabhāvāti adhippāyo.",
  "tika-vin07t3:129_4": "Tasmāti yasmā amūlakānuddhaṁsane visuññeva pācittiyaṁ paññattaṁ,",
  "tika-vin07t3:129_5": "tasmā purimanayoti dukkaṭavādo.",
  "tika-vin07t3:129_6": "Evaṁ antarā paviṭṭhaṁ dukkaṭapācittiyavādaṁ dassetvā idāni pākaṭameva atthaṁ vibhāvetuṁ “tathā bhikkhunī”tiādi āraddhaṁ.",
  "tika-vin07t3:129_7": "Tattha tathāti yathā bhikkhussa bhikkhuṁ,",
  "tika-vin07t3:129_8": "bhikkhuniñca anuddhaṁsentassa saṅghādisesadukkaṭāni vuttāni,",
  "tika-vin07t3:129_9": "tathāti attho.",
  "tika-vin07t3:129_10": "Etehi nāsanā natthīti sāmaññato vuttaṁ,",
  "tika-vin07t3:129_11": "dukkaṭena imissā pana nāsanā natthīti adhippāyo.",
  "tika-vin07t3:129_12": "Dussīlāti pārājikā.",
  "tika-vin07t3:130_0": "386.Ākāranānattenāti dūsitākārassa,",
  "tika-vin07t3:130_1": "dūsakākārassa ca nānattena.",
  "tika-vin07t3:130_2": "Anabhiraddhoti atuṭṭho.",
  "tika-vin07t3:130_3": "Tenāha “na sukhito”ti.",
  "tika-vin07t3:130_4": "Na pasāditoti anuppāditappasādo.",
  "tika-vin07t3:130_5": "Khīla-saddo thaddhabhāvavacano,",
  "tika-vin07t3:130_6": "kacavarapariyāyo ca hotīti āha “citta…pe…",
  "tika-vin07t3:130_7": "khīla”nti.",
  "tika-vin07t3:130_8": "Nappatītoti pītisukhādīhi na abhigato na upagato.",
  "tika-vin07t3:130_9": "Tenāha “na abhisaṭo”ti.",
  "tika-vin07t3:131_0": "Yena duṭṭhoti ca kupitoti ca vuttoti ettha yena duṭṭhoti ca vutto yena kupitoti ca vutto,",
  "tika-vin07t3:131_1": "taṁ mātikāyañca padabhājane ca vuttaṁ ubhayampetanti yojetabbaṁ.",
  "tika-vin07t3:131_2": "Dvīhīti “tena ca kopena,",
  "tika-vin07t3:131_3": "tena ca dosenā”ti vuttakopadosapadehi dvīhi,",
  "tika-vin07t3:131_4": "atthato pana dvīhipi dosova dassitoti āha “saṅkhārakkhandhameva dassetī”ti.",
  "tika-vin07t3:131_5": "Yāyāti anattamanatāya.",
  "tika-vin07t3:132_0": "Na cuditakavasenāti yadi cuditakavasenāpi amūlakaṁ adhippetaṁ siyā,",
  "tika-vin07t3:132_1": "amūlakaṁ nāma anajjhāpannanti padabhājanaṁ vadeyyāti adhippāyo.",
  "tika-vin07t3:132_2": "Yaṁ pārājikanti bhikkhuno anurūpesu ekūnavīsatiyā pārājikesu aññataraṁ.",
  "tika-vin07t3:132_3": "Padabhājane pana bhikkhuvibhaṅge āgatāneva gahetvā “catunnaṁ aññatarenā”ti vuttaṁ.",
  "tika-vin07t3:132_4": "Etaṁ idha appamāṇanti etaṁ āpannānāpannataṁ idhānuddhaṁsane āpattiyā anaṅgaṁ,",
  "tika-vin07t3:132_5": "āpattiṁ pana āpanne vā anāpanne vā puggale “anāpanno eso suddho”ti suddhasaññāya vā vimatiyā vā cāvanādhippāyova idha aṅganti adhippāyo.",
  "tika-vin07t3:133_0": "Tathevāti pasādasotena,",
  "tika-vin07t3:133_1": "dibbasotena vāti imamatthaṁ atidisati.",
  "tika-vin07t3:133_2": "Diṭṭhānusāreneva samuppannā parisaṅkāva diṭṭhaparisaṅkitaṁ nāma.",
  "tika-vin07t3:133_3": "Evaṁ sesesupi.",
  "tika-vin07t3:133_4": "“Adisvā vā”ti idaṁ ukkaṭṭhavasena vuttaṁ,",
  "tika-vin07t3:133_5": "disvā pakkantesupi doso natthiyeva.",
  "tika-vin07t3:133_6": "Imesanti imehi.",
  "tika-vin07t3:133_7": "Karissantīti tasmiṁ khaṇe uppajjanākāradassanaṁ,",
  "tika-vin07t3:133_8": "pacchā pana ettakena kālena kataṁ vāti saṅkāya codeti.",
  "tika-vin07t3:133_9": "Na hi karissantīti codanā atthi.",
  "tika-vin07t3:133_10": "“Ariṭṭhaṁ pīta”nti idaṁ mukhe surāgandhavāyananimittadassanaṁ.",
  "tika-vin07t3:133_11": "Ariṭṭhañhi surāsadisavaṇṇagandhaṁ kappiyabhesajjaṁ.",
  "tika-vin07t3:134_0": "Diṭṭhaṁ atthi samūlakantiādīsu ajjhācārassa sambhavāsambhavānaṁ mūlāmūlabhāvadassanaṁ.",
  "tika-vin07t3:134_1": "Atthi saññāsamūlakantiādi pana diṭṭhasaññāya sambhavāsambhavānaṁ mūlāmūlabhāvadassanaṁ.",
  "tika-vin07t3:134_2": "Disvāva diṭṭhasaññī hutvā codetīti ettha yaṁ codeti,",
  "tika-vin07t3:134_3": "tato aññaṁ puggalaṁ vītikkamantaṁ,",
  "tika-vin07t3:134_4": "paṭicchannokāsato nikkhamantaṁ vā disvā “ayaṁ so”ti saññāya codentopi saṅgayhati.",
  "tika-vin07t3:134_5": "Esa nayo sutādīsupi.",
  "tika-vin07t3:134_6": "Samūlakena vā saññāsamūlakena vāti ettha pārājikamāpannaṁ diṭṭhādimūlakena ca “ayaṁ āpanno”ti asuddhasaññāya codento samūlakena codeti nāma.",
  "tika-vin07t3:134_7": "Saññāsamūlakatte eva anāpattisambhavato āpanne vā anāpanne vā puggale āpannasaññī diṭṭhādīsu,",
  "tika-vin07t3:134_8": "adiṭṭhādīsu vā mūlesu diṭṭhasutādisaññī tena diṭṭhādimūlakena taṁ puggalaṁ codento saññāsamūlakena codeti nāma.",
  "tika-vin07t3:134_9": "Imesaṁ anāpatti,",
  "tika-vin07t3:134_10": "vuttavipariyāyena āpattivāre attho veditabbo.",
  "tika-vin07t3:135_0": "Samīpe ṭhatvāti hatthavikāravacīghosānaṁ codanāvasena pavattiyamānānaṁ dassanasavanūpacāre ṭhatvāti attho.",
  "tika-vin07t3:135_1": "Keci pana “dvādasahatthabbhantare ṭhatvā”ti vadanti,",
  "tika-vin07t3:135_2": "taṁ na yuttaṁ.",
  "tika-vin07t3:135_3": "Parato byatirekato anāpattiṁ dassentena “dūtaṁ vā paṇṇaṁ vā sāsanaṁ vā pesetvā”ti ettakameva vuttaṁ,",
  "tika-vin07t3:135_4": "na pana “dvādasahatthaṁ muñcitvā codentassa sīsaṁ na etī”ti vuttaṁ.",
  "tika-vin07t3:135_5": "Vācāya vācāyāti sakiṁ āṇattassa sakalampi divasaṁ vadato vācāya vācāya codāpakasseva āpatti.",
  "tika-vin07t3:135_6": "Sopīti āṇattopi.",
  "tika-vin07t3:135_7": "Tassa ca “mayāpi diṭṭha”ntiādiṁ avatvāpi “amūlaka”nti saññāya cāvanādhippāyena “tvaṁ pārājikaṁ dhammaṁ",
  "tika-vin07t3:135_8": "ajjhāpannosī”ti idameva vācaṁ parassa vacanaṁ viya akatvā sāmaññato vadantassāpi saṅghādiseso eva.",
  "tika-vin07t3:135_9": "Satipi pana anuddhaṁsanādhippāye “asukena evaṁ vutta”nti parena vuttameva vadantassa natthi saṅghādiseso.",
  "tika-vin07t3:135_10": "Sace pana parena avuttampi vuttanti vadati,",
  "tika-vin07t3:135_11": "āpatti eva.",
  "tika-vin07t3:136_0": "Sambahulā sambahule sambahulehi vatthūhīti ettha sambahuleti cuditakabahuttaniddesena purimesu tīsu vāresu",
  "tika-vin07t3:136_1": "cuditakabahuttenāpi vārabhedasabbhāvaṁ ñāpeti.",
  "tika-vin07t3:136_2": "Ekasmiñhi cuditakavatthucodakabhedena idaṁ catukkaṁ vuttaṁ,",
  "tika-vin07t3:136_3": "cuditakabahuttenāpi catukkantaraṁ labbhatīti aṭṭhakaṁ hoti eva.",
  "tika-vin07t3:137_0": "Amūlakacodanāpasaṅgena samūlakacodanālakkhaṇādiṁ dassetuṁ “codetuṁ pana ko labhatī”tiādi āraddhaṁ.",
  "tika-vin07t3:137_1": "Bhikkhussa sutvā codetītiādi suttaṁ yasmā ye codakassa aññesaṁ vipattiṁ pakāsenti,",
  "tika-vin07t3:137_2": "tepi tasmiṁ khaṇe codakabhāve ṭhatvāva pakāsenti,",
  "tika-vin07t3:137_3": "tesañca vacanaṁ gahetvā itaropi yasmā codetuñca asampaṭicchantaṁ tehi titthiyasāvakapariyosānehi paṭhamacodakehi sampaṭicchāpetuñca labhati,",
  "tika-vin07t3:137_4": "tasmā idha sāvakabhāvena uddhaṭanti veditabbaṁ.",
  "tika-vin07t3:138_0": "Dūtaṁ vātiādīsu “tvaṁ evaṁ gantvā codehī”ti dūtaṁ vā pesetvā yo codetuṁ sakkoti,",
  "tika-vin07t3:138_1": "tassa paṇṇaṁ,",
  "tika-vin07t3:138_2": "mūlasāsanaṁ vā pesetvā.",
  "tika-vin07t3:138_3": "Samayenāti pakatiyā jānanakkhaṇe.",
  "tika-vin07t3:139_0": "Garukānaṁ dvinnanti pārājikasaṅghādisesānaṁ.",
  "tika-vin07t3:139_1": "Micchādiṭṭhi nāma “natthi dinna”ntiādinayappavattā dasavatthukā diṭṭhi,",
  "tika-vin07t3:139_2": "sassatucchedasaṅkhātaṁ antaṁ gaṇhāpakadiṭṭhi antaggāhikā nāma.",
  "tika-vin07t3:139_3": "Ājīvahetu paññattānaṁ channanti ājīvahetupi āpajjitabbānaṁ uttarimanussadhammapārājikaṁ,",
  "tika-vin07t3:139_4": "sañcaritte saṅghādiseso,",
  "tika-vin07t3:139_5": "“yo te vihāre vasati,",
  "tika-vin07t3:139_6": "so arahā”ti pariyāyena thullaccayaṁ,",
  "tika-vin07t3:139_7": "bhikkhussa paṇītabhojanaviññattiyā pācittiyaṁ,",
  "tika-vin07t3:139_8": "bhikkhuniyāpaṇītabhojanaviññattiyā pāṭidesanīyaṁ,",
  "tika-vin07t3:139_9": "sūpodanaviññattiyā dukkaṭanti imesaṁ parivāre vuttānaṁ channaṁ.",
  "tika-vin07t3:139_10": "Na hetā āpattiyo ājīvahetu eva paññattā sañcarittādīnaṁ aññathāpi āpajjitabbato.",
  "tika-vin07t3:139_11": "Ājīvahetupi etāsaṁ āpajjanaṁ sandhāya evaṁ vuttaṁ,",
  "tika-vin07t3:139_12": "ājīvahetupi paññattānanti attho.",
  "tika-vin07t3:139_13": "Na kevalañca etā eva,",
  "tika-vin07t3:139_14": "aññāpi adinnādānakuladūsanapāṇavadhavejjakammādivasena ājīvahetu āpajjitabbāpi santi,",
  "tika-vin07t3:139_15": "tā pana āpattisabhaāgatāya pārājikādīsu chasu eva saṅgayhantīti visuṁ na vuttāti veditabbā.",
  "tika-vin07t3:140_0": "Ettāvatā pana sīsaṁ na etīti saṅghādisesaṁ sandhāya vuttaṁ,",
  "tika-vin07t3:140_1": "codanā pana katā eva hoti.",
  "tika-vin07t3:140_2": "Tiṁsānīti tiṁsaṁ etesamatthīti tiṁsāni,",
  "tika-vin07t3:140_3": "tiṁsādhikānīti vuttaṁ hoti.",
  "tika-vin07t3:140_4": "Navutānīti etthāpi eseva nayo.",
  "tika-vin07t3:141_0": "Attādānaṁ ādātukāmenāti ettha attanā ādātabbato diṭṭhādimūlakehi gahetabbato parassa vipphandituṁ adatvā paggaṇhanato attādānanti codanā vuccati,",
  "tika-vin07t3:141_1": "taṁ ādātukāmena,",
  "tika-vin07t3:141_2": "codanaṁ kattukāmenāti attho.",
  "tika-vin07t3:142_0": "Ubbāhikāyāti ubbahanti viyojenti etāya alajjīnaṁ tajjaniṁ vā kalahaṁ vāti ubbāhikā,",
  "tika-vin07t3:142_1": "saṅghasammuti, tāya.",
  "tika-vin07t3:142_2": "Vinicchinanaṁ nāma tāya sammatabhikkhūhi vinicchananameva.",
  "tika-vin07t3:142_3": "Alajjussannāya hi parisāya samathakkhandhake āgatehi dasaṅgehi samannāgatā dve tayo bhikkhū tattheva vuttāya ñattidutiyakammavācāya sammannitabbā,",
  "tika-vin07t3:142_4": "tehi ca sammatehi visuṁ vā nisīditvā,",
  "tika-vin07t3:142_5": "tassā eva vā parisāya “aññehi na kiñci kathetabba”nti sāvetvā taṁ adhikaraṇaṁ vinicchitabbaṁ.",
  "tika-vin07t3:143_0": "Kimhīti kismiṁ vatthusmiṁ,",
  "tika-vin07t3:143_1": "kataravipattiyanti attho.",
  "tika-vin07t3:143_2": "“Kimhi naṁ nāmā”ti idaṁ “katarāya vipattiyā etaṁ codesī”ti yāya kāyaci viññāyamānāya bhāsāya vuttepi",
  "tika-vin07t3:143_3": "codakassa vinaye apakataññutāya “sīlācāradiṭṭhiājīvavipattīsu katarāyāti maṁ pucchatī”ti ñātuṁ asakkontassa pucchā,",
  "tika-vin07t3:143_4": "na pana kimhītiādipadatthamattaṁ ajānantassa.",
  "tika-vin07t3:143_5": "Na hi anuvijjako codakaṁ bālaṁ aparicitabhāsāya “kimhi na”nti pucchati.",
  "tika-vin07t3:143_6": "“Kimhi nampi na jānāsī”ti idampi vacanamattaṁ sandhāya vuttaṁ na hoti,",
  "tika-vin07t3:143_7": "“kataravipattiyā”ti vutte “asukāya vipattiyā”ti vattumpi na jānāsīti vacanassa adhippāyameva sandhāya vuttanti gahetabbaṁ.",
  "tika-vin07t3:143_8": "Teneva vakkhati “bālassa lajjissa nayo dātabbo”ti vatvā ca “kimhi naṁ codesīti sīlavipattiyā”tiādi adhippāyappakāsanameva nayadānaṁ vuttaṁ,",
  "tika-vin07t3:143_9": "na pana kimhi-naṁ-padānaṁ pariyāyamattadassanaṁ.",
  "tika-vin07t3:143_10": "Na hi bālo “kataravipattiyaṁ naṁ codesī”ti imassa vacanassa atthe ñātepi vipattippabhedanaṁ,",
  "tika-vin07t3:143_11": "attanā codiyamānaṁ vipattisarūpañca jānituṁ sakkoti,",
  "tika-vin07t3:143_12": "tasmā teneva ajānanena alajjī apasādetabbo.",
  "tika-vin07t3:143_13": "“Kimhi na”nti idampi upalakkhaṇamattaṁ,",
  "tika-vin07t3:143_14": "aññena vā yena kenaci ākārena aviññutaṁ pakāsetvā vissajjetabbova.",
  "tika-vin07t3:144_0": "“Dummaṅkūnaṁ puggalānaṁ niggahāyā”tiādivacanato “alajjīniggahatthāya…pe…",
  "tika-vin07t3:144_1": "paññatta”nti vuttaṁ.",
  "tika-vin07t3:144_2": "Ehitīti hi-kāro ettha āgamo daṭṭhabbo,",
  "tika-vin07t3:144_3": "āgamissatīti attho.",
  "tika-vin07t3:144_4": "Diṭṭhasantānenāti diṭṭhaniyāmena.",
  "tika-vin07t3:144_5": "Alajjissa paṭiññāya eva kātabbanti vacanapaṭivacanakkameneva dose āvibhūtepi alajjissa “asuddhoha”nti",
  "tika-vin07t3:144_6": "dosasampaṭicchanapaaññāya eva āpattiyā kātabbanti attho.",
  "tika-vin07t3:144_7": "Keci pana “alajjissa etaṁ natthīti suddhapaṭiññāya eva anāpattiyā kātabbanti ayamettha attho saṅgahito”ti vadanti,",
  "tika-vin07t3:144_8": "taṁ na yuttaṁ anuvijjakasseva niratthakattāpattito codakeneva alajjipaṭiññāya ṭhātabbato.",
  "tika-vin07t3:144_9": "Dosāpagamapaṭiññā eva hi idha paṭiññāti adhippetā.",
  "tika-vin07t3:144_10": "Teneva vakkhati “etampi natthīti paṭiññaṁ na detī”tiādi.",
  "tika-vin07t3:145_0": "Tadatthadīpanatthanti alajjissa dose āvibhūtepi tassa dosāpagamapaṭiññāya eva kātabbatādīpanatthaṁ.",
  "tika-vin07t3:145_1": "Vivādavatthusaṅkhāte atthe paccatthikā atthapaccatthikā.",
  "tika-vin07t3:145_2": "Saññaṁ datvāti nesaṁ kathāpacchedatthaṁ,",
  "tika-vin07t3:145_3": "abhimukhakaraṇatthañca saddaṁ katvā.",
  "tika-vin07t3:145_4": "Vinicchinituṁ ananucchavikoti “asuddho”ti saññāya codakapakkhe paviṭṭhattā anuvijjakabhāvato bahibhūtattā anuvijjituṁ asakkuṇeyyataṁ sandhāya vuttaṁ.",
  "tika-vin07t3:145_5": "Sandehe eva hi sati anuvijjituṁ sakkā,",
  "tika-vin07t3:145_6": "asuddhadiṭṭhiyā pana sati cuditakena vuttaṁ sabbaṁ asaccatopi paṭibhāti,",
  "tika-vin07t3:145_7": "kathaṁ tattha anuvijjanā siyāti.",
  "tika-vin07t3:146_0": "“Tathānāsitakova bhavissatī”ti iminā vinicchayaṁ adatvā saṅghato viyojanaṁ nāma liṅganāsanā viya ayampi eko nāsanappakāroti dasseti.",
  "tika-vin07t3:146_1": "Viraddhaṁ hotīti sañcicca āpattiṁ sahasā āpanno hoti.",
  "tika-vin07t3:146_2": "“Ādito paṭṭhāya alajjī nāma natthī”ti idaṁ “pakkhānurakkhaṇatthāya paṭiññaṁ na detī”ti imassa alajjilakkhaṇasambhavassa kāraṇavacanaṁ.",
  "tika-vin07t3:146_3": "Paṭicchāditakālato paṭṭhāya alajjī nāma eva,",
  "tika-vin07t3:146_4": "purimo lajjibhāvo na rakkhatīti attho.",
  "tika-vin07t3:146_5": "Paṭiññaṁ na detīti sace mayā katadosaṁ vakkhāmi,",
  "tika-vin07t3:146_6": "mayhaṁ anuvattakā bhijjissantīti paṭiññaṁ na deti.",
  "tika-vin07t3:146_7": "Ṭhāne na tiṭṭhatīti lajjiṭṭhāne na tiṭṭhati,",
  "tika-vin07t3:146_8": "kāyavācāsu vītikkamo hoti evāti adhippāyo.",
  "tika-vin07t3:146_9": "Tenāha “vinicchayo na dātabbo”ti,",
  "tika-vin07t3:146_10": "pubbe pakkhikānaṁ paṭiññāya vūpasamitassāpi adhikaraṇassa duvūpasantatāya ayampi tathā nāsitakova bhavissatīti adhippāyo.",
  "tika-vin07t3:147_0": "Cuditakacodakesu paṭipattiṁ ñatvāti “tumhe amhākaṁ vinicchayena tuṭṭhā bhavissathā”tiādinā vuttaṁ cuditakacodakesu",
  "tika-vin07t3:147_1": "anuvijjakena paṭipajjitabbakammaṁ ñatvā.",
  "tika-vin07t3:147_2": "Vinicchayo majjheti āpattīti vā anāpattīti vā vinicchayapariyosānaanuvijjanānaṁ majjhaṁ nāmāti attho.",
  "tika-vin07t3:148_0": "Amūlakampi samūlakaṁ katvā vadantīti āha “dve mūlānī”ti.",
  "tika-vin07t3:148_1": "Kālena vakkhāmītiādīsu okāsaṁ kārāpetvā vadanto kālena vadati nāma.",
  "tika-vin07t3:148_2": "Salākaggayāguaggabhikkhācāraṭṭhānādīsu codento akālena vadati nāma.",
  "tika-vin07t3:148_3": "Dosato vuṭṭhāpetukāmatāya vadanto atthasaṁhitena vadati nāma.",
  "tika-vin07t3:148_4": "Dosantaroti dosacitto.",
  "tika-vin07t3:148_5": "Pannarasasu dhammesūti “parisuddhakāyasamaācāratā,",
  "tika-vin07t3:148_6": "tathā vacīsamācāratā,",
  "tika-vin07t3:148_7": "sabrahmacārīsu mettacittatā,",
  "tika-vin07t3:148_8": "bahussutatā,",
  "tika-vin07t3:148_9": "ubhinnaṁ pātimokkhānaṁ svāgatāditā,",
  "tika-vin07t3:148_10": "kālena vakkhāmī”tiādinā vuttapañcadhammā ca kāruññatā, hitesitā,",
  "tika-vin07t3:148_11": "anukampatā,",
  "tika-vin07t3:148_12": "āpattivuṭṭhānatā,",
  "tika-vin07t3:148_13": "vinayapurekkhāratāti imesu pannarasasu.",
  "tika-vin07t3:148_14": "Tattha “kāruññatā”ti iminā karuṇā dassitā.",
  "tika-vin07t3:148_15": "Hitesitāti hitagavesanatā.",
  "tika-vin07t3:148_16": "Anukampatāti tena hitena saṁyojanatā,",
  "tika-vin07t3:148_17": "imehi dvīhipi mettā dassitā.",
  "tika-vin07t3:148_18": "Āpattivuṭṭhānatāti suddhante patiṭṭhāpanatā.",
  "tika-vin07t3:148_19": "Vatthuṁ codetvā sāretvā paṭiññaṁ āropetvā yathāpaṭiññāya kammakaraṇaṁ vinayapurekkhāratā nāma.",
  "tika-vin07t3:149_0": "Adhikaraṇaṭṭhenāti adhikātabbaṭṭhena,",
  "tika-vin07t3:149_1": "samathehi vūpasametabbaṭṭhenāti attho.",
  "tika-vin07t3:149_2": "Taṁ nānattaṁ dassetunti idha anadhippetampi atthuddhāravasena taṁ nānattaṁ dassetunti adhippāyo.",
  "tika-vin07t3:149_3": "Teneva vakkhati “sesāni atthuddhāravasena vuttānī”ti.",
  "tika-vin07t3:149_4": "Yaṁ adhikiccātiādinā adhikaraṇasaddassa kammasādhanatā vuttā.",
  "tika-vin07t3:150_0": "Gāhanti “asukaṁ codessāmī”ti manasā codanākārassa gahaṇaṁ.",
  "tika-vin07t3:150_1": "Cetananti “codessāmī”ti uppannacittabyāpārasaṅkhātaṁ cittakammaṁ.",
  "tika-vin07t3:150_2": "Akkhantinti cuditakassa vipattiṁ disvā uppannaṁ kodhaṁ asahanaṁ,",
  "tika-vin07t3:150_3": "tathā pavattaṁ vā yaṁ kiñci cittacetasikarāsiṁ.",
  "tika-vin07t3:150_4": "Vohāranti codanāvasappavattavacanaṁ.",
  "tika-vin07t3:150_5": "Paṇṇattinti codanāvasappavattaṁ manasā parikappitaṁ nāmapaṇṇattiṁ.",
  "tika-vin07t3:150_6": "Attādānaṁ gahetvāti codanaṁ manasā gahetvā.",
  "tika-vin07t3:150_7": "Taṁ adhikaraṇanti taṁ gāhalakkhaṇaṁ adhikaraṇaṁ.",
  "tika-vin07t3:150_8": "Nirujjhati cetanāya khaṇikattā,",
  "tika-vin07t3:150_9": "sā ca samathappattā hotīti evamettha aniṭṭhappasaṅgo veditabbo.",
  "tika-vin07t3:150_10": "Evaṁ uparipi “tuṇhī hotī”ti iminā vohāravacanassa nirodhaṁ dasseti.",
  "tika-vin07t3:150_11": "Tenāha “taṁ adhikaraṇaṁ samathappattaṁ bhavissatī”ti.",
  "tika-vin07t3:150_12": "“Tasmā paṇṇatti adhikaraṇa”nti aṭṭhakathāsu katasanniṭṭhānaṁ dassetvā idāni tassāpi ekaccehi paṭikkhittabhāvaṁ",
  "tika-vin07t3:150_13": "dassetvā puna tampi paṭisedhetvā aṭṭhakathāsu vuttapaṇṇattiyā eva adhikaraṇataṁ samatthetuṁ “taṁ paneta”ntiādimāha.",
  "tika-vin07t3:150_14": "Tattha taṁ panetanti paṇṇatti adhikaraṇanti etaṁ gahaṇaṁ virujjhatīti sambandho.",
  "tika-vin07t3:150_15": "Pārājikādiāpatti ekantaakusalasabhāvā vā abyākatasabhāvā vā hotīti saññāya “methunadhammapārājikāpattī”tiādikaṁ",
  "tika-vin07t3:150_16": "suttaṁ paṇṇattiadhikaraṇavādena virujjhatīti dassetuṁ uddhaṭaṁ.",
  "tika-vin07t3:150_17": "Tenāha “na hi te…pe…",
  "tika-vin07t3:150_18": "accantaakusalattā”tiādi.",
  "tika-vin07t3:150_19": "Teti aṭṭhakathācariyā.",
  "tika-vin07t3:151_0": "Amūlakañceva taṁ adhikaraṇanti ettha amūlakapārājikameva adhikaraṇa-saddena adhippetanti dassetuṁ “yañceta”ntiādi vuttaṁ.",
  "tika-vin07t3:151_1": "Yasmā panātiādi pana idhādhippetāya amūlakapārājikāpattiyā eva paṇṇattibhāvo yujjatīti dassetuṁ āraddhaṁ.",
  "tika-vin07t3:151_2": "Tattha yāya paṇṇattiyāti sabhāvato parisuddhepi puggale “pārājiko”tiādinā codakena pavattitaṁ nāmapaṇṇattiṁ sandhāya vadati.",
  "tika-vin07t3:151_3": "Paññattoti kathito.",
  "tika-vin07t3:151_4": "Adhikaraṇe pavattattāti avijjamānepi manasā āropitamatte āpattādhikaraṇe vācakabhāvena pavattattā.",
  "tika-vin07t3:152_0": "Evaṁ nāmapaṇṇattivasena imasmiṁ sikkhāpade āpattādhikaraṇassa paññattibhāvaṁ dassetvā idāni atthapaṇṇattivasenāpi dassetuṁ “yasmā vāya”ntiādi vuttaṁ.",
  "tika-vin07t3:152_1": "Paññattimattamevāti avijjamānassa vijjamānākārena manasā āropitaatthapaṇṇattimattamevāti attho.",
  "tika-vin07t3:152_2": "Tañca kho idhevāti tañca yathāvuttapariyāyena paṇṇattiyā adhikaraṇattaṁ idheva imasmiṁ eva sikkhāpade.",
  "tika-vin07t3:152_3": "Eketi keci.",
  "tika-vin07t3:152_4": "Taṁ na yuttanti yaṁ ekaccehi aṭṭhakathāsu vuttaṁ,",
  "tika-vin07t3:152_5": "adhikaraṇassa paṇṇattibhāvaṁ nisedhetvā kusalādiparamatthabhāvaṁ sādhetuṁ “taṁ panetaṁ methunadhammapārājikāpattī”tiādinā papañcato dassito,",
  "tika-vin07t3:152_6": "taṁ na yuttanti attho.",
  "tika-vin07t3:152_7": "Tattha kāraṇamāha “ādikammikassā”tiādinā,",
  "tika-vin07t3:152_8": "tena ca tasmiṁ vāde yadi āpatti nāma akusalā vā abyākatā vā bhaveyya,",
  "tika-vin07t3:152_9": "kathaṁ ādikammikassa anāpatti bhaveyya?",
  "tika-vin07t3:152_10": "Tassāpi akusalādīnaṁ uppannattā bhagavato sikkhāpadapaññattito paṭṭhāya yāva āpattītipi na sakkā vattuṁ,",
  "tika-vin07t3:152_11": "methunādīsu akusalādīnaṁ sikkhāpadapaññattito pubbepi samuppattito.",
  "tika-vin07t3:152_12": "Tato eva anupasampannānampi āpattippasaṅgo,",
  "tika-vin07t3:152_13": "gilānādīnaṁ uppannattā anupaññattiyāpi anāpattiabhāvappasaṅgo ca siyā.",
  "tika-vin07t3:152_14": "Atha mataṁ “na kevalaṁ akusalādi eva,",
  "tika-vin07t3:152_15": "atha kho bhagavatā paṭikkhittabhāvaṁ jānantassa samuppajjamānā eva akusalādayo āpattī”ti,",
  "tika-vin07t3:152_16": "tampi asāraṁ,",
  "tika-vin07t3:152_17": "sikkhāpadapaññattiṁ ajānitvā vītikkamantassa methunādīsu anāpattippasaṅgato,",
  "tika-vin07t3:152_18": "akusalādisabhāvāya ca āpattiyā ekapayogādīsu ekattādipi na siyā.",
  "tika-vin07t3:152_19": "Na hi sakalampi divasaṁ itthiṁ kāyato amocetvā phusantassa ekamevākusalaṁ uppajjati,",
  "tika-vin07t3:152_20": "bahū vā itthiyo phusitvā apagacchantassa bahūni,",
  "tika-vin07t3:152_21": "yenāpattiyā ekattaṁ,",
  "tika-vin07t3:152_22": "bahuttaṁ vā siyāti evamādikaṁ ayuttiṁ saṅgahetvā dassitanti veditabbaṁ.",
  "tika-vin07t3:153_0": "Tattha vatthuñcāti vītikkamo.",
  "tika-vin07t3:153_1": "Tañhi āpattisammutipaññāpanassa okāsaṭṭhena “vatthū”ti vuccati.",
  "tika-vin07t3:153_2": "Gottanti adinnādānādito buddhisaddanivattanaṭṭhena parikappitasāmaññākāro gottaṁ.",
  "tika-vin07t3:153_3": "Nāmanti avijjamānanāmapaññatti.",
  "tika-vin07t3:153_4": "Tassa pana pārājikanti nāmassa atthabhūtā āpatti atthapaññatti evāti daṭṭhabbaṁ.",
  "tika-vin07t3:153_5": "Yaṁ pana “vivādādhikaraṇaṁ siyā kusala”ntiādi,",
  "tika-vin07t3:153_6": "“āpattādhikaraṇaṁ siyā akusala”ntiādi ca suttaṁ tehi samuddhaṭaṁ,",
  "tika-vin07t3:153_7": "tampi na vivādādīnaṁ kusalādibhāvassa pariyāyadesitattāti yaṁ ettha vattabbaṁ,",
  "tika-vin07t3:153_8": "taṁ heṭṭhā paṭhamapārājikasamuṭṭhānādivaṇṇanāya sāratthadīpaniyaṁ viraddhaṭṭhānasodhanatthaṁ vitthārato vuttanti tattheva taṁ gahetabbaṁ,",
  "tika-vin07t3:153_9": "sāratthadīpanīkārakassa akusalādirūpāva āpattīti laddhi,",
  "tika-vin07t3:153_10": "teneva so idhāpi “tasmā paṇṇattiadhikaraṇanti aṭṭhakathāsu katasanniṭṭhānaṁ dassetvā idāni tampi na yuttanti",
  "tika-vin07t3:153_11": "dassetuṁ ‘taṁ paneta’ntiādimāhā”ti evaṁ attano laddhiṁ aṭṭhakathācariyassapi laddhiṁ katvā ganthavirodhampi",
  "tika-vin07t3:153_12": "anoloketvā dassesi.",
  "tika-vin07t3:153_13": "Na hettha buddhaghosācariyo aṭṭhakathāvādaṁ ayuttanti dassetuṁ “taṁ paneta”ntiādimārabhi “paṇṇattimattameva",
  "tika-vin07t3:153_14": "āpattādhikaraṇanti veditabba”nti sayameva upari kathanato,",
  "tika-vin07t3:153_15": "atha kho dulladdhikānaṁ ekaccānaṁ tattha vippaṭipattiṁ dassetvā puna taṁ paṭisedhetukāmo ārabhi,",
  "tika-vin07t3:153_16": "teneva ante “eke”ti vuttanti veditabbaṁ.",
  "tika-vin07t3:153_17": "Vivādādīnaṁ kusalādikatte taṁsamathānampi tabbhāvo āpajjati paramatthesu paṇṇattiyā samathāyogāti āha “kusalādisamathehī”ti.",
  "tika-vin07t3:153_18": "Paññattisabhāvānameva catunnaṁ adhikaraṇānaṁ samathehi adhikaraṇīyatā,",
  "tika-vin07t3:153_19": "na pana kusalādiparamattharūpānaṁ tesaṁ tesaṁ khaṇikatāya sayameva samathappattitoti heṭṭhā samatthitamatthaṁ",
  "tika-vin07t3:153_20": "nigamanavasena dassentena “iti iminā adhikaraṇaṭṭhenā”ti vuttaṁ,",
  "tika-vin07t3:153_21": "tassa yathāvuttanayena samathehi adhikaraṇīyatāyāti attho.",
  "tika-vin07t3:153_22": "“Idhekacco”ti iminā idhādhippetaṁ vivādaṁ nivatteti.",
  "tika-vin07t3:154_0": "Anuvādoti vipattīhi upavadanā ceva codanā ca.",
  "tika-vin07t3:154_1": "Tattha upavadanā nāma garahā,",
  "tika-vin07t3:154_2": "akkoso ca.",
  "tika-vin07t3:154_3": "Pañcapīti mātikāpariyāpannāpattiyo sandhāya vuttaṁ.",
  "tika-vin07t3:154_4": "Kiccayatāti kattabbatā.",
  "tika-vin07t3:154_5": "Sapadānukkamaniddesassāti ettha padānukkamaniddesoti padabhājanaṁ vuccati,",
  "tika-vin07t3:154_6": "tena sahitassa sikkhāpadassāti attho.",
  "tika-vin07t3:155_0": "387.Assāti kattuatthe sāmivacananti āha “etena codakenā”tiādi.",
  "tika-vin07t3:155_1": "Diṭṭhamūlake panāti “diṭṭhassa hoti pārājikaṁ dhammaṁ ajjhāpajjanto”tiādi pāḷivāraṁ sandhāya vuttaṁ.",
  "tika-vin07t3:155_2": "Tattha itthiyā saddhiṁ rahonisajjādidassanamattavasena pārājikaṁ dhammaṁ ajjhāpajjanto puggalo tena diṭṭho,",
  "tika-vin07t3:155_3": "na pana maggena maggappaṭipādanādidassanavasena.",
  "tika-vin07t3:155_4": "Yadi hi tena so tathā diṭṭho bhaveyya,",
  "tika-vin07t3:155_5": "asuddhasaññī evāyaṁ tasmiṁ puggale siyā,",
  "tika-vin07t3:155_6": "asuddhasaññāya ca suddhaṁ vā asuddhaṁ vā codentassa saṅghādiseso na siyā “anāpatti suddhe asuddhadiṭṭhissa,",
  "tika-vin07t3:155_7": "asuddhe asuddhadiṭṭhissā”tiādivacanato.",
  "tika-vin07t3:155_8": "Tasmā itthiyā saddhiṁ rahonisajjādimattameva disvāpi “saddho kulaputto,",
  "tika-vin07t3:155_9": "nāyaṁ pārājikaṁ āpajjatī”ti tasmiṁ suddhasaññissa vā vematikassa vā “suto mayā pārājikaṁ dhammaṁ ajjhāpajjanto”tiādinā",
  "tika-vin07t3:155_10": "niyametvā codentasseva saṅghādiseso,",
  "tika-vin07t3:155_11": "na asuddhasaññissa,",
  "tika-vin07t3:155_12": "tassa pana diṭṭhaṁ sutanti musāvādādipaccayā lahukāpatti evāti veditabbaṁ.",
  "tika-vin07t3:155_13": "Yadi pana so tasmiṁ suddhadiṭṭhicāvanādhippāyopi diṭṭhaṁ rahonisajjādimattameva vadati,",
  "tika-vin07t3:155_14": "adiṭṭhaṁ pana maggenamaggappaṭipādanādipārājikavatthuṁ vā “assamaṇosī”tiādikaṁ vā na vadati,",
  "tika-vin07t3:155_15": "tassa anāpatti.",
  "tika-vin07t3:155_16": "Adhikaṁ vadantassa pana āpattiyeva “adiṭṭhaṁ diṭṭha”nti vuttattā.",
  "tika-vin07t3:155_17": "Yo pana diṭṭhena rahonisajjādinā paṭhamapārājikena asuddhasaññī hutvā cāvanādhippāyo adinnādānaṁ ajjhāpajjanto “diṭṭho”ti vā “suto”ti vā ādiṁ vadati,",
  "tika-vin07t3:155_18": "tassāpi na saṅghādiseso asuddhe asuddhadiṭṭhitāyāti keci vadanti.",
  "tika-vin07t3:155_19": "Aññe pana “yena pārājikena codeti,",
  "tika-vin07t3:155_20": "tena suddhasaññābhāvā āpattiyevā”ti vadanti,",
  "tika-vin07t3:155_21": "idaṁ yuttaṁ.",
  "tika-vin07t3:155_22": "Tathā hi vuttaṁ mātikāṭṭhakathāyaṁ “yena pārājikena codeti,",
  "tika-vin07t3:155_23": "taṁ ‘ayaṁ anajjhāpanno’ti ñatvā cāvanādhippāyena…pe…",
  "tika-vin07t3:155_24": "saṅghādiseso”ti.",
  "tika-vin07t3:155_25": "Iminā nayena sutādimūlakesupi vinicchayo veditabbo.",
  "tika-vin07t3:155_26": "Aññatra āgatesūti omasavādādīsu āgatesu.",
  "tika-vin07t3:155_27": "Avassutoti tīhipi dvārehi pārājikavatthubhūtaduccaritānuvassanena tinto.",
  "tika-vin07t3:155_28": "Kasambujātoti kacavarabhūto,",
  "tika-vin07t3:155_29": "nissāroti attho.",
  "tika-vin07t3:156_0": "Koṇṭhoti coro,",
  "tika-vin07t3:156_1": "dussīloti attho.",
  "tika-vin07t3:156_2": "Jeṭṭhabbatikoti kāḷakaṇṇidevīvate niyutto titthiyoti vadati,",
  "tika-vin07t3:156_3": "sā kira kāḷakaṇṇisirideviyā jeṭṭhāti vuttā.",
  "tika-vin07t3:156_4": "Yadaggenāti yena kāraṇena,",
  "tika-vin07t3:156_5": "yattakenāti attho.",
  "tika-vin07t3:156_6": "Tadaggenāti etthāpi eseva nayo.",
  "tika-vin07t3:156_7": "No kappetītiādi vematikabhāvadīpanatthameva vuttanti mahāpadumattherassa adhippāyo.",
  "tika-vin07t3:157_0": "389.Etthāti codanāyaṁ.",
  "tika-vin07t3:157_1": "Tajjanīyādikammaṁ karissāmītiāpattiyā codentassa adhippāyo kammādhippāyo nāma.",
  "tika-vin07t3:157_2": "Parivāsadānādikkamena āpattito vuṭṭhāpetuṁ āpattiyā codentassa adhippāyo vuṭṭhānādhippāyo.",
  "tika-vin07t3:157_3": "Uposathaṁ,",
  "tika-vin07t3:157_4": "pavāraṇaṁ vā saṅghe kātuṁ adānatthāya āpattiyā codayato adhippāyo uposathapavāraṇaṭṭhapanādhippāyo.",
  "tika-vin07t3:157_5": "Asammukhā…pe…",
  "tika-vin07t3:157_6": "dukkaṭanti anuddhaṁsentassapi akkosantassapi dukkaṭaṁ.",
  "tika-vin07t3:158_0": "Sabbatthevāti sabbāsu aṭṭhakathāsu.",
  "tika-vin07t3:158_1": "Uposathapavāraṇānaṁ ñattikammabhāvato ñattiyā vattamānāya eva uposathapavāraṇaṭṭhapanaṁ hoti,",
  "tika-vin07t3:158_2": "na niṭṭhitāya,",
  "tika-vin07t3:158_3": "sā ca yya-kāre patte niṭṭhitā nāma hotīti āha “yya-kāre patte na labbhatī”ti.",
  "tika-vin07t3:159_0": "Anupāsakoti upāsakopi so bhikkhu na hoti saraṇagamanassāpi paṭippassaddhattāti vadanti.",
  "tika-vin07t3:159_1": "“Anodissa dhammaṁ kathentassā”ti iminā odissa kathentena okāsaṁ kāretabbanti dasseti.",
  "tika-vin07t3:159_2": "Āpattiṁ desetvāti okāsākārāpanāpattiṁ desetvā.",
  "tika-vin07t3:159_3": "Yaṁ codeti,",
  "tika-vin07t3:159_4": "tassa upasampannoti saṅkhyupagamanaṁ,",
  "tika-vin07t3:159_5": "tasmiṁ suddhasaññitā vematikatā vā,",
  "tika-vin07t3:159_6": "yena pārājikena codeti,",
  "tika-vin07t3:159_7": "tassa diṭṭhādivasena amūlakatā,",
  "tika-vin07t3:159_8": "cāvanādhippāyena “tvaṁ pārājiko”tiādinā niyametvā sammukhā codanā codāpanā,",
  "tika-vin07t3:159_9": "tassa taṅkhaṇavijānananti imānettha pañca aṅgāni.",
  "tika-vin07t3:160_0": "Paṭhamaduṭṭhadosasikkhāpadavaṇṇanā niṭṭhitā.",
  "tika-vin07t3:161_0": "9. Dutiyaduṭṭhadosasikkhāpadavaṇṇanā",
  "tika-vin07t3:162_0": "391.",
  "tika-vin07t3:162_1": "Navame mettiyaṁ bhikkhuninti liṅganāsanāya nāsitāyapi tassā bhūtapubbavohāraṁ gahetvā vuttaṁ.",
  "tika-vin07t3:162_2": "Aññabhāgassāti therassa manussajātibhikkhubhāvato aññassa tiracchānajātichagalakabhāvasaṅkhātassa koṭṭhāsassa.",
  "tika-vin07t3:162_3": "Idanti sāmaññato napuṁsakaliṅgena vuttaṁ,",
  "tika-vin07t3:162_4": "ayaṁ chagalakoti attho.",
  "tika-vin07t3:162_5": "Aññabhāgoti yathāvuttatiracchānajātichagalakabhāvasaṅkhāto añño koṭṭhāso,",
  "tika-vin07t3:162_6": "aññabhāgassa idanti aññabhāgiyanti paṭhamaviggahassa attho,",
  "tika-vin07t3:162_7": "aññabhāgamatthīti dutiyaviggahassa,",
  "tika-vin07t3:162_8": "dvīhipi chagalakova vutto.",
  "tika-vin07t3:162_9": "Idāni dvīhipi viggahehi vuttamevatthaṁ vitthārato dassento “yo hi so”tiādimāha.",
  "tika-vin07t3:162_10": "Tattha yo hi so chagalako vutto,",
  "tika-vin07t3:162_11": "so aññassa bhāgassa hotīti ca aññabhāgiyasaṅkhyaṁ labhatīti ca yojanā.",
  "tika-vin07t3:162_12": "Dutiyaviggahassa atthaṁ dassetuṁ “so vā”tiādi vuttaṁ.",
  "tika-vin07t3:162_13": "Adhikaraṇanti veditabboti etthāpi yo hi so “dabbo mallaputto nāmā”ti chagalako vutto,",
  "tika-vin07t3:162_14": "soti ānetvā sambandhitabbaṁ.",
  "tika-vin07t3:162_15": "Tañhi sandhāyāti “dabbo”ti nāmakaraṇassa adhiṭṭhānabhūtaṁ chagalakaṁ sandhāya.",
  "tika-vin07t3:162_16": "Te bhikkhūti te anuyuñjantā bhikkhū.",
  "tika-vin07t3:162_17": "Āpattiyāpi puggalādhiṭṭhānattā “puggalānaṁyeva lesā”ti vuttaṁ.",
  "tika-vin07t3:163_0": "393.Yā ca sā avasāne…pe…",
  "tika-vin07t3:163_1": "codanā vuttāti “bhikkhu saṅghādisesaṁ ajjhāpajjanto diṭṭho hoti saṅghādisese saṅghādisesadiṭṭhi hoti,",
  "tika-vin07t3:163_2": "tañce pārājikena codetī”tiādiṁ codanābhedaṁ sandhāya vadati.",
  "tika-vin07t3:163_3": "Sattannampi āpattīnaṁ paccekaṁ pārājikattādisāmaññepi methunādinnādānādivatthuto,",
  "tika-vin07t3:163_4": "rāgadosattādisabhāvato ca visabhāgatāpi atthīti āha “yasmā pana…pe…",
  "tika-vin07t3:163_5": "na hotī”ti.",
  "tika-vin07t3:164_0": "Vuttanayenevāti “sabhāgavisabhāgavatthuto”tiādinā vuttanayena.",
  "tika-vin07t3:164_1": "Kammalakkhaṇaṁ,",
  "tika-vin07t3:164_2": "taṁmanasikāro ca avipannakammassa nimittato phalūpacārena kammanti vuccatīti āha “taṁ nissāya uppajjanato”ti.",
  "tika-vin07t3:164_3": "Parivāsādiṁ nissāya mānattādīnaṁ uppajjanato “purimaṁ purima”ntiādi vuttaṁ.",
  "tika-vin07t3:165_0": "395.Savatthukaṁ katvāti puggalādhiṭṭhānaṁ katvā.",
  "tika-vin07t3:165_1": "Dīghādinoti dīgharassādiliṅgassa.",
  "tika-vin07t3:165_2": "Diṭṭhādinoti diṭṭhapubbādino.",
  "tika-vin07t3:166_0": "408.Evaṁ tathāsaññīti aññassa methunādikiriyaṁ disvā “ayaṁ so”ti evaṁ tathāsaññī.",
  "tika-vin07t3:166_1": "Aṅgāni paṭhamaduṭṭhadose vuttasadisāni,",
  "tika-vin07t3:166_2": "idha pana kiñcidesaṁ lesamattaṁ upādiyanā adhikā.",
  "tika-vin07t3:167_0": "Dutiyaduṭṭhadosasikkhāpadavaṇṇanā niṭṭhitā.",
  "tika-vin07t3:168_0": "10. Paṭhamasaṅghabhedasikkhāpadavaṇṇanā",
  "tika-vin07t3:169_0": "410.",
  "tika-vin07t3:169_1": "Dasame bahūnanti dubbalatāya araññādisevāya cittaṁ samāhitaṁ kātuṁ asakkontānaṁ.",
  "tika-vin07t3:169_2": "Dukkhassantakiriyāya tasmiṁ attabhāve buddhavacanaggahaṇadhāraṇādisaṅkhātaṁ byañjanapadameva paramaṁ assa,",
  "tika-vin07t3:169_3": "na maggalābhoti padaparamo.",
  "tika-vin07t3:169_4": "Abhisambhuṇitvāti nipphādetvā.",
  "tika-vin07t3:169_5": "Dhammato apetaṁ uddhammaṁ.",
  "tika-vin07t3:169_6": "Paṭikkhittamevāti “na,",
  "tika-vin07t3:169_7": "bhikkhave,",
  "tika-vin07t3:169_8": "asenāsanikena vassaṁ upagantabba”nti vacanato vuttaṁ,",
  "tika-vin07t3:169_9": "idameva vacanaṁ sandhāya pāḷiyampi “aṭṭha māse”tiādi vuttaṁ.",
  "tika-vin07t3:170_0": "Tīhi koṭīhīti asuddhamūlehi.",
  "tika-vin07t3:170_1": "Ettha ca bhikkhūnaṁ catūsu kulesu pakkapiṇḍiyālopabhojananissitatāya,",
  "tika-vin07t3:170_2": "macchamaṁsabhojanavirahitassa ca kulassa dullabhatāya tattha laddhesu bhattabyañjanesu macchamaṁsasaṁsaggasaṅkāya,",
  "tika-vin07t3:170_3": "dunnivāraṇatāya ca bhikkhūnaṁ sarīrayāpanampi na siyāti bhagavatā macchamaṁsaṁ sabbathā appaṭikkhipitvā tīhi koṭīhi aparisuddhameva paṭikkhittaṁ.",
  "tika-vin07t3:170_4": "Yadi hi taṁ bhagavā sabbathā paṭikkhipeyya,",
  "tika-vin07t3:170_5": "bhikkhū maramānāpi macchādisaṁsaggasaṅkitaṁ bhattaṁ na bhuñjeyyuṁ,",
  "tika-vin07t3:170_6": "tato taṇḍuladhaññādiṁ paṭiggahetvā nidahitvā sayaṁ pacitvā bhuñjituṁ tadupakaraṇabhūtaṁ dāsidāsaṁ,",
  "tika-vin07t3:170_7": "udukkhalamusalādikañca bhikkhūnaṁ pattādi viya avassaṁ gahetuṁ anujānitabbaṁ siyāti titthiyānaṁ viya gahaṭṭhāvāso eva siyā,",
  "tika-vin07t3:170_8": "na bhikkhuāvāsoti veditabbaṁ.",
  "tika-vin07t3:170_9": "Jālaṁ macchabandhanaṁ.",
  "tika-vin07t3:170_10": "Vāgurā migabandhanī.",
  "tika-vin07t3:170_11": "Kappatīti yadi tesaṁ vacanena saṅkā na vattati, vaṭṭati,",
  "tika-vin07t3:170_12": "na taṁ vacanaṁ lesakappaṁ kātuṁ vaṭṭati.",
  "tika-vin07t3:170_13": "Teneva vakkhati “yattha ca nibbematiko hoti,",
  "tika-vin07t3:170_14": "taṁ sabbaṁ kappatī”ti.",
  "tika-vin07t3:171_0": "Pavattamaṁsanti āpaṇādīsu pavattaṁ vikkāyikaṁ matamaṁsaṁ.",
  "tika-vin07t3:171_1": "Bhikkhūnaṁyeva atthāya akatanti ettha aṭṭhānappayutto eva-saddo,",
  "tika-vin07t3:171_2": "bhikkhūnaṁ atthāya akatamevāti sambandhitabbaṁ,",
  "tika-vin07t3:171_3": "tasmā bhikkhūnañca maṅgalādīnañcāti missetvā katampi na vaṭṭatīti veditabbaṁ.",
  "tika-vin07t3:171_4": "Keci pana yathāṭhitavasena avadhāraṇaṁ gahetvā “vaṭṭatī”ti vadanti,",
  "tika-vin07t3:171_5": "taṁ na sundaraṁ.",
  "tika-vin07t3:171_6": "“Vatta”nti iminā āpatti natthīti dasseti.",
  "tika-vin07t3:172_0": "Kappanti asaṅkheyyakappaṁ,",
  "tika-vin07t3:172_1": "“āyukappa”ntipi keci.",
  "tika-vin07t3:172_2": "Mahākappassa hi catutthabhāgo asaṅkheyyakappo,",
  "tika-vin07t3:172_3": "tato vīsatimo bhāgo saṅghabhedakassa āyukappanti vadanti,",
  "tika-vin07t3:172_4": "taṁ aṭṭhakathāsu kappaṭṭhakathāya na sameti “kappavināse eva muccatī”tiādi vacanato.",
  "tika-vin07t3:172_5": "Brahmaṁ puññanti seṭṭhaṁ puññaṁ.",
  "tika-vin07t3:172_6": "Kappaṁ saggamhīti ettha paṭisandhiparamparāya kappaṭṭhatā veditabbā.",
  "tika-vin07t3:173_0": "411.Laddhinānāsaṁvāsakenāti ukkhittānuvattakabhāvena bhāvappadhānattā niddesassa.",
  "tika-vin07t3:173_1": "Kammanānāsaṁvāsakenāti ukkhittabhāvena.",
  "tika-vin07t3:173_2": "“Bhedāya parakkameyyā”ti visuṁ vuttattā bhedanasaṁvattanikassa adhikaraṇassa samādāya paggaṇhanato pubbepi",
  "tika-vin07t3:173_3": "pakkhapariyesanādivasena saṅghabhedāya parakkamantassa samanubhāsanakammaṁ kātuṁ vaṭṭatīti veditabbaṁ.",
  "tika-vin07t3:173_4": "Yopi cāyaṁ saṅghabhedo hotīti sambandho.",
  "tika-vin07t3:174_0": "Kammenāti apalokanādinā.",
  "tika-vin07t3:174_1": "Uddesenāti pātimokkhuddesena.",
  "tika-vin07t3:174_2": "Vohārenāti tāhi tāhi upapattīhi “adhammaṁ dhammo”tiādinā vohārena,",
  "tika-vin07t3:174_3": "paresaṁ paññāpanenāti attho.",
  "tika-vin07t3:174_4": "Anusāvanāyāti attano laddhiyā gahaṇatthameva anu punappunaṁ kaṇṇamūle mantasāvanāya,",
  "tika-vin07t3:174_5": "kathanenāti attho.",
  "tika-vin07t3:174_6": "Salākaggāhenāti evaṁ anusāvanāya tesaṁ cittaṁ upatthambhetvā attano pakkhe paviṭṭhabhāvassa saññāṇatthaṁ “gaṇhatha imaṁ salāka”nti salākaggāhena.",
  "tika-vin07t3:174_7": "Ettha ca kammameva,",
  "tika-vin07t3:174_8": "uddeso vā saṅghabhede padhānaṁ kāraṇaṁ,",
  "tika-vin07t3:174_9": "vohārādayo pana saṅghabhedassa pubbabhāgāti veditabbā.",
  "tika-vin07t3:174_10": "Abbhussitanti abbhuggataṁ.",
  "tika-vin07t3:174_11": "Accheyyāti vihareyya.",
  "tika-vin07t3:175_0": "“Lajjī rakkhissatī”ti vacanato āpattibhayena ārocanaṁ lajjīnaṁ eva bhāroti āha “lajjīhi bhikkhūhī”ti,",
  "tika-vin07t3:175_1": "alajjissapi anārocentassa āpattiyeva.",
  "tika-vin07t3:175_2": "Appaṭinissajjato dukkaṭanti visuṁ visuṁ vadantānaṁ gaṇanāya dukkaṭaṁ.",
  "tika-vin07t3:175_3": "Pahontenāti gantuṁ samatthena,",
  "tika-vin07t3:175_4": "icchantenāti attho.",
  "tika-vin07t3:175_5": "Āpatti pana aḍḍhayojanabbhantareneva agilānassa vasena veditabbā.",
  "tika-vin07t3:176_0": "416.",
  "tika-vin07t3:176_1": "Ñattiyādīhi dukkaṭādisabbhāvaṁ sandhāya “saṅghādisesena anāpattī”ti vuttaṁ.",
  "tika-vin07t3:176_2": "Assāti devadattassa.",
  "tika-vin07t3:176_3": "Apaññatte sikkhāpade samanubhāsanakammasseva abhāvato “na hi paññattaṁ sikkhāpadaṁ vītikkamantassā”ti vuttaṁ.",
  "tika-vin07t3:176_4": "Sikkhāpadaṁ paññapenteneva hi samanubhāsanakammaṁ anuññātaṁ.",
  "tika-vin07t3:176_5": "Uddissa anuññātatoti “anujānāmi,",
  "tika-vin07t3:176_6": "bhikkhave,",
  "tika-vin07t3:176_7": "romanthakassa romanthana”ntiādiṁ uddissānuññātaṁ sandhāya vadati.",
  "tika-vin07t3:176_8": "Anāpattiyanti anāpattivāre.",
  "tika-vin07t3:176_9": "Āpattiṁ ropetabboti samanubhāsanāya pācittiyaāpattiṁ ropetabbo.",
  "tika-vin07t3:176_10": "Āpattiyeva na jātāti saṅghādisesāpatti na jātā eva.",
  "tika-vin07t3:177_0": "“Na paṭinissajjāmī”ti saññāya abhāvena muccanato saññāvimokkhaṁ.",
  "tika-vin07t3:177_1": "Sacittakanti “na paṭinissajjāmī”ti jānanacittena sacittakaṁ.",
  "tika-vin07t3:177_2": "Yo visaññī vā bhīto vā vikkhitto vā “paṭinissajjitabba”ntipi,",
  "tika-vin07t3:177_3": "“kammaṁ karissatī”ti vā na jānāti,",
  "tika-vin07t3:177_4": "tassa anāpatti.",
  "tika-vin07t3:177_5": "Bhedāya parakkamanaṁ,",
  "tika-vin07t3:177_6": "dhammakammena samanubhāsanaṁ,",
  "tika-vin07t3:177_7": "kammavācāpariyosānaṁ,",
  "tika-vin07t3:177_8": "na paṭinissajjāmīti cittena appaṭinissajjananti imānettha cattāri aṅgāni.",
  "tika-vin07t3:178_0": "Paṭhamasaṅghabhedasikkhāpadavaṇṇanā niṭṭhitā.",
  "tika-vin07t3:179_0": "11. Dutiyasaṅghabhedasikkhāpadavaṇṇanā",
  "tika-vin07t3:180_0": "418.",
  "tika-vin07t3:180_1": "Ekādasame yasmā ubbāhikādisammutikammaṁ bahūnampi kātuṁ vaṭṭati,",
  "tika-vin07t3:180_2": "tasmā “na hi saṅgho saṅghassa kammaṁ karotī”ti idaṁ niggahavasena kattabbakammaṁ sandhāya vuttanti veditabbaṁ.",
  "tika-vin07t3:180_3": "Aṅgāni panettha bhedāya parakkamanaṁ pahāya anuvattanaṁ pakkhipitvā heṭṭhā vuttasadisāneva gahetabbāni.",
  "tika-vin07t3:181_0": "Dutiyasaṅghabhedasikkhāpadavaṇṇanā niṭṭhitā.",
  "tika-vin07t3:182_0": "12. Dubbacasikkhāpadavaṇṇanā",
  "tika-vin07t3:183_0": "424.",
  "tika-vin07t3:183_1": "Dvādasame vambhanavacananti garahavacanaṁ.",
  "tika-vin07t3:183_2": "Saṭa-saddo patitasaddena samānattho,",
  "tika-vin07t3:183_3": "tassa ca visesanassa paranipātoti āha “tattha tattha patitaṁ tiṇakaṭṭhapaṇṇa”nti.",
  "tika-vin07t3:183_4": "Kenāpīti vātādisadisena upajjhāyādinā.",
  "tika-vin07t3:184_0": "426.",
  "tika-vin07t3:184_1": "Cittapariyonāho daḷhakodhova upanāho.",
  "tika-vin07t3:184_2": "Tatopi balavataro dummocanīyo kodhābhisaṅgo.",
  "tika-vin07t3:184_3": "Codakaṁ paṭippharaṇatāti codakassa paṭiviruddho hutvā avaṭṭhānaṁ.",
  "tika-vin07t3:184_4": "Codakaṁ apasādanāti vācāya ghaṭṭanā.",
  "tika-vin07t3:184_5": "Paccāropanāti “tvampi sāpattiko”ti codakassa āpattiāropanā.",
  "tika-vin07t3:184_6": "Paṭicaraṇatāti paṭicchādanatā.",
  "tika-vin07t3:184_7": "Apadānenāti attano cariyāya.",
  "tika-vin07t3:184_8": "Na sampāyanatāti “yaṁ tvaṁ codako vadesi ‘mayā esa āpattiṁ āpanno diṭṭho’ti,",
  "tika-vin07t3:184_9": "tvaṁ tasmiṁ samaye kiṁ karosi,",
  "tika-vin07t3:184_10": "ayaṁ kiṁ karoti,",
  "tika-vin07t3:184_11": "kattha ca tvaṁ ahosi,",
  "tika-vin07t3:184_12": "kattha aya”ntiādinā nayena cariyaṁ puṭṭhena sampādetvā akathanaṁ.",
  "tika-vin07t3:185_0": "“Yassa siyā āpattī”ti iminā nidānavacanena sabbāpi āpattiyo saṅgahitāti āha “yassa siyā”tiādi.",
  "tika-vin07t3:185_1": "Aṅgāni cettha paṭhamasaṅghabhedasadisāni,",
  "tika-vin07t3:185_2": "ayaṁ pana viseso yathā tattha bhedāya parakkamanaṁ,",
  "tika-vin07t3:185_3": "idha avacanīyakaraṇatā daṭṭhabbā.",
  "tika-vin07t3:186_0": "Dubbacasikkhāpadavaṇṇanā niṭṭhitā.",
  "tika-vin07t3:187_0": "13. Kuladūsakasikkhāpadavaṇṇanā",
  "tika-vin07t3:188_0": "431.",
  "tika-vin07t3:188_1": "Terasame kīṭāgirīti tassa nigamassa nāmaṁ.",
  "tika-vin07t3:188_2": "Tañhi sandhāya parato “na assajipunabbasukehi bhikkhūhi kīṭāgirismiṁ vatthabba”nti vuttaṁ,",
  "tika-vin07t3:188_3": "gāmanigamato ca pabbājanaṁ,",
  "tika-vin07t3:188_4": "na janapadato.",
  "tika-vin07t3:188_5": "Tena pana yogato janapadopi “kīṭāgiri”icceva saṅkhyaṁ gatoti āha “evaṁnāmake janapade”ti.",
  "tika-vin07t3:189_0": "Tatrāti sāvatthiyaṁ.",
  "tika-vin07t3:189_1": "Dhuraṭṭhāneti abhimukhaṭṭhāne,",
  "tika-vin07t3:189_2": "jetavanadvārasamīpeti attho.",
  "tika-vin07t3:189_3": "Dvīhi meghehīti vassikena,",
  "tika-vin07t3:189_4": "hemantikena cāti dvīhi meghehi.",
  "tika-vin07t3:189_5": "Gaṇācariyehi chahi adhikatāya “samadhika”nti vuttaṁ.",
  "tika-vin07t3:190_0": "Udakassāti akappiyaudakassa “kappiyaudakasiñcana”nti visuṁ vakkhamānattā,",
  "tika-vin07t3:190_1": "tañca “ārāmādiatthāya rukkharopane akappiyavohāresupi kappiyaudakasiñcanādi vaṭṭatī”ti vakkhamānattā",
  "tika-vin07t3:190_2": "idhāpi vibhāgaṁ katvā kappiyaudakasiñcanādi visuṁ dassitaṁ.",
  "tika-vin07t3:190_3": "Yathā koṭṭanakhaṇanādikāyikakiriyāpi akappiyavohāre saṅgahitā,",
  "tika-vin07t3:190_4": "evaṁ mātikāujukaraṇādikappiyavohārepīti āha “sukkhamātikāya ujukaraṇa”nti.",
  "tika-vin07t3:190_5": "Ettha purāṇapaṇṇādiharaṇampi saṅgayhati.",
  "tika-vin07t3:190_6": "Mahāpaccariyavādova pamāṇattā pacchā vutto.",
  "tika-vin07t3:190_7": "Akappiyavohārepi ekaccaṁ vaṭṭatīti dassetuṁ “na kevalañca sesa”ntiādimāha.",
  "tika-vin07t3:190_8": "Yaṁkiñci mātikanti sukkhaṁ vā asukkhaṁ vā.",
  "tika-vin07t3:190_9": "Tatthāti ārāmādiatthāya rukkharopane.",
  "tika-vin07t3:190_10": "Tathāti kappiyavohārapariyāyādīhi ganthāpanaṁ sandhāya vuttaṁ.",
  "tika-vin07t3:190_11": "Iminā ca kulasaṅgahatthāya ganthāpanādipi na vaṭṭatīti dasseti.",
  "tika-vin07t3:191_0": "Vatthupūjanatthāya sayaṁ ganthanaṁ kasmā na vaṭṭatīti codento “nanu cā”tiādimāha.",
  "tika-vin07t3:191_1": "Yathā ārāmādiatthaṁ kappiyapathaviyaṁ sayaṁ ropetumpi vaṭṭati,",
  "tika-vin07t3:191_2": "tathā vatthupūjanatthāya sayaṁ ganthanampi kasmā na vaṭṭatīti codakassa adhippāyo.",
  "tika-vin07t3:191_3": "Vuttantiādi parihāro.",
  "tika-vin07t3:191_4": "Atha “na pana mahāaṭṭhakathāya”nti kasmā vadati?",
  "tika-vin07t3:191_5": "Mahāpaccariādīsu vuttampi hi pamāṇamevāti nāyaṁ virodho,",
  "tika-vin07t3:191_6": "mahāaṭṭhakathāyaṁ avuttassa sayaṁ ropanassa tattheva vuttena udakasiñcanena saha saṁsandananayadassanamukhena pamāṇamevāti patiṭṭhāpetuṁ vuttattā.",
  "tika-vin07t3:191_7": "“Maññeyyāsī”ti padaṁ “taṁ katha”nti iminā sambandhitabbaṁ.",
  "tika-vin07t3:191_8": "Tatthāyaṁ adhippāyo –",
  "tika-vin07t3:191_9": "kiñcāpi mahāaṭṭhakathāyaṁ sayaṁ ropanaṁ na vuttaṁ,",
  "tika-vin07t3:191_10": "kappiyaudakassa sayaṁ āsiñcanaṁ vuttameva,",
  "tika-vin07t3:191_11": "tasmā yathā ārāmādiatthāya kappiyaudakaṁ sayaṁ siñcitumpi vaṭṭati,",
  "tika-vin07t3:191_12": "tathā vatthupūjanatthāya ganthanampi kasmā na vaṭṭatīti.",
  "tika-vin07t3:191_13": "Tampi na virujjhatīti yadetaṁ vatthupūjanatthāyapi ganthanādiṁ paṭikkhipitvā ārāmādiatthāya sayaṁ ropanasiñcanaṁ vuttaṁ,",
  "tika-vin07t3:191_14": "tampi pāḷiyā saṁsandanato pubbāparaṁ na virujjhati.",
  "tika-vin07t3:192_0": "Taṁ kathaṁ na virujjhatīti āha “tatra hī”tiādi.",
  "tika-vin07t3:192_1": "Tatrāti ropanasiñcanavisaye.",
  "tika-vin07t3:192_2": "Pupphādīhi kulasaṅgahappasaṅge “mālāvaccha”nti visesitattā kulasaṅgahatthameva ropanaṁ adhippetanti viññāyatīti āha “mālāvacchanti vadanto”tiādi.",
  "tika-vin07t3:192_3": "Etaṁ vuttanti “mālāvacchaṁ ropentipi ropāpentipi,",
  "tika-vin07t3:192_4": "siñcantipi siñcāpentipī”ti etaṁ vuttaṁ.",
  "tika-vin07t3:192_5": "Aññatra panāti ārāmādiatthāya mālāvacchādīnaṁ ropane pana.",
  "tika-vin07t3:192_6": "Pariyāyoti sayaṁkaraṇakārāpanasaṅkhāto pariyāyo vohāro atthavisesoti attho atthi upalabbhati,",
  "tika-vin07t3:192_7": "kulasaṅgahatthattābhāvāti adhippāyo.",
  "tika-vin07t3:192_8": "Evamettha pariyāyasaddassa karaṇakārāpanavasena atthe gayhamāne “ganthentipi ganthāpentipī”ti pāḷiyaṁ",
  "tika-vin07t3:192_9": "paṭikkhittaganthanaganthāpanaṁ ṭhapetvā yaṁ parato “evaṁ jāna,",
  "tika-vin07t3:192_10": "evaṁ kate sobheyyā”tiādikappiyavacanehi ganthāpanaṁ vuttaṁ,",
  "tika-vin07t3:192_11": "tattha dosābhāvo samatthito hoti,",
  "tika-vin07t3:192_12": "“ganthehī”ti āṇattiyā kārāpanasseva ganthāpananti adhippetattā.",
  "tika-vin07t3:192_13": "Tattha pariyāyaṁ idha ca pariyāyābhāvaṁ ñatvāti tattha “mālāvacchaṁ ropentī”tiādīsu “mālāvaccha”nti kulasaṅgahatthatāsūcanakassa",
  "tika-vin07t3:192_14": "visesanassa sabbhāvato karaṇakārāpanasaṅkhātapariyāyasabbhāvaṁ.",
  "tika-vin07t3:192_15": "Idha “ganthentī”tiādīsu tathāvidhavisesavacanābhāvato tassa pariyāyassa abhāvañca ñatvā.",
  "tika-vin07t3:192_16": "Taṁ suvuttamevāti veditabbanti yojanā.",
  "tika-vin07t3:193_0": "Sabbaṁ vuttanayeneva veditabbanti aṭṭhakathāsu āgatanayeneva ropanādi,",
  "tika-vin07t3:193_1": "ganthāpanādi ca sabbaṁ veditabbaṁ.",
  "tika-vin07t3:193_2": "Na hettha sandeho kātabboti nigameti.",
  "tika-vin07t3:194_0": "Haraṇādīsūti vatthupūjanatthāya haraṇādīsu.",
  "tika-vin07t3:194_1": "Kulitthiādīnaṁ atthāya haraṇatoti kulitthiādīnaṁ haraṇasseva visesetvā paṭikkhittattāti adhippāyo.",
  "tika-vin07t3:194_2": "Tenāha “haraṇādhikāre hī”tiādi.",
  "tika-vin07t3:194_3": "Mañjarīti pupphagocchaṁ.",
  "tika-vin07t3:194_4": "Vaṭaṁsakoti kaṇṇassa upari piḷandhanatthaṁ katapupphavikati,",
  "tika-vin07t3:194_5": "so ca “vaṭaṁso”ti vuccati.",
  "tika-vin07t3:194_6": "Kaṇṇikāti bahūnaṁ pupphānaṁ vā mālānaṁ vā ekato bandhitassa nāmaṁ,",
  "tika-vin07t3:194_7": "“kaṇṇābharaṇa”ntipi vadanti.",
  "tika-vin07t3:194_8": "Hārasadisanti muttāhārasadisaṁ.",
  "tika-vin07t3:195_0": "Kappiyenāti kappiyaudakena.",
  "tika-vin07t3:195_1": "Tesaṁyeva dvinnanti kuladūsanaparibhogānaṁ dvinnaṁ.",
  "tika-vin07t3:195_2": "Dukkaṭanti kulasaṅgahatthāya sayaṁ siñcane,",
  "tika-vin07t3:195_3": "kappiyavohārena vā akappiyavohārena vā siñcāpane ca dukkaṭaṁ,",
  "tika-vin07t3:195_4": "paribhogatthāya pana sayaṁ siñcane,",
  "tika-vin07t3:195_5": "akappiyavohārena siñcāpane ca dukkaṭaṁ.",
  "tika-vin07t3:195_6": "Payogabahulatāyāti sayaṁ karaṇe,",
  "tika-vin07t3:195_7": "kāyapayogassa kārāpane ca vacīpayogassa ca bahuttena.",
  "tika-vin07t3:196_0": "Ganthena nibbattaṁ dāmaṁ ganthimaṁ.",
  "tika-vin07t3:196_1": "Eseva nayo sesesupi.",
  "tika-vin07t3:196_2": "Na vaṭṭatīti vatthupūjanatthāyapi na vaṭṭati,",
  "tika-vin07t3:196_3": "dukkaṭanti attho.",
  "tika-vin07t3:196_4": "Vaṭṭatīti vatthupūjanatthāya vaṭṭati,",
  "tika-vin07t3:196_5": "kulasaṅgahatthāya pana kappiyavohārena kārāpentassāpi dukkaṭameva.",
  "tika-vin07t3:197_0": "Nīpapupphaṁ nāma kadambapupphaṁ. Purimanayenevāti “bhikkhussa vā”tiādinā vuttanayena.",
  "tika-vin07t3:198_0": "Kadalikkhandhamhītiādinā vuttaṁ sabbameva sandhāya “taṁ atioḷārikamevā”ti vuttaṁ,",
  "tika-vin07t3:198_1": "sabbattha karaṇe,",
  "tika-vin07t3:198_2": "akappiyavacanena kārāpane ca dukkaṭamevāti attho.",
  "tika-vin07t3:198_3": "“Pupphavijjhanatthaṁ kaṇṭakaṁ bandhitumpi na vaṭṭatī”ti imassa upalakkhaṇattā pupphadāmolambanādiatthāya rajjubandhanādipi na vaṭṭatīti keci vadanti,",
  "tika-vin07t3:198_4": "aññe pana “pupphavijjhanatthaṁ kaṇṭakanti visesitattā tadatthaṁ kaṇṭakameva bandhituṁ na vaṭṭati,",
  "tika-vin07t3:198_5": "tañca aṭṭhakathāpamāṇenā”ti vadanti,",
  "tika-vin07t3:198_6": "vīmaṁsitvā gahetabbaṁ.",
  "tika-vin07t3:198_7": "Pupphapaṭicchakaṁ nāma daṇḍādīhi kataṁ pupphādhānaṁ,",
  "tika-vin07t3:198_8": "etampi nāgadantakampi sachiddakameva gahetabbaṁ.",
  "tika-vin07t3:198_9": "Asokapiṇḍiyāti asokasākhānaṁ,",
  "tika-vin07t3:198_10": "pupphānaṁ vā samūhe.",
  "tika-vin07t3:198_11": "Dhammarajju nāma cetiyādīni parikkhipitvā tesañca rajjuyā ca antarā pupphappavesanatthāya bandharajju.",
  "tika-vin07t3:198_12": "“Sithilavaṭṭitā vā rajjuvaṭṭiantare pupphappavesanatthāya evaṁ bandhā”tipi vadanti.",
  "tika-vin07t3:199_0": "Matthakadāmanti dhammāsanādimatthakalambakadāmaṁ.",
  "tika-vin07t3:199_1": "Tesaṁyevāti uppalādīnaṁ eva.",
  "tika-vin07t3:199_2": "Vākena vā daṇḍakena vāti pupphanāḷaṁ phāletvā pupphena ekābaddhaṁ ṭhitavākena,",
  "tika-vin07t3:199_3": "daṇḍakena ca ekabandhaneneva,",
  "tika-vin07t3:199_4": "etena pupphaṁ bījagāme saṅgahaṁ na gacchati pañcasu bījesu appaviṭṭhattā paṇṇaṁ viya,",
  "tika-vin07t3:199_5": "tasmā kappiyaṁ akārāpetvāpi kopane doso natthi.",
  "tika-vin07t3:199_6": "Yañca chinnassāpi makuḷassa vikasanaṁ,",
  "tika-vin07t3:199_7": "tampi atitaruṇassa abhāvā vuḍḍhilakkhaṇaṁ na hoti,",
  "tika-vin07t3:199_8": "pariṇatassa pana makuḷassa pattānaṁ sinehe pariyādānaṁ gate visuṁbhāvo eva vikāso,",
  "tika-vin07t3:199_9": "teneva chinnamakuḷavikāso acchinnamakuḷavikāsato parihīno,",
  "tika-vin07t3:199_10": "milātayutto vā dissati.",
  "tika-vin07t3:199_11": "Yañca milātassa udakasaññoge amilānatāpajjanaṁ,",
  "tika-vin07t3:199_12": "tampi tambulapaṇṇādīsu samānanti vuḍḍhilakkhaṇaṁ na hoti,",
  "tika-vin07t3:199_13": "pāḷiaṭṭhakathādīsu ca na katthaci pupphānaṁ kappiyakaraṇaṁ āgataṁ,",
  "tika-vin07t3:199_14": "tasmā pupphaṁ sabbathā abījamevāti viññāyati,",
  "tika-vin07t3:199_15": "vīmaṁsitvā gahetabbaṁ.",
  "tika-vin07t3:199_16": "“Pasibbake viyā”ti vuttattā pupphapasibbake vā pasibbakasadisabandhe vā yattha katthaci cīvare vā pakkhipituṁ vaṭṭatīti siddhaṁ.",
  "tika-vin07t3:199_17": "Bandhituṁ na vaṭṭatīti rajjuādīhi bandhanaṁ sandhāya vuttaṁ,",
  "tika-vin07t3:199_18": "pupphasseva pana acchinnadaṇḍavākehi bandhituṁ vaṭṭati eva.",
  "tika-vin07t3:200_0": "Pupphapaṭeca daṭṭhabbanti pupphapaṭaṁ karontassa dīghato pupphadāmassa haraṇapaccāharaṇavasena pūraṇaṁ sandhāya vuttaṁ,",
  "tika-vin07t3:200_1": "tiriyato haraṇaṁ pana vāyimaṁ nāma hoti,",
  "tika-vin07t3:200_2": "na pūrimaṁ.",
  "tika-vin07t3:200_3": "“Purimaṭṭhānaṁ atikkāmetī”ti sāmaññato vuttattā purimaṁ pupphakoṭiṁ phusāpetvā vā aphusāpetvā vā parikkhipanavasena pana atikkamantassa āpattiyeva.",
  "tika-vin07t3:200_4": "Bandhituṁ vaṭṭatīti puppharahitāya suttavākakoṭiyā bandhituṁ vaṭṭati.",
  "tika-vin07t3:200_5": "“Ekavāraṁ haritvā vā parikkhipitvā vā”ti idaṁ pubbe vuttacetiyādiparikkhepaṁ,",
  "tika-vin07t3:200_6": "pupphapaṭakaraṇañca sandhāya vuttaṁ.",
  "tika-vin07t3:201_0": "Parehi pūritanti dīghato pasāritaṁ.",
  "tika-vin07t3:201_1": "Vāyitunti tiriyato harituṁ,",
  "tika-vin07t3:201_2": "taṁ pana ekavārampi na labbhati.",
  "tika-vin07t3:201_3": "Pupphāni ṭhapentenāti aganthitapupphāni aññamaññaṁ phusāpetvāpi ṭhapentena.",
  "tika-vin07t3:201_4": "Ghaṭikadāmaolambakoti heṭṭhābhāge ghaṭikākārayutto,",
  "tika-vin07t3:201_5": "dārughaṭikākāro vā olambako.",
  "tika-vin07t3:201_6": "Suttamayaṁ geṇḍukaṁ nāma.",
  "tika-vin07t3:201_7": "Sabbatthāti ganthimādīsu sabbattha.",
  "tika-vin07t3:202_0": "Recakanti abhinayaṁ,",
  "tika-vin07t3:202_1": "“evaṁ naccāhī”ti naṭanākāradassananti attho,",
  "tika-vin07t3:202_2": "“cakkaṁ viya attānaṁ bhamāpana”ntipi keci.",
  "tika-vin07t3:202_3": "Ākāseyeva kīḷantīti “ayaṁ sārī asukapadaṁ mayā nītā”ti evaṁ mukheneva ubhopi vadantā kīḷanti.",
  "tika-vin07t3:202_4": "Jūtaphalaketi jūtamaṇḍale.",
  "tika-vin07t3:202_5": "Pāsakakīḷāyāti dvinnaṁ tivaṅgulappamāṇānaṁ dārudantādimayānaṁ pāsakānaṁ catūsu passesu ekakādivasena",
  "tika-vin07t3:202_6": "bindūni katvā phalake khipitvā uparibhāge diṭṭhabindūnaṁ vasena sāriyo apanetvā kīḷanakajūtakīḷāya.",
  "tika-vin07t3:203_0": "Mañjaṭṭhi nāma mañjaṭṭharukkhasārakasāvaṁ.",
  "tika-vin07t3:203_1": "Salākahatthanti nāḷikerahīrādīnaṁ kalāpassetaṁ nāmaṁ.",
  "tika-vin07t3:203_2": "Pāḷiyaṁ tharusminti khagge.",
  "tika-vin07t3:203_3": "Usseḷentīti mukhena usseḷanasaddaṁ pamuñcanti,",
  "tika-vin07t3:203_4": "mahantaṁ abyattasaddaṁ pavattentīti attho.",
  "tika-vin07t3:203_5": "Apphoṭentīti dviguṇitavāmahatthe dakkhiṇahatthena tāḷetvā saddaṁ karonti.",
  "tika-vin07t3:203_6": "Mukhaḍiṇḍimanti mukhabherī.",
  "tika-vin07t3:204_0": "432.Tesanti samāse guṇībhūtāni pabbānipi parāmasati.",
  "tika-vin07t3:204_1": "Bondoti lolo,",
  "tika-vin07t3:204_2": "mandadhātukoti attho.",
  "tika-vin07t3:204_3": "Bhakuṭiṁ katvāti bhamukabhedaṁ katvā.",
  "tika-vin07t3:204_4": "Nelāti niddosā.",
  "tika-vin07t3:205_0": "433.",
  "tika-vin07t3:205_1": "Pāḷiyaṁ “sāriputtā”ti idaṁ ekasesanayena sāriputtamoggallānānaṁ ubhinnaṁ ālapanaṁ,",
  "tika-vin07t3:205_2": "teneva bahuvacananiddeso kato.",
  "tika-vin07t3:206_0": "435.Aṭṭhārasa vattānīti “na upasampādetabba”ntiādīni “na bhikkhūhi sampayojetabba”nti pariyosānāni kammakkhandhake āgatāni aṭṭhārasa vattāni.",
  "tika-vin07t3:206_1": "Na pannalomāti na patitamānalomā,",
  "tika-vin07t3:206_2": "ananukūlavattinoti attho.",
  "tika-vin07t3:207_0": "437.Parasantakaṁ deti dukkaṭamevāti vissāsagāhena dānaṁ sandhāya vuttaṁ.",
  "tika-vin07t3:207_1": "Thullaccayanti ettha bhaṇḍadeyyampi hoti eva.",
  "tika-vin07t3:208_0": "Tañca kho vatthupūjanatthāyāti mātāpitūnampi pupphaṁ dentena vatthupūjanatthāyeva dātabbanti dasseti.",
  "tika-vin07t3:208_1": "Maṇḍanatthāya pana sivaliṅgādipūjanatthāyāti ettakameva vuttattā “imaṁ vikkiṇitvā jīvissantī”ti mātāpitūnaṁ dātuṁ vaṭṭati,",
  "tika-vin07t3:208_2": "sesañātīnaṁ pana tāvakālikameva dātuṁ vaṭṭati.",
  "tika-vin07t3:208_3": "Ñātisāmaṇerehevāti tesaṁ gihikammaparimocanatthaṁ vuttaṁ.",
  "tika-vin07t3:208_4": "Itareti aññātakā,",
  "tika-vin07t3:208_5": "tehipi sāmaṇerehi ācariyupajjhāyānaṁ vattasīsena haritabbaṁ.",
  "tika-vin07t3:208_6": "Cūḷakanti upaḍḍhabhāgatopi upaḍḍhaṁ.",
  "tika-vin07t3:209_0": "Sāmaṇerā…pe…",
  "tika-vin07t3:209_1": "ṭhapentīti arakkhitāgopitaṁ sandhāya vuttaṁ.",
  "tika-vin07t3:209_2": "Tattha tatthāti magge vā cetiyaṅgaṇe vā.",
  "tika-vin07t3:209_3": "“Sāmaṇerehi dāpetuṁ na labhantī”ti idaṁ sāmaṇerehi gihīnaṁ kammaṁ kāritaṁ viya hotīti vuttaṁ,",
  "tika-vin07t3:209_4": "na pana pupphadānaṁ hotīti sāmaṇerānampi na vaṭṭanato.",
  "tika-vin07t3:209_5": "Vuttañca “sayamevā”tiādi.",
  "tika-vin07t3:209_6": "“Avisesena vutta”nti iminā sabbesampi na vaṭṭatīti dasseti.",
  "tika-vin07t3:210_0": "Khīṇaparibbayānanti āgantuke sandhāya vuttaṁ.",
  "tika-vin07t3:210_1": "Paricchinnesupi rukkhesu “idha phalāni sundarānī”tiādiṁ vadantena kulasaṅgaho kato nāma hotīti āha “evaṁ pana na vattabba”nti.",
  "tika-vin07t3:211_0": "Rukkhacchallīti rukkhattaco.",
  "tika-vin07t3:211_1": "Abhājanīyattā garubhaṇḍaṁ vuttaṁ.",
  "tika-vin07t3:211_2": "Vuttanayenāti paṇṇadānampi pupphaphalādīsu vuttanayena kulasaṅgaho hotīti dasseti.",
  "tika-vin07t3:212_0": "Pubbevuttappakāranti mama vacanena bhagavato pāde vandathātiādinā vuttappakārasikkhāpade paṭhamaṁ vuttaṁ.",
  "tika-vin07t3:212_1": "“Pakkamatāyasmā”ti idaṁ pabbājanīyakammavasena vuttaṁ.",
  "tika-vin07t3:212_2": "Puna “pakkamatāyasmā”ti idampi pabbājanīyakammakatassa vattavasena vuttaṁ.",
  "tika-vin07t3:212_3": "Ettha ca assajipunabbasukehi ācariyesu anekavidhesu anācāresu paññapetabbā āpattiyo sikkhāpadantaresu",
  "tika-vin07t3:212_4": "paññattā evāti tā idha apaññapetvā kuladūsakānaṁ pabbājanīyakammavasena niggahaṁ kātuṁ tattheva sammā",
  "tika-vin07t3:212_5": "avattitvā kārakasaṅghaṁ chandagāmitādīhi pāpentānaṁ samanubhāsanāya saṅghādisesaṁ āropitañca idaṁ sikkhāpadaṁ",
  "tika-vin07t3:212_6": "paññattanti veditabbaṁ.",
  "tika-vin07t3:212_7": "Paṭhamasaṅghabhedasadisānevāti ettha aṅgesupi yathā tattha parakkamanaṁ,",
  "tika-vin07t3:212_8": "evamidha chandādīhi pāpanaṁ daṭṭhabbaṁ.",
  "tika-vin07t3:212_9": "Sesaṁ tādisamevāti.",
  "tika-vin07t3:213_0": "Kuladūsakasikkhāpadavaṇṇanā niṭṭhitā.",
  "tika-vin07t3:214_0": "Nigamanavaṇṇanā",
  "tika-vin07t3:215_0": "442.",
  "tika-vin07t3:215_1": "Itare pana yāvatatiyakāti veditabbāti sambandho.",
  "tika-vin07t3:215_2": "Yo hi jaro ekasmiṁ divase āgantvāpi gato anantaresu dvīsu divasesu anuppajjitvā tatiye divase uppajjati,",
  "tika-vin07t3:215_3": "so tatiyako.",
  "tika-vin07t3:215_4": "Yo pana tatiyepi anuppajjitvā catutthe eva divase uppajjati,",
  "tika-vin07t3:215_5": "so catutthako cāti vuccati.",
  "tika-vin07t3:215_6": "Taṁ sandhāyāha “yathā tatiye”tiādi.",
  "tika-vin07t3:215_7": "“Akāmena avasenā”ti iminā appaṭikammakaraṇaṁ nāma yasmā alajjilakkhaṇaṁ,",
  "tika-vin07t3:215_8": "saggamokkhāvaraṇañca,",
  "tika-vin07t3:215_9": "tasmā āpanno puggalo “pacchā parivasissāmī”ti vikkhipituṁ na labhati,",
  "tika-vin07t3:215_10": "saṅghena ca anicchantasseva parivāso dātabboti dasseti.",
  "tika-vin07t3:215_11": "Pāḷiyaṁ ciṇṇamānatto bhikkhu…pe…",
  "tika-vin07t3:215_12": "abbhetabboti ettha yo bhikkhu ciṇṇamānatto,",
  "tika-vin07t3:215_13": "so bhikkhu abbhetabboti evaṁ bhikkhusaddadvayassa yojanā veditabbā.",
  "tika-vin07t3:215_14": "Te ca bhikkhū gārayhāti ūnabhāvaṁ ñatvā abbhenti,",
  "tika-vin07t3:215_15": "dukkaṭāpajjanena garahitabbā.",
  "tika-vin07t3:215_16": "Sāmīcīti vattaṁ.",
  "tika-vin07t3:216_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t3:217_0": "Terasakavaṇṇanānayo niṭṭhito."
}