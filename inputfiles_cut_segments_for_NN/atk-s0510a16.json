{
  "atk-s0510a16:0_0": "16. Bandhujīvakavaggo",
  "atk-s0510a16:1_0": "1. Bandhujīvakattheraapadānavaṇṇanā",
  "atk-s0510a16:2_0": "Candaṁvavimalaṁ suddhantiādikaṁ āyasmato bandhujīvakattherassa apadānaṁ.",
  "atk-s0510a16:2_1": "Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa bhagavato kāle kulagehe nibbatto viññutaṁ patto gharāvāsaṁ saṇṭhapetvā vasanto sikhissa bhagavato rūpakāyasampattiṁ disvā pasannamānaso bandhujīvakapupphāni gahetvā bhagavato pādamūle pūjesi.",
  "atk-s0510a16:2_2": "Bhagavā tassa cittappasādavaḍḍhanatthāya anumodanamakāsi.",
  "atk-s0510a16:2_3": "So yāvatāyutaṁ ṭhatvā teneva puññena devaloke nibbatto cha kāmāvacarasampattiyo anubhavitvā manussesu ca cakkavattiādisampattiyo anubhavitvā imassa amhākaṁ sammāsambuddhassa uppannakāle gahapatikule nibbatto rūpaggayasaggappatto satthu dhammadesanaṁ sutvā saddhājāto gehaṁ pahāya pabbajito arahattaṁ pāpuṇi.",
  "atk-s0510a16:3_0": "1.",
  "atk-s0510a16:3_1": "So pubbenivāsañāṇena pubbe katakusalakammaṁ anussaritvā somanassajāto pubbacaritāpadānaṁ pakāsento candaṁva vimalaṁ suddhantiādimāha.",
  "atk-s0510a16:3_2": "Tattha candaṁva vimalaṁ suddhanti abbhā, mahikā, dhumo, rajo,",
  "atk-s0510a16:3_3": "rāhūti imehi upakkilesamalehi vimuttaṁ candaṁ iva diyaḍḍhasahassupakkilesamalānaṁ pahīnattā vimalaṁ nikkilesattā suddhaṁ pasannaṁ sikhiṁ sambuddhanti sambandho.",
  "atk-s0510a16:3_4": "Kilesakaddamānaṁ abhāvena anāvilaṁ.",
  "atk-s0510a16:3_5": "Nandībhavasaṅkhātāya balavasnehāya parisamantato khīṇattā nandībhavaparikkhīṇaṁ.",
  "atk-s0510a16:3_6": "Tiṇṇaṁ loketi lokattayato tiṇṇaṁ uttiṇṇaṁ atikkantaṁ.",
  "atk-s0510a16:3_7": "Visattikanti visattikaṁ vuccati taṇhā, nittaṇhanti attho.",
  "atk-s0510a16:4_0": "2.Nibbāpayantaṁ janatanti dhammavassaṁ vassanto janataṁ janasamūhaṁ kilesapariḷāhābhāvena nibbāpayantaṁ vūpasamentaṁ. Sayaṁ saṁsārato tiṇṇaṁ,",
  "atk-s0510a16:4_1": "sabbasatte saṁsārato tārayantaṁ atikkamentaṁ catunnaṁ saccānaṁ munanato jānanato muniṁ sikhiṁ sambuddhanti sambandho.",
  "atk-s0510a16:4_2": "Vanasmiṁ jhāyamānanti ārammaṇūpanijjhānalakkhaṇūpanijjhānehi jhāyantaṁ cintentaṁ cittena bhāventaṁ vanamajjheti attho.",
  "atk-s0510a16:4_3": "Ekaggaṁ ekaggacittaṁ susamāhitaṁ suṭṭhu ārammaṇe āhitaṁ ṭhapitacittaṁ sikhiṁ muniṁ disvāti sambandho.",
  "atk-s0510a16:5_0": "3.Bandhujīvakapupphānīti bandhūnaṁ ñātīnaṁ jīvakaṁ jīvitanissayaṁ hadayamaṁsalohitaṁ bandhujīvakaṁ hadayamaṁsalohitasamānavaṇṇaṁ pupphaṁ bandhujīvakapupphaṁ gahetvā sikhino lokabandhuno pūjesinti attho. Sesaṁ uttānatthamevāti.",
  "atk-s0510a16:6_0": "Bandhujīvakattheraapadānavaṇṇanā samattā.",
  "atk-s0510a16:7_0": "2. Tambapupphiyattheraapadānavaṇṇanā",
  "atk-s0510a16:8_0": "Parakammāyaneyuttotiādikaṁ āyasmato tambapupphiyattherassa apadānaṁ.",
  "atk-s0510a16:8_1": "Ayampi āyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto piyadassissa bhagavato kāle kenaci pure katena akusalakammena duggatakule nibbatto vuddhippatto paresaṁ kammaṁ katvā bhatiyā jīvikaṁ kappesi.",
  "atk-s0510a16:8_2": "So evaṁ dukkhena vasanto paresaṁ aparādhaṁ katvā maraṇabhayena palāyitvā vanaṁ pāvisi.",
  "atk-s0510a16:8_3": "Tattha gataṭṭhāne pāṭalibodhiṁ disvā vanditvā sammajjitvā ekasmiṁ rukkhe tambavaṇṇaṁ pupphaṁ disvā taṁ sabbaṁ kaṇṇike ocinitvā bodhipūjaṁ akāsi.",
  "atk-s0510a16:8_4": "Tattha cittaṁ pasādetvā vanditvā pallaṅkamābhujitvā nisīdi.",
  "atk-s0510a16:8_5": "Tasmiṁ khaṇe te manussā padānupadikaṁ anubandhitvā tattha agamaṁsu.",
  "atk-s0510a16:8_6": "So te disvā bodhiṁ āvajjentova palāyitvā bhayānake gīriduggapapāte patitvā mari.",
  "atk-s0510a16:9_0": "7.",
  "atk-s0510a16:9_1": "So bodhipūjāya anussaritattā teneva pītisomanassena tāvatiṁsādīsu upapanno cha kāmāvacarasampattiṁ anubhavitvā manussesu ca cakkavattiādisampattiṁ anubhavitvā imasmiṁ buddhuppāde vibhavasampanne kule nibbatto vuddhippatto satthu dhammadesanaṁ sutvā pasannamānaso pabbajitvā nacirasseva arahā hutvā attano pubbakammaṁ saritvā somanassajāto pubbacaritāpadānaṁ pakāsento parakammāyane yuttotiādimāha.",
  "atk-s0510a16:9_2": "Tattha paresaṁ kammāni parakammāni,",
  "atk-s0510a16:9_3": "parakammānaṁ āyane karaṇe vāhane dhāraṇe yutto yojito ahosinti attho. Sesaṁ pākaṭamevāti.",
  "atk-s0510a16:10_0": "Tambapupphiyattheraapadānavaṇṇanā samattā.",
  "atk-s0510a16:11_0": "3. Vīthisammajjakattheraapadānavaṇṇanā",
  "atk-s0510a16:12_0": "Udentaṁsataraṁsiṁ vātiādikaṁ āyasmato vīthisammajjakattherassa apadānaṁ.",
  "atk-s0510a16:12_1": "Ayampi purimabuddhesu katādhikāro anekesu jātisatesu katapuññasañcayo sikhissa bhagavato kāle kulagehe nibbatto gharāvāsaṁ vasanto nagaravāsīhi saddhiṁ vīthiṁ sajjetvā nīyamānaṁ bhagavantaṁ disvā pasannamānaso vīthiṁ samaṁ katvā dhajaṁ tattha ussāpesi.",
  "atk-s0510a16:13_0": "15.",
  "atk-s0510a16:13_1": "So teneva puññena devamanussesu saṁsaranto ubhayasampattiyo anubhavitvā imasmiṁ buddhuppāde ekasmiṁ kule nibbatto viññutaṁ patvā satthu dhammadesanaṁ sutvā paṭiladdhasaddho bahumānahadayo pabbajitvā laddhūpasampado nacirasseva arahā hutvā attano pubbakammaṁ anussaranto paccakkhato jānitvā pubbacaritāpadānaṁ pakāsento udentaṁ sataraṁsiṁ vātiādimāha.",
  "atk-s0510a16:13_2": "Tattha udentaṁ uggacchantaṁ sataraṁsiṁ satapabhaṁ.",
  "atk-s0510a16:13_3": "Sataraṁsīti desanāsīsamattaṁ,",
  "atk-s0510a16:13_4": "anekasatasahassapabhaṁ sūriyaṁ ivāti attho.",
  "atk-s0510a16:13_5": "Pītaraṁsiṁva bhāṇumanti pītaraṁsiṁ saṁkucitapabhaṁ bhāṇumaṁ pabhāvantaṁ candamaṇḍalaṁ iva sambuddhaṁ disvāti attho. Sesaṁ suviññeyyamevāti.",
  "atk-s0510a16:14_0": "Vīthisammajjakattheraapadānavaṇṇanā samattā.",
  "atk-s0510a16:15_0": "4. Kakkārupupphapūjakattheraapadānavaṇṇanā",
  "atk-s0510a16:16_0": "Devaputto ahaṁ santotiādikaṁ āyasmato kakkārupupphapūjakattherassa apadānaṁ.",
  "atk-s0510a16:16_1": "Ayampi purimabuddhesu katādhikāro tattha tattha bhave katapuññasañcayo sikhissa bhagavato kāle bhummaṭṭhakadevaputto hutvā nibbatto sikhiṁ sammāsambuddhaṁ disvā dibbakakkārupupphaṁ gahetvā pūjesi.",
  "atk-s0510a16:17_0": "21.",
  "atk-s0510a16:17_1": "So tena puññena devamanussesu saṁsaranto ekatiṁsakappabbhantare ubhayasukhaṁ anubhavitvā imasmiṁ buddhuppāde sāvatthiyaṁ kulagehe nibbatto vuddhimanvāya satthari pasanno pabbajitvā nacirasseva arahā hutvā attano pubbakammaṁ paccakkhato ñatvā somanassajāto pubbacaritāpadānaṁ pakāsento devaputto ahaṁ santotiādimāha.",
  "atk-s0510a16:17_2": "Tattha dibbanti kīḷanti pañcahi dibbehi kāmaguṇehīti devā, devānaṁ putto, devo eva vā putto devaputto,",
  "atk-s0510a16:17_3": "ahaṁ devaputto santo vijjamāno dibbaṁ kakkārupupphaṁ paggayha pakārena,",
  "atk-s0510a16:17_4": "gahetvā sikhissa bhagavato abhiropayiṁ pūjesinti attho. Sesaṁ uttānatthamevāti.",
  "atk-s0510a16:18_0": "Kakkārupupphapūjakattheraapadānavaṇṇanā samattā.",
  "atk-s0510a16:19_0": "5. Mandāravapupphapūjakattheraapadānavaṇṇanā",
  "atk-s0510a16:20_0": "Devaputtoahaṁ santotiādikaṁ āyasmato mandāravapupphapūjakattherassa apadānaṁ.",
  "atk-s0510a16:20_1": "Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa bhagavato kāle bhummaṭṭhakadevaputto hutvā nibbatto sikhiṁ bhagavantaṁ disvā pasannamānaso dibbamandāravapupphehi pūjesi.",
  "atk-s0510a16:21_0": "25.",
  "atk-s0510a16:21_1": "So tena puññenātiādikaṁ sabbaṁ anantarattherassa apadānavaṇṇanāya vuttanayeneva veditabbanti.",
  "atk-s0510a16:22_0": "Mandāravapupphapūjakattheraapadānavaṇṇanā samattā.",
  "atk-s0510a16:23_0": "6. Kadambapupphiyattheraapadānavaṇṇanā",
  "atk-s0510a16:24_0": "Himavantassāvidūretiādikaṁ āyasmato kadambapupphiyattherassa apadānaṁ.",
  "atk-s0510a16:24_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto sammāsambuddhasuññe loke ekasmiṁ kule nibbatto vuddhimanvāya gharāvāsaṁ vasanto tattha ādīnavaṁ disvā gharāvāsaṁ pahāya tāpasapabbajjaṁ pabbajitvā himavantasamīpe kukkuṭe nāma pabbate assamaṁ katvā vihāsi.",
  "atk-s0510a16:24_2": "So tattha satta paccekabuddhe disvā pasannamānaso pupphitaṁ kadambapupphaṁ ocinitvā te paccekabuddhe pūjesi.",
  "atk-s0510a16:24_3": "Tepi ‘‘icchitaṁ patthita’’ntiādinā anumodanaṁ akaṁsu.",
  "atk-s0510a16:25_0": "30.",
  "atk-s0510a16:25_1": "So tena puññena devamanussesu saṁsaranto ubhayasampattiyo anubhavitvā imasmiṁ buddhuppāde sāvatthiyaṁ kulagehe nibbatto vuddhimanvāya satthu dhammadesanaṁ sutvā paṭiladdhasaddho pabbajitvā nacirasseva arahā hutvā pubbakammaṁ saritvā somanassajāto pubbacaritāpadānaṁ pakāsento himavantassāvidūretiādimāha. Taṁ vuttatthameva.",
  "atk-s0510a16:25_2": "Kukkuṭo nāma pabbatoti tassa ubhosu passesu kukkuṭacūḷākārena pabbatakūṭānaṁ vijjamānattā kukkuṭoti saṅkhaṁ gato.",
  "atk-s0510a16:25_3": "Pakārena tiro hutvā patiṭṭhahatīti pabbato.",
  "atk-s0510a16:25_4": "Tamhi pabbatapādamhīti tasmiṁ pabbatasamīpe.",
  "atk-s0510a16:25_5": "Satta buddhā vasantīti satta paccekabuddhā tasmiṁ kukkuṭapabbatapāde paṇṇasālāyaṁ vasantīti attho.",
  "atk-s0510a16:26_0": "31.Dīparājaṁvauggatanti dīpānaṁ rājā dīparājā,",
  "atk-s0510a16:26_1": "sabbesaṁ dīpānaṁ jalamānānaṁ tārakānaṁ rājā candoti attho.",
  "atk-s0510a16:26_2": "Atha vā sabbesu jambudīpapubbavidehaaparagoyānauttarakurusaṅkhātesu catūsu dīpesu dvisahassaparittadīpesu ca rājā ālokapharaṇato cando dīparājāti vuccati,",
  "atk-s0510a16:26_3": "taṁ nabhe uggataṁ candaṁ iva pupphitaṁ phullitaṁ kadambarukkhaṁ disvā tato pupphaṁ ocinitvā ubhohi hatthehi paggayha pakārena gahetvā satta paccekabuddhe samokiriṁ suṭṭhu okiriṁ, ādarena pūjesinti attho. Sesaṁ uttānatthamevāti.",
  "atk-s0510a16:27_0": "Kadambapupphiyattheraapadānavaṇṇanā samattā.",
  "atk-s0510a16:28_0": "7. Tiṇasūlakattheraapadānavaṇṇanā",
  "atk-s0510a16:29_0": "Himavantassāvidūretiādikaṁ āyasmato tiṇasūlakattherassa apadānaṁ.",
  "atk-s0510a16:29_1": "Ayampi thero purimajinavaresu katapuññasambhāro uppannuppannabhave kusalāni upacinanto sikhissa bhagavato kāle kulagehe nibbatto gharāvāsaṁ saṇṭhapetvā tattha dosaṁ disvā taṁ pahāya tāpasapabbajjaṁ pabbajitvā vasanto himavantasamīpe bhūtagaṇe nāma pabbate vasantaṁ ekataṁ vivekamanubrūhantaṁ sikhiṁ sambuddhaṁ disvā pasannamānaso tiṇasūlapupphaṁ gahetvā pādamūle pūjesi.",
  "atk-s0510a16:29_2": "Buddhopi tassa anumodanaṁ akāsi.",
  "atk-s0510a16:30_0": "35.",
  "atk-s0510a16:30_1": "So tena puññena devamanussesu saṁsaranto ubhayasampattiyo anubhavitvā imasmiṁ buddhuppāde sāvatthiyaṁ vibhavasampanne ekasmiṁ kule nibbatto vuddhimanvāya sāsane pasanno pabbajitvā upanissayasampannattā nacirasseva arahattaṁ pāpuṇitvā pubbakammaṁ saritvā somanassappatto pubbacaritāpadānaṁ pakāsento himavantassāvidūretiādimāha.",
  "atk-s0510a16:30_2": "Bhūtagaṇo nāma pabbatoti bhūtagaṇānaṁ devayakkhasamūhānaṁ āvāsabhūtattā bhavanasadisattā avirūḷhabhāvena pavattattā ca bhūtagaṇo nāma pabbato,",
  "atk-s0510a16:30_3": "tasmiṁ eko adutiyo jino jitamāro buddho vasate dibbabrahmaariyairiyāpathavihārehi viharatīti attho.",
  "atk-s0510a16:31_0": "36.Ekūnasatasahassaṁ ,",
  "atk-s0510a16:31_1": "kappaṁ na vinipātikoti tena tiṇasūlapupphapūjākaraṇaphalena nirantaraṁ ekūnasatasahassakappānaṁ avinipātako caturāpāyavinimutto saggasampattibhavameva upapannoti attho. Sesaṁ suviññeyyamevāti.",
  "atk-s0510a16:32_0": "Tiṇasūlakattheraapadānavaṇṇanā samattā.",
  "atk-s0510a16:33_0": "8. Nāgapupphiyattheraapadānavaṇṇanā",
  "atk-s0510a16:34_0": "Suvaccho nāma nāmenātiādikaṁ āyasmato nāgapupphiyattherassa apadānaṁ.",
  "atk-s0510a16:34_1": "Ayampi thero purimajinanisabhesu katādhikāro tattha tattha bhave vivaṭṭūpanissayāni puññāni upacinanto padumuttarabhagavato kāle brāhmaṇakule nibbatto vuddhippatto vedattayādīsu sakasippesu nipphattiṁ patvā tattha sāraṁ adisvā himavantaṁ pavisitvā tāpasapabbajjaṁ pabbajitvā jhānasamāpattisukhena vītināmesi.",
  "atk-s0510a16:34_2": "Tasmiṁ samaye padumuttaro bhagavā tassānukampāya tattha agamāsi.",
  "atk-s0510a16:34_3": "So tāpaso taṁ bhagavantaṁ disvā lakkhaṇasatthesu chekattā bhagavato lakkhaṇarūpasampattiyā pasanno vanditvā añjaliṁ paggayha aṭṭhāsi.",
  "atk-s0510a16:34_4": "Ākāsato anotiṇṇattā pūjāsakkāre akateyeva ākāseneva pakkāmi.",
  "atk-s0510a16:34_5": "Atha so tāpaso sasisso nāgapupphaṁ ocinitvā tena pupphena bhagavato gatadisābhāgamaggaṁ pūjesi.",
  "atk-s0510a16:35_0": "39.",
  "atk-s0510a16:35_1": "So tena puññena devamanussesu saṁsaranto ubhayasampattiyo anubhavanto sabbattha pūjito imasmiṁ buddhuppāde sāvatthiyaṁ kulagehe nibbatto vuddhimanvāya saddhāsampanno pabbajitvā vattapaṭipattiyā sāsanaṁ sobhayamāno nacirasseva arahā hutvā ‘‘kena nu kho kusalakammena mayā ayaṁ lokuttarasampatti laddhā’’ti atītakammaṁ saranto pubbakammaṁ paccakkhato ñatvā sañjātasomanasso pubbacaritāpadānaṁ pakāsento suvaccho nāma nāmenātiādimāha.",
  "atk-s0510a16:35_2": "Tattha vacchagotte jātattā vaccho,",
  "atk-s0510a16:35_3": "sundaro ca so vaccho ceti suvaccho.",
  "atk-s0510a16:35_4": "Nāmena suvaccho nāma brāhmaṇo mantapāragū vedattayādisakalamantasatthe koṭippattoti attho.",
  "atk-s0510a16:35_5": "Sesaṁ heṭṭhā vuttanayattā uttānatthamevāti.",
  "atk-s0510a16:36_0": "Nāgapupphiyattheraapadānavaṇṇanā samattā.",
  "atk-s0510a16:37_0": "9. Punnāgapupphiyattheraapadānavaṇṇanā",
  "atk-s0510a16:38_0": "Kānanaṁvanamogayhātiādikaṁ āyasmato punnāgapupphiyattherassa apadānaṁ.",
  "atk-s0510a16:38_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto phussassa bhagavato kāle nesādakule nibbatto mahāvanaṁ paviṭṭho tattha supupphitapunnāgapupphaṁ disvā hetusampannattā buddhārammaṇapītivasena bhagavantaṁ saritvā taṁ pupphaṁ saha kaṇṇikāhi ocinitvā vālukāhi cetiyaṁ katvā pūjesi.",
  "atk-s0510a16:39_0": "46.",
  "atk-s0510a16:39_1": "So tena puññena dvenavutikappe nirantaraṁ devamanussasampattiyoyeva anubhavitvā imasmiṁ buddhuppāde sāvatthiyaṁ vibhavasampanne kule nibbatto vuddhimanvāya pubbavāsanābalena sāsane pasanno pabbajitvā vāyamanto nacirasseva arahā hutvā pubbe katakusalaṁ saritvā somanassajāto pubbacaritāpadānaṁ pakāsento kānanaṁ vanamogayhātiādimāha.",
  "atk-s0510a16:39_2": "Taṁ sabbaṁ heṭṭhā vuttattā uttānatthamevāti.",
  "atk-s0510a16:40_0": "Punnāgapupphiyattheraapadānavaṇṇanā samattā.",
  "atk-s0510a16:41_0": "10. Kumudadāyakattheraapadānavaṇṇanā",
  "atk-s0510a16:42_0": "Himavantassāvidūretiādikaṁ āyasmato kumudadāyakattherassa apadānaṁ.",
  "atk-s0510a16:42_1": "Ayampi thero purimabuddhesu katādhikāro anekesu bhavesu vivaṭṭūpanissayāni puññāni upacinanto padumuttarassa bhagavato kāle himavantassa āsanne mahante jātassare kukuttho nāma pakkhī hutvā nibbatto kenaci akusalena pakkhī samānopi pubbe katasambhārena buddhisampanno puññāpuññesu cheko sīlavā pāṇagocarato paṭivirato ahosi.",
  "atk-s0510a16:42_2": "Tasmiṁ samaye padumuttaro bhagavā ākāsenāgantvā tassa samīpe caṅkamati.",
  "atk-s0510a16:42_3": "Atha so sakuṇo bhagavantaṁ disvā pasannacitto kumudapupphaṁ ḍaṁsitvā bhagavato pādamūle pūjesi.",
  "atk-s0510a16:42_4": "Bhagavā tassa somanassuppādanatthaṁ paṭiggahetvā anumodanamakāsi.",
  "atk-s0510a16:43_0": "51.",
  "atk-s0510a16:43_1": "So tena puññena devamanussesu ubhayasampattisukhaṁ anubhavitvā imasmiṁ buddhuppāde sāvatthiyaṁ aññatarasmiṁ kule nibbatto vuddhimanvāya mahaddhano mahābhogo ratanattaye pasanno satthu dhammadesanaṁ sutvā paṭiladdhasaddho pabbajitvā nacirasseva arahā hutvā attano pubbakammaṁ paccakkhato ñatvā somanassajāto pubbacaritāpadānaṁ pakāsento himavantassāvidūretiādimāha.",
  "atk-s0510a16:43_2": "Padumuppalasañchannoti ettha satapattehi sampuṇṇo setapadumo ca tīṇi nīlarattasetuppalāni ca padumuppalāni tehi sañchanno gahanībhūto sampuṇṇo mahājātassaro ahūti sambandho.",
  "atk-s0510a16:43_3": "Puṇḍarīkasamotthaṭoti puṇḍarīkehi rattapadumehi otthaṭo sampuṇṇoti attho. Sesaṁ suviññeyyamevāti.",
  "atk-s0510a16:44_0": "Kumudadāyakattheraapadānavaṇṇanā samattā.",
  "atk-s0510a16:45_0": "Soḷasamavaggavaṇṇanā samattā."
}