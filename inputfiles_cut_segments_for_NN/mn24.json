{
  "mn24:0.1_0": "Majjhima Nikāya 24 ",
  "mn24:0.2_0": "Rathavinītasutta ",
  "mn24:1.1_0": "Evaṁ me sutaṁ—",
  "mn24:1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "mn24:2.1_0": "Atha kho sambahulā jātibhūmakā bhikkhū jātibhūmiyaṁ vassaṁvuṭṭhā yena bhagavā tenupasaṅkamiṁsu;",
  "mn24:2.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn24:2.1_2": "Ekamantaṁ nisinne kho te bhikkhū bhagavā etadavoca:",
  "mn24:2.2_0": "“Ko nu kho, bhikkhave,",
  "mn24:2.2_1": "jātibhūmiyaṁ jātibhūmakānaṁ bhikkhūnaṁ sabrahmacārīnaṁ evaṁ sambhāvito:",
  "mn24:2.3_0": "‘attanā ca appiccho appicchakathañca bhikkhūnaṁ kattā,",
  "mn24:2.3_1": "attanā ca santuṭṭho santuṭṭhikathañca bhikkhūnaṁ kattā,",
  "mn24:2.3_2": "attanā ca pavivitto pavivekakathañca bhikkhūnaṁ kattā,",
  "mn24:2.3_3": "attanā ca asaṁsaṭṭho asaṁsaggakathañca bhikkhūnaṁ kattā,",
  "mn24:2.3_4": "attanā ca āraddhavīriyo vīriyārambhakathañca bhikkhūnaṁ kattā,",
  "mn24:2.3_5": "attanā ca sīlasampanno sīlasampadākathañca bhikkhūnaṁ kattā,",
  "mn24:2.3_6": "attanā ca samādhisampanno samādhisampadākathañca bhikkhūnaṁ kattā,",
  "mn24:2.3_7": "attanā ca paññāsampanno paññāsampadākathañca bhikkhūnaṁ kattā,",
  "mn24:2.3_8": "attanā ca vimuttisampanno vimuttisampadākathañca bhikkhūnaṁ kattā,",
  "mn24:2.3_9": "attanā ca vimuttiñāṇadassanasampanno vimuttiñāṇadassanasampadākathañca bhikkhūnaṁ kattā,",
  "mn24:2.3_10": "ovādako viññāpako sandassako samādapako samuttejako sampahaṁsako sabrahmacārīnan’”ti?",
  "mn24:2.4_0": "“Puṇṇo nāma, bhante,",
  "mn24:2.4_1": "āyasmā mantāṇiputto jātibhūmiyaṁ jātibhūmakānaṁ bhikkhūnaṁ sabrahmacārīnaṁ evaṁ sambhāvito:",
  "mn24:2.5_0": "‘attanā ca appiccho appicchakathañca bhikkhūnaṁ kattā,",
  "mn24:2.5_1": "attanā ca santuṭṭho …pe… ovādako viññāpako sandassako samādapako samuttejako sampahaṁsako sabrahmacārīnan’”ti.",
  "mn24:3.1_0": "Tena kho pana samayena āyasmā sāriputto bhagavato avidūre nisinno hoti. ",
  "mn24:3.2_0": "Atha kho āyasmato sāriputtassa etadahosi: ",
  "mn24:3.3_0": "“lābhā āyasmato puṇṇassa mantāṇiputtassa,",
  "mn24:3.3_1": "suladdhalābhā āyasmato puṇṇassa mantāṇiputtassa,",
  "mn24:3.4_0": "yassa viññū sabrahmacārī satthu sammukhā anumassa anumassa vaṇṇaṁ bhāsanti, tañca satthā abbhanumodati. ",
  "mn24:3.5_0": "Appeva nāma mayampi kadāci karahaci āyasmatā puṇṇena mantāṇiputtena saddhiṁ samāgaccheyyāma,",
  "mn24:3.5_1": "appeva nāma siyā kocideva kathāsallāpo”ti.",
  "mn24:4.1_0": "Atha kho bhagavā rājagahe yathābhirantaṁ viharitvā yena sāvatthi tena cārikaṁ pakkāmi. ",
  "mn24:4.2_0": "Anupubbena cārikaṁ caramāno yena sāvatthi tadavasari. ",
  "mn24:4.3_0": "Tatra sudaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn24:4.4_0": "Assosi kho āyasmā puṇṇo mantāṇiputto:",
  "mn24:4.4_1": "“bhagavā kira sāvatthiṁ anuppatto;",
  "mn24:4.4_2": "sāvatthiyaṁ viharati jetavane anāthapiṇḍikassa ārāme”ti.",
  "mn24:5.1_0": "Atha kho āyasmā puṇṇo mantāṇiputto senāsanaṁ saṁsāmetvā pattacīvaramādāya yena sāvatthi tena cārikaṁ pakkāmi. ",
  "mn24:5.2_0": "Anupubbena cārikaṁ caramāno yena sāvatthi jetavanaṁ anāthapiṇḍikassa ārāmo yena bhagavā tenupasaṅkami;",
  "mn24:5.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn24:5.3_0": "Ekamantaṁ nisinnaṁ kho āyasmantaṁ puṇṇaṁ mantāṇiputtaṁ bhagavā dhammiyā kathāya sandassesi samādapesi samuttejesi sampahaṁsesi. ",
  "mn24:5.4_0": "Atha kho āyasmā puṇṇo mantāṇiputto bhagavatā dhammiyā kathāya sandassito samādapito samuttejito sampahaṁsito bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā yena andhavanaṁ tenupasaṅkami divāvihārāya. ",
  "mn24:6.1_0": "Atha kho aññataro bhikkhu yenāyasmā sāriputto tenupasaṅkami;",
  "mn24:6.1_1": "upasaṅkamitvā āyasmantaṁ sāriputtaṁ etadavoca:",
  "mn24:6.2_0": "“yassa kho tvaṁ, āvuso sāriputta,",
  "mn24:6.2_1": "puṇṇassa nāma bhikkhuno mantāṇiputtassa abhiṇhaṁ kittayamāno ahosi,",
  "mn24:6.2_2": "so bhagavatā dhammiyā kathāya sandassito samādapito samuttejito sampahaṁsito bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā yena andhavanaṁ tena pakkanto divāvihārāyā”ti.",
  "mn24:7.1_0": "Atha kho āyasmā sāriputto taramānarūpo nisīdanaṁ ādāya āyasmantaṁ puṇṇaṁ mantāṇiputtaṁ piṭṭhito piṭṭhito anubandhi sīsānulokī. ",
  "mn24:7.2_0": "Atha kho āyasmā puṇṇo mantāṇiputto andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. ",
  "mn24:7.3_0": "Āyasmāpi kho sāriputto andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. ",
  "mn24:8.1_0": "Atha kho āyasmā sāriputto sāyanhasamayaṁ paṭisallānā vuṭṭhito yenāyasmā puṇṇo mantāṇiputto tenupasaṅkami;",
  "mn24:8.1_1": "upasaṅkamitvā āyasmatā puṇṇena mantāṇiputtena saddhiṁ sammodi.",
  "mn24:8.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn24:8.2_1": "Ekamantaṁ nisinno kho āyasmā sāriputto āyasmantaṁ puṇṇaṁ mantāṇiputtaṁ etadavoca:",
  "mn24:9.1_0": "“Bhagavati no, āvuso, brahmacariyaṁ vussatī”ti? ",
  "mn24:9.2_0": "“Evamāvuso”ti. ",
  "mn24:9.3_0": "“Kiṁ nu kho, āvuso,",
  "mn24:9.3_1": "sīlavisuddhatthaṁ bhagavati brahmacariyaṁ vussatī”ti?",
  "mn24:9.4_0": "“No hidaṁ, āvuso”. ",
  "mn24:9.5_0": "“Kiṁ panāvuso,",
  "mn24:9.5_1": "cittavisuddhatthaṁ bhagavati brahmacariyaṁ vussatī”ti?",
  "mn24:9.6_0": "“No hidaṁ, āvuso”. ",
  "mn24:9.7_0": "“Kiṁ nu kho, āvuso,",
  "mn24:9.7_1": "diṭṭhivisuddhatthaṁ bhagavati brahmacariyaṁ vussatī”ti?",
  "mn24:9.8_0": "“No hidaṁ, āvuso”. ",
  "mn24:9.9_0": "“Kiṁ panāvuso,",
  "mn24:9.9_1": "kaṅkhāvitaraṇavisuddhatthaṁ bhagavati brahmacariyaṁ vussatī”ti?",
  "mn24:9.10_0": "“No hidaṁ, āvuso”. ",
  "mn24:9.11_0": "“Kiṁ nu kho, āvuso,",
  "mn24:9.11_1": "maggāmaggañāṇadassanavisuddhatthaṁ bhagavati brahmacariyaṁ vussatī”ti?",
  "mn24:9.12_0": "“No hidaṁ, āvuso”. ",
  "mn24:9.13_0": "“Kiṁ panāvuso,",
  "mn24:9.13_1": "paṭipadāñāṇadassanavisuddhatthaṁ bhagavati brahmacariyaṁ vussatī”ti?",
  "mn24:9.14_0": "“No hidaṁ, āvuso”. ",
  "mn24:9.15_0": "“Kiṁ nu kho, āvuso,",
  "mn24:9.15_1": "ñāṇadassanavisuddhatthaṁ bhagavati brahmacariyaṁ vussatī”ti?",
  "mn24:9.16_0": "“No hidaṁ, āvuso”. ",
  "mn24:10.1_0": "“‘Kiṁ nu kho, āvuso,",
  "mn24:10.1_1": "sīlavisuddhatthaṁ bhagavati brahmacariyaṁ vussatī’ti iti puṭṭho samāno ‘no hidaṁ, āvuso’ti vadesi.",
  "mn24:10.2_0": "‘Kiṁ panāvuso,",
  "mn24:10.2_1": "cittavisuddhatthaṁ bhagavati brahmacariyaṁ vussatī’ti iti puṭṭho samāno ‘no hidaṁ, āvuso’ti vadesi.",
  "mn24:10.3_0": "‘Kiṁ nu kho, āvuso, diṭṭhivisuddhatthaṁ …pe… ",
  "mn24:10.4_0": "kaṅkhāvitaraṇavisuddhatthaṁ …pe… ",
  "mn24:10.5_0": "maggāmaggañāṇadassanavisuddhatthaṁ …pe… ",
  "mn24:10.6_0": "paṭipadāñāṇadassanavisuddhatthaṁ …pe… ",
  "mn24:10.7_0": "kiṁ nu kho, āvuso,",
  "mn24:10.7_1": "ñāṇadassanavisuddhatthaṁ bhagavati brahmacariyaṁ vussatī’ti iti puṭṭho samāno ‘no hidaṁ āvuso’ti vadesi.",
  "mn24:10.8_0": "Kimatthaṁ carahāvuso,",
  "mn24:10.8_1": "bhagavati brahmacariyaṁ vussatī”ti?",
  "mn24:10.9_0": "“Anupādāparinibbānatthaṁ kho, āvuso,",
  "mn24:10.9_1": "bhagavati brahmacariyaṁ vussatī”ti.",
  "mn24:11.1_0": "“Kiṁ nu kho, āvuso,",
  "mn24:11.1_1": "sīlavisuddhi anupādāparinibbānan”ti?",
  "mn24:11.2_0": "“No hidaṁ, āvuso”. ",
  "mn24:11.3_0": "“Kiṁ panāvuso,",
  "mn24:11.3_1": "cittavisuddhi anupādāparinibbānan”ti?",
  "mn24:11.4_0": "“No hidaṁ, āvuso”. ",
  "mn24:11.5_0": "“Kiṁ nu kho, āvuso,",
  "mn24:11.5_1": "diṭṭhivisuddhi anupādāparinibbānan”ti?",
  "mn24:11.6_0": "“No hidaṁ, āvuso”. ",
  "mn24:11.7_0": "“Kiṁ panāvuso,",
  "mn24:11.7_1": "kaṅkhāvitaraṇavisuddhi anupādāparinibbānan”ti?",
  "mn24:11.8_0": "“No hidaṁ, āvuso”. ",
  "mn24:11.9_0": "“Kiṁ nu kho, āvuso,",
  "mn24:11.9_1": "maggāmaggañāṇadassanavisuddhi anupādāparinibbānan”ti?",
  "mn24:11.10_0": "“No hidaṁ, āvuso”. ",
  "mn24:11.11_0": "“Kiṁ panāvuso,",
  "mn24:11.11_1": "paṭipadāñāṇadassanavisuddhi anupādāparinibbānan”ti?",
  "mn24:11.12_0": "“No hidaṁ, āvuso”. ",
  "mn24:11.13_0": "“Kiṁ nu kho, āvuso,",
  "mn24:11.13_1": "ñāṇadassanavisuddhi anupādāparinibbānan”ti?",
  "mn24:11.14_0": "“No hidaṁ, āvuso”. ",
  "mn24:11.15_0": "“Kiṁ panāvuso,",
  "mn24:11.15_1": "aññatra imehi dhammehi anupādāparinibbānan”ti?",
  "mn24:11.16_0": "“No hidaṁ, āvuso”. ",
  "mn24:12.1_0": "“‘Kiṁ nu kho, āvuso,",
  "mn24:12.1_1": "sīlavisuddhi anupādāparinibbānan’ti iti puṭṭho samāno ‘no hidaṁ, āvuso’ti vadesi.",
  "mn24:12.2_0": "‘Kiṁ panāvuso,",
  "mn24:12.2_1": "cittavisuddhi anupādāparinibbānan’ti iti puṭṭho samāno ‘no hidaṁ, āvuso’ti vadesi.",
  "mn24:12.3_0": "‘Kiṁ nu kho, āvuso,",
  "mn24:12.3_1": "diṭṭhivisuddhi anupādāparinibbānan’ti …pe…",
  "mn24:12.4_0": "kaṅkhāvitaraṇavisuddhi … ",
  "mn24:12.5_0": "maggāmaggañāṇadassanavisuddhi … ",
  "mn24:12.6_0": "paṭipadāñāṇadassanavisuddhi … ",
  "mn24:12.7_0": "‘kiṁ nu kho, āvuso,",
  "mn24:12.7_1": "ñāṇadassanavisuddhi anupādāparinibbānan’ti iti puṭṭho samāno ‘no hidaṁ, āvuso’ti vadesi.",
  "mn24:12.8_0": "‘Kiṁ panāvuso,",
  "mn24:12.8_1": "aññatra imehi dhammehi anupādāparinibbānan’ti iti puṭṭho samāno ‘no hidaṁ, āvuso’ti vadesi.",
  "mn24:12.9_0": "Yathākathaṁ panāvuso,",
  "mn24:12.9_1": "imassa bhāsitassa attho daṭṭhabbo”ti?",
  "mn24:13.1_0": "“Sīlavisuddhiñce, āvuso,",
  "mn24:13.1_1": "bhagavā anupādāparinibbānaṁ paññapeyya,",
  "mn24:13.1_2": "saupādānaṁyeva samānaṁ anupādāparinibbānaṁ paññapeyya.",
  "mn24:13.2_0": "Cittavisuddhiñce, āvuso,",
  "mn24:13.2_1": "bhagavā anupādāparinibbānaṁ paññapeyya,",
  "mn24:13.2_2": "saupādānaṁyeva samānaṁ anupādāparinibbānaṁ paññapeyya.",
  "mn24:13.3_0": "Diṭṭhivisuddhiñce, āvuso,",
  "mn24:13.3_1": "bhagavā anupādāparinibbānaṁ paññapeyya,",
  "mn24:13.3_2": "saupādānaṁyeva samānaṁ anupādāparinibbānaṁ paññapeyya.",
  "mn24:13.4_0": "Kaṅkhāvitaraṇavisuddhiñce, āvuso,",
  "mn24:13.4_1": "bhagavā anupādāparinibbānaṁ paññapeyya,",
  "mn24:13.4_2": "saupādānaṁyeva samānaṁ anupādāparinibbānaṁ paññapeyya.",
  "mn24:13.5_0": "Maggāmaggañāṇadassanavisuddhiñce, āvuso,",
  "mn24:13.5_1": "bhagavā anupādāparinibbānaṁ paññapeyya,",
  "mn24:13.5_2": "saupādānaṁyeva samānaṁ anupādāparinibbānaṁ paññapeyya.",
  "mn24:13.6_0": "Paṭipadāñāṇadassanavisuddhiñce, āvuso,",
  "mn24:13.6_1": "bhagavā anupādāparinibbānaṁ paññapeyya,",
  "mn24:13.6_2": "saupādānaṁyeva samānaṁ anupādāparinibbānaṁ paññapeyya.",
  "mn24:13.7_0": "Ñāṇadassanavisuddhiñce, āvuso,",
  "mn24:13.7_1": "bhagavā anupādāparinibbānaṁ paññapeyya,",
  "mn24:13.7_2": "saupādānaṁyeva samānaṁ anupādāparinibbānaṁ paññapeyya.",
  "mn24:13.8_0": "Aññatra ce, āvuso,",
  "mn24:13.8_1": "imehi dhammehi anupādāparinibbānaṁ abhavissa, puthujjano parinibbāyeyya.",
  "mn24:13.9_0": "Puthujjano hi, āvuso, aññatra imehi dhammehi. ",
  "mn24:14.1_0": "Tena hāvuso, upamaṁ te karissāmi; ",
  "mn24:14.2_0": "upamāyapidhekacce viññū purisā bhāsitassa atthaṁ ājānanti. ",
  "mn24:14.3_0": "Seyyathāpi, āvuso,",
  "mn24:14.3_1": "rañño pasenadissa kosalassa sāvatthiyaṁ paṭivasantassa sākete kiñcideva accāyikaṁ karaṇīyaṁ uppajjeyya.",
  "mn24:14.4_0": "Tassa antarā ca sāvatthiṁ antarā ca sāketaṁ satta rathavinītāni upaṭṭhapeyyuṁ. ",
  "mn24:14.5_0": "Atha kho, āvuso,",
  "mn24:14.5_1": "rājā pasenadi kosalo sāvatthiyā nikkhamitvā antepuradvārā paṭhamaṁ rathavinītaṁ abhiruheyya,",
  "mn24:14.5_2": "paṭhamena rathavinītena dutiyaṁ rathavinītaṁ pāpuṇeyya,",
  "mn24:14.5_3": "paṭhamaṁ rathavinītaṁ vissajjeyya dutiyaṁ rathavinītaṁ abhiruheyya.",
  "mn24:14.6_0": "Dutiyena rathavinītena tatiyaṁ rathavinītaṁ pāpuṇeyya,",
  "mn24:14.6_1": "dutiyaṁ rathavinītaṁ vissajjeyya,",
  "mn24:14.6_2": "tatiyaṁ rathavinītaṁ abhiruheyya.",
  "mn24:14.7_0": "Tatiyena rathavinītena catutthaṁ rathavinītaṁ pāpuṇeyya,",
  "mn24:14.7_1": "tatiyaṁ rathavinītaṁ vissajjeyya,",
  "mn24:14.7_2": "catutthaṁ rathavinītaṁ abhiruheyya.",
  "mn24:14.8_0": "Catutthena rathavinītena pañcamaṁ rathavinītaṁ pāpuṇeyya,",
  "mn24:14.8_1": "catutthaṁ rathavinītaṁ vissajjeyya,",
  "mn24:14.8_2": "pañcamaṁ rathavinītaṁ abhiruheyya.",
  "mn24:14.9_0": "Pañcamena rathavinītena chaṭṭhaṁ rathavinītaṁ pāpuṇeyya,",
  "mn24:14.9_1": "pañcamaṁ rathavinītaṁ vissajjeyya,",
  "mn24:14.9_2": "chaṭṭhaṁ rathavinītaṁ abhiruheyya.",
  "mn24:14.10_0": "Chaṭṭhena rathavinītena sattamaṁ rathavinītaṁ pāpuṇeyya,",
  "mn24:14.10_1": "chaṭṭhaṁ rathavinītaṁ vissajjeyya,",
  "mn24:14.10_2": "sattamaṁ rathavinītaṁ abhiruheyya.",
  "mn24:14.11_0": "Sattamena rathavinītena sāketaṁ anupāpuṇeyya antepuradvāraṁ. ",
  "mn24:14.12_0": "Tamenaṁ antepuradvāragataṁ samānaṁ mittāmaccā ñātisālohitā evaṁ puccheyyuṁ: ",
  "mn24:14.13_0": "‘iminā tvaṁ, mahārāja,",
  "mn24:14.13_1": "rathavinītena sāvatthiyā sāketaṁ anuppatto antepuradvāran’ti?",
  "mn24:14.14_0": "Kathaṁ byākaramāno nu kho, āvuso,",
  "mn24:14.14_1": "rājā pasenadi kosalo sammā byākaramāno byākareyyā”ti?",
  "mn24:14.15_0": "“Evaṁ byākaramāno kho, āvuso,",
  "mn24:14.15_1": "rājā pasenadi kosalo sammā byākaramāno byākareyya:",
  "mn24:14.16_0": "‘idha me sāvatthiyaṁ paṭivasantassa sākete kiñcideva accāyikaṁ karaṇīyaṁ uppajji. ",
  "mn24:14.17_0": "Tassa me antarā ca sāvatthiṁ antarā ca sāketaṁ satta rathavinītāni upaṭṭhapesuṁ. ",
  "mn24:14.18_0": "Atha khvāhaṁ sāvatthiyā nikkhamitvā antepuradvārā paṭhamaṁ rathavinītaṁ abhiruhiṁ. ",
  "mn24:14.19_0": "Paṭhamena rathavinītena dutiyaṁ rathavinītaṁ pāpuṇiṁ,",
  "mn24:14.19_1": "paṭhamaṁ rathavinītaṁ vissajjiṁ dutiyaṁ rathavinītaṁ abhiruhiṁ.",
  "mn24:14.20_0": "Dutiyena rathavinītena tatiyaṁ rathavinītaṁ pāpuṇiṁ,",
  "mn24:14.20_1": "dutiyaṁ rathavinītaṁ vissajjiṁ,",
  "mn24:14.20_2": "tatiyaṁ rathavinītaṁ abhiruhiṁ.",
  "mn24:14.21_0": "Tatiyena rathavinītena catutthaṁ rathavinītaṁ pāpuṇiṁ,",
  "mn24:14.21_1": "tatiyaṁ rathavinītaṁ vissajjiṁ,",
  "mn24:14.21_2": "catutthaṁ rathavinītaṁ abhiruhiṁ.",
  "mn24:14.22_0": "Catutthena rathavinītena pañcamaṁ rathavinītaṁ pāpuṇiṁ,",
  "mn24:14.22_1": "catutthaṁ rathavinītaṁ vissajjiṁ,",
  "mn24:14.22_2": "pañcamaṁ rathavinītaṁ abhiruhiṁ.",
  "mn24:14.23_0": "Pañcamena rathavinītena chaṭṭhaṁ rathavinītaṁ pāpuṇiṁ,",
  "mn24:14.23_1": "pañcamaṁ rathavinītaṁ vissajjiṁ,",
  "mn24:14.23_2": "chaṭṭhaṁ rathavinītaṁ abhiruhiṁ.",
  "mn24:14.24_0": "Chaṭṭhena rathavinītena sattamaṁ rathavinītaṁ pāpuṇiṁ,",
  "mn24:14.24_1": "chaṭṭhaṁ rathavinītaṁ vissajjiṁ,",
  "mn24:14.24_2": "sattamaṁ rathavinītaṁ abhiruhiṁ.",
  "mn24:14.25_0": "Sattamena rathavinītena sāketaṁ anuppatto antepuradvāran’ti. ",
  "mn24:14.26_0": "Evaṁ byākaramāno kho, āvuso,",
  "mn24:14.26_1": "rājā pasenadi kosalo sammā byākaramāno byākareyyā”ti.",
  "mn24:15.1_0": "“Evameva kho, āvuso,",
  "mn24:15.1_1": "sīlavisuddhi yāvadeva cittavisuddhatthā,",
  "mn24:15.1_2": "cittavisuddhi yāvadeva diṭṭhivisuddhatthā,",
  "mn24:15.1_3": "diṭṭhivisuddhi yāvadeva kaṅkhāvitaraṇavisuddhatthā,",
  "mn24:15.1_4": "kaṅkhāvitaraṇavisuddhi yāvadeva maggāmaggañāṇadassanavisuddhatthā,",
  "mn24:15.1_5": "maggāmaggañāṇadassanavisuddhi yāvadeva paṭipadāñāṇadassanavisuddhatthā,",
  "mn24:15.1_6": "paṭipadāñāṇadassanavisuddhi yāvadeva ñāṇadassanavisuddhatthā,",
  "mn24:15.1_7": "ñāṇadassanavisuddhi yāvadeva anupādāparinibbānatthā.",
  "mn24:15.2_0": "Anupādāparinibbānatthaṁ kho, āvuso,",
  "mn24:15.2_1": "bhagavati brahmacariyaṁ vussatī”ti.",
  "mn24:16.1_0": "Evaṁ vutte,",
  "mn24:16.1_1": "āyasmā sāriputto āyasmantaṁ puṇṇaṁ mantāṇiputtaṁ etadavoca:",
  "mn24:16.2_0": "“konāmo āyasmā,",
  "mn24:16.2_1": "kathañca panāyasmantaṁ sabrahmacārī jānantī”ti?",
  "mn24:16.3_0": "“Puṇṇoti kho me, āvuso, nāmaṁ; ",
  "mn24:16.4_0": "mantāṇiputtoti ca pana maṁ sabrahmacārī jānantī”ti. ",
  "mn24:16.5_0": "“Acchariyaṁ, āvuso, abbhutaṁ, āvuso. ",
  "mn24:16.6_0": "Yathā taṁ sutavatā sāvakena sammadeva satthusāsanaṁ ājānantena,",
  "mn24:16.6_1": "evameva āyasmatā puṇṇena mantāṇiputtena gambhīrā gambhīrapañhā anumassa anumassa byākatā.",
  "mn24:16.7_0": "Lābhā sabrahmacārīnaṁ,",
  "mn24:16.7_1": "suladdhalābhā sabrahmacārīnaṁ,",
  "mn24:16.8_0": "ye āyasmantaṁ puṇṇaṁ mantāṇiputtaṁ labhanti dassanāya, labhanti payirūpāsanāya. ",
  "mn24:16.9_0": "Celaṇḍukena cepi sabrahmacārī āyasmantaṁ puṇṇaṁ mantāṇiputtaṁ muddhanā pariharantā labheyyuṁ dassanāya, labheyyuṁ payirūpāsanāya,",
  "mn24:16.9_1": "tesampi lābhā tesampi suladdhaṁ,",
  "mn24:16.9_2": "amhākampi lābhā amhākampi suladdhaṁ,",
  "mn24:16.9_3": "ye mayaṁ āyasmantaṁ puṇṇaṁ mantāṇiputtaṁ labhāma dassanāya, labhāma payirūpāsanāyā”ti.",
  "mn24:17.1_0": "Evaṁ vutte,",
  "mn24:17.1_1": "āyasmā puṇṇo mantāṇiputto āyasmantaṁ sāriputtaṁ etadavoca:",
  "mn24:17.2_0": "“ko nāmo āyasmā,",
  "mn24:17.2_1": "kathañca panāyasmantaṁ sabrahmacārī jānantī”ti?",
  "mn24:17.3_0": "“Upatissoti kho me, āvuso, nāmaṁ; ",
  "mn24:17.4_0": "sāriputtoti ca pana maṁ sabrahmacārī jānantī”ti. ",
  "mn24:17.5_0": "“Satthukappena vata kira, bho,",
  "mn24:17.5_1": "sāvakena saddhiṁ mantayamānā na jānimha:",
  "mn24:17.6_0": "‘āyasmā sāriputto’ti. ",
  "mn24:17.7_0": "Sace hi mayaṁ jāneyyāma ‘āyasmā sāriputto’ti, ettakampi no nappaṭibhāseyya. ",
  "mn24:17.8_0": "Acchariyaṁ, āvuso, abbhutaṁ, āvuso. ",
  "mn24:17.9_0": "Yathā taṁ sutavatā sāvakena sammadeva satthusāsanaṁ ājānantena,",
  "mn24:17.9_1": "evameva āyasmatā sāriputtena gambhīrā gambhīrapañhā anumassa anumassa pucchitā.",
  "mn24:17.10_0": "Lābhā sabrahmacārīnaṁ suladdhalābhā sabrahmacārīnaṁ, ",
  "mn24:17.11_0": "ye āyasmantaṁ sāriputtaṁ labhanti dassanāya, labhanti payirūpāsanāya. ",
  "mn24:17.12_0": "Celaṇḍukena cepi sabrahmacārī āyasmantaṁ sāriputtaṁ muddhanā pariharantā labheyyuṁ dassanāya, labheyyuṁ payirūpāsanāya,",
  "mn24:17.12_1": "tesampi lābhā tesampi suladdhaṁ,",
  "mn24:17.12_2": "amhākampi lābhā amhākampi suladdhaṁ,",
  "mn24:17.12_3": "ye mayaṁ āyasmantaṁ sāriputtaṁ labhāma dassanāya, labhāma payirūpāsanāyā”ti.",
  "mn24:17.13_0": "Itiha te ubhopi mahānāgā aññamaññassa subhāsitaṁ samanumodiṁsūti. ",
  "mn24:17.14_0": "Rathavinītasuttaṁ niṭṭhitaṁ catutthaṁ. "
}