{
  "anya-e0105n11:0_0": "Adhammavāduppatti",
  "anya-e0105n11:1_0": "Ayaṁ pana ādito paṭṭhāya sāsanamalabhūtānaṁ adhammavādānaṁ uppatti.",
  "anya-e0105n11:1_1": "Asokarañño hi kāle uppabbājetvā nikkaḍḍhitā aññatitthiyā buddhasāsane aladdhapatiṭṭhā kodhābhibhūtā pāṭaliputtato",
  "anya-e0105n11:1_2": "nikkhamitvā rājagahasamīpe nālandāyaṁ sannipatitvā evaṁ sammantayiṁsu “mahājanassa buddhasāsane anavagāhatthāya",
  "anya-e0105n11:1_3": "sakyānaṁ dhammavinayo nāsetabbo,",
  "anya-e0105n11:1_4": "tañca kho tesaṁ samayaṁ ajānantehi na sakkā kātuṁ,",
  "anya-e0105n11:1_5": "tasmā yena kenaci upāyena punapi tattha pabbajitabbamevā”ti.",
  "anya-e0105n11:1_6": "Te evaṁ sammantayitvā puna āgantvā visuddhattheravādīnamantaraṁ pavisituṁ asakkontā tadaññesaṁ sattarasannaṁ",
  "anya-e0105n11:1_7": "mahāsaṅghikādinikāyānaṁ santikaṁ upasaṅkamitvā attano aññatitthiyabhāvaṁ ajānāpetvā pabbajitvā piṭakattayamuggaṇhitvā",
  "anya-e0105n11:1_8": "tañca viparivattetvā tato kosambiṁ gantvā dhammavinayanāsanāya upāyaṁ mantayitvā 253-buddhavasse chasu",
  "anya-e0105n11:1_9": "ṭhānesu vasantā (1) hemavatiko (2) rājagiriko (3) siddhatthiko (4) pubbaseliyo (5) aparaseliyo (6) vājiriyo",
  "anya-e0105n11:1_10": "(7) vetullo (8) andhako (9) aññamahāsaṅghikoti nava abhinave nikāye uppādesuṁ nikāyasaṅgahe 9-piṭṭhe.",
  "anya-e0105n11:1_11": "Tesaṁ nāmāni ca laddhiyo ca kathāvatthuaṭṭhakathāyaṁ āgatāyeva.",
  "anya-e0105n11:2_0": "Tesu hemavatikā saddhammapatirūpakaṁ buddhabhāsitabhāvena dassetvā",
  "anya-e0105n11:3_0": "(1) Vaṇṇapiṭakaṁ nāma ganthaṁ akaṁsu.",
  "anya-e0105n11:4_0": "Rājagirikā (2) aṅgulimālapiṭakaṁ,",
  "anya-e0105n11:5_0": "Siddhatthikā (3) gūḷhavessantaraṁ,",
  "anya-e0105n11:6_0": "Pubbaseliyā (4) raṭṭhapālagajjitaṁ,",
  "anya-e0105n11:7_0": "Aparaseliyā (5) āḷavakagajjitaṁ,",
  "anya-e0105n11:8_0": "Vajirapabbatavāsino vājiriyā (6) gūḷhavinayaṁ nāma ganthaṁ akaṁsu.",
  "anya-e0105n11:9_0": "Teyeva sabbe māyājālatanta-samājatantādike aneke tantaganthe ca,",
  "anya-e0105n11:9_1": "marīcikappa-herambhakappādike aneke kappaganthe ca akaṁsu.",
  "anya-e0105n11:10_0": "Vetullavādino pana (7) vetullapiṭakamakaṁsu.",
  "anya-e0105n11:11_0": "Andhakā ca (8) ratanakūṭādike ganthe,",
  "anya-e0105n11:12_0": "Aññamahāsaṅghikā ca (9) akkharasāriyādisuttante akaṁsu nikāyasaṅgahe 9-piṭṭhe.",
  "anya-e0105n11:13_0": "Tesu pana saddhammapatirūpakesu vetullavādo,",
  "anya-e0105n11:13_1": "vājiriyavādo,",
  "anya-e0105n11:13_2": "ratanakūṭasatthanti imāniyeva tīṇi laṅkādīpamupāgatāni,",
  "anya-e0105n11:13_3": "aññāni pana vaṇṇapiṭakādīni jambudīpeyeva nivattantīti nikāyasaṅgahe vuttaṁ.",
  "anya-e0105n11:13_4": "Vaṇṇapiṭakādīnampi pana laṅkādīpamupāgatacchāyā dissateva.",
  "anya-e0105n11:13_5": "Tathā hi samantapāsādikāya vinayaṭṭhakathāyaṁ (3, 9-piṭṭhe)",
  "anya-e0105n11:14_0": "“Vaṇṇapiṭaka aṅgulimālapiṭakaraṭṭhapālagajjitaāḷavakagajjitagūḷhamaggagūḷhavessantara gūḷhavinaya vedallapiṭakāni ettha “vepulla, vedallaṁ,",
  "anya-e0105n11:14_1": "vetullanti atthako ekaṁ,",
  "anya-e0105n11:14_2": "bodhisattapiṭakasseva nāma”nti veditabbaṁ.",
  "anya-e0105n11:14_3": "tathā hi vuttaṁ asaṅgena nāma ācariyena abhidhammasamuccaye nāma mahāyānikagante (79-piṭṭhe) “vepullaṁ katamaṁ?",
  "anya-e0105n11:14_4": "bodhisattapiṭakasampayuttaṁ bhāsitaṁ.",
  "anya-e0105n11:14_5": "yaduccate vepullaṁ,",
  "anya-e0105n11:14_6": "taṁ vedallamapyuccate,",
  "anya-e0105n11:14_7": "vetullamapyuccate.",
  "anya-e0105n11:14_8": "kimatthaṁ vepullamuccate?",
  "anya-e0105n11:14_9": "sabbasattānaṁ hitasukhādhiṭṭhānato,",
  "anya-e0105n11:14_10": "udāragambhīradhammadesanāto ca.",
  "anya-e0105n11:14_11": "kimatthamuccate vedallaṁ?",
  "anya-e0105n11:14_12": "sabbāvaraṇavidalanato.",
  "anya-e0105n11:14_13": "kimatthamuccate vetullaṁ?",
  "anya-e0105n11:14_14": "upamānadhammānaṁ tulanābhāvato”ti pana abuddhavacanāniyevāti vutta”nti ca.",
  "anya-e0105n11:15_0": "Sāratthappakāsiniyā saṁyuttaṭṭhakathāyampi (2, 186-piṭṭhe)",
  "anya-e0105n11:16_0": "“Gūḷhavinayaṁ gūḷhavessantaraṁ gūḷhamahosadhaṁ vaṇṇapiṭakaṁ aṅgulimālapiṭakaṁ raṭṭhapālagajjitaṁ āḷavakagajjitaṁ",
  "anya-e0105n11:16_1": "vedallapiṭakanti abuddhavacanaṁ saddhammapatirūpakaṁ nāmā”ti ca–",
  "anya-e0105n11:17_0": "Tesaṁ paṭikkhepo dissati.",
  "anya-e0105n11:17_1": "Na hi tāni asutvā,",
  "anya-e0105n11:17_2": "tesañca atthaṁ ajānitvā sīhaḷaṭṭhakathācariyehi tāni paṭikkhipituṁ sakkā,",
  "anya-e0105n11:17_3": "nāpi taṁ paṭikkhepavacanaṁ jambudīpikaṭṭhakathācariyānaṁ vacanaṁ bhavituṁ,",
  "anya-e0105n11:17_4": "mahāmahindattherassa sīhaḷadīpaṁ gamanasamaye tesaṁyeva abhāvato.",
  "anya-e0105n11:17_5": "Tasmā tāni ca tadaññāni ca mahāyānikapiṭakāni taṁkālikāni yebhuyyena sīhaḷadīpamupāgatānīti gahetabbāni.",
  "anya-e0105n11:17_6": "Tesu ca vajjiputtakagaṇapariyāpannassa dhammarucinikāyassa piṭakānaṁ tadupāgamanaṁ pubbeva vuttaṁ.",
  "anya-e0105n11:17_7": "Tadaññesaṁ pana tadupāgamanaṁ evaṁ veditabbaṁ."
}