{
  "mil6.1.9:0.1_0": "Milindapañha",
  "mil6.1.9:0.2_0": "Anumānapañha",
  "mil6.1.9:0.3_0": "Buddhavagga",
  "mil6.1.9:0.4_0": "9. Udakasattajīvapañha",
  "mil6.1.9:1.1_0": "“Bhante nāgasena,",
  "mil6.1.9:1.1_1": "imaṁ udakaṁ aggimhi tappamānaṁ cicciṭāyati ciṭiciṭāyati saddāyati bahuvidhaṁ,",
  "mil6.1.9:1.1_2": "kiṁ nu kho,",
  "mil6.1.9:1.1_3": "bhante nāgasena,",
  "mil6.1.9:1.1_4": "udakaṁ jīvati,",
  "mil6.1.9:1.1_5": "kiṁ kīḷamānaṁ saddāyati,",
  "mil6.1.9:1.1_6": "udāhu aññena paṭipīḷitaṁ saddāyatī”ti?",
  "mil6.1.9:1.2_0": "“Na hi, mahārāja,",
  "mil6.1.9:1.2_1": "udakaṁ jīvati,",
  "mil6.1.9:1.2_2": "natthi udake jīvo vā satto vā, api ca, mahārāja,",
  "mil6.1.9:1.2_3": "aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhan”ti.",
  "mil6.1.9:2.1_0": "“Bhante nāgasena,",
  "mil6.1.9:2.1_1": "idhekacce titthiyā udakaṁ jīvatīti sītodakaṁ paṭikkhipitvā udakaṁ tāpetvā vekatikavekatikaṁ paribhuñjanti,",
  "mil6.1.9:2.1_2": "te tumhe garahanti paribhavanti ‘ekindriyaṁ samaṇā sakyaputtiyā jīvaṁ viheṭhentī’ti,",
  "mil6.1.9:2.1_3": "taṁ tesaṁ garahaṁ paribhavaṁ vinodehi apanehi nicchārehī”ti.",
  "mil6.1.9:2.2_0": "“Na hi, mahārāja,",
  "mil6.1.9:2.2_1": "udakaṁ jīvati, natthi, mahārāja,",
  "mil6.1.9:2.2_2": "udake jīvo vā satto vā, api ca, mahārāja,",
  "mil6.1.9:2.2_3": "aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhaṁ.",
  "mil6.1.9:3.1_0": "Yathā, mahārāja,",
  "mil6.1.9:3.1_1": "udakaṁ sobbhasarasaritadahataḷākakandarapadaraudapānaninnapokkharaṇigataṁ vātātapavegassa mahantatāya pariyādiyati parikkhayaṁ gacchati,",
  "mil6.1.9:3.1_2": "api nu tattha udakaṁ cicciṭāyati ciṭiciṭāyati saddāyati bahuvidhan”ti?",
  "mil6.1.9:3.2_0": "“Na hi, bhante”ti.",
  "mil6.1.9:3.3_0": "“Yadi, mahārāja,",
  "mil6.1.9:3.3_1": "udakaṁ jīveyya,",
  "mil6.1.9:3.3_2": "tatthāpi udakaṁ saddāyeyya, imināpi, mahārāja,",
  "mil6.1.9:3.3_3": "kāraṇena jānāhi ‘natthi udake jīvo vā satto vā,",
  "mil6.1.9:3.3_4": "aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhan’ti.",
  "mil6.1.9:4.1_0": "Aparampi, mahārāja,",
  "mil6.1.9:4.1_1": "uttariṁ kāraṇaṁ suṇohi ‘natthi udake jīvo vā satto vā,",
  "mil6.1.9:4.1_2": "aggisantāpavegassa mahantatāya udakaṁ saddāyatī’ti.",
  "mil6.1.9:4.2_0": "Yadā pana, mahārāja,",
  "mil6.1.9:4.2_1": "udakaṁ taṇḍulehi sammissitaṁ bhājanagataṁ hoti pihitaṁ uddhane aṭhapitaṁ,",
  "mil6.1.9:4.2_2": "api nu tattha udakaṁ saddāyatī”ti?",
  "mil6.1.9:4.3_0": "“Na hi, bhante, acalaṁ hoti santasantan”ti.",
  "mil6.1.9:4.4_0": "“Taṁyeva pana, mahārāja,",
  "mil6.1.9:4.4_1": "udakaṁ bhājanagataṁ aggiṁ ujjāletvā uddhane ṭhapitaṁ hoti,",
  "mil6.1.9:4.4_2": "api nu tattha udakaṁ acalaṁ hoti santasantan”ti?",
  "mil6.1.9:4.5_0": "“Na hi, bhante,",
  "mil6.1.9:4.5_1": "calati khubbhati luḷati āvilati ūmijātaṁ hoti,",
  "mil6.1.9:4.5_2": "uddhamadho disāvidisaṁ gacchati,",
  "mil6.1.9:4.5_3": "uttarati patarati pheṇamālī hotī”ti.",
  "mil6.1.9:4.6_0": "“Kissa pana taṁ, mahārāja,",
  "mil6.1.9:4.6_1": "pākatikaṁ udakaṁ na calati santasantaṁ hoti,",
  "mil6.1.9:4.6_2": "kissa pana aggigataṁ calati khubbhati luḷati āvilati ūmijātaṁ hoti,",
  "mil6.1.9:4.6_3": "uddhamadho disāvidisaṁ gacchati,",
  "mil6.1.9:4.6_4": "uttarati patarati pheṇamālī hotī”ti?",
  "mil6.1.9:4.7_0": "“Pākatikaṁ, bhante,",
  "mil6.1.9:4.7_1": "udakaṁ na calati,",
  "mil6.1.9:4.7_2": "aggikataṁ pana udakaṁ aggisantāpavegassa mahantatāya cicciṭāyati ciṭiciṭāyati saddāyati bahuvidhan”ti.",
  "mil6.1.9:4.8_0": "“Imināpi, mahārāja,",
  "mil6.1.9:4.8_1": "kāraṇena jānāhi ‘natthi udake jīvo vā satto vā,",
  "mil6.1.9:4.8_2": "aggisantāpavegassa mahantatāya udakaṁ saddāyatī’ti.",
  "mil6.1.9:5.1_0": "Aparampi, mahārāja,",
  "mil6.1.9:5.1_1": "uttariṁ kāraṇaṁ suṇohi,",
  "mil6.1.9:5.1_2": "natthi udake jīvo vā satto vā,",
  "mil6.1.9:5.1_3": "aggisantāpavegassa mahantatāya udakaṁ saddāyati.",
  "mil6.1.9:5.2_0": "Hoti taṁ, mahārāja, udakaṁ ghare ghare udakavārakagataṁ pihitan”ti?",
  "mil6.1.9:5.3_0": "“Āma, bhante”ti.",
  "mil6.1.9:5.4_0": "“Api nu taṁ, mahārāja,",
  "mil6.1.9:5.4_1": "udakaṁ calati khubbhati luḷati āvilati ūmijātaṁ hoti,",
  "mil6.1.9:5.4_2": "uddhamadho disāvidisaṁ gacchati,",
  "mil6.1.9:5.4_3": "uttarati patarati pheṇamālī hotī”ti.",
  "mil6.1.9:5.5_0": "“Na hi, bhante, acalaṁ taṁ hoti pākatikaṁ udakavārakagataṁ udakan”ti.",
  "mil6.1.9:6.1_0": "“Sutapubbaṁ pana tayā, mahārāja,",
  "mil6.1.9:6.1_1": "‘mahāsamudde udakaṁ calati khubbhati luḷati āvilati ūmijātaṁ hoti,",
  "mil6.1.9:6.1_2": "uddhamadho disāvidisaṁ gacchati,",
  "mil6.1.9:6.1_3": "uttarati patarati pheṇamālī hoti,",
  "mil6.1.9:6.1_4": "ussakkitvā ossakkitvā velāya paharati saddāyati bahuvidhan’”ti?",
  "mil6.1.9:6.2_0": "“Āma, bhante,",
  "mil6.1.9:6.2_1": "sutapubbaṁ etaṁ mayā diṭṭhapubbañca ‘mahāsamudde udakaṁ hatthasatampi dvepi hatthasatāni gagane ussakkatī’”ti.",
  "mil6.1.9:6.3_0": "“Kissa, mahārāja,",
  "mil6.1.9:6.3_1": "udakavārakagataṁ udakaṁ na calati na saddāyati,",
  "mil6.1.9:6.3_2": "kissa pana mahāsamudde udakaṁ calati saddāyatī”ti?",
  "mil6.1.9:6.4_0": "“Vātavegassa mahantatāya, bhante,",
  "mil6.1.9:6.4_1": "mahāsamudde udakaṁ calati saddāyati,",
  "mil6.1.9:6.4_2": "udakavārakagataṁ udakaṁ aghaṭṭitaṁ kehici na calati na saddāyatī”ti.",
  "mil6.1.9:6.5_0": "“Yathā, mahārāja, vātavegassa mahantatāya mahāsamudde udakaṁ calati saddāyati;",
  "mil6.1.9:6.6_0": "evameva aggisantāpavegassa mahantatāya udakaṁ saddāyatīti.",
  "mil6.1.9:7.1_0": "Nanu, mahārāja, bheripokkharaṁ sukkhaṁ sukkhena gocammena onandhantī”ti?",
  "mil6.1.9:7.2_0": "“Āma, bhante”.",
  "mil6.1.9:7.3_0": "“Api nu, mahārāja, bheriyā jīvo vā satto vā atthī”ti.",
  "mil6.1.9:7.4_0": "“Na hi, bhante”ti.",
  "mil6.1.9:7.5_0": "“Kissa pana, mahārāja, bherī saddāyatī”ti?",
  "mil6.1.9:7.6_0": "“Itthiyā vā, bhante, purisassa vā tajjena vāyāmenā”ti.",
  "mil6.1.9:7.7_0": "“Yathā, mahārāja, itthiyā vā purisassa vā tajjena vāyāmena bherī saddāyati;",
  "mil6.1.9:7.8_0": "evameva aggisantāpavegassa mahantatāya udakaṁ saddāyati.",
  "mil6.1.9:7.9_0": "Imināpi, mahārāja,",
  "mil6.1.9:7.9_1": "kāraṇena jānāhi ‘natthi udake jīvo vā satto vā,",
  "mil6.1.9:7.9_2": "aggisantāpavegassa mahantatāya udakaṁ saddāyatī’ti.",
  "mil6.1.9:8.1_0": "Mayhampi tāva, mahārāja,",
  "mil6.1.9:8.1_1": "tava pucchitabbaṁ atthi,",
  "mil6.1.9:8.1_2": "evameso pañho suvinicchito hoti,",
  "mil6.1.9:8.1_3": "kiṁ nu kho, mahārāja,",
  "mil6.1.9:8.1_4": "sabbehipi bhājanehi udakaṁ tappamānaṁ saddāyati,",
  "mil6.1.9:8.1_5": "udāhu ekaccehiyeva bhājanehi tappamānaṁ saddāyatī”ti?",
  "mil6.1.9:8.2_0": "“Na hi, bhante,",
  "mil6.1.9:8.2_1": "sabbehipi bhājanehi udakaṁ tappamānaṁ saddāyati,",
  "mil6.1.9:8.2_2": "ekaccehiyeva bhājanehi udakaṁ tappamānaṁ saddāyatī”ti.",
  "mil6.1.9:8.3_0": "“Tena hi, mahārāja, jahitosi sakasamayaṁ, paccāgatosi mama visayaṁ, natthi udake jīvo vā satto vā.",
  "mil6.1.9:8.4_0": "Yadi, mahārāja,",
  "mil6.1.9:8.4_1": "sabbehipi bhājanehi udakaṁ tappamānaṁ saddāyeyya,",
  "mil6.1.9:8.4_2": "yuttamidaṁ ‘udakaṁ jīvatī’ti vattuṁ.",
  "mil6.1.9:8.5_0": "Na hi, mahārāja, udakaṁ dvayaṁ hoti, yaṁ saddāyati, taṁ jīvati, yaṁ na saddāyati, taṁ na jīvatīti.",
  "mil6.1.9:8.6_0": "Yadi, mahārāja,",
  "mil6.1.9:8.6_1": "udakaṁ jīveyya,",
  "mil6.1.9:8.6_2": "mahantānaṁ hatthināgānaṁ ussannakāyānaṁ pabhinnānaṁ soṇḍāya ussiñcitvā mukhe pakkhipitvā kucchiṁ pavesayantānaṁ,",
  "mil6.1.9:8.6_3": "tampi udakaṁ tesaṁ dantantare cippiyamānaṁ saddāyeyya.",
  "mil6.1.9:8.7_0": "Hatthasatikāpi mahānāvā garukā bhārikā anekasatasahassabhāraparipūrā mahāsamudde vicaranti,",
  "mil6.1.9:8.7_1": "tāhipi cippiyamānaṁ udakaṁ saddāyeyya.",
  "mil6.1.9:8.8_0": "Mahatimahantāpi macchā anekasatayojanikakāyā timī timiṅgalā timirapiṅgalā abbhantare nimuggā mahāsamudde",
  "mil6.1.9:8.8_1": "nivāsaṭṭhānatāya paṭivasantā mahāudakadhārā ācamanti dhamanti ca,",
  "mil6.1.9:8.8_2": "tesampi taṁ dantantarepi udarantarepi cippiyamānaṁ udakaṁ saddāyeyya.",
  "mil6.1.9:8.9_0": "Yasmā ca kho, mahārāja,",
  "mil6.1.9:8.9_1": "evarūpehi evarūpehi mahantehi paṭipīḷanehi paṭipīḷitaṁ udakaṁ na saddāyati tasmāpi natthi udake jīvo vā satto vāti, evametaṁ, mahārāja,",
  "mil6.1.9:8.9_2": "dhārehī”ti.",
  "mil6.1.9:9.1_0": "“Sādhu,",
  "mil6.1.9:9.1_1": "bhante nāgasena,",
  "mil6.1.9:9.1_2": "dosāgato pañho anucchavikāya vibhattiyā vibhatto,",
  "mil6.1.9:9.1_3": "yathā nāma,",
  "mil6.1.9:9.1_4": "bhante nāgasena,",
  "mil6.1.9:9.1_5": "mahagghaṁ maṇiratanaṁ chekaṁ ācariyaṁ kusalaṁ sikkhitaṁ maṇikāraṁ pāpuṇitvā kittiṁ labheyya thomanaṁ pasaṁsaṁ,",
  "mil6.1.9:9.1_6": "muttāratanaṁ vā muttikaṁ dussaratanaṁ vā dussikaṁ,",
  "mil6.1.9:9.1_7": "lohitacandanaṁ vā gandhikaṁ pāpuṇitvā kittiṁ labheyya thomanaṁ pasaṁsaṁ.",
  "mil6.1.9:9.2_0": "Evameva kho,",
  "mil6.1.9:9.2_1": "bhante nāgasena,",
  "mil6.1.9:9.2_2": "dosāgato pañho anucchavikāya vibhattiyā vibhatto,",
  "mil6.1.9:9.2_3": "evametaṁ tathā sampaṭicchāmī”ti.",
  "mil6.1.9:10.1_0": "Udakasattajīvapañho navamo.",
  "mil6.1.9:11.1_0": "Buddhavaggo paṭhamo.",
  "mil6.1.9:12.1_0": "Imasmiṁ vagge nava pañhā."
}