{
  "anya-e0501n2:0_0": "3. Adhipatipaccayo",
  "anya-e0501n2:1_0": "Duvidho adhipatipaccayo ārammaṇādhipatipaccayo saha jātādhipatipaccayo ca.",
  "anya-e0501n2:1_1": "Tattha katamo ārammaṇādhipatipaccayo.",
  "anya-e0501n2:1_2": "Ārammaṇapaccaye vuttesu ārammaṇesu yāni ārammaṇāni atiiṭṭhāni honti atikantāni atimanāpāni garukatāni.",
  "anya-e0501n2:1_3": "Tāni ārammaṇāni ārammaṇādhipatipaccayo.",
  "anya-e0501n2:1_4": "Tattha atiiṭṭhānīti sabhāvato iṭṭhāni vā hontu aniṭṭhāni vā,",
  "anya-e0501n2:1_5": "tena tena puggalena atiicchitāni ārammaṇāni idha atiiṭṭhāni nāma.",
  "anya-e0501n2:2_0": "Tāni pana dhammato dve dosamūlacittuppāde ca dve momūha cittuppāde ca dukkhasahagatakāyaviññāṇacittuppāde ca ṭhapetvā avasesāni sabbāni kāmāvacaracittacetasikāni ca rūpārūpa lokuttaracittacetasikāni ca sabbāni atiiṭṭharūpāni ca honti.",
  "anya-e0501n2:3_0": "Tesupi kāmārammaṇāni garuṁ karontasseva ārammaṇā dhipatipaccayo.",
  "anya-e0501n2:3_1": "Garuṁ akarontassa ārammaṇādhipatipaccayo na hoti.",
  "anya-e0501n2:3_2": "Jhānalābhino pana attanā paṭiladdhāni mahaggatajhānāni ariyasāvakā ca attanā paṭiladdhe lokuttaradhamme garuṁ akarontā nāma natthi.",
  "anya-e0501n2:4_0": "Katame dhammā tassa paccayassa paccayuppannā.",
  "anya-e0501n2:4_1": "Aṭṭha lobha mūlacittāni aṭṭha kāmāvacarakusalacittāni cattāri kāmāvacara ñāṇasampayuttakiriyacittāni aṭṭha lokuttaracittāni tassa paccayassa paccayuppannā.",
  "anya-e0501n2:5_0": "Tattha lokiyāni chaḷārammaṇāni lobhamūlacittānaṁ paccayo.",
  "anya-e0501n2:5_1": "Sattarasa lokiyakusalāni catunnaṁ ñāṇavippayutta kusalānaṁ.",
  "anya-e0501n2:5_2": "Tāni kusalāniceva heṭṭhimamaggaphalāni ca nibbānañca catunnaṁ ñāṇasampayuttakusalānaṁ.",
  "anya-e0501n2:5_3": "Arahattamaggaphalāni ca nibbānañca catunnaṁ ñāṇasampayuttakiriyānaṁ.",
  "anya-e0501n2:5_4": "Nibbānaṁ aṭṭhannaṁ lokuttara cittānanti.",
  "anya-e0501n2:6_0": "Kenaṭṭhena ārammaṇaṁ, kenaṭṭhena adhipati.",
  "anya-e0501n2:6_1": "Ālambi tabbaṭṭhena ārammaṇaṁ, ādhipaccaṭṭhena adhipati. Ko ādhipaccaṭṭho.",
  "anya-e0501n2:6_2": "Attānaṁ garuṁ katvā pavattesu cittacetasikesu issarabhāvo ādhipaccaṭṭho.",
  "anya-e0501n2:6_3": "Loke sāmikā viya ārammaṇādhipatipaccaya dhammā daṭṭhabbā,",
  "anya-e0501n2:6_4": "dāsā viya paccayuppannadhammā daṭṭhabbā.",
  "anya-e0501n2:7_0": "Sutasomajātake rājā porisādo manussamaṁsaṁ garuṁ karonto manussamaṁsahetu rajjaṁ pahāya araññe vicarati.",
  "anya-e0501n2:7_1": "Tattha manussamaṁse gandharasa dhammā ārammaṇādhipatipaccayo.",
  "anya-e0501n2:7_2": "Rañño porisādassa lobhamūlacittaṁ paccayuppannadhammo.",
  "anya-e0501n2:7_3": "Rājā suta somo saccadhammaṁ garuṁ katvā saccadhammahetu rajjasampattiñca ñāti saṅghañca attano jīvitañca chaṭṭetvā puna rañño porisādassa hatthaṁ upagato.",
  "anya-e0501n2:7_4": "Tattha saccadhammo ārammaṇādhipatipaccayo.",
  "anya-e0501n2:7_5": "Rañño sutasomassa kusalacittaṁ paccayuppannadhammo.",
  "anya-e0501n2:7_6": "Esanayo sabbesu garukatesu ārammaṇesu.",
  "anya-e0501n2:8_0": "Katamo sahajātādhipatipaccayo.",
  "anya-e0501n2:8_1": "Adhipatibhāvaṁ pattā cattāro dhammā adhipatipaccayo,",
  "anya-e0501n2:8_2": "chando cittaṁ vīriyaṁ vīmaṁsā.",
  "anya-e0501n2:9_0": "Katame dhammā tassa paccayassa paccayuppannā.",
  "anya-e0501n2:9_1": "Adhipati sampayuttā cittacetasikā ca adhipatisamuṭṭhitā cittajarūpadhammā ca tassa paccayassa paccayuppannā.",
  "anya-e0501n2:10_0": "Kenaṭṭhena sahajāto, kenaṭṭhena adhipati.",
  "anya-e0501n2:11_0": "Sahuppādanaṭṭhena sahajāto,",
  "anya-e0501n2:11_1": "sahajātānaṁ dhammānaṁ abhibhavanaṭṭhena adhipati.",
  "anya-e0501n2:11_2": "Tattha sahuppādanaṭṭhenāti yo dhammo sayaṁ uppajjamāno attanā sahajātadhamme ca attanā saheva uppādeti,",
  "anya-e0501n2:11_3": "tassa attanā sahajātadhammānaṁ sahuppādanaṭṭhena.",
  "anya-e0501n2:12_0": "Abhibhavanaṭṭhenāti ajjhottharaṇaṭṭhena.",
  "anya-e0501n2:12_1": "Yathā rājā cakkavatti attano puññiddhiyā sakaladīpavāsino abhibhavanto ajjhottharanto attano vase vattāpeti,",
  "anya-e0501n2:12_2": "sakaladīpavāsino ca tassa vase vattanti.",
  "anya-e0501n2:12_3": "Tathā adhipatiṭṭhānapattā ime cattāro dhammā attano attano visaye sahajātadhamme abhibhavantā ajjhottharantā attano vase vattāpenti,",
  "anya-e0501n2:12_4": "sahajātadhammā ca tesaṁ vase vattanti.",
  "anya-e0501n2:12_5": "Yathā vā silāthambhe pathavidhātu udakakkhandhe āpodhātu aggikkhandhe tejodhātu vātakkhandhe vāyodhātu attanā sahajātā tisso dhātuyo abhibhavantā ajjhottharantā attano gatiṁ gamāpenti,",
  "anya-e0501n2:12_6": "sahajātadhātuyo ca tāsaṁ gatiṁ gacchanti,",
  "anya-e0501n2:12_7": "evameva adhipatiṭṭhānapattā ime cattāro dhammā attano balena sahajātadhamme attano gatiṁ gamāpenti,",
  "anya-e0501n2:12_8": "sahajātadhammā ca tesaṁ gatiṁ gacchanti,",
  "anya-e0501n2:12_9": "evaṁ sahajātadhammānaṁ abhibhavanaṭṭhena.",
  "anya-e0501n2:13_0": "Ettha vadeyyuṁ,",
  "anya-e0501n2:13_1": "yadi sahajātadhammānaṁ abhibhavanaṭṭhena adhipatināma siyā. Evaṁ sati tiṭṭhatu chando, lobho eva adhipatināma siyā,",
  "anya-e0501n2:13_2": "so hi chandatopi balavataro hutvā saha jātadhamme abhibhavanto pavattatīti. Vuccate,",
  "anya-e0501n2:13_3": "bālaputhujjanesu eva lobho chandato balavataro hoti,",
  "anya-e0501n2:13_4": "paṇḍitesu pana chando eva lobhato balavataro hutvā sahajātadhamme abhi bhavanto pavattati.",
  "anya-e0501n2:13_5": "Sace hi lobho eva chandato balavataro siyā,",
  "anya-e0501n2:13_6": "kathaṁ ime sattā lobhassa hatthagatā bhavasampatti bhogasammattiyo chaṭṭetvā nekkhammadhamme pūretvā vaṭṭadukkhato nissareyyuṁ.",
  "anya-e0501n2:13_7": "Yasmā pana chando eva lobhato balavataro hoti,",
  "anya-e0501n2:13_8": "tasmā ime sattā lobhassa hatthagatā bhavasampatti bhogasampattiyo chaṭṭetvā nekkhammadhamme pūretvā vaṭṭadukkhato nissaranti.",
  "anya-e0501n2:13_9": "Tasmā chando eva lobhato balavataro hoti, chando eva adhipati, na lobhoti. Esa nayo dosādīsupīti.",
  "anya-e0501n2:14_0": "Tattha loke mahantesu sudukkaresu purisakammesu paccupaṭṭhitesu ime cattāro dhammā kammasiddhiyā saṁvattanti. Kathaṁ.",
  "anya-e0501n2:15_0": "Hīnacchandā bahujjanā mahantāni sudukkarāni purisakammāni disvā nivattacchandā honti. Kātuṁ na icchanti,",
  "anya-e0501n2:15_1": "amhākaṁ avisayoti nirapekkhā ṭhapenti.",
  "anya-e0501n2:15_2": "Chandādhiko pana tādisāni purisakammāni disvā uggatacchando hoti, ativiya kātuṁ icchati,",
  "anya-e0501n2:15_3": "mama visayo esoti adhiṭṭhānaṁ gacchati.",
  "anya-e0501n2:15_4": "So chandena abhikaḍḍhito yāva taṁ kammaṁ na sijjhati,",
  "anya-e0501n2:15_5": "tāva antarā taṁ kammaṁ chaṭṭetuṁ na sakkoti.",
  "anya-e0501n2:15_6": "Evañca sati atimahantaṁpi taṁ kammaṁ ekasmiṁ kāle siddhaṁ bhavissati.",
  "anya-e0501n2:16_0": "Hīnavīriyā ca bahujjanā tādisāni kammāni disvā nivatta vīriyā honti,",
  "anya-e0501n2:16_1": "idaṁ me kammaṁ karontassa bahuṁ kāyadukkhaṁ vā cetodukkhaṁ vā bhavissatīti nivattanti.",
  "anya-e0501n2:16_2": "Vīriyādhiko pana tādisāni purisakammāni disvā uggatavīriyo hoti,",
  "anya-e0501n2:16_3": "idāneva uṭṭhahitvā kātuṁ icchati.",
  "anya-e0501n2:16_4": "So cirakālaṁpi taṁ kammaṁ karonto bahuṁ kāyadukkhaṁ vā cetodukkhaṁ vā anubhavantopi tasmiṁ vīriya kamme nanibbindati,",
  "anya-e0501n2:16_5": "mahantena kammavīriyena vinā bhavituṁ na sakkoti,",
  "anya-e0501n2:16_6": "tādisena vīriyena rattidivaṁ khepento cittasukhaṁ vindati.",
  "anya-e0501n2:16_7": "Evañca sati atimahantaṁpi taṁ kammaṁ ekasmiṁ kāle siddhaṁ bhavissati.",
  "anya-e0501n2:17_0": "Hīnacittā ca bahujjanā tādisāni kammāni disvā nivattacittā honti. Puna ārammaṇaṁpi na karonti.",
  "anya-e0501n2:17_1": "Cittādhiko pana tādisāni kammāni disvā uggatacitto hoti,",
  "anya-e0501n2:17_2": "cittaṁ vinodetuṁpi na sakkoti,",
  "anya-e0501n2:17_3": "niccakālaṁ tattha nibandhacitto hoti.",
  "anya-e0501n2:17_4": "So cittavasiko hutvā cirakālaṁpi taṁ kammaṁ karonto bahuṁ kāyadukkhaṁvāpītiādinā chandādhipatinayena vattabbaṁ.",
  "anya-e0501n2:18_0": "Mandapaññā ca bahujjanā tādisāni kammāni disvā nivattapaññā honti, kammānaṁ ādimpi na passanti, antapi na passanti,",
  "anya-e0501n2:18_1": "andhakāre pavisantā viya honti,",
  "anya-e0501n2:18_2": "tāni kammāni kātuṁ cittaṁpi na namati.",
  "anya-e0501n2:18_3": "Paññādhiko pana tādisāni kammāni disvā uggatapañño hoti, kammānaṁ ādiṁpi passati, antaṁpi passati, phalaṁpi passati, ānisaṁsaṁpi passati.",
  "anya-e0501n2:18_4": "Sukhena kammasiddhiyā nānāupāyaṁpi passati.",
  "anya-e0501n2:18_5": "So cirakālaṁpi taṁ kammaṁ karontotiādinā vīriyādhipatinayena vattabbaṁ.",
  "anya-e0501n2:18_6": "Idha pana mahatiyā kammavīmaṁsāyāti ca tādisiyā kamma vīmaṁsāyāti ca vattabbaṁ.",
  "anya-e0501n2:19_0": "Evaṁ loke mahantesu sudukkaresu purisakammesu paccupaṭṭhitesu ime cattāro dhammā kammasiddhiyā saṁvattanti.",
  "anya-e0501n2:19_1": "Imesañca catunnaṁ adhipatīnaṁ vijjamānattā loke purisavisesā nāma dissanti,",
  "anya-e0501n2:19_2": "sabbaññubuddhā nāma dissanti,",
  "anya-e0501n2:19_3": "sabbaññubodhisattā nāma dissanti, paccekabuddhā nāma dissanti,",
  "anya-e0501n2:19_4": "paccekabodhisattānāma dissanti,",
  "anya-e0501n2:19_5": "aggasāvakānāma mahāsāvakā nāma sāvakabodhisattā nāma dissanti.",
  "anya-e0501n2:19_6": "Lokepi evarūpānaṁ purisavisesānaṁ vasena satta lokassa atthāya hitāya sukhāya paññāsippavisesā ca paribhogavatthuvisesā ca dissantīti.",
  "anya-e0501n2:19_7": "Adhipatipaccayadīpanā niṭṭhitā."
}