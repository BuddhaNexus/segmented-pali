{
  "pli-tv-bi-vb-np1:0.1_0": "Theravāda Vinaya",
  "pli-tv-bi-vb-np1:0.2_0": "Bhikkhunivibhaṅga",
  "pli-tv-bi-vb-np1:0.3_0": "Nissaggiyakaṇḍa",
  "pli-tv-bi-vb-np1:0.4_0": "Pattavagga",
  "pli-tv-bi-vb-np1:0.5_0": "1. Pattasannicayasikkhāpada",
  "pli-tv-bi-vb-np1:0.6_0": "Ime kho panāyyāyo tiṁsa nissaggiyā pācittiyā dhammā uddesaṁ āgacchanti.",
  "pli-tv-bi-vb-np1:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-np1:1.2_0": "Tena kho pana samayena chabbaggiyā bhikkhuniyo bahū patte sannicayaṁ karonti.",
  "pli-tv-bi-vb-np1:1.3_0": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-bi-vb-np1:1.4_0": "“kathañhi nāma bhikkhuniyo bahū patte sannicayaṁ karissanti,",
  "pli-tv-bi-vb-np1:1.4_1": "pattavāṇijjaṁ vā bhikkhuniyo karissanti,",
  "pli-tv-bi-vb-np1:1.4_2": "āmattikāpaṇaṁ vā pasāressantī”ti.",
  "pli-tv-bi-vb-np1:1.5_0": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-np1:1.6_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np1:1.7_0": "“kathañhi nāma chabbaggiyā bhikkhuniyo pattasannicayaṁ karissantī”ti …pe…",
  "pli-tv-bi-vb-np1:1.8_0": "“saccaṁ kira, bhikkhave,",
  "pli-tv-bi-vb-np1:1.8_1": "chabbaggiyā bhikkhuniyo pattasannicayaṁ karontī”ti?",
  "pli-tv-bi-vb-np1:1.9_0": "“Saccaṁ, bhagavā”ti.",
  "pli-tv-bi-vb-np1:1.10_0": "Vigarahi buddho bhagavā …pe…",
  "pli-tv-bi-vb-np1:1.11_0": "kathañhi nāma, bhikkhave,",
  "pli-tv-bi-vb-np1:1.11_1": "chabbaggiyā bhikkhuniyo pattasannicayaṁ karissanti.",
  "pli-tv-bi-vb-np1:1.12_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-np1:1.13_0": "evañca pana, bhikkhave,",
  "pli-tv-bi-vb-np1:1.13_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-np1:1.14.1_0": "“Yā pana bhikkhunī pattasannicayaṁ kareyya, nissaggiyaṁ pācittiyan”ti.",
  "pli-tv-bi-vb-np1:2.1.1_0": "Yā panāti",
  "pli-tv-bi-vb-np1:2.1.2_0": "yā yādisā …pe…",
  "pli-tv-bi-vb-np1:2.1.3_0": "bhikkhunīti",
  "pli-tv-bi-vb-np1:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-np1:2.1.5_0": "Patto nāma",
  "pli-tv-bi-vb-np1:2.1.6_0": "dve pattā— ayopatto, mattikāpatto.",
  "pli-tv-bi-vb-np1:2.1.7_0": "Tayo pattassa vaṇṇā— ukkaṭṭho patto, majjhimo patto, omako patto.",
  "pli-tv-bi-vb-np1:2.1.8_0": "Ukkaṭṭho nāma patto",
  "pli-tv-bi-vb-np1:2.1.9_0": "aḍḍhāḷhakodanaṁ gaṇhāti catubhāgaṁ khādanaṁ tadupiyaṁ byañjanaṁ.",
  "pli-tv-bi-vb-np1:2.1.10_0": "Majjhimo nāma patto",
  "pli-tv-bi-vb-np1:2.1.11_0": "nāḷikodanaṁ gaṇhāti catubhāgaṁ khādanaṁ tadupiyaṁ byañjanaṁ.",
  "pli-tv-bi-vb-np1:2.1.12_0": "Omako nāma patto",
  "pli-tv-bi-vb-np1:2.1.13_0": "patthodanaṁ gaṇhāti catubhāgaṁ khādanaṁ tadupiyaṁ byañjanaṁ.",
  "pli-tv-bi-vb-np1:2.1.14_0": "Tato ukkaṭṭho apatto omako apatto.",
  "pli-tv-bi-vb-np1:2.1.15_0": "Sannicayaṁ kareyyāti",
  "pli-tv-bi-vb-np1:2.1.16_0": "anadhiṭṭhito avikappito.",
  "pli-tv-bi-vb-np1:2.1.17_0": "Nissaggiyo hotīti",
  "pli-tv-bi-vb-np1:2.1.18_0": "saha aruṇuggamanā nissaggiyo hoti.",
  "pli-tv-bi-vb-np1:2.1.19_0": "Nissajjitabbo saṅghassa vā gaṇassa vā ekabhikkhuniyā vā.",
  "pli-tv-bi-vb-np1:2.1.20_0": "Evañca pana, bhikkhave, nissajjitabbo.",
  "pli-tv-bi-vb-np1:2.1.21_0": "Tāya bhikkhuniyā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bi-vb-np1:2.1.22_0": "“ayaṁ me, ayye,",
  "pli-tv-bi-vb-np1:2.1.22_1": "patto rattātikkanto nissaggiyo,",
  "pli-tv-bi-vb-np1:2.1.22_2": "imāhaṁ saṅghassa nissajjāmī”ti.",
  "pli-tv-bi-vb-np1:2.1.23_0": "Nissajjitvā āpatti desetabbā.",
  "pli-tv-bi-vb-np1:2.1.24_0": "Byattāya bhikkhuniyā paṭibalāya āpatti paṭiggahetabbā.",
  "pli-tv-bi-vb-np1:2.1.25_0": "Nissaṭṭhapatto dātabbo—",
  "pli-tv-bi-vb-np1:2.1.26_0": "“Suṇātu me, ayye, saṅgho.",
  "pli-tv-bi-vb-np1:2.1.27_0": "Ayaṁ patto itthannāmāya bhikkhuniyā nissaggiyo saṅghassa nissaṭṭho.",
  "pli-tv-bi-vb-np1:2.1.28_0": "Yadi saṅghassa pattakallaṁ,",
  "pli-tv-bi-vb-np1:2.1.28_1": "saṅgho imaṁ pattaṁ itthannāmāya bhikkhuniyā dadeyyā”ti.",
  "pli-tv-bi-vb-np1:2.1.29_0": "Tāya bhikkhuniyā sambahulā bhikkhuniyo upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassu vacanīyā—",
  "pli-tv-bi-vb-np1:2.1.30_0": "“ayaṁ me, ayyāyo,",
  "pli-tv-bi-vb-np1:2.1.30_1": "patto rattātikkanto nissaggiyo, imāhaṁ ayyānaṁ nissajjāmī”ti.",
  "pli-tv-bi-vb-np1:2.1.31_0": "Nissajjitvā āpatti desetabbā.",
  "pli-tv-bi-vb-np1:2.1.32_0": "Byattāya bhikkhuniyā paṭibalāya āpatti paṭiggahetabbā.",
  "pli-tv-bi-vb-np1:2.1.33_0": "Nissaṭṭhapatto dātabbo—",
  "pli-tv-bi-vb-np1:2.1.34_0": "“Suṇantu me, ayyāyo.",
  "pli-tv-bi-vb-np1:2.1.35_0": "Ayaṁ patto itthannāmāya bhikkhuniyā nissaggiyo ayyānaṁ nissaṭṭho.",
  "pli-tv-bi-vb-np1:2.1.36_0": "Yadi ayyānaṁ pattakallaṁ, ayyāyo,",
  "pli-tv-bi-vb-np1:2.1.36_1": "imaṁ pattaṁ itthannāmāya bhikkhuniyā dadeyyun”ti.",
  "pli-tv-bi-vb-np1:2.1.37_0": "Tāya bhikkhuniyā ekaṁ bhikkhuniṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyā—",
  "pli-tv-bi-vb-np1:2.1.38_0": "“ayaṁ me, ayye, patto rattātikkanto nissaggiyo.",
  "pli-tv-bi-vb-np1:2.1.39_0": "Imāhaṁ ayyāya nissajjāmī”ti.",
  "pli-tv-bi-vb-np1:2.1.40_0": "Nissajjitvā āpatti desetabbā.",
  "pli-tv-bi-vb-np1:2.1.41_0": "Tāya bhikkhuniyā āpatti paṭiggahetabbā.",
  "pli-tv-bi-vb-np1:2.1.42_0": "Nissaṭṭhapatto dātabbo—",
  "pli-tv-bi-vb-np1:2.1.43_0": "“imaṁ pattaṁ ayyāya dammī”ti.",
  "pli-tv-bi-vb-np1:2.2.1_0": "Rattātikkante atikkantasaññā, nissaggiyaṁ pācittiyaṁ.",
  "pli-tv-bi-vb-np1:2.2.2_0": "Rattātikkante vematikā, nissaggiyaṁ pācittiyaṁ.",
  "pli-tv-bi-vb-np1:2.2.3_0": "Rattātikkante anatikkantasaññā, nissaggiyaṁ pācittiyaṁ.",
  "pli-tv-bi-vb-np1:2.2.4_0": "Anadhiṭṭhite adhiṭṭhitasaññā, nissaggiyaṁ pācittiyaṁ.",
  "pli-tv-bi-vb-np1:2.2.5_0": "Avikappite vikappitasaññā, nissaggiyaṁ pācittiyaṁ.",
  "pli-tv-bi-vb-np1:2.2.6_0": "Avissajjite vissajjitasaññā, nissaggiyaṁ pācittiyaṁ.",
  "pli-tv-bi-vb-np1:2.2.7_0": "Anaṭṭhe naṭṭhasaññā …",
  "pli-tv-bi-vb-np1:2.2.8_0": "avinaṭṭhe vinaṭṭhasaññā …",
  "pli-tv-bi-vb-np1:2.2.9_0": "abhinne bhinnasaññā …",
  "pli-tv-bi-vb-np1:2.2.10_0": "avilutte viluttasaññā, nissaggiyaṁ pācittiyaṁ.",
  "pli-tv-bi-vb-np1:2.2.11_0": "Nissaggiyaṁ pattaṁ anissajjitvā paribhuñjati, āpatti dukkaṭassa.",
  "pli-tv-bi-vb-np1:2.2.12_0": "Rattānatikkante atikkantasaññā, āpatti dukkaṭassa.",
  "pli-tv-bi-vb-np1:2.2.13_0": "Rattānatikkante vematikā, āpatti dukkaṭassa.",
  "pli-tv-bi-vb-np1:2.2.14_0": "Rattānatikkante anatikkantasaññā anāpatti.",
  "pli-tv-bi-vb-np1:2.3.1_0": "Anāpatti—",
  "pli-tv-bi-vb-np1:2.3.2_0": "antoaruṇe adhiṭṭheti, vikappeti, vissajjeti, nassati, vinassati, bhijjati, acchinditvā gaṇhanti, vissāsaṁ gaṇhanti,",
  "pli-tv-bi-vb-np1:2.3.3_0": "ummattikāya,",
  "pli-tv-bi-vb-np1:2.3.4_0": "ādikammikāyāti.",
  "pli-tv-bi-vb-np1:3.1_0": "Tena kho pana samayena chabbaggiyā bhikkhuniyo nissaṭṭhapattaṁ na denti.",
  "pli-tv-bi-vb-np1:3.2_0": "Bhagavato etamatthaṁ ārocesuṁ.",
  "pli-tv-bi-vb-np1:3.3_0": "“Na, bhikkhave, nissaṭṭhapatto na dātabbo.",
  "pli-tv-bi-vb-np1:3.4_0": "Yā na dadeyya, āpatti dukkaṭassā”ti.",
  "pli-tv-bi-vb-np1:3.5_0": "Paṭhamasikkhāpadaṁ niṭṭhitaṁ."
}