{
  "tika-vin05t31:0_0": "31. Codanādivinicchayakathā",
  "tika-vin05t31:1_0": "230.Codanādivinicchayoti ettha (pārā. aṭṭha.",
  "tika-vin05t31:1_1": "2.385-6) pana codetuṁ ko labhati, ko na labhati?",
  "tika-vin05t31:1_2": "Dubbalacodakavacanaṁ tāva gahetvā koci na labhati.",
  "tika-vin05t31:1_3": "Dubbalacodako nāma sambahulesu kathāsallāpena nisinnesu eko ekaṁ ārabbha anodissakaṁ katvā pārājikavatthuṁ katheti,",
  "tika-vin05t31:1_4": "añño taṁ sutvā itarassa gantvā āroceti,",
  "tika-vin05t31:1_5": "so taṁ upasaṅkamitvā ‘‘tvaṁ kira maṁ idañcidañca vadasī’’ti bhaṇati, so ‘‘nāhaṁ evarūpaṁ jānāmi,",
  "tika-vin05t31:1_6": "kathāpavattiyaṁ pana mayā anodissakaṁ katvā vuttamatthi.",
  "tika-vin05t31:1_7": "Sace ahaṁ tava imaṁ dukkhuppattiṁ jāneyyaṁ, ettakampi na katheyya’’nti. Ayaṁ dubbalacodako.",
  "tika-vin05t31:1_8": "Tassetaṁ kathāsallāpaṁ gahetvā taṁ bhikkhuṁ koci codetuṁ na labhati,",
  "tika-vin05t31:1_9": "etaṁ pana aggahetvā sīlasampanno bhikkhu bhikkhuṁ vā bhikkhuniṁ vā,",
  "tika-vin05t31:1_10": "sīlasampannā ca bhikkhunī bhikkhunīmeva codetuṁ labhatīti mahāpadumatthero āha.",
  "tika-vin05t31:1_11": "Mahāsumatthero pana ‘‘pañcapi sahadhammikā labhantī’’ti āha.",
  "tika-vin05t31:1_12": "Godattatthero ‘‘na koci na labhatī’’ti vatvā ‘‘bhikkhussa sutvā codeti,",
  "tika-vin05t31:1_13": "bhikkhuniyā sutvā…pe… titthiyasāvakānaṁ sutvā codetī’’ti idaṁ suttaṁ āhari.",
  "tika-vin05t31:1_14": "Tiṇṇampi therānaṁ vāde cuditakasseva paṭiññāya kāretabbo.",
  "tika-vin05t31:2_0": "Ayaṁ pana codanā nāma diṭṭhacodanā sutacodanā parisaṅkitacodanāti tividhā hoti.",
  "tika-vin05t31:2_1": "Aparāpi catubbidhā hoti sīlavipatticodanā ācāravipatticodanā diṭṭhivipatticodanā ājīvavipatticodanāti.",
  "tika-vin05t31:2_2": "Tattha garukānaṁ dvinnaṁ āpattikkhandhānaṁ vasena sīlavipatticodanā veditabbā ,",
  "tika-vin05t31:2_3": "avasesānaṁ vasena ācāravipatticodanā,",
  "tika-vin05t31:2_4": "micchādiṭṭhiantaggāhikadiṭṭhivasena diṭṭhivipatticodanā,",
  "tika-vin05t31:2_5": "ājīvahetu paññattānaṁ channaṁ sikkhāpadānaṁ vasena ājīvavipatticodanā veditabbā.",
  "tika-vin05t31:3_0": "Aparāpi catubbidhā hoti vatthusandassanā āpattisandassanā saṁvāsapaṭikkhepo sāmīcipaṭikkhepoti.",
  "tika-vin05t31:3_1": "Tattha vatthusandassanā nāma ‘‘tvaṁ methunaṁ dhammaṁ paṭisevi, adinnaṁ ādiyi, manussaṁ ghātayittha,",
  "tika-vin05t31:3_2": "abhūtaṁ ārocayitthā’’ti evaṁ pavattā.",
  "tika-vin05t31:3_3": "Āpattisandassanā nāma ‘‘tvaṁ methunadhammapārājikāpattiṁ āpanno’’tievamādinayappavattā.",
  "tika-vin05t31:3_4": "Saṁvāsapaṭikkhepo nāma ‘‘natthi tayā saddhiṁ uposatho vā pavāraṇā vā saṅghakammaṁ vā’’ti evaṁ pavatto.",
  "tika-vin05t31:3_5": "Sāmīcipaṭikkhepo nāma abhivādanapaccuṭṭhānaañjalīkammabījanādikammānaṁ akaraṇaṁ.",
  "tika-vin05t31:3_6": "Taṁ paṭipāṭiyā vandanādīni karonto ekassa akatvā sesānaṁ karaṇakāle veditabbaṁ. Ettāvatāpi codanā nāma hoti.",
  "tika-vin05t31:3_7": "Yāgubhattādinā pana yaṁ icchati, taṁ āpucchati, na tāvatā codanā hoti.",
  "tika-vin05t31:4_0": "Aparā pātimokkhaṭṭhapanakkhandhake (cūḷava. 387) ‘‘ekaṁ, bhikkhave,",
  "tika-vin05t31:4_1": "adhammikaṁ pātimokkhaṭṭhapanaṁ,",
  "tika-vin05t31:4_2": "ekaṁ dhammika’’ntiādiṁ katvā yāva dasa adhammikāni pātimokkhaṭṭhapanāni,",
  "tika-vin05t31:4_3": "dasa dhammikānīti evaṁ adhammikā pañcapaññāsa,",
  "tika-vin05t31:4_4": "dhammikā pañcapaññāsāti dasuttarasataṁ codanā vuttā.",
  "tika-vin05t31:4_5": "Tā diṭṭhena codentassa dasuttarasataṁ,",
  "tika-vin05t31:4_6": "sutena codentassa dasuttarasataṁ,",
  "tika-vin05t31:4_7": "parisaṅkāya codentassa dasuttarasatanti tiṁsādhikāni tīṇi satāni honti. Tāni kāyena codentassa, vācāya codentassa,",
  "tika-vin05t31:4_8": "kāyavācāya codentassāti tiguṇāni katāni navutādhikāni nava satāni honti.",
  "tika-vin05t31:4_9": "Tāni attanā codentassapi parena codāpentassapi tattakānevāti vīsatiūnāni dve sahassāni honti.",
  "tika-vin05t31:4_10": "Puna diṭṭhādibhede samūlikāmūlikavasena anekasahassā codanā hontīti veditabbā.",
  "tika-vin05t31:5_0": "231.",
  "tika-vin05t31:5_1": "Vuttappabhedāsu pana imāsu codanāsu yāya kāyaci codanāya vasena saṅghamajjhe osaṭe vatthusmiṁ cuditakacodakā vattabbā ‘‘tumhe amhākaṁ vinicchayena tuṭṭhā bhavissathā’’ti.",
  "tika-vin05t31:5_2": "Sace ‘‘bhavissāmā’’ti vadanti,",
  "tika-vin05t31:5_3": "saṅghena taṁ adhikaraṇaṁ sampaṭicchitabbaṁ.",
  "tika-vin05t31:5_4": "Atha pana ‘‘vinicchinatha tāva, bhante, sace amhākaṁ khamissati, gaṇhissāmā’’ti vadanti,",
  "tika-vin05t31:5_5": "‘‘cetiyaṁ tāva vandathā’’tiādīni vatvā dīghasuttaṁ katvā vissajjitabbaṁ.",
  "tika-vin05t31:5_6": "Te ce cirarattaṁ kilantā pakkantaparisā upacchinnapakkhā hutvā puna yācanti,",
  "tika-vin05t31:5_7": "yāvatatiyaṁ paṭikkhipitvā yadā nimmadā honti,",
  "tika-vin05t31:5_8": "tadā nesaṁ adhikaraṇaṁ vinicchinitabbaṁ.",
  "tika-vin05t31:5_9": "Vinicchinantehi ca sace alajjussannā hoti parisā,",
  "tika-vin05t31:5_10": "ubbāhikāya taṁ adhikaraṇaṁ vinicchinitabbaṁ. Sace bālussannā hoti parisā,",
  "tika-vin05t31:5_11": "‘‘tumhākaṁ sabhāge vinayadhare pariyesathā’’ti vinayadhare pariyesāpetvā yena dhammena yena vinayena yena satthusāsanena taṁ adhikaraṇaṁ vūpasammati,",
  "tika-vin05t31:5_12": "tathā taṁ adhikaraṇaṁ vūpasametabbaṁ.",
  "tika-vin05t31:6_0": "Tattha ca dhammoti bhūtaṁ vatthu.",
  "tika-vin05t31:6_1": "Vinayoti codanā ceva sāraṇā ca.",
  "tika-vin05t31:6_2": "Satthusāsananti ñattisampadā ca anussāvanasampadā ca.",
  "tika-vin05t31:6_3": "Tasmā codakena vatthusmiṁ ārocite cuditako pucchitabbo ‘‘santametaṁ, no’’ti.",
  "tika-vin05t31:6_4": "Evaṁ vatthuṁ upaparikkhitvā bhūtena vatthunā codetvā sāretvā ñattisampadāya ca anussāvanasampadāya ca taṁ adhikaraṇaṁ vūpasametabbaṁ.",
  "tika-vin05t31:6_5": "Tatra ce alajjī lajjiṁ codeti,",
  "tika-vin05t31:6_6": "so ca alajjī bālo hoti abyatto, nāssa nayo dātabbo,",
  "tika-vin05t31:6_7": "evaṁ pana vattabbo ‘‘kimhi naṁ codesī’’ti. Addhā so vakkhati ‘‘kimidaṁ, bhante, kimhi naṁ nāmā’’ti.",
  "tika-vin05t31:6_8": "‘‘Tvaṁ kimhi nampi na jānāsi,",
  "tika-vin05t31:6_9": "na yuttaṁ tayā evarūpena bālena paraṁ codetu’’nti uyyojetabbo, nāssa anuyogo dātabbo.",
  "tika-vin05t31:6_10": "Sace pana so alajjī paṇḍito hoti byatto,",
  "tika-vin05t31:6_11": "diṭṭhena vā sutena vā ajjhottharitvā sampādetuṁ sakkoti,",
  "tika-vin05t31:6_12": "etassa anuyogaṁ datvā lajjisseva paṭiññāya kammaṁ kātabbaṁ.",
  "tika-vin05t31:7_0": "Sace lajjī alajjiṁ codeti,",
  "tika-vin05t31:7_1": "so ca lajjī bālo hoti abyatto, na sakkoti anuyogaṁ dātuṁ,",
  "tika-vin05t31:7_2": "tassa nayo dātabbo ‘‘kimhi naṁ codesi sīlavipattiyā vā ācāravipattiādīsu vā ekissā’’ti.",
  "tika-vin05t31:7_3": "Kasmā pana imasseva evaṁ nayo dātabbo, na itarassāti,",
  "tika-vin05t31:7_4": "nanu na yuttaṁ vinayadharānaṁ agatigamananti? Na yuttameva.",
  "tika-vin05t31:7_5": "Idaṁ pana agatigamanaṁ na hoti, dhammānuggaho nāma eso.",
  "tika-vin05t31:7_6": "Alajjiniggahatthāya hi lajjipaggahatthāya ca sikkhāpadaṁ paññattaṁ.",
  "tika-vin05t31:7_7": "Tatra alajjī nayaṁ labhitvā ajjhottharanto ehiti,",
  "tika-vin05t31:7_8": "lajjī pana nayaṁ labhitvā diṭṭhe diṭṭhasantānena sute sutasantānena patiṭṭhāya kathessati,",
  "tika-vin05t31:7_9": "tasmā tassa dhammānuggaho vaṭṭati.",
  "tika-vin05t31:7_10": "Sace pana so lajjī paṇḍito hoti byatto, patiṭṭhāya katheti, alajjī ca ‘‘etampi natthi,",
  "tika-vin05t31:7_11": "etampi natthī’’ti paṭiññaṁ na deti,",
  "tika-vin05t31:7_12": "alajjissa paṭiññāya eva kātabbaṁ.",
  "tika-vin05t31:8_0": "Tadatthadīpanatthañca idaṁ vatthu veditabbaṁ – tipiṭakacūḷābhayatthero kira lohapāsādassa heṭṭhā bhikkhūnaṁ vinayaṁ kathetvā sāyanhasamaye vuṭṭhāti,",
  "tika-vin05t31:8_1": "tassa vuṭṭhānasamaye dve attapaccatthikā kathaṁ pavattesuṁ. Eko ‘‘etampi natthi,",
  "tika-vin05t31:8_2": "etampi natthī’’ti paṭiññaṁ na deti,",
  "tika-vin05t31:8_3": "atha appāvasese paṭhamayāme therassa tasmiṁ puggale ‘‘ayaṁ patiṭṭhāya katheti, ayaṁ pana paṭiññaṁ na deti, bahūni ca vatthūni osaṭāni,",
  "tika-vin05t31:8_4": "addhā etaṁ kataṁ bhavissatī’’ti asuddhaladdhi uppannā.",
  "tika-vin05t31:8_5": "Tato bījanīdaṇḍakena pādakathalikāya saññaṁ datvā ‘‘ahaṁ, āvuso, vinicchinituṁ ananucchaviko,",
  "tika-vin05t31:8_6": "aññena vinicchināpehī’’ti āha. ‘‘Kasmā, bhante’’ti? Thero tamatthaṁ ārocesi.",
  "tika-vin05t31:8_7": "Cuditakapuggalassa kāye ḍāho uṭṭhito,",
  "tika-vin05t31:8_8": "tato so theraṁ vanditvā ‘‘bhante,",
  "tika-vin05t31:8_9": "vinicchinituṁ anurūpena vinayadharena nāma tumhādiseneva bhavituṁ vaṭṭati,",
  "tika-vin05t31:8_10": "codakena ca īdiseneva bhavituṁ vaṭṭatī’’ti vatvā setakāni nivāsetvā ‘‘ciraṁ kilamitāttha mayā’’ti khamāpetvā pakkāmi.",
  "tika-vin05t31:9_0": "Evaṁ lajjinā codiyamāno alajjī bahūsupi vatthūsu uppannesu paṭiññaṁ na deti,",
  "tika-vin05t31:9_1": "so neva ‘‘suddho’’ti vattabbo, na ‘‘asuddho’’ti,",
  "tika-vin05t31:9_2": "jīvamatako nāma āmakapūtiko nāma cesa.",
  "tika-vin05t31:9_3": "Sace panassa aññampi tādisaṁ vatthu uppajjati, na vinicchinitabbaṁ, tathā nāsitako bhavissati .",
  "tika-vin05t31:9_4": "Sace pana alajjīyeva alajjiṁ codeti, so vattabbo ‘‘āvuso,",
  "tika-vin05t31:9_5": "tava vacanenāyaṁ kiṁ sakkā vattu’’nti.",
  "tika-vin05t31:9_6": "Itarampi tatheva vatvā ‘‘ubhopi ekasambhogaparibhogā hutvā jīvathā’’ti uyyojetabbā.",
  "tika-vin05t31:9_7": "Sīlatthāya nesaṁ vinicchayo na kātabbo,",
  "tika-vin05t31:9_8": "pattacīvarapariveṇādiatthāya pana patirūpaṁ sakkhiṁ labhitvā kātabboti.",
  "tika-vin05t31:10_0": "Atha lajjī lajjiṁ codeti,",
  "tika-vin05t31:10_1": "vivādo ca nesaṁ kismiñcideva appamattako hoti,",
  "tika-vin05t31:10_2": "saññāpetvā ‘‘mā evaṁ karothā’’ti accayaṁ desāpetvā uyyojetabbā .",
  "tika-vin05t31:10_3": "Atha panettha cuditakena sahasā viraddhaṁ hoti,",
  "tika-vin05t31:10_4": "ādito paṭṭhāya alajjī nāma natthi.",
  "tika-vin05t31:10_5": "So ca pakkhānurakkhaṇatthāya paṭiññaṁ na deti, ‘‘mayaṁ saddahāma,",
  "tika-vin05t31:10_6": "mayaṁ saddahāmā’’ti bahū uṭṭhahanti,",
  "tika-vin05t31:10_7": "so tesaṁ paṭiññāya ekavāraṁ dvevāraṁ suddho hotu,",
  "tika-vin05t31:10_8": "atha pana viraddhakālato paṭṭhāya ṭhāne na tiṭṭhati, vinicchayo na dātabbo.",
  "tika-vin05t31:11_0": "232.",
  "tika-vin05t31:11_1": "Adinnādānavatthuṁ vinicchinantena (pārā. aṭṭha.",
  "tika-vin05t31:11_2": "1.92) pana pañcavīsati avahārā sādhukaṁ sallakkhetabbā.",
  "tika-vin05t31:11_3": "Tesu ca kusalena vinayadharena otiṇṇaṁ vatthuṁ sahasā avinicchinitvāva pañca ṭhānāni oloketabbāni, yāni sandhāya porāṇā āhu –",
  "tika-vin05t31:12_0": "‘‘Vatthuṁ kālañca desañca, agghaṁ paribhogapañcamaṁ;",
  "tika-vin05t31:13_0": "Tulayitvā pañca ṭhānāni, dhāreyyatthaṁ vicakkhaṇo’’ti. (pārā. aṭṭha. 1.92);",
  "tika-vin05t31:14_0": "Tattha vatthunti bhaṇḍaṁ.",
  "tika-vin05t31:14_1": "Avahārakena hi ‘‘mayā idaṁ nāma avahaṭa’’nti vuttepi āpattiṁ anāropetvāva taṁ bhaṇḍaṁ ‘‘sasāmikaṁ vā asāmikaṁ vā’’ti upaparikkhitabbaṁ.",
  "tika-vin05t31:14_2": "Sasāmikepi sāmikānaṁ sālayabhāvo vā nirālayabhāvo vā upaparikkhitabbo.",
  "tika-vin05t31:14_3": "Sace tesaṁ sālayakāle avahaṭaṁ,",
  "tika-vin05t31:14_4": "bhaṇḍaṁ agghāpetvā āpatti kātabbā. Sace nirālayakāle, pārājikena na kātabbā.",
  "tika-vin05t31:14_5": "Bhaṇḍasāmikesu pana bhaṇḍaṁ āharāpentesu bhaṇḍaṁ dātabbaṁ. Ayamettha sāmīci.",
  "tika-vin05t31:15_0": "Imassa panatthassa dīpanatthamidaṁ vatthu – bhātiyarājakāle kira mahācetiyapūjāya dakkhiṇadisato eko bhikkhu sattahatthaṁ paṇḍukāsāvaṁ aṁse karitvā cetiyaṅgaṇaṁ pāvisi.",
  "tika-vin05t31:15_1": "Taṅkhaṇameva ca rājāpi cetiyavandanatthaṁ āgato.",
  "tika-vin05t31:15_2": "Tato ussāraṇāya vattamānāya mahājanasammaddo ahosi.",
  "tika-vin05t31:15_3": "Atha so bhikkhu janasammaddapīḷito aṁsato patantaṁ kāsāvaṁ adisvāva nikkhanto,",
  "tika-vin05t31:15_4": "nikkhamitvā kāsāvaṁ apassanto ‘‘ko īdise janasammadde kāsāvaṁ lacchati,",
  "tika-vin05t31:15_5": "na dāni taṁ mayha’’nti dhuranikkhepaṁ katvā gato.",
  "tika-vin05t31:15_6": "Athañño bhikkhu pacchā āgacchanto taṁ kāsāvaṁ disvā theyyacittena gahetvā puna vippaṭisārī hutvā ‘‘assamaṇo dānimhi,",
  "tika-vin05t31:15_7": "vibbhamissāmī’’ti citte uppanne ‘‘vinayadhare pucchitvā ñassāmī’’ti cintesi.",
  "tika-vin05t31:16_0": "Tena samayena cūḷasumanatthero nāma sabbapariyattidharo vinayācariyapāmokkho mahāvihāre paṭivasati.",
  "tika-vin05t31:16_1": "So bhikkhu theraṁ upasaṅkamitvā vanditvā okāsaṁ kāretvā attano kukkuccaṁ pucchi.",
  "tika-vin05t31:16_2": "Thero tena bhaṭṭhe janakāye pacchā āgantvā gahitabhāvaṁ ñatvā ‘‘atthi dāni ettha okāso’’ti cintetvā āha ‘‘sace kāsāvasāmikaṁ bhikkhuṁ āneyyāsi,",
  "tika-vin05t31:16_3": "sakkā bhaveyya tava patiṭṭhā kātu’’nti. Kathāhaṁ, bhante, taṁ dakkhissāmīti. Tahiṁ tahiṁ gantvā olokehīti.",
  "tika-vin05t31:16_4": "So pañcapi mahāvihāre oloketvā neva addakkhi.",
  "tika-vin05t31:16_5": "Tato naṁ thero pucchi ‘‘katarāya disāya bahū bhikkhū āgacchantī’’ti? ‘‘Dakkhiṇadisāya, bhante’’ti.",
  "tika-vin05t31:16_6": "Tena hi kāsāvaṁ dīghato ca tiriyañca minitvā ṭhapehi,",
  "tika-vin05t31:16_7": "ṭhapetvā dakkhiṇadisāya vihārapaṭipāṭiyā vicinitvā taṁ bhikkhuṁ ānehīti.",
  "tika-vin05t31:16_8": "So tathā katvā taṁ bhikkhuṁ disvā therassa santikaṁ ānesi.",
  "tika-vin05t31:16_9": "Thero pucchi ‘‘tavedaṁ kāsāva’’nti? ‘‘Āma, bhante’’ti. Kuhiṁ te pātitanti? So sabbaṁ ācikkhi.",
  "tika-vin05t31:16_10": "Thero tena kataṁ dhuranikkhepaṁ sutvā itaraṁ pucchi ‘‘tayā idaṁ kuhiṁ disvā gahita’’nti? Sopi sabbaṁ ārocesi.",
  "tika-vin05t31:16_11": "Tato taṁ thero āha ‘‘sace te suddhacittena gahitaṁ abhavissa, anāpattiyeva te assa,",
  "tika-vin05t31:16_12": "theyyacittena pana gahitattā dukkaṭaṁ āpannosi, taṁ desetvā anāpattiko hoti,",
  "tika-vin05t31:16_13": "idañca kāsāvaṁ attano santakaṁ katvā etasseva bhikkhuno dehī’’ti.",
  "tika-vin05t31:16_14": "So bhikkhu amateneva abhisitto varamassāsappatto ahosi. Evaṁ vatthu oloketabbaṁ.",
  "tika-vin05t31:17_0": "Kāloti avahārakālo.",
  "tika-vin05t31:17_1": "Tadeva hi bhaṇḍaṁ kadāci appagghaṁ hoti, kadāci mahagghaṁ.",
  "tika-vin05t31:17_2": "Tasmā taṁ bhaṇḍaṁ yasmiṁ kāle avahaṭaṁ,",
  "tika-vin05t31:17_3": "tasmiṁyeva kāle yo tassa aggho hoti,",
  "tika-vin05t31:17_4": "tena agghena āpatti kāretabbā. Evaṁ kālo oloketabbo.",
  "tika-vin05t31:18_0": "Desoti avahāradeso.",
  "tika-vin05t31:18_1": "Tañhi bhaṇḍaṁ yasmiṁ dese avahaṭaṁ,",
  "tika-vin05t31:18_2": "tasmiṁyeva dese yo tassa aggho hoti,",
  "tika-vin05t31:18_3": "tena agghena āpatti kāretabbā.",
  "tika-vin05t31:18_4": "Bhaṇḍuṭṭhānadese hi bhaṇḍaṁ appagghaṁ hoti, aññattha mahagghaṁ.",
  "tika-vin05t31:19_0": "Imassapi ca atthassa dīpanatthamidaṁ vatthu – antarasamudde kira eko bhikkhu susaṇṭhānaṁ nāḷikeraṁ labhitvā bhamaṁ āropetvā saṅkhathālakasadisaṁ manoramaṁ pānīyathālakaṁ katvā tattheva ṭhapetvā cetiyagiriṁ agamāsi .",
  "tika-vin05t31:19_1": "Añño bhikkhu antarasamuddaṁ gantvā tasmiṁ vihāre paṭivasanto taṁ thālakaṁ disvā theyyacittena gahetvā cetiyagirimeva āgato.",
  "tika-vin05t31:19_2": "Tassa tattha yāguṁ pivantassa taṁ thālakaṁ disvā thālakasāmiko bhikkhu āha ‘‘kuto te idaṁ laddha’’nti. Antarasamuddato me ānītanti.",
  "tika-vin05t31:19_3": "So taṁ ‘‘netaṁ tava santakaṁ,",
  "tika-vin05t31:19_4": "theyyāya te gahita’’nti saṅghamajjhaṁ ākaḍḍhi.",
  "tika-vin05t31:19_5": "Tattha ca vinicchayaṁ alabhitvā mahāvihāraṁ agamiṁsu,",
  "tika-vin05t31:19_6": "tattha ca bheriṁ paharāpetvā mahācetiyasamīpe sannipātaṁ katvā vinicchayaṁ ārabhiṁsu.",
  "tika-vin05t31:19_7": "Vinayadharattherā avahāraṁ saññāpesuṁ.",
  "tika-vin05t31:20_0": "Tasmiñca sannipāte ābhidhammikagodattatthero nāma vinayakusalo hoti,",
  "tika-vin05t31:20_1": "so evamāha ‘‘iminā idaṁ thālakaṁ kuhiṁ avahaṭa’’nti? ‘‘Antarasamudde avahaṭa’’nti. Tattha taṁ kiṁ agghatīti. Na kiñci agghati.",
  "tika-vin05t31:20_2": "Tatra hi nāḷikeraṁ bhinditvā miñjaṁ khāditvā kapālaṁ chaḍḍeti, dāruatthaṁ pana pharatīti.",
  "tika-vin05t31:20_3": "Imassa bhikkhuno ettha hatthakammaṁ kiṁ agghatīti? Māsakaṁ vā ūnamāsakaṁ vāti.",
  "tika-vin05t31:20_4": "Atthi pana katthaci sammāsambuddhena māsake vā ūnamāsake vā pārājikaṁ paññattanti. Evaṁ vutte ‘‘sādhu sādhu,",
  "tika-vin05t31:20_5": "sukathitaṁ suvinicchita’’nti ekasādhukāro ahosi.",
  "tika-vin05t31:20_6": "Tena ca samayena bhātiyarājāpi cetiyavandanatthaṁ nagarato nikkhanto taṁ saddaṁ sutvā ‘‘kiṁ ida’’nti pucchitvā sabbaṁ paṭipāṭiyā sutvā nagare bheriṁ carāpesi ‘‘mayi sante bhikkhūnampi bhikkhunīnampi gihīnampi adhikaraṇaṁ ābhidhammikagodattattherena vinicchitaṁ suvinicchitaṁ,",
  "tika-vin05t31:20_7": "tassa vinicchaye atiṭṭhamānaṁ rājāṇāya ṭhapemī’’ti. Evaṁ deso oloketabbo.",
  "tika-vin05t31:21_0": "Agghoti bhaṇḍaggho.",
  "tika-vin05t31:21_1": "Navabhaṇḍassa hi yo aggho hoti, so pacchā parihāyati.",
  "tika-vin05t31:21_2": "Yathā navadhoto patto aṭṭha vā dasa vā agghati,",
  "tika-vin05t31:21_3": "so pacchā bhinno vā chiddo vā āṇigaṇṭhikāhato vā appaggho hoti,",
  "tika-vin05t31:21_4": "tasmā na sabbadā bhaṇḍaṁ pakatiaggheneva kātabbanti. Evaṁ aggho oloketabbo.",
  "tika-vin05t31:22_0": "Paribhogoti bhaṇḍaparibhogo.",
  "tika-vin05t31:22_1": "Paribhogenapi hi vāsiādibhaṇḍassa aggho parihāyati.",
  "tika-vin05t31:22_2": "Tasmā evaṁ upaparikkhitabbaṁ – sace koci kassaci pādagghanakaṁ vāsiṁ harati,",
  "tika-vin05t31:22_3": "tatra vāsisāmiko pucchitabbo ‘‘tayā ayaṁ vāsi kittakena kītā’’ti? ‘‘Pādena, bhante’’ti.",
  "tika-vin05t31:22_4": "Kiṁ pana te kiṇitvāva ṭhapitā, udāhu naṁ vaḷañjesīti?",
  "tika-vin05t31:22_5": "Sace vadati ‘‘ekadivasaṁ me dantakaṭṭhaṁ vā rajanachalli vā pattapacanakadāru vā chinnaṁ, ghaṁsitvā vā nisitā’’ti,",
  "tika-vin05t31:22_6": "athassa porāṇako aggho bhaṭṭhoti veditabbo. Yathā ca vāsiyā,",
  "tika-vin05t31:22_7": "evaṁ añjaniyā vā añjanisalākāya vā kuñcikāya vā palālena vā thusehi vā iṭṭhakacuṇṇena vā ekavāraṁ ghaṁsitvā dhovitamattenapi aggho bhassati.",
  "tika-vin05t31:22_8": "Tipumaṇḍalassa makaradantacchedanenapi parimajjanamattenapi,",
  "tika-vin05t31:22_9": "udakasāṭakassa sakiṁ nivāsanapārupanenapi paribhogasīsena aṁse vā sīse vā ṭhapanamattenapi,",
  "tika-vin05t31:22_10": "taṇḍulādīnaṁ papphoṭanenapi tato ekaṁ vā dve vā apanayanenapi antamaso ekaṁ pāsāṇasakkharaṁ uddharitvā chaḍḍitamattenapi,",
  "tika-vin05t31:22_11": "sappitelādīnaṁ bhājanantarapaavattanenapi antamaso tato makkhikaṁ vā kipillikaṁ vā uddharitvā chaḍḍitamattenapi,",
  "tika-vin05t31:22_12": "guḷapiṇḍakassa madhurabhāvajānanatthaṁ nakhena vijjhitvā aṇumattaṁ gahitamattenapi aggho bhassati.",
  "tika-vin05t31:22_13": "Tasmā yaṁ kiñci pādagghanakaṁ vuttanayeneva sāmikehi paribhogena ūnaṁ kataṁ hoti,",
  "tika-vin05t31:22_14": "na taṁ avahaṭo bhikkhu pārājikena kātabboti. Evaṁ aggho oloketabbo.",
  "tika-vin05t31:23_0": "Evaṁ imāni tulayitvā pañca ṭhānāni dhāreyya atthaṁ vicakkhaṇo,",
  "tika-vin05t31:23_1": "āpattiṁ vā anāpattiṁ vā garukaṁ vā lahukaṁ vā āpattiṁ yathāṭhāne ṭhapeyyāti. Tenāhu aṭṭhakathācariyā –",
  "tika-vin05t31:24_0": "‘‘Sikkhāpadaṁ samaṁ tena, aññaṁ kiñci na vijjati;",
  "tika-vin05t31:25_0": "Anekanayavokiṇṇaṁ, gambhīratthavinicchayaṁ.",
  "tika-vin05t31:26_0": "‘‘Tasmā vatthumhi otiṇṇe, bhikkhunā vinayaññunā;",
  "tika-vin05t31:27_0": "Vinayānuggahenettha, karontena vinicchayaṁ.",
  "tika-vin05t31:28_0": "‘‘Pāḷiṁ aṭṭhakathañceva, sādhippāyamasesato;",
  "tika-vin05t31:29_0": "Ogayha appamattena, karaṇīyo vinicchayo.",
  "tika-vin05t31:30_0": "‘‘Āpattidassanussāho, na kattabbo kudācanaṁ;",
  "tika-vin05t31:31_0": "Passissāmi anāpatti-miti kayirātha mānasaṁ.",
  "tika-vin05t31:32_0": "‘‘Passitvāpi ca āpattiṁ, avatvāva punappunaṁ;",
  "tika-vin05t31:33_0": "Vīmaṁsitvātha viññūhi, saṁsanditvā ca taṁ vade.",
  "tika-vin05t31:34_0": "‘‘Kappiyepi ca vatthusmiṁ, cittassa lahuvattino;",
  "tika-vin05t31:35_0": "Vasena sāmaññaguṇā, cavantīdha puthujjanā.",
  "tika-vin05t31:36_0": "‘‘Tasmā paraparikkhāraṁ, āsīvisamivoragaṁ;",
  "tika-vin05t31:37_0": "Aggiṁ viya ca sampassaṁ, nāmaseyya vicakkhaṇo’’ti. (pārā. aṭṭha. 1.160-1 tatrāyaṁ anusāsanī);",
  "tika-vin05t31:38_0": "233.",
  "tika-vin05t31:38_1": "Uttarimanussadhammārocanaṁ vinicchinantena (pārā. aṭṭha.",
  "tika-vin05t31:38_2": "2.197) pana ‘‘kiṁ te adhigataṁ. Kinti te adhigataṁ, kadā te adhigataṁ, kattha te adhigataṁ, katame te kilesā pahīnā,",
  "tika-vin05t31:38_3": "katamesaṁ tvaṁ dhammānaṁ lābhī’’ti imāni cha ṭhānāni visodhetabbāni.",
  "tika-vin05t31:38_4": "Sace hi koci bhikkhu uttarimanussadhammādhigamaṁ byākareyya,",
  "tika-vin05t31:38_5": "na so ettāvatā sakkāro kātabbo,",
  "tika-vin05t31:38_6": "imesaṁ pana channaṁ ṭhānānaṁ sodhanatthaṁ evaṁ vattabbo ‘‘kiṁ te adhigataṁ,",
  "tika-vin05t31:38_7": "kiṁ jhānaṁ udāhu vimokkhādīsu aññatara’’nti. Yo hi yena adhigato dhammo, so tassa pākaṭo hoti.",
  "tika-vin05t31:38_8": "Sace ‘‘idaṁ nāma me adhigata’’nti vadati,",
  "tika-vin05t31:38_9": "tato ‘‘kinti te adhigata’’nti pucchitabbo,",
  "tika-vin05t31:38_10": "‘‘aniccalakkhaṇādīsu kiṁ dhuraṁ katvā aṭṭhatiṁsāya vā ārammaṇesu rūpārūpaajjhattabahiddhādibhedesu vā dhammesu kena mukhena abhinivisitvā’’ti. Yo hi yassābhiniveso, so tassa pākaṭo hoti.",
  "tika-vin05t31:38_11": "Sace ‘‘ayaṁ nāma me abhiniveso,",
  "tika-vin05t31:38_12": "evaṁ mayā adhigata’’nti vadati,",
  "tika-vin05t31:38_13": "tato ‘‘kadā te adhigata’’nti pucchitabbo, ‘‘kiṁ pubbaṇhe,",
  "tika-vin05t31:38_14": "udāhu majjhanhikādīsu aññatarasmiṁ kāle’’ti.",
  "tika-vin05t31:38_15": "Sabbesañhi attanā adhigatakālo pākaṭo hoti.",
  "tika-vin05t31:38_16": "Sace ‘‘amukasmiṁ nāma kāle adhigaka’’nti vadati,",
  "tika-vin05t31:38_17": "tato ‘‘kattha te adhigata’’nti pucchitabbo, ‘‘kiṁ divāṭṭhāne,",
  "tika-vin05t31:38_18": "udāhu rattiṭṭhānādīsu aññatarasmiṁ okāse’’ti.",
  "tika-vin05t31:38_19": "Sabbesañhi attanā adhigatokāso pākaṭo hoti.",
  "tika-vin05t31:38_20": "Sace ‘‘amukasmiṁ nāma me okāse adhigata’’nti vadati,",
  "tika-vin05t31:38_21": "tato ‘‘katame te kilesā pahīnā’’ti pucchitabbo, ‘‘kiṁ paṭhamamaggavajjhā,",
  "tika-vin05t31:38_22": "udāhu dutiyādimaggavajjhā’’ti.",
  "tika-vin05t31:38_23": "Sabbesañhi attanā adhigatamaggena pahīnā kilesā pākaṭā honti.",
  "tika-vin05t31:39_0": "Sace ‘‘ime nāma me kilesā pahīnā’’ti vadati,",
  "tika-vin05t31:39_1": "tato ‘‘katamesaṁ tvaṁ dhammānaṁ lābhī’’ti pucchitabbo, ‘‘kiṁ sotāpattimaggassa,",
  "tika-vin05t31:39_2": "udāhu sakadāgāmimaggādīsu aññatarassā’’ti.",
  "tika-vin05t31:39_3": "Sabbesañhi attanā adhigatadhammo pākaṭo hoti.",
  "tika-vin05t31:39_4": "Sace ‘‘imesaṁ nāmāhaṁ dhammānaṁ lābhī’’ti vadati,",
  "tika-vin05t31:39_5": "ettāvatāpissa vacanaṁ na saddhātabbaṁ.",
  "tika-vin05t31:39_6": "Bahussutā hi uggahaparipucchākusalā bhikkhū imāni cha ṭhānāni sodhetuṁ sakkonti,",
  "tika-vin05t31:39_7": "imassa pana bhikkhuno āgamanapaṭipadā sodhetabbā.",
  "tika-vin05t31:39_8": "Yadi āgamanapaṭipadā na sujjhati,",
  "tika-vin05t31:39_9": "‘‘imāya paṭipadāya lokuttaradhammo nāma na labbhatī’’ti apanetabbo.",
  "tika-vin05t31:39_10": "Yadi panassa āgamanapaṭipadā sujjhati,",
  "tika-vin05t31:39_11": "dīgharattaṁ tīsu sikkhāsu appamatto jāgariyamanuyutto catūsu paccayesu alaggo ākāse pāṇisamena cetasā viharatīti paññāyati,",
  "tika-vin05t31:39_12": "tassa bhikkhuno byākaraṇaṁ paṭipadāya saddhiṁ saṁsandati.",
  "tika-vin05t31:39_13": "‘‘Seyyathāpi nāma gaṅgodakaṁ yamunodakena saṁsandati sameti,",
  "tika-vin05t31:39_14": "evameva supaññattā tena bhagavatā sāvakānaṁ nibbānagāminī paṭipadā,",
  "tika-vin05t31:39_15": "saṁsandati nibbānañca paṭipadā cā’’ti (dī. ni. 2.296) vuttasadisaṁ hoti.",
  "tika-vin05t31:39_16": "Apica kho na ettakenapi sakkāro kātabbo. Kasmā?",
  "tika-vin05t31:39_17": "Ekaccassa hi puthujjanassapi sato khīṇāsavassa paṭipattisadisā paṭipatti hoti,",
  "tika-vin05t31:39_18": "tasmā so bhikkhu tehi tehi upāyehi uttāsetabbo.",
  "tika-vin05t31:39_19": "Khīṇāsavassa nāma asaniyāpi matthake patamānāya bhayaṁ vā chambhitattaṁ vā lomahaṁso vā na hoti,",
  "tika-vin05t31:39_20": "puthujjanassa appamattakenapi hoti.",
  "tika-vin05t31:40_0": "Tatrimāni vatthūni (ma. ni. aṭṭha.",
  "tika-vin05t31:40_1": "3.102) – dīghabhāṇakaabhayatthero kira ekaṁ piṇḍapātikaṁ pariggahetuṁ asakkonto daharassa saññaṁ adāsi.",
  "tika-vin05t31:40_2": "So taṁ nahāyamānaṁ kalyāṇīnadīmukhadvāre nimujjitvā pāde aggahesi.",
  "tika-vin05t31:40_3": "Piṇḍapātiko ‘‘kumbhīlo’’ti saññāya mahāsaddamakāsi,",
  "tika-vin05t31:40_4": "tadā naṁ ‘‘puthujjano’’ti jāniṁsu.",
  "tika-vin05t31:41_0": "Candamukhatissarājakāle pana mahāvihāre saṅghatthero khīṇāsavo dubbalacakkhuko vihāreyeva acchati.",
  "tika-vin05t31:41_1": "Rājā ‘‘theraṁ pariggaṇhissāmī’’ti bhikkhūsu bhikkhācāraṁ gatesu appasaddo upasaṅkamitvā sappo viya pāde aggahesi.",
  "tika-vin05t31:41_2": "Thero silāthambho viya niccalo hutvā ‘‘ko etthā’’ti āha. ‘‘Ahaṁ, bhante, tisso’’ti?",
  "tika-vin05t31:41_3": "‘‘Sugandhaṁ vāyasi no tissā’’ti.",
  "tika-vin05t31:41_4": "Evaṁ khīṇāsavassa bhayaṁ nāma natthi.",
  "tika-vin05t31:42_0": "Ekacco pana puthujjanopi atisūro hoti nibbhayo.",
  "tika-vin05t31:42_1": "So rajanīyena ārammaṇena pariggaṇhitabbo.",
  "tika-vin05t31:42_2": "Vasabharājāpi ekaṁ theraṁ pariggaṇhamāno ghare nisīdāpetvā tassa santike badarasāḷavaṁ maddamāno nisīdi. Mahātherassa kheḷo calito,",
  "tika-vin05t31:42_3": "therassa puthujjanabhāvo āvibhūto.",
  "tika-vin05t31:42_4": "Khīṇāsavassa hi rasataṇhā nāma suppahīnā,",
  "tika-vin05t31:42_5": "dibbesupi rasesu nikanti nāma na hoti,",
  "tika-vin05t31:42_6": "tasmā imehi upāyehi pariggahetvā sacassa bhayaṁ vā chambhitattaṁ vā rasataṇhā vā uppajjati,",
  "tika-vin05t31:42_7": "‘‘na ca tvaṁ arahā’’ti apanetabbo.",
  "tika-vin05t31:42_8": "Sace pana abhīru acchambhī anutrāsī hutvā sīho viya nisīdati,",
  "tika-vin05t31:42_9": "dibbārammaṇepi nikantiṁ na janeti,",
  "tika-vin05t31:42_10": "ayaṁ bhikkhu sampannaveyyākaraṇo samantā rājarājamahāmattādīhi pesitaṁ sakkāraṁ arahatīti veditabbo.",
  "tika-vin05t31:42_11": "Evaṁ tāva uttarimanussadhammārocanaṁ vinicchinitabbaṁ.",
  "tika-vin05t31:43_0": "234.",
  "tika-vin05t31:43_1": "Sakale pana vinayavinicchaye (pārā. aṭṭha.",
  "tika-vin05t31:43_2": "1.45) kosallaṁ patthayantena catubbidho vinayo jānitabbo.",
  "tika-vin05t31:44_0": "Catubbidhañhi vinayaṁ, mahātherā mahiddhikā;",
  "tika-vin05t31:45_0": "Nīharitvā pakāsesuṁ, dhammasaṅgāhakā purā.",
  "tika-vin05t31:46_0": "Katamaṁ catubbidhaṁ?",
  "tika-vin05t31:46_1": "Suttaṁ suttānulomaṁ ācariyavādaṁ attanomatinti.",
  "tika-vin05t31:46_2": "Yaṁ sandhāya vuttaṁ ‘‘āhaccapadena kho, mahārāja,",
  "tika-vin05t31:46_3": "rasena ācariyavaṁsena adhippāyā’’ti (mi. pa. 4.2.3).",
  "tika-vin05t31:46_4": "Ettha hi āhaccapadanti suttaṁ adhippetaṁ. Rasoti suttānulomaṁ. Ācariyavaṁsoti ācariyavādo. Adhippāyoti attanomati.",
  "tika-vin05t31:47_0": "Tattha suttaṁ nāma sakalavinayapiṭake pāḷi.",
  "tika-vin05t31:48_0": "Suttānulomaṁ nāma cattāro mahāpadesā. Ye bhagavatā evaṁ vuttā –",
  "tika-vin05t31:49_0": "‘‘Yaṁ, bhikkhave,",
  "tika-vin05t31:49_1": "mayā ‘idaṁ na kappatī’ti appaṭikkhittaṁ, tañce akappiyaṁ anulometi, kappiyaṁ paṭibāhati, taṁ vo na kappati. Yaṁ, bhikkhave,",
  "tika-vin05t31:49_2": "mayā ‘idaṁ na kappatī’ti appaṭikkhittaṁ, tañce kappiyaṁ anulometi, akappiyaṁ paṭibāhati, taṁ vo kappati. Yaṁ, bhikkhave,",
  "tika-vin05t31:49_3": "mayā ‘idaṁ kappatī’ti ananuññātaṁ, taṁ ce akappiyaṁ anulometi, kappiyaṁ paṭibāhati, taṁ vo na kappati. Yaṁ, bhikkhave,",
  "tika-vin05t31:49_4": "mayā ‘idaṁ kappatī’ti ananuññātaṁ, tañce kappiyaṁ anulometi, akappiyaṁ paṭibāhati, taṁ vo kappatī’’ti (mahāva. 305).",
  "tika-vin05t31:50_0": "Ācariyavādo nāma dhammasaṅgāhakehi pañcahi arahantasatehi ṭhapitā pāḷivinimuttā okkantavinicchayappavattā aṭṭhakathātanti.",
  "tika-vin05t31:51_0": "Attanomati nāma suttasuttānulomaācariyavāde muñcitvā anumānena attano anubuddhiyā nayaggāhena upaṭṭhitākārakathanaṁ.",
  "tika-vin05t31:52_0": "Apica suttantābhidhammavinayaṭṭhakathāsu āgato sabbopi theravādo attanomati nāma.",
  "tika-vin05t31:52_1": "Taṁ pana attanomatiṁ gahetvā kathentena na daḷhaggāhaṁ gahetvā voharitabbaṁ,",
  "tika-vin05t31:52_2": "kāraṇaṁ sallakkhetvā atthena pāḷiṁ,",
  "tika-vin05t31:52_3": "pāḷiyā ca atthaṁ saṁsanditvā kathetabbaṁ,",
  "tika-vin05t31:52_4": "attanomati ācariyavāde otāretabbā.",
  "tika-vin05t31:52_5": "Sace tattha otarati ceva sameti ca, gahetabbā. Sace neva otarati na sameti, na gahetabbā.",
  "tika-vin05t31:52_6": "Ayañhi attanomati nāma sabbadubbalā,",
  "tika-vin05t31:52_7": "attanomatito ācariyavādo balavataro.",
  "tika-vin05t31:53_0": "Ācariyavādopi suttānulome otāretabbo.",
  "tika-vin05t31:53_1": "Tattha otaranto samento eva gahetabbo, itaro na gahetabbo.",
  "tika-vin05t31:53_2": "Ācariyavādato hi suttānulomaṁ balavataraṁ.",
  "tika-vin05t31:54_0": "Suttānulomampi sutte otāretabbaṁ.",
  "tika-vin05t31:54_1": "Tattha otarantaṁ samentameva gahetabbaṁ, itaraṁ na gahetabbaṁ.",
  "tika-vin05t31:54_2": "Suttānulomato hi suttameva balavataraṁ.",
  "tika-vin05t31:54_3": "Suttañhi appaṭivattiyaṁ kārakasaṅghasadisaṁ buddhānaṁ ṭhitakālasadisaṁ.",
  "tika-vin05t31:54_4": "Tasmā yadā dve bhikkhū sākacchanti,",
  "tika-vin05t31:54_5": "sakavādī suttaṁ gahetvā katheti, paravādī suttānulomaṁ.",
  "tika-vin05t31:54_6": "Tehi aññamaññaṁ khepaṁ vā garahaṁ vā akatvā suttānulomaṁ sutte otāretabbaṁ. Sace otarati sameti, gahetabbaṁ, no ce, na gahetabbaṁ, suttasmiṁyeva ṭhātabbaṁ.",
  "tika-vin05t31:54_7": "Athāyaṁ suttaṁ gahetvā katheti, paro ācariyavādaṁ.",
  "tika-vin05t31:54_8": "Tehipi aññamaññaṁ khepaṁ vā garahaṁ vā akatvā ācariyavādo sutte otāretabbo. Sace otarati sameti, gahetabbo.",
  "tika-vin05t31:54_9": "Anotaranto asamento ca gārayhācariyavādo na gahetabbo, suttasmiṁyeva ṭhātabbaṁ.",
  "tika-vin05t31:54_10": "Athāyaṁ suttaṁ gahetvā katheti, paro attanomatiṁ.",
  "tika-vin05t31:54_11": "Tehipi aññamaññaṁ khepaṁ vā garahaṁ vā akatvā attanomati sutte otāretabbā. Sace otarati sameti, gahetabbā, no ce, na gahetabbā, suttasmiṁyeva ṭhātabbaṁ.",
  "tika-vin05t31:55_0": "Athāyaṁ suttānulomaṁ gahetvā katheti, paro suttaṁ, suttānulome otāretabbaṁ. Sace otarati sameti,",
  "tika-vin05t31:55_1": "tisso saṅgītiyo āruḷhaṁ pāḷiāgataṁ paññāyati, gahetabbaṁ, no ce tathā paññāyati, na otarati na sameti,",
  "tika-vin05t31:55_2": "bāhirakasuttaṁ vā hoti siloko vā aññaṁ vā gārayhasuttaṁ guḷhavessantaraguḷhavinayavedallādīnaṁ aññatarato ābhataṁ, na gahetabbaṁ,",
  "tika-vin05t31:55_3": "suttānulomasmiṁyeva ṭhātabbaṁ.",
  "tika-vin05t31:55_4": "Athāyaṁ suttānulomaṁ gahetvā katheti, paro ācariyavādaṁ.",
  "tika-vin05t31:55_5": "Ācariyavādo suttānulome otāretabbo. Sace otarati sameti, gahetabbo. No ce, na gahetabbo, suttānulomeyeva ṭhātabbaṁ.",
  "tika-vin05t31:55_6": "Athāyaṁ suttānulomaṁ gahetvā katheti, paro attanomatiṁ.",
  "tika-vin05t31:55_7": "Attanomati suttānulome otāretabbā. Sace otarati sameti, gahetabbā. No ce, na gahetabbā, suttānulomeyeva ṭhātabbaṁ.",
  "tika-vin05t31:56_0": "Athāyaṁ ācariyavādaṁ gahetvā katheti, paro suttaṁ.",
  "tika-vin05t31:56_1": "Suttaṁ ācariyavāde otāretabbaṁ. Sace otarati sameti, gahetabbaṁ.",
  "tika-vin05t31:56_2": "Itaraṁ gārayhasuttaṁ na gahetabbaṁ, ācariyavādeyeva ṭhātabbaṁ.",
  "tika-vin05t31:56_3": "Athāyaṁ ācariyavādaṁ gahetvā katheti, paro suttānulomaṁ.",
  "tika-vin05t31:56_4": "Suttānulomaṁ ācariyavāde otāretabbaṁ.",
  "tika-vin05t31:56_5": "Otarantaṁ samentameva gahetabbaṁ, itaraṁ na gahetabbaṁ, ācariyavādeyeva ṭhātabbaṁ.",
  "tika-vin05t31:56_6": "Athāyaṁ ācariyavādaṁ gahetvā katheti, paro attanomatiṁ.",
  "tika-vin05t31:56_7": "Attanomati ācariyavāde otāretabbā. Sace otarati sameti, gahetabbā. No ce, na gahetabbā, ācariyavādeyeva ṭhātabbaṁ.",
  "tika-vin05t31:57_0": "Atha panāyaṁ attanomatiṁ gahetvā katheti, paro suttaṁ.",
  "tika-vin05t31:57_1": "Suttaṁ attanomatiyaṁ otāretabbaṁ. Sace otarati sameti, gahetabbaṁ.",
  "tika-vin05t31:57_2": "Itaraṁ gārayhasuttaṁ na gahetabbaṁ, attanomatiyameva ṭhātabbaṁ.",
  "tika-vin05t31:57_3": "Athāyaṁ attanomatiṁ gahetvā katheti, paro suttānulomaṁ.",
  "tika-vin05t31:57_4": "Suttānulomaṁ attanomatiyaṁ otāretabbaṁ.",
  "tika-vin05t31:57_5": "Otarantaṁ samentameva gahetabbaṁ, itaraṁ na gahetabbaṁ, attanomatiyameva ṭhātabbaṁ.",
  "tika-vin05t31:57_6": "Athāyaṁ attanomatiṁ gahetvā katheti, paro ācariyavādaṁ.",
  "tika-vin05t31:57_7": "Ācariyavādo attanomatiyaṁ otāretabbo. Sace otarati sameti, gahetabbo.",
  "tika-vin05t31:57_8": "Itaro gārayhācariyavādo na gahetabbo, attanomatiyameva ṭhātabbaṁ,",
  "tika-vin05t31:57_9": "attano gahaṇameva baliyaṁ kātabbaṁ.",
  "tika-vin05t31:57_10": "Sabbaṭṭhānesu ca khepo vā garahā vā na kātabbāti.",
  "tika-vin05t31:58_0": "Atha panāyaṁ kappiyanti gahetvā katheti, paro akappiyanti,",
  "tika-vin05t31:58_1": "sutte ca suttānulome ca otāretabbaṁ. Sace kappiyaṁ hoti, kappiye ṭhātabbaṁ. Sace akappiyaṁ, akappiye ṭhātabbaṁ.",
  "tika-vin05t31:58_2": "Athāyaṁ tassa kappiyabhāvasādhakaṁ suttato bahuṁ kāraṇañca vinicchayañca dasseti, paro kāraṇaṁ na vindati, kappiyeva ṭhātabbaṁ.",
  "tika-vin05t31:58_3": "Atha paro tassa akappiyabhāvasādhakaṁ suttato bahuṁ kāraṇañca vinicchayañca dasseti,",
  "tika-vin05t31:58_4": "anena attano gahaṇanti katvā daḷhaṁ ādāya na ṭhātabbaṁ,",
  "tika-vin05t31:58_5": "‘‘sādhū’’ti sampaṭicchitvā akappiye eva ṭhātabbaṁ.",
  "tika-vin05t31:58_6": "Atha dvinnampi kāraṇacchāyā dissati, paṭikkhittabhāvoyeva sādhu, akappiye ṭhātabbaṁ.",
  "tika-vin05t31:58_7": "Vinayañhi patvā kappiyākappiyavicāraṇaṁ āgamma rundhitabbaṁ, gāḷhaṁ kattabbaṁ, sotaṁ pacchinditabbaṁ, garukabhāveyeva ṭhātabbaṁ.",
  "tika-vin05t31:59_0": "Atha panāyaṁ akappiyanti gahetvā katheti, paro kappiyanti,",
  "tika-vin05t31:59_1": "sutte ca suttānulome ca otāretabbaṁ. Sace kappiyaṁ hoti, kappiye ṭhātabbaṁ. Sace akappiyaṁ, akappiye ṭhātabbaṁ.",
  "tika-vin05t31:59_2": "Athāyaṁ bahūhi suttavinicchayakāraṇehi akappiyabhāvaṁ dasseti, paro kāraṇaṁ na vindati, akappiye ṭhātabbaṁ.",
  "tika-vin05t31:59_3": "Atha paro bahūhi suttavinicchayakāraṇehi kappiyabhāvaṁ dasseti, ayaṁ kāraṇaṁ na vindati, kappiye ṭhātabbaṁ.",
  "tika-vin05t31:59_4": "Atha dvinnampi kāraṇacchāyā dissati,",
  "tika-vin05t31:59_5": "attano gahaṇaṁ na vissajjetabbaṁ.",
  "tika-vin05t31:59_6": "Yathā cāyaṁ kappiyākappiye akappiyakappiye ca vinicchayo vutto,",
  "tika-vin05t31:59_7": "evaṁ anāpattiāpattivāde āpattānāpattivāde ca,",
  "tika-vin05t31:59_8": "lahukagarukāpattivāde garukalahukāpattivāde cāpi vinicchayo veditabbo.",
  "tika-vin05t31:59_9": "Nāmamatteyeva hi ettha nānaṁ, yojanānaye nānaṁ natthi, tasmā na vitthāritaṁ.",
  "tika-vin05t31:60_0": "Evaṁ kappiyākappiyādivinicchaye uppanne yo suttasuttānulomaācariyavādaattanomatīsu atirekakāraṇaṁ labhati, tassa vāde ṭhātabbaṁ,",
  "tika-vin05t31:60_1": "sabbaso pana kāraṇavinicchayaṁ alabhantena suttaṁ na jahitabbaṁ, suttasmiṁyeva ṭhātabbanti.",
  "tika-vin05t31:60_2": "Evaṁ sakalavinayavinicchaye kosallaṁ patthayantena ayaṁ catubbidho vinayo jānitabbo.",
  "tika-vin05t31:61_0": "Imañca pana catubbidhaṁ vinayaṁ ñatvāpi vinayadharena puggalena tilakkhaṇasamannāgatena bhavitabbaṁ.",
  "tika-vin05t31:61_1": "Tīṇi hi vinayadharassa lakkhaṇāni icchitabbāni. Katamāni tīṇi?",
  "tika-vin05t31:61_2": "Suttañcassa svāgataṁ hoti suppavatti suvinicchitaṁ suttato anubyañjanasoti idamekaṁ lakkhaṇaṁ.",
  "tika-vin05t31:61_3": "Vinaye kho pana ṭhito hoti asaṁhīroti idaṁ dutiyaṁ.",
  "tika-vin05t31:61_4": "Ācariyaparamparā kho panassa suggahitā hoti sumanasikatā sūpadhāritāti idaṁ tatiyaṁ.",
  "tika-vin05t31:62_0": "Tattha suttaṁ nāma sakalaṁ vinayapiṭakaṁ.",
  "tika-vin05t31:62_1": "Tadassa svāgataṁ hotīti suṭṭhu āgataṁ.",
  "tika-vin05t31:62_2": "Suppavattīti suṭṭhu pavattaṁ paguṇaṁ vācuggataṁ.",
  "tika-vin05t31:62_3": "Suvinicchitaṁ suttaso anubyañjanasoti pāḷito ca paripucchato ca aṭṭhakathāto ca suvinicchitaṁ hoti kaṅkhāchedanaṁ katvā uggahitaṁ.",
  "tika-vin05t31:62_4": "Vinaye kho pana ṭhito hotīti vinaye lajjibhāvena patiṭṭhito hoti.",
  "tika-vin05t31:62_5": "Alajjī hi bahussutopi samāno lābhagarukatāya tantiṁ visaṁvādetvā uddhammaṁ ubbinayaṁ satthusāsanaṁ dīpetvā sāsane mahantaṁ upaddavaṁ karoti,",
  "tika-vin05t31:62_6": "saṅghabhedampi saṅgharājimpi uppādeti.",
  "tika-vin05t31:62_7": "Lajjī pana kukkuccako sikkhākāmo jīvitahetupi tantiṁ avisaṁvādetvā dhammameva vinayameva dīpeti,",
  "tika-vin05t31:62_8": "satthusāsanaṁ garukaṁ katvā ṭhapeti.",
  "tika-vin05t31:62_9": "Tathā hi pubbe mahātherā tikkhattuṁ vācaṁ nicchāresuṁ ‘‘anāgate lajjī rakkhissati, lajjīrakkhissati, lajjī rakkhissatī’’ti (pārā. aṭṭha. 1.45). Evaṁ yo lajjī,",
  "tika-vin05t31:62_10": "so vinayaṁ avijahanto avokkamanto lajjibhāveneva vinaye ṭhito hoti suppatiṭṭhitoti.",
  "tika-vin05t31:63_0": "Asaṁhīroti saṁhīro nāma yo pāḷiyaṁ vā aṭṭhakathāyaṁ vā heṭṭhato vā uparito vā padapaṭipāṭiyā vā pucchiyamāno vitthunati vipphandati santiṭṭhituṁ na sakkoti, yaṁ yaṁ parena vuccati, taṁ taṁ anujānāti,",
  "tika-vin05t31:63_1": "sakavādaṁ chaḍḍetvā paravādaṁ gaṇhāti.",
  "tika-vin05t31:63_2": "Yo pana pāḷiyaṁ vā aṭṭhakathāyaṁ vā heṭṭhupariyena vā padapaṭipāṭiyā vā pucchiyamāno na vitthunati na vipphandati,",
  "tika-vin05t31:63_3": "ekekalomaṁ saṇḍāsena gaṇhanto viya ‘‘evaṁ mayaṁ vadāma,",
  "tika-vin05t31:63_4": "evaṁ no ācariyā vadantī’’ti vissajjeti,",
  "tika-vin05t31:63_5": "yamhi pāḷi ca pāḷivinicchayo ca suvaṇṇabhājane pakkhittasīhavasā viya parikkhayaṁ pariyādānaṁ agacchanto tiṭṭhati, ayaṁ vuccati ‘‘asaṁhīro’’ti.",
  "tika-vin05t31:64_0": "Ācariyaparamparā kho panassa suggahitā hotīti theraparamparā vaṁsaparamparā assa suṭṭhu gahitā hoti.",
  "tika-vin05t31:64_1": "Sumanasikatāti suṭṭhu manasikatā,",
  "tika-vin05t31:64_2": "āvajjitamatte ujjalitapadīpo viya hoti.",
  "tika-vin05t31:64_3": "Sūpadhāritāti suṭṭhu upadhāritā pubbāparānusandhito atthato kāraṇato ca upadhāritā .",
  "tika-vin05t31:64_4": "Attanomatiṁ pahāya ācariyasuddhiyā vattā hoti,",
  "tika-vin05t31:64_5": "‘‘mayhaṁ ācariyo asukācariyassa santike uggaṇhi,",
  "tika-vin05t31:64_6": "so asukassā’’ti evaṁ sabbaṁ ācariyaparamparaṁ theravādaṅgaṁ haritvā yāva upālitthero sammāsambuddhassa santike uggaṇhīti pāpetvā ṭhapeti,",
  "tika-vin05t31:64_7": "tatopi āharitvā upālitthero sammāsambuddhassa santike uggaṇhi,",
  "tika-vin05t31:64_8": "dāsakatthero attano upajjhāyassa upālittherassa,",
  "tika-vin05t31:64_9": "soṇatthero attano upajjhāyassa dāsakattherassa,",
  "tika-vin05t31:64_10": "siggavatthero attano upajjhāyassa soṇattherassa,",
  "tika-vin05t31:64_11": "moggaliputtatissatthero attano upajjhāyassa siggavattherassa caṇḍavajjittherassa cāti evaṁ sabbaṁ ācariyaparamparaṁ theravādaṅgaṁ āharitvā attano ācariyaṁ pāpetvā ṭhapeti.",
  "tika-vin05t31:64_12": "Evaṁ uggahitā hi ācariyaparamparā suggahitā hoti.",
  "tika-vin05t31:64_13": "Evaṁ asakkontena pana avassaṁ dve tayo parivaṭṭā uggahetabbā.",
  "tika-vin05t31:64_14": "Sabbapacchimena hi nayena yathā ācariyo ācariyācariyo ca pāḷiñca paripucchañca vadanti, tathā ñātuṁ vaṭṭati.",
  "tika-vin05t31:65_0": "Imehi ca pana tīhi lakkhaṇehi samannāgatena vinayadharena vatthuvinicchayatthaṁ sannipatite saṅghe otiṇṇe vatthusmiṁ codakena ca cuditakena ca vutte vattabbe sahasā avinicchinitvāva cha ṭhānāni oloketabbāni. Katamāni cha? Vatthu oloketabbaṁ, mātikā oloketabbā, padabhājanīyaṁ oloketabbaṁ, tikaparicchedo oloketabbo, antarāpatti oloketabbā, anāpatti oloketabbāti.",
  "tika-vin05t31:66_0": "Vatthuṁ olokentopi hi ‘‘tiṇena vā paṇṇena vā paṭicchādetvā āgantabbaṁ, na tveva naggena āgantabbaṁ, yo āgaccheyya, āpatti dukkaṭassā’’ti (pārā.",
  "tika-vin05t31:66_1": "517) evaṁ ekaccaṁ āpattiṁ passati,",
  "tika-vin05t31:66_2": "so taṁ suttaṁ ānetvā taṁ adhikaraṇaṁ vūpasamessati.",
  "tika-vin05t31:67_0": "Mātikaṁ olokentopi ‘‘sampajānamusāvāde pācittiya’’ntiādinā (pāci.",
  "tika-vin05t31:67_1": "3) nayena pañcannaṁ āpattīnaṁ aññataraṁ āpattiṁ passati,",
  "tika-vin05t31:67_2": "so taṁ suttaṁ ānetvā taṁ adhikaraṇaṁ vūpasamessati.",
  "tika-vin05t31:68_0": "Padabhājanīyaṁ olokentopi ‘‘akkhayite sarīre methunaṁ dhammaṁ paṭisevati, āpatti pārājikassa.",
  "tika-vin05t31:68_1": "Yebhuyyena khayite sarīre methunaṁ dhammaṁ paṭisevati,",
  "tika-vin05t31:68_2": "āpatti thullaccayassā’’tiādinā (pārā.",
  "tika-vin05t31:68_3": "59 atthato samānaṁ) nayena sattannaṁ āpattīnaṁ aññataraṁ āpattiṁ passati,",
  "tika-vin05t31:68_4": "so padabhājanīyato suttaṁ ānetvā taṁ adhikaraṇaṁ vūpasamessati.",
  "tika-vin05t31:69_0": "Tikaparicchedaṁ olokentopi tikasaṅghādisesaṁ vā tikapācittiyaṁ vā tikadukkaṭaṁ vā aññataraṁ vā āpattiṁ tikaparicchede passati,",
  "tika-vin05t31:69_1": "so tato suttaṁ ānetvā taṁ adhikaraṇaṁ vūpasamessati.",
  "tika-vin05t31:70_0": "Antarāpattiṁ olokentopi ‘‘paṭilātaṁ ukkhipati, āpatti dukkaṭassā’’ti (pāci.",
  "tika-vin05t31:70_1": "355) evaṁ yā sikkhāpadantaresu antarāpatti hoti, taṁ passati,",
  "tika-vin05t31:70_2": "so taṁ suttaṁ ānetvā taṁ adhikaraṇaṁ vūpasamessati.",
  "tika-vin05t31:71_0": "Anāpattiṁ olokentopi ‘‘anāpatti bhikkhu asādiyantassa, atheyyacittassa, na maraṇādhippāyassa, anullapanādhippāyassa,",
  "tika-vin05t31:71_1": "na mocanādhippāyassa asañcicca asatiyā ajānantassā’’ti (pārā. 72, 136, 180, 225,",
  "tika-vin05t31:71_2": "263 thokaṁ thokaṁ visadisaṁ) evaṁ tasmiṁ tasmiṁ sikkhāpade niddiṭṭhaṁ anāpattiṁ passati,",
  "tika-vin05t31:71_3": "so taṁ suttaṁ ānetvā taṁ adhikaraṇaṁ vūpasamessati.",
  "tika-vin05t31:72_0": "Yo hi bhikkhu catubbidhavinayakovido tilakkhaṇasampanno imāni cha ṭhānāni oloketvā adhikaraṇaṁ vūpasamessati,",
  "tika-vin05t31:72_1": "tassa vinicchayo appaṭivattiyo buddhena sayaṁ nisīditvā vinicchitasadiso hoti.",
  "tika-vin05t31:72_2": "Taṁ ce evaṁ vinicchayakusalaṁ bhikkhuṁ koci katasikkhāpadavītikkamo bhikkhu upasaṅkamitvā attano kukkuccaṁ puccheyya,",
  "tika-vin05t31:72_3": "tena sādhukaṁ sallakkhetvā sace anāpatti hoti, ‘‘anāpattī’’ti vattabbaṁ. Sace pana āpatti hoti, sā desanāgāminī ce, ‘‘desanāgāminī’’ti vattabbaṁ. Vuṭṭhānagāminī ce,",
  "tika-vin05t31:72_4": "‘‘vuṭṭhānagāminī’’ti vattabbaṁ.",
  "tika-vin05t31:72_5": "Athassa pārājikacchāyā dissati,",
  "tika-vin05t31:72_6": "‘‘pārājikāpattī’’ti na vattabbaṁ. Kasmā?",
  "tika-vin05t31:72_7": "Methunadhammavītikkamo hi uttarimanussadhammavītikkamo ca oḷāriko,",
  "tika-vin05t31:72_8": "adinnādānamanaussaviggahavītikkamā pana sukhumā cittalahukā. Te sukhumeneva āpajjati, sukhumena rakkhati,",
  "tika-vin05t31:72_9": "tasmā visesena taṁvatthukaṁ kukkuccaṁ pucchiyamāno ‘‘āpattī’’ti avatvā sacassa ācariyo dharati,",
  "tika-vin05t31:72_10": "tato tena so bhikkhu ‘‘amhākaṁ ācariyaṁ pucchā’’ti pesetabbo.",
  "tika-vin05t31:72_11": "Sace so puna āgantvā ‘‘tumhākaṁ ācariyo suttato nayato oloketvā ‘satekiccho’ti maṁ āhā’’ti vadati,",
  "tika-vin05t31:72_12": "tato tena so ‘‘sādhu suṭṭhu yaṁ ācariyo bhaṇati, taṁ karohī’’ti vattabbo. Atha panassa ācariyo natthi,",
  "tika-vin05t31:72_13": "saddhiṁ uggahitatthero pana atthi,",
  "tika-vin05t31:72_14": "tassa santikaṁ pesetabbo ‘‘amhehi saha uggahitatthero gaṇapāmokkho, taṁ gantvā pucchā’’ti.",
  "tika-vin05t31:72_15": "Tenapi ‘‘satekiccho’’ti vinicchite ‘‘sādhu suṭṭhu tassa vacanaṁ karohī’’ti vattabbo.",
  "tika-vin05t31:72_16": "Atha tassa saddhiṁ uggahitattheropi natthi, antevāsiko paṇḍito atthi,",
  "tika-vin05t31:72_17": "tassa santikaṁ pesetabbo ‘‘asukadaharaṁ gantvā pucchā’’ti.",
  "tika-vin05t31:72_18": "Tenapi ‘‘satekiccho’’ti vinicchite ‘‘sādhu suṭṭhu tassa vacanaṁ karohī’’ti vattabbo.",
  "tika-vin05t31:72_19": "Atha daharassapi pārājikacchāyāva upaṭṭhāti,",
  "tika-vin05t31:72_20": "tenapi ‘‘pārājikosī’’ti na vattabbo. Dullabho hi buddhuppādo,",
  "tika-vin05t31:72_21": "tato dullabhatarā pabbajjā ca upasampadā ca.",
  "tika-vin05t31:72_22": "Evaṁ pana vattabbo ‘‘vivittaṁ okāsaṁ sammajjitvā divāvihāraṁ nisīditvā sīlāni visodhetvā dvattiṁsākāraṁ tāva manasikarohī’’ti. Sace tassa arogaṁ sīlaṁ, kammaṭṭhānaṁ ghaṭayati,",
  "tika-vin05t31:72_23": "saṅkhārā pākaṭā hutvā upaṭṭhahanti,",
  "tika-vin05t31:72_24": "upacārappanāppattaṁ viya cittaṁ ekaggaṁ hoti,",
  "tika-vin05t31:72_25": "divasaṁ atikkantampi na jānāti,",
  "tika-vin05t31:72_26": "so divasātikkame upaṭṭhānaṁ āgato evaṁ vattabbo ‘‘kīdisā te cittappavattī’’ti.",
  "tika-vin05t31:72_27": "Ārocitāya ca cittapavattiyā vattabbo ‘‘pabbajjā nāma cittavisuddhatthāya,",
  "tika-vin05t31:72_28": "appamatto samaṇadhammaṁ karohī’’ti.",
  "tika-vin05t31:73_0": "Yassa pana sīlaṁ bhinnaṁ hoti,",
  "tika-vin05t31:73_1": "tassa kammaṭṭhānaṁ na ghaṭayati,",
  "tika-vin05t31:73_2": "patodābhitunnaṁ viya cittaṁ vikampati, vippaṭisāragginā ḍayhati,",
  "tika-vin05t31:73_3": "tattapāsāṇe nisinno viya taṅkhaṇeyeva vuṭṭhāti.",
  "tika-vin05t31:73_4": "So āgato ‘‘kā te cittapavattī’’ti pucchitabbo.",
  "tika-vin05t31:73_5": "Ārocitāya cittapavattiyā ‘‘natthi loke raho nāma pāpakammaṁ pakubbato.",
  "tika-vin05t31:73_6": "Sabbapaṭhamañhi pāpaṁ karonto attanā jānāti.",
  "tika-vin05t31:73_7": "Athassa ārakkhadevatā paracittavidū samaṇabrāhmaṇā aññā ca devatā jānanti,",
  "tika-vin05t31:73_8": "tvaṁyeva dāni tava sotthiṁ pariyesāhī’’ti vattabbo.",
  "tika-vin05t31:73_9": "Evaṁ katavītikkameneva bhikkhunā sayameva āgantvā ārocite paṭipajjitabbaṁ.",
  "tika-vin05t31:74_0": "235.",
  "tika-vin05t31:74_1": "Idāni yā sā pubbe vuttappabhedā codanā,",
  "tika-vin05t31:74_2": "tassāyeva sampattivipattijānanatthaṁ ādimajjhapariyosānādīnaṁ vasena vinicchayo veditabbo . Seyyathidaṁ, codanāya ko ādi, kiṁ majjhe, kiṁ pariyosānaṁ?",
  "tika-vin05t31:74_3": "Codanāya ‘‘ahaṁ taṁ vattukāmo,",
  "tika-vin05t31:74_4": "karotu me āyasmā okāsa’’nti evaṁ okāsakammaṁ ādi.",
  "tika-vin05t31:74_5": "Otiṇṇena vatthunā codetvā sāretvā vinicchayo majjhe.",
  "tika-vin05t31:74_6": "Āpattiyaṁ vā anāpattiyaṁ vā patiṭṭhāpanena samatho pariyosānaṁ.",
  "tika-vin05t31:75_0": "Codanāya kati mūlāni, kati vatthūni, kati bhūmiyo?",
  "tika-vin05t31:75_1": "Codanāya dve mūlāni samūlikā vā amūlikā vā.",
  "tika-vin05t31:75_2": "Tīṇi vatthūni diṭṭhaṁ sutaṁ parisaṅkitaṁ.",
  "tika-vin05t31:75_3": "Pañca bhūmiyo kālena vakkhāmi, no akālena, bhūtena vakkhāmi, no abhūtena, saṇhena vakkhāmi, no pharusena, atthasaṁhitena vakkhāmi, no anatthasaṁhitena, mettacitto vakkhāmi, no dosantaroti.",
  "tika-vin05t31:75_4": "Imāya ca pana codanāya codakena puggalena ‘‘parisuddhakāyasamācāro nu khomhī’’tiādinā (pari.",
  "tika-vin05t31:75_5": "436) nayena upālipañcakesu vuttesu pannarasasu dhammesu patiṭṭhātabbaṁ.",
  "tika-vin05t31:75_6": "Cuditakena dvīsu dhammesu patiṭṭhātabbaṁ sacce ca akuppe cāti.",
  "tika-vin05t31:76_0": "Anuvijjakena (pari.",
  "tika-vin05t31:76_1": "360) ca codako pucchitabbo ‘‘yaṁ kho tvaṁ, āvuso, imaṁ bhikkhuṁ codesi, kimhi naṁ codesi, sīlavipattiyā codesi, ācāravipattiyā codesi, diṭṭhivipattiyā codesī’’ti.",
  "tika-vin05t31:76_2": "So ce evaṁ vadeyya ‘‘sīlavipattiyā vā codemi, ācāravipattiyā vā codemi,",
  "tika-vin05t31:76_3": "diṭṭhivipattiyā vā codemī’’ti.",
  "tika-vin05t31:76_4": "So evamassa vacanīyo ‘‘jānāsi panāyasmā sīlavipattiṁ, jānāsi ācāravipattiṁ, jānāsi diṭṭhivipatti’’nti.",
  "tika-vin05t31:76_5": "So ce evaṁ vadeyya ‘‘jānāmi kho ahaṁ, āvuso, sīlavipattiṁ, jānāmi ācāravipattiṁ, jānāmi diṭṭhivipatti’’nti.",
  "tika-vin05t31:76_6": "So evamassa vacanīyo ‘‘katamā panāvuso, sīlavipatti, katamā ācāravipatti, katamā diṭṭhivipattī’’ti?",
  "tika-vin05t31:76_7": "So ce evaṁ vadeyya ‘‘cattāri pārājikāni terasa saṅghādisesā, ayaṁ sīlavipatti.",
  "tika-vin05t31:76_8": "Thullaccayaṁ pācittiyaṁ pāṭidesanīyaṁ dukkaṭaṁ dubbhāsitaṁ, ayaṁ ācāravipatti.",
  "tika-vin05t31:76_9": "Micchādiṭṭhi antaggāhikā diṭṭhi, ayaṁ diṭṭhivipattī’’ti.",
  "tika-vin05t31:77_0": "So evamassa vacanīyo ‘‘yaṁ kho tvaṁ, āvuso, imaṁ bhikkhuṁ codesi, diṭṭhena vā codesi, sutena vā codesi, parisaṅkāya vā codesī’’ti .",
  "tika-vin05t31:77_1": "So ce evaṁ vadeyya ‘‘diṭṭhena vā codemi, sutena vā codemi, parisaṅkāya vā codemī’’ti.",
  "tika-vin05t31:77_2": "So evamassa vacanīyo ‘‘yaṁ kho tvaṁ, āvuso,",
  "tika-vin05t31:77_3": "imaṁ bhikkhuṁ diṭṭhena codesi, kiṁ te diṭṭhaṁ, kinti te diṭṭhaṁ, kadā te diṭṭhaṁ, kattha te diṭṭhaṁ,",
  "tika-vin05t31:77_4": "pārājikaṁ ajjhāpajjanto diṭṭho,",
  "tika-vin05t31:77_5": "saṅghādisesaṁ ajjhāpajjanto diṭṭho,",
  "tika-vin05t31:77_6": "thullaccayaṁ pācittiyaṁ pāṭidesanīyaṁ dukkaṭaṁ dubbhāsitaṁ ajjhāpajjanto diṭṭho, kattha cāyaṁ bhikkhu ahosi, kattha ca tvaṁ karosi, kiñca tvaṁ karosi, kiṁ ayaṁ bhikkhu karotī’’ti?",
  "tika-vin05t31:78_0": "So ce evaṁ vadeyya ‘‘na kho ahaṁ, āvuso,",
  "tika-vin05t31:78_1": "imaṁ bhikkhuṁ diṭṭhena codemi, apica sutena codemī’’ti.",
  "tika-vin05t31:78_2": "So evamassa vacanīyo ‘‘yaṁ kho tvaṁ, āvuso, imaṁ bhikkhuṁ sutena codesi, kiṁ te sutaṁ, kinti te sutaṁ, kadā te sutaṁ, kattha te sutaṁ,",
  "tika-vin05t31:78_3": "pārājikaṁ ajjhāpannoti sutaṁ,",
  "tika-vin05t31:78_4": "saṅghādisesaṁ ajjhāpannoti sutaṁ,",
  "tika-vin05t31:78_5": "thullaccayaṁ pācittiyaṁ pāṭidesanīyaṁ dukkaṭaṁ dubbhāsitaṁ ajjhāpannoti sutaṁ, bhikkhussa sutaṁ, bhikkhuniyā sutaṁ, sikkhamānāya sutaṁ, sāmaṇerassa sutaṁ, sāmaṇeriyā sutaṁ, upāsakassa sutaṁ, upāsikāya sutaṁ, rājūnaṁ sutaṁ, rājamahāmattānaṁ sutaṁ, titthiyānaṁ sutaṁ, titthiyasāvakānaṁ suta’’nti.",
  "tika-vin05t31:79_0": "So ce evaṁ vadeyya ‘‘na kho ahaṁ, āvuso, imaṁ bhikkhuṁ sutena codemi, apica parisaṅkāya codemī’’ti.",
  "tika-vin05t31:79_1": "So evamassa vacanīyo ‘‘yaṁ kho tvaṁ, āvuso,",
  "tika-vin05t31:79_2": "imaṁ bhikkhuṁ parisaṅkāya codesi, kiṁ parisaṅkasi, kinti parisaṅkasi, kadā parisaṅkasi, kattha parisaṅkasi?",
  "tika-vin05t31:79_3": "Pārājikaṁ dhammaṁ ajjhāpannoti parisaṅkasi,",
  "tika-vin05t31:79_4": "saṅghādisesaṁ thullaccayaṁ pācittiyaṁ pāṭidesanīyaṁ dukkaṭaṁ dubbhāsitaṁ ajjhāpannoti parisaṅkasi,",
  "tika-vin05t31:79_5": "bhikkhussa sutvā parisaṅkasi,",
  "tika-vin05t31:79_6": "bhikkhuniyā sutvā…pe… titthiyasāvakānaṁ sutvā parisaṅkasī’’ti.",
  "tika-vin05t31:80_0": "Diṭṭhaṁ diṭṭhena sameti, diṭṭhena saṁsandate diṭṭhaṁ;",
  "tika-vin05t31:81_0": "Diṭṭhaṁ paṭicca na upeti, asuddhaparisaṅkito;",
  "tika-vin05t31:82_0": "So puggalo paṭiññāya, kātabbo tenuposatho.",
  "tika-vin05t31:83_0": "Sutaṁ sutena sameti, sutena saṁsandate sutaṁ;",
  "tika-vin05t31:84_0": "Sutaṁ paṭicca na upeti, asuddhaparisaṅkito;",
  "tika-vin05t31:85_0": "So puggalo paṭiññāya, kātabbo tenuposatho.",
  "tika-vin05t31:86_0": "Mutaṁ mutena sameti, mutena saṁsandate mutaṁ;",
  "tika-vin05t31:87_0": "Mutaṁ paṭicca na upeti, asuddhaparisaṅkito;",
  "tika-vin05t31:88_0": "So puggalo paṭiññāya, kātabbo tenuposatho.",
  "tika-vin05t31:89_0": "Paṭiññā lajjīsu katā, alajjīsu evaṁ na vijjati;",
  "tika-vin05t31:90_0": "Bahumpi alajjī bhāseyya, vattānusandhitena kārayeti. (pari. 359);",
  "tika-vin05t31:91_0": "Apicettha saṅgāmāvacarena bhikkhunā saṅghaṁ upasaṅkamantena nīcacittena saṅgho upasaṅkamitabbo rajoharaṇasamena cittena,",
  "tika-vin05t31:91_1": "āsanakusalena bhavitabbaṁ nisajjakusalena,",
  "tika-vin05t31:91_2": "there bhikkhū anupakhajjantena nave bhikkhū āsanena appaṭibāhantena yathāpatirūpe āsane nisīditabbaṁ,",
  "tika-vin05t31:91_3": "anānākathikena bhavitabbaṁ atiracchānakathikena, sāmaṁ vā dhammo bhāsitabbo, paro vā ajjhesitabbo,",
  "tika-vin05t31:91_4": "ariyo vā tuṇhībhāvo nātimaññitabbo.",
  "tika-vin05t31:92_0": "Saṅghena anumatena puggalena anuvijjakena anuvijjitukāmena na upajjhāyo pucchitabbo, na ācariyo pucchitabbo,",
  "tika-vin05t31:92_1": "na saddhivihāriko pucchitabbo, na antevāsiko pucchitabbo,",
  "tika-vin05t31:92_2": "na samānupajjhāyako pucchitabbo,",
  "tika-vin05t31:92_3": "na samānācariyako pucchitabbo, na jāti pucchitabbā, na nāmaṁ pucchitabbaṁ, na gottaṁ pucchitabbaṁ, na āgamo pucchitabbo, na kulapadeso pucchitabbo, na jātibhūmi pucchitabbā. Taṁ kiṁkāraṇā? Atrassa pemaṁ vā doso vā,",
  "tika-vin05t31:92_4": "peme vā sati dose vā chandāpi gaccheyya dosāpi gaccheyya mohāpi gaccheyya bhayāpi gaccheyyāti.",
  "tika-vin05t31:93_0": "Saṅghena anumatena puggalena anuvijjakena anuvijjitukāmena saṅghagarukena bhavitabbaṁ, no puggalagarukena,",
  "tika-vin05t31:93_1": "saddhammagarukena bhavitabbaṁ, no āmisagarukena, atthavasikena bhavitabbaṁ, no parisakappikena, kālena anuvijjitabbaṁ, no akālena, bhūtena anuvijjitabbaṁ, no abhūtena, saṇhena anuvijjitabbaṁ, no pharusena,",
  "tika-vin05t31:93_2": "atthasaṁhitena anuvijjitabbaṁ, no anatthasaṁhitena, mettacittena anuvijjitabbaṁ, no dosantarena,",
  "tika-vin05t31:93_3": "na upakaṇṇakajappinā bhavitabbaṁ, na jimhaṁ pekkhitabbaṁ, na akkhi nikhaṇitabbaṁ, na bhamukaṁ ukkhipitabbaṁ, na sīsaṁ ukkhipitabbaṁ, na hatthavikāro kātabbo, na hatthamuddā dassetabbā.",
  "tika-vin05t31:94_0": "Āsanakusalena bhavitabbaṁ nisajjakusalena,",
  "tika-vin05t31:94_1": "yugamattaṁ pekkhantena atthaṁ anuvidhiyantena sake āsane nisīditabbaṁ, na ca āsanā vuṭṭhātabbaṁ, na vītihātabbaṁ, na kummaggo sevitabbo,",
  "tika-vin05t31:94_2": "na bāhāvikkhepakaṁ bhaṇitabbaṁ,",
  "tika-vin05t31:94_3": "aturitena bhavitabbaṁ asāhasikena,",
  "tika-vin05t31:94_4": "acaṇḍikatena bhavitabbaṁ vacanakkhamena,",
  "tika-vin05t31:94_5": "mettacittena bhavitabbaṁ hitānukampinā,",
  "tika-vin05t31:94_6": "kāruṇikena bhavitabbaṁ hitaparisakkinā,",
  "tika-vin05t31:94_7": "asamphappalāpinā bhavitabbaṁ pariyantabhāṇinā,",
  "tika-vin05t31:94_8": "averavasikena bhavitabbaṁ anasuruttena, attā pariggahetabbo, paro pariggahetabbo, codako pariggahetabbo, cuditako pariggahetabbo,",
  "tika-vin05t31:94_9": "adhammacodako pariggahetabbo,",
  "tika-vin05t31:94_10": "adhammacuditako pariggahetabbo, dhammacodako pariggahetabbo,",
  "tika-vin05t31:94_11": "dhammacuditako pariggahetabbo,",
  "tika-vin05t31:94_12": "vuttaṁ ahāpentena avuttaṁ appakāsentena otiṇṇāni padabyañjanāni sādhukaṁ uggahetvā paro paripucchitvā yathāpaṭiññāya kāretabbo, mando hāsetabbo, bhīru assāsetabbo, caṇḍo nisedhetabbo, asuci vibhāvetabbo,",
  "tika-vin05t31:94_13": "ujumaddavena na chandāgati gantabbā, na dosāgati gantabbā, na mohāgati gantabbā, na bhayāgati gantabbā,",
  "tika-vin05t31:94_14": "majjhattena bhavitabbaṁ dhammesu ca puggalesu ca,",
  "tika-vin05t31:94_15": "evañca pana anuvijjako anuvijjamāno satthu ceva sāsanakaro hoti,",
  "tika-vin05t31:94_16": "viññūnañca sabrahmacārīnaṁ piyo ca hoti manāpo ca garu ca bhāvanīyo cāti.",
  "tika-vin05t31:95_0": "Iti pāḷimuttakavinayavinicchayasaṅgahe",
  "tika-vin05t31:96_0": "Codanādivinicchayakathā samattā."
}