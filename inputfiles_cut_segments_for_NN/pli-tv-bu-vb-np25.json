{
  "pli-tv-bu-vb-np25:0.1_0": "Theravāda Vinaya",
  "pli-tv-bu-vb-np25:0.2_0": "Mahāvibhaṅga",
  "pli-tv-bu-vb-np25:0.3_0": "Nissaggiyakaṇḍa",
  "pli-tv-bu-vb-np25:0.4_0": "Pattavagga",
  "pli-tv-bu-vb-np25:0.5_0": "25. Cīvaraacchindanasikkhāpada",
  "pli-tv-bu-vb-np25:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np25:1.2_0": "Tena kho pana samayena āyasmā upanando sakyaputto bhātuno saddhivihārikaṁ bhikkhuṁ etadavoca—",
  "pli-tv-bu-vb-np25:1.3_0": "“ehāvuso, janapadacārikaṁ pakkamissāmā”ti.",
  "pli-tv-bu-vb-np25:1.4_0": "“Nāhaṁ, bhante, gamissāmi;",
  "pli-tv-bu-vb-np25:1.5_0": "dubbalacīvaromhī”ti.",
  "pli-tv-bu-vb-np25:1.6_0": "“Ehāvuso, ahaṁ te cīvaraṁ dassāmī”ti",
  "pli-tv-bu-vb-np25:1.7_0": "tassa cīvaraṁ adāsi.",
  "pli-tv-bu-vb-np25:1.8_0": "Assosi kho so bhikkhu—",
  "pli-tv-bu-vb-np25:1.9_0": "“bhagavā kira janapadacārikaṁ pakkamissatī”ti.",
  "pli-tv-bu-vb-np25:1.10_0": "Atha kho tassa bhikkhuno etadahosi—",
  "pli-tv-bu-vb-np25:1.11_0": "“na dānāhaṁ āyasmatā upanandena sakyaputtena saddhiṁ janapadacārikaṁ pakkamissāmi,",
  "pli-tv-bu-vb-np25:1.11_1": "bhagavatā saddhiṁ janapadacārikaṁ pakkamissāmī”ti.",
  "pli-tv-bu-vb-np25:1.12_0": "Atha kho āyasmā upanando sakyaputto taṁ bhikkhuṁ etadavoca—",
  "pli-tv-bu-vb-np25:1.13_0": "“ehi dāni, āvuso, janapadacārikaṁ pakkamissāmā”ti.",
  "pli-tv-bu-vb-np25:1.14_0": "“Nāhaṁ, bhante,",
  "pli-tv-bu-vb-np25:1.14_1": "tayā saddhiṁ janapadacārikaṁ pakkamissāmi,",
  "pli-tv-bu-vb-np25:1.14_2": "bhagavatā saddhiṁ janapadacārikaṁ pakkamissāmī”ti.",
  "pli-tv-bu-vb-np25:1.15_0": "“Yampi tyāhaṁ, āvuso, cīvaraṁ adāsiṁ,",
  "pli-tv-bu-vb-np25:1.15_1": "mayā saddhiṁ janapadacārikaṁ pakkamissatī”ti,",
  "pli-tv-bu-vb-np25:1.16_0": "kupito anattamano acchindi.",
  "pli-tv-bu-vb-np25:1.17_0": "Atha kho so bhikkhu bhikkhūnaṁ etamatthaṁ ārocesi.",
  "pli-tv-bu-vb-np25:1.18_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np25:1.19_0": "“kathañhi nāma āyasmā upanando sakyaputto bhikkhussa sāmaṁ cīvaraṁ datvā kupito anattamano acchindissatī”ti.",
  "pli-tv-bu-vb-np25:1.20_0": "Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np25:1.21_0": "“saccaṁ kira tvaṁ, upananda,",
  "pli-tv-bu-vb-np25:1.21_1": "bhikkhussa sāmaṁ cīvaraṁ datvā kupito anattamano acchindī”ti?",
  "pli-tv-bu-vb-np25:1.22_0": "“Saccaṁ, bhagavā”ti.",
  "pli-tv-bu-vb-np25:1.23_0": "Vigarahi buddho bhagavā …pe…",
  "pli-tv-bu-vb-np25:1.24_0": "kathañhi nāma tvaṁ, moghapurisa,",
  "pli-tv-bu-vb-np25:1.24_1": "bhikkhussa sāmaṁ cīvaraṁ datvā kupito anattamano acchindissasi.",
  "pli-tv-bu-vb-np25:1.25_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-np25:1.26_0": "evañca pana, bhikkhave,",
  "pli-tv-bu-vb-np25:1.26_1": "imaṁ sikkhāpadaṁ uddiseyyātha—",
  "pli-tv-bu-vb-np25:1.27.1_0": "“Yo pana bhikkhu bhikkhussa sāmaṁ cīvaraṁ datvā kupito anattamano acchindeyya vā acchindāpeyya vā, nissaggiyaṁ pācittiyan”ti.",
  "pli-tv-bu-vb-np25:2.1_0": "Yo panāti",
  "pli-tv-bu-vb-np25:2.2_0": "yo yādiso …pe…",
  "pli-tv-bu-vb-np25:2.3_0": "bhikkhūti",
  "pli-tv-bu-vb-np25:2.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np25:2.5_0": "Bhikkhussāti",
  "pli-tv-bu-vb-np25:2.6_0": "aññassa bhikkhussa.",
  "pli-tv-bu-vb-np25:2.7_0": "Sāmanti",
  "pli-tv-bu-vb-np25:2.8_0": "sayaṁ datvā.",
  "pli-tv-bu-vb-np25:2.9_0": "Cīvaraṁ nāma",
  "pli-tv-bu-vb-np25:2.10_0": "channaṁ cīvarānaṁ aññataraṁ cīvaraṁ, vikappanupagaṁ pacchimaṁ.",
  "pli-tv-bu-vb-np25:2.11_0": "Kupito anattamanoti",
  "pli-tv-bu-vb-np25:2.12_0": "anabhiraddho āhatacitto khilajāto.",
  "pli-tv-bu-vb-np25:2.13_0": "Acchindeyyāti",
  "pli-tv-bu-vb-np25:2.14_0": "sayaṁ acchindati, nissaggiyaṁ pācittiyaṁ.",
  "pli-tv-bu-vb-np25:2.15_0": "Acchindāpeyyāti",
  "pli-tv-bu-vb-np25:2.16_0": "aññaṁ āṇāpeti, āpatti dukkaṭassa.",
  "pli-tv-bu-vb-np25:2.17_0": "Sakiṁ āṇatto bahukampi acchindati, nissaggiyaṁ hoti.",
  "pli-tv-bu-vb-np25:2.18_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np25:2.19_0": "Evañca pana, bhikkhave, nissajjitabbaṁ.",
  "pli-tv-bu-vb-np25:2.20_0": "…pe…",
  "pli-tv-bu-vb-np25:2.21_0": "“idaṁ me, bhante,",
  "pli-tv-bu-vb-np25:2.21_1": "cīvaraṁ bhikkhussa sāmaṁ datvā acchinnaṁ nissaggiyaṁ imāhaṁ saṅghassa nissajjāmī”ti …pe…",
  "pli-tv-bu-vb-np25:2.22_0": "dadeyyāti …pe…",
  "pli-tv-bu-vb-np25:2.23_0": "dadeyyunti …pe…",
  "pli-tv-bu-vb-np25:2.24_0": "āyasmato dammīti.",
  "pli-tv-bu-vb-np25:2.25.1_0": "Upasampanne upasampannasaññī cīvaraṁ datvā kupito anattamano acchindati vā acchindāpeti vā, nissaggiyaṁ pācittiyaṁ.",
  "pli-tv-bu-vb-np25:2.26_0": "Upasampanne vematiko cīvaraṁ datvā kupito anattamano acchindati vā acchindāpeti vā, nissaggiyaṁ pācittiyaṁ.",
  "pli-tv-bu-vb-np25:2.27_0": "Upasampanne anupasampannasaññī cīvaraṁ datvā kupito anattamano acchindati vā acchindāpeti vā, nissaggiyaṁ pācittiyaṁ.",
  "pli-tv-bu-vb-np25:2.28_0": "Aññaṁ parikkhāraṁ datvā kupito anattamano acchindati vā acchindāpeti vā, āpatti dukkaṭassa.",
  "pli-tv-bu-vb-np25:2.29_0": "Anupasampannassa cīvaraṁ vā aññaṁ vā parikkhāraṁ datvā kupito anattamano acchindati vā acchindāpeti vā, āpatti dukkaṭassa.",
  "pli-tv-bu-vb-np25:2.30_0": "Anupasampanne upasampannasaññī, āpatti dukkaṭassa.",
  "pli-tv-bu-vb-np25:2.31_0": "Anupasampanne vematiko, āpatti dukkaṭassa.",
  "pli-tv-bu-vb-np25:2.32_0": "Anupasampanne anupasampannasaññī, āpatti dukkaṭassa.",
  "pli-tv-bu-vb-np25:2.33.1_0": "Anāpatti—",
  "pli-tv-bu-vb-np25:2.34_0": "so vā deti,",
  "pli-tv-bu-vb-np25:2.35_0": "tassa vā vissasanto gaṇhāti,",
  "pli-tv-bu-vb-np25:2.36_0": "ummattakassa,",
  "pli-tv-bu-vb-np25:2.37_0": "ādikammikassāti.",
  "pli-tv-bu-vb-np25:2.38_0": "Cīvaraacchindanasikkhāpadaṁ niṭṭhitaṁ pañcamaṁ."
}