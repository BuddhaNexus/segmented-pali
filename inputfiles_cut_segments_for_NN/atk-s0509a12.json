{
  "atk-s0509a12:0_0": "13. Vīsatinipāto",
  "atk-s0509a12:1_0": "1. Ambapālītherīgāthāvaṇṇanā",
  "atk-s0509a12:2_0": "Vīsatinipāte kāḷakā bhamaravaṇṇasādisātiādikā ambapāliyā theriyā gāthā.",
  "atk-s0509a12:2_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī sikhissa bhagavato",
  "atk-s0509a12:2_2": "sāsane pabbajitvā upasampannā hutvā bhikkhunisikkhāpadaṁ samādāya viharantī,",
  "atk-s0509a12:2_3": "ekadivasaṁ sambahulāhi bhikkhunīhi saddhiṁ cetiyaṁ vanditvā padakkhiṇaṁ karontī puretaraṁ gacchantiyā",
  "atk-s0509a12:2_4": "khīṇāsavattheriyā khipantiyā sahasā kheḷapiṇḍaṁ cetiyaṅgaṇe patitaṁ,",
  "atk-s0509a12:2_5": "khīṇāsavattheriyā apassitvā gatāya ayaṁ pacchato gacchantī taṁ kheḷapiṇḍaṁ disvā ‘‘kā nāma gaṇikā imasmiṁ ṭhāne kheḷapiṇḍaṁ pātesī’’ti akkosi.",
  "atk-s0509a12:2_6": "Sā bhikkhunikāle sīlaṁ rakkhantī gabbhavāsaṁ jigucchitvā opapātikattabhāve cittaṁ ṭhapesi.",
  "atk-s0509a12:2_7": "Tena carimattabhāve vesāliyaṁ rājuyyāne ambarukkhamūle opapātikā hutvā nibbatti.",
  "atk-s0509a12:2_8": "Taṁ disvā uyyānapālo nagaraṁ upanesi.",
  "atk-s0509a12:2_9": "Ambarukkhamūle nibbattatāya sā ambapālītveva voharīyittha.",
  "atk-s0509a12:2_10": "Atha naṁ abhirūpaṁ dassanīyaṁ pāsādikaṁ vilāsakantatādiguṇavisesasamuditaṁ disvā sambahulā rājakumārā",
  "atk-s0509a12:2_11": "attano attano pariggahaṁ kātukāmā aññamaññaṁ kalahaṁ akaṁsu.",
  "atk-s0509a12:2_12": "Tesaṁ kalahavūpasamatthaṁ tassā kammasañcoditā vohārikā ‘‘sabbesaṁ hotū’’ti gaṇikāṭṭhāne ṭhapesuṁ.",
  "atk-s0509a12:2_13": "Sā satthari paṭiladdhasaddhā attano uyyāne vihāraṁ katvā buddhappamukhassa bhikkhusaṅghassa niyyādetvā",
  "atk-s0509a12:2_14": "pacchā attano puttassa vimalakoṇḍaññattherassa santike dhammaṁ sutvā pabbajitvā vipassanāya kammaṁ karontī",
  "atk-s0509a12:2_15": "attano sarīrassa jarājiṇṇabhāvaṁ nissāya saṁvegajātā saṅkhārānaṁ aniccataṁ vibhāventī –",
  "atk-s0509a12:3_0": "252.",
  "atk-s0509a12:4_0": " ‘‘Kāḷakā bhamaravaṇṇasādisā, vellitaggā mama muddhajā ahuṁ;",
  "atk-s0509a12:5_0": "Te jarāya sāṇavākasādisā, saccavādivacanaṁ anaññathā.",
  "atk-s0509a12:6_0": "253.",
  "atk-s0509a12:7_0": " ‘‘Vāsitova surabhī karaṇḍako, pupphapūra mama uttamaṅgajo;",
  "atk-s0509a12:8_0": "Taṁ jarāyatha salomagandhikaṁ, saccavādivacanaṁ anaññathā.",
  "atk-s0509a12:9_0": "254.",
  "atk-s0509a12:10_0": " ‘‘Kānanaṁva sahitaṁ suropitaṁ, kocchasūcivicitaggasobhitaṁ;",
  "atk-s0509a12:11_0": "Taṁ jarāya viralaṁ tahiṁ tahiṁ, saccavādivacanaṁ anaññathā.",
  "atk-s0509a12:12_0": "255.",
  "atk-s0509a12:13_0": " ‘‘Kaṇhakhandhakasuvaṇṇamaṇḍitaṁ, sobhate suveṇīhilaṅkataṁ;",
  "atk-s0509a12:14_0": "Taṁ jarāya khalitaṁ siraṁ kataṁ, saccavādivacanaṁ anaññathā.",
  "atk-s0509a12:15_0": "256.",
  "atk-s0509a12:16_0": " ‘‘Cittakārasukatāva lekhikā, sobhare su bhamukā pure mama;",
  "atk-s0509a12:17_0": "Tā jarāya valibhippalambitā, saccavādivacanaṁ anaññathā.",
  "atk-s0509a12:18_0": "257.",
  "atk-s0509a12:19_0": " ‘‘Bhassarā surucirā yathā maṇī, nettahesumabhinīlamāyatā;",
  "atk-s0509a12:20_0": "Te jarāyabhihatā na sobhare, saccavādivacanaṁ anaññathā.",
  "atk-s0509a12:21_0": "258.",
  "atk-s0509a12:22_0": " ‘‘Saṇhatuṅgasadisī ca nāsikā, sobhate su abhiyobbanaṁ pati;",
  "atk-s0509a12:23_0": "Sā jarāya upakūlitā viya, saccavādivacanaṁ anaññathā.",
  "atk-s0509a12:24_0": "259.",
  "atk-s0509a12:25_0": " ‘‘Kaṅkaṇaṁva sukataṁ suniṭṭhitaṁ, sobhare su mama kaṇṇapāḷiyo;",
  "atk-s0509a12:26_0": "Tā jarāya valibhippalambitā, saccavādivacanaṁ anaññathā.",
  "atk-s0509a12:27_0": "260.",
  "atk-s0509a12:28_0": " ‘‘Pattalīmakulavaṇṇasādisā , sobhare su dantā pure mama;",
  "atk-s0509a12:29_0": "Te jarāya khaṇḍitā cāsitā, saccavādivacanaṁ anaññathā.",
  "atk-s0509a12:30_0": "261.",
  "atk-s0509a12:31_0": " ‘‘Kānanamhi vanasaṇḍacārinī, kokilāva madhuraṁ nikūjihaṁ;",
  "atk-s0509a12:32_0": "Taṁ jarāya khalitaṁ tahiṁ tahiṁ, saccavādivacanaṁ anaññathā.",
  "atk-s0509a12:33_0": "262.",
  "atk-s0509a12:34_0": " ‘‘Saṇhakamburiva suppamajjitā, sobhate su gīvā pure mama;",
  "atk-s0509a12:35_0": "Sā jarāya bhaggā vināmitā, saccavādivacanaṁ anaññathā.",
  "atk-s0509a12:36_0": "263.",
  "atk-s0509a12:37_0": " ‘‘Vaṭṭapalighasadisopamā ubho, sobhare su bāhā pure mama;",
  "atk-s0509a12:38_0": "Tā jarāya yathā pāṭalibbalitā, saccavādivacanaṁ anaññathā.",
  "atk-s0509a12:39_0": "264.",
  "atk-s0509a12:40_0": " ‘‘Saṇhamuddikasuvaṇṇamaṇḍitā , sobhare su hatthā pure mama;",
  "atk-s0509a12:41_0": "Te jarāya yathā mūlamūlikā, saccavādivacanaṁ anaññathā.",
  "atk-s0509a12:42_0": "265.",
  "atk-s0509a12:43_0": " ‘‘Pīnavaṭṭasahibhuggatā ubho, sobhare su thanakā pure mama;",
  "atk-s0509a12:44_0": "Thevikīva lambanti nodakā, saccavādivacanaṁ anaññathā.",
  "atk-s0509a12:45_0": "266.",
  "atk-s0509a12:46_0": " ‘‘Kañcanassa phalakaṁva sammaṭṭhaṁ, sobhate su kāyo pure mama;",
  "atk-s0509a12:47_0": "So valīhi sukhumāhi otato, saccavādivacanaṁ anaññathā.",
  "atk-s0509a12:48_0": "267.",
  "atk-s0509a12:49_0": " ‘‘Nāgabhogasadisopamā ubho, sobhare su ūrū pure mama;",
  "atk-s0509a12:50_0": "Te jarāya yathā veḷunāḷiyo, saccavādivacanaṁ anaññathā.",
  "atk-s0509a12:51_0": "268.",
  "atk-s0509a12:52_0": " ‘‘Saṇhanūpurasuvaṇṇamaṇḍitā, sobhare su jaṅghā pure mama;",
  "atk-s0509a12:53_0": "Tā jarāya tiladaṇḍakāriva, saccavādivacanaṁ anaññathā.",
  "atk-s0509a12:54_0": "269.",
  "atk-s0509a12:55_0": " ‘‘Tūlapuṇṇasadisopamā ubho, sobhare su pādā pure mama;",
  "atk-s0509a12:56_0": "Te jarāya phuṭitā valīmatā, saccavādivacanaṁ anaññathā.",
  "atk-s0509a12:57_0": "270.",
  "atk-s0509a12:58_0": " ‘‘Ediso ahu ayaṁ samussayo, jajjaro bahudukhānamālayo;",
  "atk-s0509a12:59_0": "Sopalepapatito jarāgharo, saccavādivacanaṁ anaññathā’’ti. –",
  "atk-s0509a12:60_0": "Imā gāthāyo abhāsi.",
  "atk-s0509a12:61_0": "Tattha kāḷakāti kāḷakavaṇṇā.",
  "atk-s0509a12:61_1": "Bhamaravaṇṇasādisāti kāḷakā hontāpi bhamarasadisavaṇṇā,",
  "atk-s0509a12:61_2": "siniddhanīlāti attho.",
  "atk-s0509a12:61_3": "Vellitaggāti kuñcitaggā,",
  "atk-s0509a12:61_4": "mūlato paṭṭhāya yāva aggā kuñcitā vellitāti attho.",
  "atk-s0509a12:61_5": "Muddhajāti kesā.",
  "atk-s0509a12:61_6": "Jarāyāti jarāhetu jarāya upahatasobhā.",
  "atk-s0509a12:61_7": "Sāṇavākasādisāti sāṇasadisā vākasadisā ca,",
  "atk-s0509a12:61_8": "sāṇavākasadisā ceva makacivākasadisā cātipi attho.",
  "atk-s0509a12:61_9": "Saccavādivacanaṁ anaññathāti saccavādino avitathavādino sammāsambuddhassa ‘‘sabbaṁ rūpaṁ aniccaṁ jarābhibhūta’’ntiādivacanaṁ",
  "atk-s0509a12:61_10": "anaññathā yathābhūtameva,",
  "atk-s0509a12:61_11": "na tattha vitathaṁ atthīti.",
  "atk-s0509a12:62_0": "Vāsitova surabhī karaṇḍakoti pupphagandhavāsacuṇṇādīhi vāsito vāsaṁ gāhāpito pasādhanasamuggo viya sugandhi.",
  "atk-s0509a12:62_1": "Pupphapūra mama uttamaṅgajoti campakasumanamallikādīhi pupphehi pūrito pubbe mama kesakalāpo nimmaloti attho.",
  "atk-s0509a12:62_2": "Tanti uttamaṅgajaṁ.",
  "atk-s0509a12:62_3": "Atha pacchā etarahi salomagandhikaṁ pākatikalomagandhameva jātaṁ.",
  "atk-s0509a12:62_4": "Atha vā salomagandhikanti meṇḍakalomehi samānagandhaṁ.",
  "atk-s0509a12:62_5": "‘‘Eḷakalomagandha’’ntipi vadanti.",
  "atk-s0509a12:63_0": "Kānanaṁva sahitaṁ suropitanti suṭṭhu ropitaṁ sahitaṁ ghanasannivesaṁ uddhameva uṭṭhitaṁ ujukadīghasākhaṁ upavanaṁ viya.",
  "atk-s0509a12:63_1": "Kocchasūcivicitaggasobhitanti pubbe kocchena suvaṇṇasūciyā ca kesajaṭāvijaṭanena vicitaggaṁ hutvā sobhitaṁ,",
  "atk-s0509a12:63_2": "ghanabhāvena vā kocchasadisaṁ hutvā paṇadantasūcīhi vicitaggatāya sobhitaṁ.",
  "atk-s0509a12:63_3": "Tanti uttamaṅgajaṁ.",
  "atk-s0509a12:63_4": "Viralaṁ tahiṁ tahinti tattha tattha viralaṁ vilūnakesaṁ.",
  "atk-s0509a12:64_0": "Kaṇhakhandhakasuvaṇṇamaṇḍitanti suvaṇṇavajirādīhi vibhūsitaṁ kaṇhakesapuñjakaṁ.",
  "atk-s0509a12:64_1": "Ye pana ‘‘saṇhakaṇḍakasuvaṇṇamaṇḍita’’nti paṭhanti,",
  "atk-s0509a12:64_2": "tesaṁ saṇhāhi suvaṇṇasūcīhi jaṭāvijaṭanena maṇḍitanti attho.",
  "atk-s0509a12:64_3": "Sobhate suveṇīhilaṅkatanti sundarehi rājarukkhamālā sadisehi kesaveṇīhi alaṅkataṁ hutvā pubbe virājate.",
  "atk-s0509a12:64_4": "Taṁ jarāya khalitaṁ siraṁ katanti taṁ tathā sobhitaṁ siraṁ idāni jarāya khalitaṁ khaṇḍitākhaṇḍitaṁ vilūnakesaṁ kataṁ.",
  "atk-s0509a12:65_0": "Cittakārasukatāva lekhikāti cittakārena sippinā nīlāya vaṇṇadhātuyā suṭṭhu katā lekhā viya sobhate.",
  "atk-s0509a12:65_1": "Su bhamukā pure mamāti sundarā bhamukā pubbe mama sobhanaṁ gatā.",
  "atk-s0509a12:65_2": "Valibhippalambitāti nalāṭante uppannāhi valīhi palambantā ṭhitā.",
  "atk-s0509a12:66_0": "Bhassarāti bhāsurā.",
  "atk-s0509a12:66_1": "Surucirāti suṭṭhu rucirā.",
  "atk-s0509a12:66_2": "Yathā maṇīti maṇimuddikā viya.",
  "atk-s0509a12:66_3": "Nettahesunti sunettā ahesuṁ.",
  "atk-s0509a12:66_4": "Abhinīlamāyatāti abhinīlā hutvā āyatā.",
  "atk-s0509a12:66_5": "Teti nettā.",
  "atk-s0509a12:66_6": "Jarāyabhihatāti jarāya abhihatā.",
  "atk-s0509a12:67_0": "Saṇhatuṅgasadisīcāti saṇhā tuṅgā sesamukhāvayavānaṁ anurūpā ca.",
  "atk-s0509a12:67_1": "Sobhateti vaṭṭetvā ṭhapitaharitālavaṭṭi viya mama nāsikā sobhate.",
  "atk-s0509a12:67_2": "Su abhiyobbanaṁ patīti sundare abhinavayobbanakāle sā nāsikā idāni jarāya nivāritasobhatāya pariseditā viya varattā viya ca jātā.",
  "atk-s0509a12:68_0": "Kaṅkaṇaṁvasukataṁ suniṭṭhitanti suparikammakataṁ suvaṇṇakaṅkaṇaṁ viya vaṭṭulabhāvaṁ sandhāya vadati.",
  "atk-s0509a12:68_1": "Sobhareti sobhante.",
  "atk-s0509a12:68_2": "‘‘Sobhante’’ti vā pāṭho.",
  "atk-s0509a12:68_3": "Suiti nipātamattaṁ.",
  "atk-s0509a12:68_4": "Kaṇṇapāḷiyoti kaṇṇagandhā.",
  "atk-s0509a12:68_5": "Valibhippalambitāti tahiṁ tahiṁ uppannavalīhi valitā hutvā vaṭṭaniyā paṇāmitavatthakhandhā viya bhassantā olambanti.",
  "atk-s0509a12:69_0": "Pattalīmakulavaṇṇasādisāti kadalimakulasadisavaṇṇasaṇṭhānā.",
  "atk-s0509a12:69_1": "Khaṇḍitāti bhedanapatanehi khaṇḍitā khaṇḍabhāvaṁ gatā.",
  "atk-s0509a12:69_2": "Asitāti vaṇṇabhedena asitabhāvaṁ gatā.",
  "atk-s0509a12:70_0": "Kānanamhi vanasaṇḍacārinī,",
  "atk-s0509a12:70_1": "kokilāva madhuraṁ nikūjihanti vanasaṇḍe gocaracaraṇena vanasaṇḍacārinī kānane anusaṁgītanivāsinī kokilā viya madhurālāpaṁ nikūjihaṁ.",
  "atk-s0509a12:70_2": "Tanti nikūjitaṁ ālāpaṁ.",
  "atk-s0509a12:70_3": "Khalitaṁ tahiṁ tahinti khaṇḍadantādibhāvena tattha tattha pakkhalitaṁ jātaṁ.",
  "atk-s0509a12:71_0": "Saṇhakamburiva suppamajjitāti suṭṭhu pamajjitā saṇhā suvaṇṇasaṅkhā viya.",
  "atk-s0509a12:71_1": "Bhaggā vināmitāti maṁsaparikkhayena vibhūtasirājālatāya bhaggā hutvā vinatā.",
  "atk-s0509a12:72_0": "Vaṭṭapalighasadisopamāti vaṭṭena palighadaṇḍena samasamā.",
  "atk-s0509a12:72_1": "Tāti tā ubhopi bāhāyo.",
  "atk-s0509a12:72_2": "Yathā pāṭalibbalitāti jajjarabhāvena palitapāṭalisākhāsadisā.",
  "atk-s0509a12:73_0": "Saṇhamuddikasuvaṇṇamaṇḍitāti suvaṇṇamayāhi maṭṭhabhāsurāhi muddikāhi vibhūsitā.",
  "atk-s0509a12:73_1": "Yathā mūlamūlikāti mūlakakaṇḍasadisā.",
  "atk-s0509a12:74_0": "Pīnavaṭṭasahituggatāti pīnā vaṭṭā aññamaññaṁ sahitāva hutvā uggatā uddhamukhā.",
  "atk-s0509a12:74_1": "Sobhate su thanakā pure mamāti mama ubhopi thanā yathāvuttarūpā hutvā suvaṇṇakalasiyo viya sobhiṁsu.",
  "atk-s0509a12:74_2": "Puthutte hi idaṁ ekavacanaṁ,",
  "atk-s0509a12:74_3": "atītatthe ca vattamānavacanaṁ.",
  "atk-s0509a12:74_4": "Thevikīva lambanti nodakāti te ubhopi me thanā nodakā galitajalā veṇudaṇḍake ṭhapitaudakabhasmā viya lambanti.",
  "atk-s0509a12:75_0": "Kañcanaphalakaṁvasammaṭṭhanti jātihiṅgulakena makkhitvā ciraparimajjitasovaṇṇaphalakaṁ viya sobhate.",
  "atk-s0509a12:75_1": "So valīhi sukhumāhi otatoti so mama kāyo idāni sukhumāhi valīhi tahiṁ tahiṁ vitato valittacataṁ āpanno.",
  "atk-s0509a12:76_0": "Nāgabhogasadisopamāti hatthināgassa hatthena samasamā.",
  "atk-s0509a12:76_1": "Hattho hi idha bhuñjati etenāti bhogoti vutto.",
  "atk-s0509a12:76_2": "Teti ūruyo.",
  "atk-s0509a12:76_3": "Yathā veḷunāḷiyoti idāni veḷupabbasadisā ahesuṁ.",
  "atk-s0509a12:77_0": "Saṇhanūpurasuvaṇṇamaṇḍitāti siniddhamaṭṭhehi suvaṇṇanūpurehi vibhūsitā.",
  "atk-s0509a12:77_1": "Jaṅghāti aṭṭhijaṅghāyo.",
  "atk-s0509a12:77_2": "Tāti tā jaṅghāyo.",
  "atk-s0509a12:77_3": "Tiladaṇḍakārivāti appamaṁsalohitattā kisabhāvena lūnāvasiṭṭhavisukkhatiladaṇḍakā viya ahesuṁ.",
  "atk-s0509a12:77_4": "Ra-kāro padasandhikaro.",
  "atk-s0509a12:78_0": "Tūlapuṇṇasadisopamāti mudusiniddhabhāvena simbalitūlapuṇṇapaliguṇṭhitaupāhanasadisā.",
  "atk-s0509a12:78_1": "Te mama pādā idāni phuṭitā phalitā,",
  "atk-s0509a12:78_2": "valīmatā valimanto jātā.",
  "atk-s0509a12:79_0": "Edisoti evarūpo.",
  "atk-s0509a12:79_1": "Ahu ahosi yathāvuttappakāro.",
  "atk-s0509a12:79_2": "Ayaṁ samussayoti ayaṁ mama kāyo.",
  "atk-s0509a12:79_3": "Jajjaroti sithilābandho .",
  "atk-s0509a12:79_4": "Bahudukhānamālayoti jarādihetukānaṁ bahūnaṁ dukkhānaṁ ālayabhūto.",
  "atk-s0509a12:79_5": "Sopalepapatitoti so ayaṁ samussayo apalepapatito abhisaṅkhārālepaparikkhayena patito pātābhimukhoti attho.",
  "atk-s0509a12:79_6": "Sopi alepapatitoti vā padavibhāgo,",
  "atk-s0509a12:79_7": "so evattho.",
  "atk-s0509a12:79_8": "Jarāgharoti jiṇṇagharasadiso.",
  "atk-s0509a12:79_9": "Jarāya vā gharabhūto ahosi.",
  "atk-s0509a12:79_10": "Tasmā saccavādino dhammānaṁ yathābhūtaṁ sabhāvaṁ sammadeva ñatvā kathanato avitathavādino sammāsambuddhassa mama satthuvacanaṁ anaññathā.",
  "atk-s0509a12:80_0": "Evaṁ ayaṁ therī attano attabhāve aniccatāya sallakkhaṇamukhena sabbesupi tebhūmakadhammesu aniccataṁ",
  "atk-s0509a12:80_1": "upadhāretvā tadanusārena tattha dukkhalakkhaṇaṁ anattalakkhaṇañca āropetvā vipassanaṁ ussukkāpentī maggapaṭipāṭiyā",
  "atk-s0509a12:80_2": "arahattaṁ pāpuṇi.",
  "atk-s0509a12:80_3": "Tena vuttaṁ apadāne (apa.",
  "atk-s0509a12:80_4": "therī 2.4.204-219) –",
  "atk-s0509a12:81_0": "‘‘Yo raṁsiphusitāveḷo, phusso nāma mahāmuni;",
  "atk-s0509a12:82_0": "Tassāhaṁ bhaginī āsiṁ, ajāyiṁ khattiye kule.",
  "atk-s0509a12:83_0": "‘‘Tassa dhammaṁ suṇitvāhaṁ, vippasannena cetasā;",
  "atk-s0509a12:84_0": "Mahādānaṁ daditvāna, patthayiṁ rūpasampadaṁ.",
  "atk-s0509a12:85_0": "‘‘Ekatiṁse ito kappe, sikhī lokagganāyako;",
  "atk-s0509a12:86_0": "Uppanno lokapajjoto, tilokasaraṇo jino.",
  "atk-s0509a12:87_0": "‘‘Tadāruṇapure ramme, brahmaññakulasambhavā;",
  "atk-s0509a12:88_0": "Vimuttacittaṁ kupitā, bhikkhuniṁ abhisāpayiṁ.",
  "atk-s0509a12:89_0": "‘‘Vesikāva anācārā, jinasāsanadūsikā;",
  "atk-s0509a12:90_0": "Evaṁ akkosayitvāna, tena pāpena kammunā.",
  "atk-s0509a12:91_0": "‘‘Dāruṇaṁ nirayaṁ gantvā, mahādukkhasamappitā;",
  "atk-s0509a12:92_0": "Tato cutā manussesu, upapannā tapassinī.",
  "atk-s0509a12:93_0": "‘‘Dasajātisahassāni, gaṇikattamakārayiṁ;",
  "atk-s0509a12:94_0": "Tamhā pāpā na muccissaṁ, bhutvā duṭṭhavisaṁ yathā.",
  "atk-s0509a12:95_0": "‘‘Brahmacariyamasevissaṁ, kassape jinasāsane;",
  "atk-s0509a12:96_0": "Tena kammavipākena, ajāyiṁ tidase pure.",
  "atk-s0509a12:97_0": "‘‘Pacchime bhave sampatte, ahosiṁ opapātikā;",
  "atk-s0509a12:98_0": "Ambasākhantare jātā, ambapālīti tenahaṁ.",
  "atk-s0509a12:99_0": "‘‘Parivutā pāṇakoṭīhi, pabbajiṁ jinasāsane;",
  "atk-s0509a12:100_0": "Pattāhaṁ acalaṁ ṭhānaṁ, dhītā buddhassa orasā.",
  "atk-s0509a12:101_0": "‘‘Iddhīsu ca vasī homi, sotadhātuvisuddhiyā;",
  "atk-s0509a12:102_0": "Cetopariyañāṇassa, vasī homi mahāmuni.",
  "atk-s0509a12:103_0": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a12:104_0": "Sabbāsavaparikkhīṇā, natthi dāni punabbhavo.",
  "atk-s0509a12:105_0": "‘‘Atthadhammaniruttīsu, paṭibhāne tatheva ca;",
  "atk-s0509a12:106_0": "Ñāṇaṁ me vimalaṁ suddhaṁ, buddhaseṭṭhassa vāhasā.",
  "atk-s0509a12:107_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0509a12:108_0": "Nāgīva bandhanaṁ chetvā, viharāmi anāsavā.",
  "atk-s0509a12:109_0": "‘‘Svāgataṁ vata me āsi, buddhaseṭṭhassa santike;",
  "atk-s0509a12:110_0": "Tisso vijjā anuppattā, kataṁ buddhassa sāsanaṁ.",
  "atk-s0509a12:111_0": "‘‘Paṭisambhidā catasso, vimokkhāpi ca aṭṭhime;",
  "atk-s0509a12:112_0": "Chaḷabhiññā sacchikatā, kataṁ buddhassa sāsana’’nti.",
  "atk-s0509a12:113_0": "Arahattaṁ pana patvā attano paṭipattiṁ paccavekkhitvā udānavasena tā eva gāthā paccudāhāsīti.",
  "atk-s0509a12:114_0": "Ambapālītherīgāthāvaṇṇanā niṭṭhitā.",
  "atk-s0509a12:115_0": "2. Rohinītherīgāthāvaṇṇanā",
  "atk-s0509a12:116_0": "Samaṇāti bhoti supītiādikā rohiniyā theriyā gāthā.",
  "atk-s0509a12:116_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī ito ekanavutikappe",
  "atk-s0509a12:116_2": "vipassissa bhagavato kāle kulagehe nibbattitvā viññutaṁ patvā,",
  "atk-s0509a12:116_3": "ekadivasaṁ bandhumatīnagare bhagavantaṁ piṇḍāya carantaṁ disvā pattaṁ gahetvā pūvassa pūretvā bhagavato",
  "atk-s0509a12:116_4": "datvā pītisomanassajātā pañcapatiṭṭhitena vandi.",
  "atk-s0509a12:116_5": "Sā tena puññakammena devamanussesu saṁsarantī anukkamena upacitavimokkhasambhārā hutvā imasmiṁ buddhuppāde",
  "atk-s0509a12:116_6": "vesāliyaṁ mahāvibhavassa brāhmaṇassa gehe nibbattitvā rohinīti laddhanāmā viññutaṁ patvā,",
  "atk-s0509a12:116_7": "satthari vesāliyaṁ viharante vihāraṁ gantavā dhammaṁ sutvā sotāpannā hutvā mātāpitūnaṁ dhammaṁ desetvā",
  "atk-s0509a12:116_8": "sāsane pasādaṁ uppādetvā te anujānāpetvā sayaṁ pabbajitvā vipassanāya kammaṁ karontī na cirasseva saha",
  "atk-s0509a12:116_9": "paṭisambhidāhi arahattaṁ pāpuṇi.",
  "atk-s0509a12:116_10": "Tena vuttaṁ –",
  "atk-s0509a12:117_0": "‘‘Nagare bandhumatiyā, vipassissa mahesino;",
  "atk-s0509a12:118_0": "Piṇḍāya vicarantassa, pūvedāsimahaṁ tadā.",
  "atk-s0509a12:119_0": "‘‘Tena kammena sukatena, cetanāpaṇidhīhi ca;",
  "atk-s0509a12:120_0": "Tattha cittaṁ pasādetvā, tāvatiṁsamagacchahaṁ.",
  "atk-s0509a12:121_0": "‘‘Chattiṁsadevarājūnaṁ , mahesittamakārayiṁ;",
  "atk-s0509a12:122_0": "Paññāsacakkavattīnaṁ, mahesittamakārayiṁ.",
  "atk-s0509a12:123_0": "‘‘Manasā patthitā nāma, sabbā mayhaṁ samijjhatha;",
  "atk-s0509a12:124_0": "Sampattiṁ anubhotvāna, devesu manujesu ca.",
  "atk-s0509a12:125_0": "‘‘Pacchime bhavasampatte, jāto vippakule ahaṁ;",
  "atk-s0509a12:126_0": "Rohinī nāma nāmena, ñātakehi piyāyitā.",
  "atk-s0509a12:127_0": "‘‘Bhikkhūnaṁ santikaṁ gantvā, dhammaṁ sutvā yathātathaṁ;",
  "atk-s0509a12:128_0": "Saṁviggamānasā hutvā, pabbajiṁ anagāriyaṁ.",
  "atk-s0509a12:129_0": "‘‘Yoniso padahantīnaṁ, arahattamapāpuṇiṁ;",
  "atk-s0509a12:130_0": "Ekanavutito kappe, yaṁ dānamadadiṁ tadā;",
  "atk-s0509a12:131_0": "Duggatiṁ nābhijānāmi, pūvadānassidaṁ phalaṁ.",
  "atk-s0509a12:132_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a12:133_0": "Arahattaṁ pana patvā attano paṭipattiṁ paccavekkhitvā pubbe sotāpannakāle pitarā attanā ca vacanapaṭivacanavasena vuttagāthā udānavasena bhāsantī –",
  "atk-s0509a12:134_0": "271.",
  "atk-s0509a12:135_0": " ‘‘Samaṇāti bhoti supi, samaṇāti pabujjhasi;",
  "atk-s0509a12:136_0": "Samaṇāneva kittesi, samaṇī nūna bhavissasi.",
  "atk-s0509a12:137_0": "272.",
  "atk-s0509a12:138_0": " ‘‘Vipulaṁ annañca pānañca, samaṇānaṁ pavecchasi;",
  "atk-s0509a12:139_0": "Rohinī dāni pucchāmi, kena te samaṇā piyā.",
  "atk-s0509a12:140_0": "273.",
  "atk-s0509a12:141_0": " ‘‘Akammakāmā alasā, paradattūpajīvino;",
  "atk-s0509a12:142_0": "Āsaṁsukā sādukāmā, kena te samaṇā piyā.",
  "atk-s0509a12:143_0": "274.",
  "atk-s0509a12:144_0": " ‘‘Cirassaṁ vata maṁ tāta, samaṇānaṁ paripucchasi;",
  "atk-s0509a12:145_0": "Tesaṁ te kittayissāmi, paññāsīlaparakkamaṁ.",
  "atk-s0509a12:146_0": "275.",
  "atk-s0509a12:147_0": " ‘‘Kammakāmā analasā, kammaseṭṭhassa kārakā;",
  "atk-s0509a12:148_0": "Rāgaṁ dosaṁ pajahanti, tena me samaṇā piyā.",
  "atk-s0509a12:149_0": "276.",
  "atk-s0509a12:150_0": " ‘‘Tīṇi pāpassa mūlāni, dhunanti sucikārino;",
  "atk-s0509a12:151_0": "Sabbaṁ pāpaṁ pahīnesaṁ, tena me samaṇā piyā.",
  "atk-s0509a12:152_0": "277.",
  "atk-s0509a12:153_0": " ‘‘Kāyakammaṁ suci nesaṁ, vacīkammañca tādisaṁ;",
  "atk-s0509a12:154_0": "Manokammaṁ suci nesaṁ, tena me samaṇā piyā.",
  "atk-s0509a12:155_0": "278.",
  "atk-s0509a12:156_0": " ‘‘Vimalā saṅkhamuttāva, suddhā santarabāhirā;",
  "atk-s0509a12:157_0": "Puṇṇā sukkāna dhammānaṁ, tena me samaṇā piyā.",
  "atk-s0509a12:158_0": "279.",
  "atk-s0509a12:159_0": " ‘‘Bahussutā dhammadharā, ariyā dhammajīvino;",
  "atk-s0509a12:160_0": "Atthaṁ dhammañca desenti, tena me samaṇā piyā.",
  "atk-s0509a12:161_0": "280.",
  "atk-s0509a12:162_0": " ‘‘Bahussutā dhammadharā, ariyā dhammajīvino;",
  "atk-s0509a12:163_0": "Ekaggacittā satimanto, tena me samaṇā piyā.",
  "atk-s0509a12:164_0": "281.",
  "atk-s0509a12:165_0": " ‘‘Dūraṅgamā satimanto, mantabhāṇī anuddhatā;",
  "atk-s0509a12:166_0": "Dukkhassantaṁ pajānanti, tena me samaṇā piyā.",
  "atk-s0509a12:167_0": "282.",
  "atk-s0509a12:168_0": " ‘‘Yasmā gāmā pakkamanti, na vilokenti kiñcanaṁ;",
  "atk-s0509a12:169_0": "Anapekkhāva gacchanti, tena me samaṇā piyā.",
  "atk-s0509a12:170_0": "283.",
  "atk-s0509a12:171_0": " ‘‘Na te saṁ koṭṭhe openti, na kumbhiṁ na khaḷopiyaṁ;",
  "atk-s0509a12:172_0": "Pariniṭṭhitamesānā, tena me samaṇā piyā.",
  "atk-s0509a12:173_0": "284.",
  "atk-s0509a12:174_0": " ‘‘Na te hiraññaṁ gaṇhanti, na suvaṇṇaṁ na rūpiyaṁ;",
  "atk-s0509a12:175_0": "Paccuppannena yāpenti, tena me samaṇā piyā.",
  "atk-s0509a12:176_0": "285.",
  "atk-s0509a12:177_0": " ‘‘Nānākulā pabbajitā, nānājanapadehi ca;",
  "atk-s0509a12:178_0": "Aññamaññaṁ pihayanti, tena me samaṇā piyā.",
  "atk-s0509a12:179_0": "286.",
  "atk-s0509a12:180_0": " ‘‘Atthāya vata no bhoti, kule jātāsi rohinī;",
  "atk-s0509a12:181_0": "Saddhā buddhe ca dhamme ca, saṅghe ca tibbagāravā.",
  "atk-s0509a12:182_0": "287.",
  "atk-s0509a12:183_0": " ‘‘Tuvañhetaṁ pajānāsi, puññakkhettaṁ anuttaraṁ;",
  "atk-s0509a12:184_0": "Amhampi ete samaṇā, paṭiggaṇhanti dakkhiṇaṁ.",
  "atk-s0509a12:185_0": "288.",
  "atk-s0509a12:186_0": " ‘‘Patiṭṭhito hettha yañño, vipulo no bhavissati;",
  "atk-s0509a12:187_0": "Sace bhāyasi dukkhassa, sace te dukkhamappiyaṁ.",
  "atk-s0509a12:188_0": "289.",
  "atk-s0509a12:189_0": " ‘‘Upehi saraṇaṁ buddhaṁ, dhammaṁ saṅghañca tādinaṁ;",
  "atk-s0509a12:190_0": "Samādiyāhi sīlāni, taṁ te atthāya hehiti.",
  "atk-s0509a12:191_0": "290.",
  "atk-s0509a12:192_0": " ‘‘Upemi saraṇaṁ buddhaṁ, dhammaṁ saṅghañca tādinaṁ;",
  "atk-s0509a12:193_0": "Samādiyāmi sīlāni, taṁ me atthāya hehiti.",
  "atk-s0509a12:194_0": "291.",
  "atk-s0509a12:195_0": " ‘‘Brahmabandhu pure āsiṁ, so idānimhi brāhmaṇo;",
  "atk-s0509a12:196_0": "Tevijjo sottiyo camhi, vedagū camhi nhātako’’ti. –",
  "atk-s0509a12:197_0": "Imā gāthā paccudāhāsi.",
  "atk-s0509a12:198_0": "Tattha ādito tisso gāthā attano dhītu bhikkhūsu sammutiṁ anicchantena vuttā.",
  "atk-s0509a12:198_1": "Tattha samaṇāti bhoti supīti bhoti tvaṁ supanakālepi ‘‘samaṇā samaṇā’’ti kittentī samaṇapaṭibaddhaṁyeva kathaṁ kathentī supasi.",
  "atk-s0509a12:198_2": "Samaṇāti pabujjhasīti supanato uṭṭhahantīpi ‘‘samaṇā’’iccevaṁ vatvā pabujjhasi niddāya vuṭṭhāsi.",
  "atk-s0509a12:198_3": "Samaṇāneva kittesīti sabbakālampi samaṇe eva samaṇānameva vā guṇe kittesi abhitthavasi.",
  "atk-s0509a12:198_4": "Samaṇī nūna bhavissasīti gihirūpena ṭhitāpi cittena samaṇī eva maññe bhavissasi.",
  "atk-s0509a12:198_5": "Atha vā samaṇī nūna bhavissasīti idāni gihirūpena ṭhitāpi na cireneva samaṇī eva maññe bhavissasi samaṇesu eva ninnapoṇabhāvato.",
  "atk-s0509a12:199_0": "Pavecchasīti desi.",
  "atk-s0509a12:199_1": "Rohinī dāni pucchāmīti,",
  "atk-s0509a12:199_2": "amma rohini,",
  "atk-s0509a12:199_3": "taṁ ahaṁ idāni pucchāmīti brāhmaṇo attano dhītaraṁ pucchanto āha.",
  "atk-s0509a12:199_4": "Kena te samaṇā piyāti,",
  "atk-s0509a12:199_5": "amma rohini,",
  "atk-s0509a12:199_6": "tvaṁ sayantīpi pabujjhantīpi aññadāpi samaṇānameva guṇe kittayasi,",
  "atk-s0509a12:199_7": "kena nāma kāraṇena tuyhaṁ samaṇā piyāyitabbā jātāti attho.",
  "atk-s0509a12:200_0": "Idāni brāhmaṇo samaṇesu dosaṁ dhītu ācikkhanto ‘‘akammakāmā’’ti gāthamāha.",
  "atk-s0509a12:200_1": "Tattha akammakāmāti na kammakāmā,",
  "atk-s0509a12:200_2": "attano paresañca atthāvahaṁ kiñci kammaṁ na kātukāmā.",
  "atk-s0509a12:200_3": "Alasāti kusītā.",
  "atk-s0509a12:200_4": "Paradattūpajīvinoti parehi dinneneva upajīvanasīlā.",
  "atk-s0509a12:200_5": "Āsaṁsukāti tato eva ghāsacchādanādīnaṁ āsīsanakā.",
  "atk-s0509a12:200_6": "Sādukāmāti sāduṁ madhurameva āhāraṁ icchanakā.",
  "atk-s0509a12:200_7": "Sabbametaṁ brāhmaṇo samaṇānaṁ guṇe ajānanto attanāva parikappitaṁ dosamāha.",
  "atk-s0509a12:201_0": "Taṁ sutvā rohinī ‘‘laddho dāni me okāso ayyānaṁ guṇe kathetu’’nti tuṭṭhamānasā bhikkhūnaṁ guṇe kittetukāmā",
  "atk-s0509a12:201_1": "paṭhamaṁ tāva tesaṁ kittane somanassaṁ pavedentī ‘‘cīrassaṁ vata maṁ,",
  "atk-s0509a12:201_2": "tātā’’ti gāthamāha.",
  "atk-s0509a12:201_3": "Tattha cirassaṁ vatāti cirena vata.",
  "atk-s0509a12:201_4": "Tātāti pitaraṁ ālapati.",
  "atk-s0509a12:201_5": "Samaṇānanti samaṇe samaṇānaṁ vā mayhaṁ piyāyitabbaṁ paripucchasi.",
  "atk-s0509a12:201_6": "Tesanti samaṇānaṁ.",
  "atk-s0509a12:201_7": "Paññāsīlaparakkamanti paññañca sīlañca ussāhañca.",
  "atk-s0509a12:202_0": "Kittayissāmīti kathayissāmi.",
  "atk-s0509a12:202_1": "Paṭijānetvā te kittentī ‘‘akammakāmā alasā’’ti tena vuttaṁ dosaṁ tāva nibbeṭhetvā tappaṭipakkhabhūtaṁ guṇaṁ dassetuṁ ‘‘kammakāmā’’tiādimāha.",
  "atk-s0509a12:202_2": "Tattha kammakāmāti vattapaṭivattādibhedaṁ kammaṁ samaṇakiccaṁ paripūraṇavasena kāmenti icchantīti kammakāmā.",
  "atk-s0509a12:202_3": "Tattha yuttappayuttā hutvā uṭṭhāya samuṭṭhāya vāyamanato na alasāti analasā.",
  "atk-s0509a12:202_4": "Taṁ pana kammaṁ seṭṭhaṁ uttamaṁ nibbānāvahameva karontīti kammaseṭṭhassa kārakā.",
  "atk-s0509a12:202_5": "Karontā pana taṁ paṭipattiyā anavajjabhāvato rāgaṁ dosaṁ pajahanti,",
  "atk-s0509a12:202_6": "yathā rāgadosā pahīyanti,",
  "atk-s0509a12:202_7": "evaṁ samaṇā kammaṁ karonti.",
  "atk-s0509a12:202_8": "Tena me samaṇā piyāti tena yathāvuttena sammāpaṭipajjanena mayhaṁ samaṇā piyāyitabbāti attho.",
  "atk-s0509a12:203_0": "Tīṇi pāpassa mūlānīti lobhadosamohasaṅkhātāni akusalassa tīṇi mūlāni.",
  "atk-s0509a12:203_1": "Dhunantīti nigghātenti,",
  "atk-s0509a12:203_2": "pajahantīti attho.",
  "atk-s0509a12:203_3": "Sucikārinoti anavajjakammakārino.",
  "atk-s0509a12:203_4": "Sabbaṁ pāpaṁ pahīnesanti aggamaggādhigamena esaṁ sabbampi pāpaṁ pahīnaṁ.",
  "atk-s0509a12:204_0": "Evaṁ ‘‘samaṇā sucikārino’’ti saṅkhepato vuttamatthaṁ vibhajitvā dassetuṁ ‘‘kāyakamma’’nti gāthamāha.",
  "atk-s0509a12:204_1": "Taṁ suviññeyyameva.",
  "atk-s0509a12:205_0": "Vimalā saṅkhamuttāvāti sudhotasaṅkhā viya muttā viya ca vigatamalā rāgādimalarahitā.",
  "atk-s0509a12:205_1": "Suddhā santarabāhirāti santarañca bāhirañca santarabāhiraṁ.",
  "atk-s0509a12:205_2": "Tato santarabāhirato suddhā,",
  "atk-s0509a12:205_3": "suddhāsayapayogāti attho.",
  "atk-s0509a12:205_4": "Puṇṇā sukkāna dhammānanti ekantasukkehi anavajjadhammehi paripuṇṇā,",
  "atk-s0509a12:205_5": "asekhehi sīlakkhandhādīhi samannāgatāti attho.",
  "atk-s0509a12:206_0": "Suttageyyādibahuṁ sutaṁ etesaṁ,",
  "atk-s0509a12:206_1": "sutena vā uppannāti bahussutā,",
  "atk-s0509a12:206_2": "pariyattibāhusaccena paṭivedhabāhusaccena ca samannāgatāti attho.",
  "atk-s0509a12:206_3": "Tameva duvidhampi dhammaṁ dhārentīti dhammadharā.",
  "atk-s0509a12:206_4": "Sattānaṁ ācārasamācārasikkhāpadena arīyantīti ariyā.",
  "atk-s0509a12:206_5": "Dhammena ñāyena jīvantīti dhammajīvino.",
  "atk-s0509a12:206_6": "Atthaṁ dhammañca desentīti bhāsitatthañca desanādhammañca kathenti pakāsenti.",
  "atk-s0509a12:206_7": "Atha vā atthato anapetaṁ dhammato anapetañca desenti ācikkhanti.",
  "atk-s0509a12:207_0": "Ekaggacittāti samāhitacittā. Satimantoti upaṭṭhitasatino.",
  "atk-s0509a12:208_0": "Dūraṅgamāti araññagatā,",
  "atk-s0509a12:208_1": "manussūpacāraṁ muñcitvā dūraṁ gacchantā,",
  "atk-s0509a12:208_2": "iddhānubhāvena vā yathārucitaṁ dūraṁ ṭhānaṁ gacchantīti dūraṅgamā.",
  "atk-s0509a12:208_3": "Mantā vuccati paññā,",
  "atk-s0509a12:208_4": "tāya bhaṇanasīlatāya mantabhāṇī.",
  "atk-s0509a12:208_5": "Na uddhatāti anuddhatā,",
  "atk-s0509a12:208_6": "uddhaccarahitā vūpasantacittā.",
  "atk-s0509a12:208_7": "Dukkhassantaṁ pajānantīti vaṭṭadukkhassa pariyantabhūtaṁ nibbānaṁ paṭivijjhanti.",
  "atk-s0509a12:209_0": "Na vilokenti kiñcananti yato gāmato pakkamanti,",
  "atk-s0509a12:209_1": "tasmiṁ gāme kañci sattaṁ vā saṅkhāraṁ vā apekkhāvasena na olokenti,",
  "atk-s0509a12:209_2": "atha kho pana anapekkhāva gacchanti pakkamanti.",
  "atk-s0509a12:210_0": "Na te saṁ koṭṭhe opentīti te samaṇā saṁ attano santakaṁ sāpateyyaṁ koṭṭhe na openti na paṭisāmetvā ṭhapenti tādisassa pariggahassa abhāvato.",
  "atk-s0509a12:210_1": "Kumbhinti kumbhiyaṁ.",
  "atk-s0509a12:210_2": "Khaḷopiyanti pacchiyaṁ.",
  "atk-s0509a12:210_3": "Pariniṭṭhitamesānāti parakulesu paresaṁ atthāya siddhameva ghāsaṁ pariyesantā.",
  "atk-s0509a12:211_0": "Hiraññanti kahāpaṇaṁ.",
  "atk-s0509a12:211_1": "Rūpiyanti rajataṁ.",
  "atk-s0509a12:211_2": "Paccuppannena yāpentīti atītaṁ ananusocantā anāgatañca apaccāsīsantā paccuppannena yāpenti attabhāvaṁ pavattenti.",
  "atk-s0509a12:212_0": "Aññamaññaṁ pihayantīti aññamaññasmiṁ mettiṁ karonti. ‘‘Pihāyanti’’pi pāṭho, so eva attho.",
  "atk-s0509a12:213_0": "Evaṁ so brāhmaṇo dhītuyā santike bhikkhūnaṁ guṇe sutvā pasannamānaso dhītaraṁ pasaṁsanto ‘‘atthāya vatā’’tiādimāha.",
  "atk-s0509a12:214_0": "Amhampīti amhākampi. Dakkhiṇanti deyyadhammaṁ.",
  "atk-s0509a12:215_0": "Etthāti etesu samaṇesu. Yaññoti dānadhammo. Vipuloti vipulaphalo. Sesaṁ vuttanayameva.",
  "atk-s0509a12:216_0": "Evaṁ brāhmaṇo saraṇesu sīlesu ca patiṭṭhito aparabhāge sañjātasaṁvego pabbajitvā vipassanaṁ vaḍḍhetvā",
  "atk-s0509a12:216_1": "arahatte patiṭṭhāya attano paṭipattiṁ paccavekkhitvā udānento ‘‘brahmabandhū’’ti gāthamāha.",
  "atk-s0509a12:216_2": "Tassattho heṭṭhā vuttoyeva.",
  "atk-s0509a12:217_0": "Rohinītherīgāthāvaṇṇanā niṭṭhitā.",
  "atk-s0509a12:218_0": "3. Cāpātherīgāthāvaṇṇanā",
  "atk-s0509a12:219_0": "Laṭṭhihattho pure āsītiādikā cāpāya theriyā gāthā.",
  "atk-s0509a12:219_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī,",
  "atk-s0509a12:219_2": "anukkamena upacitakusalamūlā sambhatavimokkhasambhārā hutvā imasmiṁ buddhuppāde vaṅgahārajanapade aññatarasmiṁ",
  "atk-s0509a12:219_3": "migaluddakagāme jeṭṭhakamigaluddakassa dhītā hutvā nibbatti,",
  "atk-s0509a12:219_4": "cāpātissā nāmaṁ ahosi.",
  "atk-s0509a12:219_5": "Tena ca samayena upako ājīvako bodhimaṇḍato dhammacakkaṁ pavattetuṁ bārāṇasiṁ uddissa gacchantena satthārā samāgato ‘‘vippasannāni kho te, āvuso,",
  "atk-s0509a12:219_6": "indriyāni,",
  "atk-s0509a12:219_7": "parisuddho chavivaṇṇo pariyodāto,",
  "atk-s0509a12:219_8": "kaṁsi tvaṁ, āvuso,",
  "atk-s0509a12:219_9": "uddissa pabbajito,",
  "atk-s0509a12:219_10": "ko vā te satthā,",
  "atk-s0509a12:219_11": "kassa vā tvaṁ dhammaṁ rocesī’’ti (mahāva. 11; ma. ni.",
  "atk-s0509a12:219_12": "1.285) pucchitvā –",
  "atk-s0509a12:220_0": "‘‘Sabbābhibhū sabbavidūhamasmi, sabbesu dhammesu anūpalitto;",
  "atk-s0509a12:221_0": "Sabbañjaho taṇhākkhaye vimutto,",
  "atk-s0509a12:221_1": "sayaṁ abhiññāya kamuddiseyyaṁ. (dha. pa. 353; mahāva. 11; kathā. 405; ma. ni. 1.285);",
  "atk-s0509a12:222_0": "‘‘Na me ācariyo atthi, sadiso me na vijjati;",
  "atk-s0509a12:223_0": "Sadevakasmiṁ lokasmiṁ, natthi me paṭipuggalo.",
  "atk-s0509a12:224_0": "‘‘Ahañhi arahā loke, ahaṁ satthā anuttaro;",
  "atk-s0509a12:225_0": "Ekomhi sammāsambuddho, sītibhūtomhi nibbuto.",
  "atk-s0509a12:226_0": "‘‘Dhammacakkaṁ pavattetuṁ, gacchāmi kāsinaṁ puraṁ;",
  "atk-s0509a12:227_0": "Andhībhūtasmiṁ lokasmiṁ, āhañchaṁ amatadundubhi’’nti. (mahāva. 11; kathā. 405; ma. ni. 1.285) –",
  "atk-s0509a12:228_0": "Satthārā attano sabbaññubuddhabhāve dhammacakkapavattane ca pavedite pasannacitto so ‘‘hupeyyapāvuso,",
  "atk-s0509a12:228_1": "arahasi anantajino’’ti (mahāva. 11; ma. ni.",
  "atk-s0509a12:228_2": "1.285) vatvā ummaggaṁ gahetvā pakkanto vaṅgahārajanapadaṁ agamāsi.",
  "atk-s0509a12:228_3": "So tattha ekaṁ migaluddakagāmakaṁ upanissāya vāsaṁ kappesi.",
  "atk-s0509a12:228_4": "Taṁ tattha jeṭṭhakamigaluddako upaṭṭhāsi.",
  "atk-s0509a12:228_5": "So ekadivasaṁ dūraṁ migavaṁ gacchanto ‘‘mayhaṁ arahante mā pamajjī’’ti attano dhītaraṁ cāpaṁ āṇāpetvā agamāsi saddhiṁ puttabhātukehi.",
  "atk-s0509a12:228_6": "Sā cassa dhītā abhirūpā hoti dassanīyā.",
  "atk-s0509a12:229_0": "Atha kho upako ājīvako bhikkhācāravelāyaṁ migaluddakassa gharaṁ gato parivisituṁ upagataṁ cāpaṁ disvā",
  "atk-s0509a12:229_1": "rāgena abhibhūto bhuñjitumpi asakkonto bhājanena bhattaṁ ādāya vasanaṭṭhānaṁ gantvā bhattaṁ ekamante",
  "atk-s0509a12:229_2": "nikkhipitvā ‘‘sace cāpaṁ labhissāmi, jīvāmi, no ce,",
  "atk-s0509a12:229_3": "marissāmī’’ti nirāhāro nipajji.",
  "atk-s0509a12:229_4": "Sattame divase migaluddako āgantvā dhītaraṁ pucchi –",
  "atk-s0509a12:229_5": "‘‘kiṁ mayhaṁ arahante na pamajjī’’ti?",
  "atk-s0509a12:229_6": "Sā ‘‘ekadivasameva āgantvā puna nāgatapubbo’’ti āha.",
  "atk-s0509a12:229_7": "Migaluddako ca tāvadevassa vasanaṭṭhānaṁ gantvā ‘‘kiṁ, bhante,",
  "atk-s0509a12:229_8": "aphāsuka’’nti pāde parimajjanto pucchi.",
  "atk-s0509a12:229_9": "Upako nitthunanto parivattatiyeva.",
  "atk-s0509a12:229_10": "So ‘‘vadatha, bhante,",
  "atk-s0509a12:229_11": "yaṁ mayā sakkā kātuṁ,",
  "atk-s0509a12:229_12": "sabbaṁ taṁ karissāmī’’ti āha.",
  "atk-s0509a12:229_13": "Upako ekena pariyāyena attano ajjhāsayaṁ ārocesi.",
  "atk-s0509a12:229_14": "‘‘Itaro jānāsi pana, bhante,",
  "atk-s0509a12:229_15": "kiñci sippa’’nti.",
  "atk-s0509a12:229_16": "‘‘Na jānāmī’’ti. ‘‘Na, bhante,",
  "atk-s0509a12:229_17": "kiñci sippaṁ ajānantena sakkā gharaṁ āvasitu’’nti. So āha –",
  "atk-s0509a12:229_18": "‘‘nāhaṁ kiñci sippaṁ jānāmi,",
  "atk-s0509a12:229_19": "apica tumhākaṁ maṁsahārako bhavissāmi,",
  "atk-s0509a12:229_20": "maṁsañca vikkiṇissāmī’’ti.",
  "atk-s0509a12:229_21": "Māgaviko ‘‘amhākampi etadeva ruccatī’’ti uttarasāṭakaṁ datvā attano sahāyakassa gehe katipāhaṁ vasāpetvā tādise divase gharaṁ ānetvā dhītaraṁ adāsi.",
  "atk-s0509a12:230_0": "Atha kāle gacchante tesaṁ saṁvāsamanvāya putto nibbatti,",
  "atk-s0509a12:230_1": "subhaddotissa nāmaṁ akaṁsu.",
  "atk-s0509a12:230_2": "Cāpā tassa rodanakāle ‘‘upakassa putta,",
  "atk-s0509a12:230_3": "ājīvakassa putta,",
  "atk-s0509a12:230_4": "maṁsahārakassa putta,",
  "atk-s0509a12:230_5": "mā rodi mā rodī’’tiādinā puttatosanagītena upakaṁ uppaṇḍesi.",
  "atk-s0509a12:230_6": "So ‘‘mā tvaṁ cāpe maṁ ‘anātho’ti maññi,",
  "atk-s0509a12:230_7": "atthi me sahāyo anantajino nāma,",
  "atk-s0509a12:230_8": "tassāhaṁ santikaṁ gamissāmī’’ti āha.",
  "atk-s0509a12:230_9": "Cāpā ‘‘evamayaṁ aṭṭīyatī’’ti ñatvā punappunaṁ tathā kathesiyeva.",
  "atk-s0509a12:230_10": "So ekadivasaṁ tāya tathā vutto kujjhitvā gantumāraddho.",
  "atk-s0509a12:230_11": "Tāya taṁ taṁ vatvā anunīyamānopi saññattiṁ anāgacchanto pacchimadisābhimukho pakkāmi.",
  "atk-s0509a12:231_0": "Bhagavā ca tena samayena sāvatthiyaṁ jetavane viharanto bhikkhūnaṁ ācikkhi – ‘‘yo,",
  "atk-s0509a12:231_1": "bhikkhave,",
  "atk-s0509a12:231_2": "ajja ‘kuhiṁ anantajino’ti idhāgantvā pucchati,",
  "atk-s0509a12:231_3": "taṁ mama santikaṁ pesethā’’ti.",
  "atk-s0509a12:231_4": "Upakopi ‘‘kuhiṁ anantajino vasatī’’ti tattha tattha pucchanto anupubbena sāvatthiṁ gantvā vihāraṁ pavisitvā",
  "atk-s0509a12:231_5": "vihāramajjhe ṭhatvā ‘‘kuhiṁ anantajino’’ti pucchi.",
  "atk-s0509a12:231_6": "Taṁ bhikkhū bhagavato santikaṁ nayiṁsu.",
  "atk-s0509a12:231_7": "So bhagavantaṁ disvā ‘‘jānātha maṁ bhagavā’’ti āha. ‘‘Āma, jānāmi,",
  "atk-s0509a12:231_8": "kuhiṁ pana tvaṁ ettakaṁ kālaṁ vasī’’ti?",
  "atk-s0509a12:231_9": "‘‘Vaṅgahārajanapade,",
  "atk-s0509a12:231_10": "bhante’’ti. ‘‘Upaka,",
  "atk-s0509a12:231_11": "idāni mahallako jāto pabbajituṁ sakkhissasī’’ti?",
  "atk-s0509a12:231_12": "‘‘Pabbajissāmi,",
  "atk-s0509a12:231_13": "bhante’’ti.",
  "atk-s0509a12:231_14": "Satthā aññataraṁ bhikkhuṁ āṇāpesi –",
  "atk-s0509a12:231_15": "‘‘ehi tvaṁ, bhikkhu,",
  "atk-s0509a12:231_16": "imaṁ pabbājehī’’ti.",
  "atk-s0509a12:231_17": "So taṁ pabbājesi.",
  "atk-s0509a12:231_18": "So pabbajito satthu santike kammaṭṭhānaṁ gahetvā bhāvanaṁ anuyuñjanto na cirasseva anāgāmiphale patiṭṭhāya kālaṁ katvā avihesu nibbatto,",
  "atk-s0509a12:231_19": "nibbattakkhaṇeyeva arahattaṁ pāpuṇi.",
  "atk-s0509a12:231_20": "Avihesu nibbattamattā satta janā arahattaṁ pattā,",
  "atk-s0509a12:231_21": "tesaṁ ayaṁ aññataro.",
  "atk-s0509a12:231_22": "Vuttañhetaṁ –",
  "atk-s0509a12:232_0": "‘‘Avihaṁ upapannāse, vimuttā satta bhikkhavo;",
  "atk-s0509a12:233_0": "Rāgadosaparikkhīṇā, tiṇṇā loke visattikaṁ.",
  "atk-s0509a12:234_0": "‘‘Upakopalagaṇḍo ca, pakkusāti ca te tayo;",
  "atk-s0509a12:235_0": "Bhaddiyo khaṇḍadevo ca, bāhuraggi ca siṅgiyo;",
  "atk-s0509a12:236_0": "Te hitvā mānusaṁ dehaṁ, dibbayogaṁ upaccagu’’nti. (saṁ. ni. 1.105);",
  "atk-s0509a12:237_0": "Upake pana pakkante nibbindahadayā cāpā dārakaṁ ayyakassa niyyādetvā pubbe upakena gatamaggaṁ gacchantī",
  "atk-s0509a12:237_1": "sāvatthiṁ gantvā bhikkhunīnaṁ santike pabbajitvā vipassanāya kammaṁ karontī maggapaṭipāṭiyā arahatte",
  "atk-s0509a12:237_2": "patiṭṭhitā,",
  "atk-s0509a12:237_3": "attano paṭipattiṁ paccavekkhitvā pubbe upakena attanā ca kathitagāthāyo udānavasena ekajjhaṁ katvā –",
  "atk-s0509a12:238_0": "292.",
  "atk-s0509a12:239_0": " ‘‘Laṭṭhihattho pure āsi, so dāni migaluddako;",
  "atk-s0509a12:240_0": "Āsāya palipā ghorā, nāsakkhi pārametave.",
  "atk-s0509a12:241_0": "293.",
  "atk-s0509a12:242_0": " ‘‘Sumattaṁ maṁ maññamānā, cāpi puttamatosayi;",
  "atk-s0509a12:243_0": "Cāpāya bandhanaṁ chetvā, pabbajissaṁ punopahaṁ.",
  "atk-s0509a12:244_0": "294.",
  "atk-s0509a12:245_0": " ‘‘Mā me kujjhi mahāvīra, mā me kujjhi mahāmuni;",
  "atk-s0509a12:246_0": "Na hi kodhaparetassa, suddhi atthi kuto tapo.",
  "atk-s0509a12:247_0": "295.",
  "atk-s0509a12:248_0": " ‘‘Pakkamissañca nāḷāto, kodha nāḷāya vacchati;",
  "atk-s0509a12:249_0": "Bandhantī itthirūpena, samaṇe dhammajīvino.",
  "atk-s0509a12:250_0": "296.",
  "atk-s0509a12:251_0": " ‘‘Ehi kāḷa nivattassu, bhuñja kāme yathā pure;",
  "atk-s0509a12:252_0": "Ahañca te vasīkatā, ye ca me santi ñātakā.",
  "atk-s0509a12:253_0": "297.",
  "atk-s0509a12:254_0": " ‘‘Etto cāpe catubbhāgaṁ, yathā bhāsasi tvañca me;",
  "atk-s0509a12:255_0": "Tayi rattassa posassa, uḷāraṁ vata taṁ siyā.",
  "atk-s0509a12:256_0": "298.",
  "atk-s0509a12:257_0": " ‘‘Kāḷaṅginiṁva takkāriṁ, pupphitaṁ girimuddhani;",
  "atk-s0509a12:258_0": "Phullaṁ dālimalaṭṭhiṁva, antodīpeva pāṭaliṁ.",
  "atk-s0509a12:259_0": "299.",
  "atk-s0509a12:260_0": " ‘‘Haricandanalittaṅgiṁ, kāsikuttamadhāriniṁ;",
  "atk-s0509a12:261_0": "Taṁ maṁ rūpavatiṁ santiṁ, kassa ohāyaṁ gacchasi.",
  "atk-s0509a12:262_0": "300.",
  "atk-s0509a12:263_0": " ‘‘Sākuntikova sakuṇiṁ, yathā bandhitumicchati;",
  "atk-s0509a12:264_0": "Āharimena rūpena, na maṁ tvaṁ bādhayissasi.",
  "atk-s0509a12:265_0": "301.",
  "atk-s0509a12:266_0": " ‘‘Imañca me puttaphalaṁ, kāḷa uppāditaṁ tayā;",
  "atk-s0509a12:267_0": "Taṁ maṁ puttavatiṁ santiṁ, kassa ohāya gacchasi.",
  "atk-s0509a12:268_0": "302.",
  "atk-s0509a12:269_0": " ‘‘Jahanti putte sappaññā, tato ñātī tato dhanaṁ;",
  "atk-s0509a12:270_0": "Pabbajanti mahāvīrā, nāgo chetvāva bandhanaṁ.",
  "atk-s0509a12:271_0": "303.",
  "atk-s0509a12:272_0": " ‘‘Idāni te imaṁ puttaṁ, daṇḍena churikāya vā;",
  "atk-s0509a12:273_0": "Bhūmiyaṁ vā nisumbhissaṁ, puttasokā na gacchasi.",
  "atk-s0509a12:274_0": "304.",
  "atk-s0509a12:275_0": " ‘‘Sace puttaṁ siṅgālānaṁ, kukkurānaṁ padāhisi;",
  "atk-s0509a12:276_0": "Na maṁ puttakatte jammi, punarāvattayissasi.",
  "atk-s0509a12:277_0": "305.",
  "atk-s0509a12:278_0": " ‘‘Handa kho dāni bhaddante, kuhiṁ kāḷa gamissasi;",
  "atk-s0509a12:279_0": "Katamaṁ gāmanigamaṁ, nagaraṁ rājadhāniyo.",
  "atk-s0509a12:280_0": "306.",
  "atk-s0509a12:281_0": " ‘‘Ahumha pubbe gaṇino, assamaṇā samaṇamānino;",
  "atk-s0509a12:282_0": "Gāmena gāmaṁ vicarimha, nagare rājadhāniyo.",
  "atk-s0509a12:283_0": "307.",
  "atk-s0509a12:284_0": " ‘‘Eso hi bhagavā buddho, nadiṁ nerañjaraṁ pati;",
  "atk-s0509a12:285_0": "Sabbadukkhappahānāya, dhammaṁ deseti pāṇinaṁ;",
  "atk-s0509a12:286_0": "Tassāhaṁ santikaṁ gacchaṁ, so me satthā bhavissati.",
  "atk-s0509a12:287_0": "308.",
  "atk-s0509a12:288_0": " ‘‘Vandanaṁ dāni me vajjāsi, lokanāthaṁ anuttaraṁ;",
  "atk-s0509a12:289_0": "Padakkhiṇañca katvāna, ādiseyyāsi dakkhiṇaṁ.",
  "atk-s0509a12:290_0": "309.",
  "atk-s0509a12:291_0": " ‘‘Etaṁ kho labbhamamhehi, yathā bhāsasi tvañca me;",
  "atk-s0509a12:292_0": "Vandanaṁ dāni te vajjaṁ, lokanāthaṁ anuttaraṁ;",
  "atk-s0509a12:293_0": "Padakkhiṇañca katvāna, ādisissāmi dakkhiṇaṁ.",
  "atk-s0509a12:294_0": "310.",
  "atk-s0509a12:295_0": " ‘‘Tato ca kāḷo pakkāmi, nadiṁ nerañjaraṁ pati;",
  "atk-s0509a12:296_0": "So addasāsi sambuddhaṁ, desentaṁ amataṁ padaṁ.",
  "atk-s0509a12:297_0": "311.",
  "atk-s0509a12:298_0": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a12:299_0": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a12:300_0": "312.",
  "atk-s0509a12:301_0": " ‘‘Tassa pādāni vanditvā, katvāna naṁ padakkhiṇaṁ;",
  "atk-s0509a12:302_0": "Cāpāya ādisitvāna, pabbajiṁ anagāriyaṁ;",
  "atk-s0509a12:303_0": "Tisso vijjā anuppattā, kataṁ buddhassa sāsana’’nti. –",
  "atk-s0509a12:304_0": "Imā gāthā abhāsi.",
  "atk-s0509a12:305_0": "Tattha laṭṭhihatthoti daṇḍahattho.",
  "atk-s0509a12:305_1": "Pureti pubbe paribbājakakāle caṇḍagoṇakukkurādīnaṁ pariharaṇatthaṁ daṇḍaṁ hatthena gahetvā vicaraṇako ahosi.",
  "atk-s0509a12:305_2": "So dāni migaluddakoti so idāni migaluddehi saddhiṁ sambhogasaṁvāsehi migaluddo māgaviko jāto.",
  "atk-s0509a12:305_3": "Āsāyāti taṇhāya.",
  "atk-s0509a12:305_4": "‘‘Āsayā’’tipi pāṭho,",
  "atk-s0509a12:305_5": "ajjhāsayahetūti attho.",
  "atk-s0509a12:305_6": "Palipāti kāmapaṅkato diṭṭhipaṅkato ca.",
  "atk-s0509a12:305_7": "Ghorāti aviditavipulānatthāvahattā dāruṇato ghorā.",
  "atk-s0509a12:305_8": "Nāsakkhi pārametaveti tasseva palipassa pārabhūtaṁ nibbānaṁ etuṁ gantuṁ na asakkhi,",
  "atk-s0509a12:305_9": "na abhisambhunīti attānameva sandhāya upako vadati.",
  "atk-s0509a12:306_0": "Sumattaṁ maṁ maññamānāti attani suṭṭhu mattaṁ madappattaṁ kāmagedhavasena laggaṁ pamattaṁ vā katvā maṁ sallakkhantī.",
  "atk-s0509a12:306_1": "Cāpā puttamatosayīti migaluddassa dhītā cāpā ‘‘ājīvakassa puttā’’tiādinā maṁ ghaṭṭentī puttaṁ tosesi keḷāyasi.",
  "atk-s0509a12:306_2": "‘‘Supati maṁ maññamānā’’ti ca paṭhanti,",
  "atk-s0509a12:306_3": "supatīti maṁ maññamānāti attho.",
  "atk-s0509a12:306_4": "Cāpāya bandhanaṁ chetvāti cāpāya tayi uppannaṁ kilesabandhanaṁ chinditvā.",
  "atk-s0509a12:306_5": "Pabbajissaṁ punopahanti puna dutiyavārampi ahaṁ pabbajissāmi.",
  "atk-s0509a12:307_0": "Idāni tassā ‘‘mayhaṁ attho natthī’’ti vadati,",
  "atk-s0509a12:307_1": "taṁ sutvā cāpā khamāpentī ‘‘mā me kujjhī’’ti gāthamāha.",
  "atk-s0509a12:307_2": "Tattha mā me kujjhīti keḷikaraṇamattena mā mayhaṁ kujjhi. Mahāvīra,",
  "atk-s0509a12:307_3": "mahāmunīti upakaṁ ālapati.",
  "atk-s0509a12:307_4": "Tañhi sā pubbepi pabbajito,",
  "atk-s0509a12:307_5": "idānipi pabbajitukāmoti katvā khantiñca paccāsīsantī ‘‘mahāmunī’’ti āha.",
  "atk-s0509a12:307_6": "Tenevāha –",
  "atk-s0509a12:307_7": "‘‘na hi kodhaparetassa,",
  "atk-s0509a12:307_8": "suddhi atthi kuto tapo’’ti,",
  "atk-s0509a12:307_9": "tvaṁ ettakampi asahanto kathaṁ cittaṁ damessasi,",
  "atk-s0509a12:307_10": "kathaṁ vā tapaṁ carissasīti adhippāyo.",
  "atk-s0509a12:308_0": "Atha nāḷaṁ gantvā jīvitukāmosīti cāpāya vutto āha –",
  "atk-s0509a12:308_1": "‘‘pakkamissañca nāḷāto,",
  "atk-s0509a12:308_2": "kodha nāḷāya vacchatī’’ti ko idha nāḷāya vasissati,",
  "atk-s0509a12:308_3": "nāḷātova ahaṁ pakkamissāmeva.",
  "atk-s0509a12:308_4": "So hi tassa jātagāmo,",
  "atk-s0509a12:308_5": "tato nikkhamitvā pabbaji.",
  "atk-s0509a12:308_6": "So ca magadharaṭṭhe bodhimaṇḍassa āsannapadese,",
  "atk-s0509a12:308_7": "taṁ sandhāya vuttaṁ.",
  "atk-s0509a12:308_8": "Bandhantī itthirūpena,",
  "atk-s0509a12:308_9": "samaṇe dhammajīvinoti cāpe tvaṁ dhammena jīvante dhammike pabbajite attano itthirūpena itthikuttākappehi bandhantī tiṭṭhasi.",
  "atk-s0509a12:308_10": "Yenāhaṁ idāni ediso jāto,",
  "atk-s0509a12:308_11": "tasmā taṁ pariccajāmīti adhippāyo.",
  "atk-s0509a12:309_0": "Evaṁ vutte cāpā taṁ nivattetukāmā ‘‘ehi,",
  "atk-s0509a12:309_1": "kāḷā’’ti gāthamāha.",
  "atk-s0509a12:309_2": "Tassattho –",
  "atk-s0509a12:309_3": "kāḷavaṇṇatāya, kāḷa, upaka,",
  "atk-s0509a12:309_4": "ehi nivattassu mā pakkami,",
  "atk-s0509a12:309_5": "pubbe viya kāme paribhuñja,",
  "atk-s0509a12:309_6": "ahañca ye ca me santi ñātakā,",
  "atk-s0509a12:309_7": "te sabbeva tuyhaṁ mā pakkamitukāmatāya vasīkatā vasavattino katāti.",
  "atk-s0509a12:310_0": "Taṁ sutvā upako ‘‘etto cāpe’’ti gāthamāha.",
  "atk-s0509a12:310_1": "Tattha cāpeti cāpe.",
  "atk-s0509a12:310_2": "Cāpasadisaaṅgalaṭṭhitāya hi sā,",
  "atk-s0509a12:310_3": "cāpāti nāmaṁ labhi, tasmā,",
  "atk-s0509a12:310_4": "cāpāti vuccati.",
  "atk-s0509a12:310_5": "Tvaṁ cāpe,",
  "atk-s0509a12:310_6": "yathā bhāsasi,",
  "atk-s0509a12:310_7": "idāni yādisaṁ kathesi,",
  "atk-s0509a12:310_8": "ito catubbhāgameva piyasamudācāraṁ kareyyāsi.",
  "atk-s0509a12:310_9": "Tayi rattassa rāgābhibhūtassa purisassa uḷāraṁ vata taṁ siyā,",
  "atk-s0509a12:310_10": "ahaṁ panetarahi tayi kāmesu ca viratto,",
  "atk-s0509a12:310_11": "tasmā cāpāya vacane na tiṭṭhāmīti adhippāyo.",
  "atk-s0509a12:311_0": "Puna, cāpā,",
  "atk-s0509a12:311_1": "attani tassa āsattiṁ uppādetukāmā ‘‘kāḷaṅgini’’nti āha. Tattha,",
  "atk-s0509a12:311_2": "kāḷāti tassālapanaṁ.",
  "atk-s0509a12:311_3": "Aṅgininti aṅgalaṭṭhisampannaṁ.",
  "atk-s0509a12:311_4": "Ivāti upamāya nipāto.",
  "atk-s0509a12:311_5": "Takkāriṁ pupphitaṁ girimuddhanīti pabbatamuddhani ṭhitaṁ supupphitadālimalaṭṭhiṁ viya.",
  "atk-s0509a12:311_6": "‘‘Ukkāgāri’’nti ca keci paṭhanti,",
  "atk-s0509a12:311_7": "aṅgatthilaṭṭhiṁ viyāti attho.",
  "atk-s0509a12:311_8": "Girimuddhanīti ca idaṁ kenaci anupahatasobhatādassanatthaṁ vuttaṁ.",
  "atk-s0509a12:311_9": "Keci ‘‘kāliṅgini’’nti pāṭhaṁ vatvā tassa kumbhaṇḍalatāsadisanti atthaṁ vadanti.",
  "atk-s0509a12:311_10": "Phullaṁ dālimalaṭṭhiṁvāti pupphitaṁ bījapūralataṁ viya.",
  "atk-s0509a12:311_11": "Antodīpeva pāṭalinti dīpakabbhantare pupphitapāṭalirukkhaṁ viya,",
  "atk-s0509a12:311_12": "dīpaggahaṇañcettha sobhāpāṭihāriyadassanatthameva.",
  "atk-s0509a12:312_0": "Haricandanalittaṅginti lohitacandanena anulittasabbaṅgiṁ.",
  "atk-s0509a12:312_1": "Kāsikuttamadhārininti uttamakāsikavatthadharaṁ.",
  "atk-s0509a12:312_2": "Taṁ manti tādisaṁ maṁ.",
  "atk-s0509a12:312_3": "Rūpavatiṁ santinti rūpasampannaṁ samānaṁ.",
  "atk-s0509a12:312_4": "Kassaohāya gacchasīti kassa nāma sattassa,",
  "atk-s0509a12:312_5": "kassa vā hetuno,",
  "atk-s0509a12:312_6": "kena kāraṇena,",
  "atk-s0509a12:312_7": "ohāya pahāya pariccajitvā gacchasi.",
  "atk-s0509a12:313_0": "Ito parampi tesaṁ vacanapaṭivacanagāthāva ṭhapetvā pariyosāne tisso gāthā.",
  "atk-s0509a12:313_1": "Tattha sākuntikovāti sakuṇaluddo viya.",
  "atk-s0509a12:313_2": "Āharimena rūpenāti kesamaṇḍanādinā sarīrajagganena ceva vatthābharaṇādinā ca abhisaṅkhārikena rūpena vaṇṇena kittimena cāturiyenāti attho.",
  "atk-s0509a12:313_3": "Na maṁ tvaṁ bādhayissasīti pubbe viya idāni maṁ tvaṁ na bādhituṁ sakkhissasi.",
  "atk-s0509a12:314_0": "Puttaphalanti puttasaṅkhātaṁ phalaṁ puttapasavo.",
  "atk-s0509a12:315_0": "Sappaññāti paññavanto,",
  "atk-s0509a12:315_1": "saṁsāre ādīnavavibhāviniyā paññāya samannāgatāti adhippāyo.",
  "atk-s0509a12:315_2": "Te hi appaṁ vā mahantaṁ vā ñātiparivaṭṭaṁ bhogakkhandhaṁ vā pahāya pabbajanti. Tenāha –",
  "atk-s0509a12:315_3": "‘‘pabbajanti mahāvīrā,",
  "atk-s0509a12:315_4": "nāgo chetvāva bandhana’’nti,",
  "atk-s0509a12:315_5": "ayabandhanaṁ viya hatthināgo gihibandhanaṁ chinditvā mahāvīriyāva pabbajanti,",
  "atk-s0509a12:315_6": "na nihīnavīriyāti attho.",
  "atk-s0509a12:316_0": "Daṇḍenāti yena kenaci daṇḍena.",
  "atk-s0509a12:316_1": "Churikāyāti khurena.",
  "atk-s0509a12:316_2": "Bhūmiyaṁ vā nisumbhissanti pathaviyaṁ pātetvā pothanavijjhanādinā vibādhissāmi.",
  "atk-s0509a12:316_3": "Puttasokā na gacchasīti puttasokanimittaṁ na gacchissasi.",
  "atk-s0509a12:317_0": "Padāhisīti dassasi. Puttakatteti puttakāraṇā. Jammīti tassā ālapanaṁ, lāmaketi attho.",
  "atk-s0509a12:318_0": "Idāni tassa gamanaṁ anujānitvā gamanaṭṭhānaṁ jānituṁ ‘‘handa kho’’ti gāthamāha.",
  "atk-s0509a12:319_0": "Itaro pubbe ahaṁ aniyyānikaṁ sāsanaṁ paggayha aṭṭhāsiṁ,",
  "atk-s0509a12:319_1": "idāni pana niyyānike anantajinassa sāsane ṭhātukāmo,",
  "atk-s0509a12:319_2": "tasmā tassa santikaṁ gamissāmīti dassento ‘‘ahumhā’’tiādimāha.",
  "atk-s0509a12:319_3": "Tattha gaṇinoti gaṇadharā.",
  "atk-s0509a12:319_4": "Assamaṇāti na samitapāpā.",
  "atk-s0509a12:319_5": "Samaṇamāninoti samitapāpāti evaṁ saññino.",
  "atk-s0509a12:319_6": "Vicarimhāti pūraṇādīsu attānaṁ pakkhipitvā vadati.",
  "atk-s0509a12:320_0": "Nerañjaraṁpatīti nerañjarāya nadiyā samīpe tassā tīre.",
  "atk-s0509a12:320_1": "Buddhoti abhisambodhiṁ patto,",
  "atk-s0509a12:320_2": "abhisambodhiṁ patvā dhammaṁ desento sabbakālaṁ bhagavā tattheva vasīti adhippāyena vadati.",
  "atk-s0509a12:321_0": "Vandanaṁ dāni me vajjāsīti mama vandanaṁ vadeyyāsi,",
  "atk-s0509a12:321_1": "mama vacanena lokanāthaṁ anuttaraṁ vadeyyāsīti attho.",
  "atk-s0509a12:321_2": "Padakkhiṇañca katvāna,",
  "atk-s0509a12:321_3": "ādiseyyāsi dakkhiṇanti buddhaṁ bhagavantaṁ tikkhattuṁ padakkhiṇaṁ katvāpi catūsu ṭhānesu vanditvā,",
  "atk-s0509a12:321_4": "tato puññato mayhaṁ pattidānaṁ dento padakkhiṇaṁ ādiseyyāsi buddhaguṇānaṁ sutapubbattā hetusampannatāya ca evaṁ vadati.",
  "atk-s0509a12:322_0": "Etaṁkho labbhamamhehīti etaṁ padakkhiṇakaraṇaṁ puññaṁ amhehi tava dātuṁ sakkā,",
  "atk-s0509a12:322_1": "na nivattanaṁ,",
  "atk-s0509a12:322_2": "pubbe viya kāmūpabhogo ca na sakkāti adhippāyo.",
  "atk-s0509a12:322_3": "Te vajjanti tava vandanaṁ vajjaṁ vakkhāmi.",
  "atk-s0509a12:323_0": "Soti kāḷo, addasāsīti addakkhi.",
  "atk-s0509a12:324_0": "Satthudesanāyaṁ saccakathāya padhānattā tabbinimuttāya abhāvato ‘‘dukkha’’ntiādi vuttaṁ,",
  "atk-s0509a12:324_1": "sesaṁ vuttanayameva.",
  "atk-s0509a12:325_0": "Cāpātherīgāthāvaṇṇanā niṭṭhitā.",
  "atk-s0509a12:326_0": "4. Sundarītherīgāthāvaṇṇanā",
  "atk-s0509a12:327_0": "Petāni bhoti puttānītiādikā sundariyā theriyā gāthā.",
  "atk-s0509a12:327_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī ito ekatiṁsakappe",
  "atk-s0509a12:327_2": "vessabhussa bhagavato kāle kulagehe nibbattitvā viññutaṁ patvā ekadivasaṁ satthāraṁ piṇḍāya carantaṁ",
  "atk-s0509a12:327_3": "disvā pasannamānasā bhikkhaṁ datvā pañcapatiṭṭhitena vandi.",
  "atk-s0509a12:327_4": "Satthā tassā cittappasādaṁ ñatvā anumodanaṁ katvā pakkāmi.",
  "atk-s0509a12:327_5": "Sā tena puññakammena tāvatiṁsesu nibbattitvā tattha yāvatāyukaṁ ṭhatvā dibbasampattiṁ anubhavitvā tato",
  "atk-s0509a12:327_6": "cutā aparāparaṁ sugatīsuyeva saṁsarantī paripakkañāṇā hutvā imasmiṁ buddhuppāde bārāṇasiyaṁ sujātassa",
  "atk-s0509a12:327_7": "nāma brāhmaṇassa dhītā hutvā nibbatti.",
  "atk-s0509a12:327_8": "Tassā rūpasampattiyā sundarīti nāmaṁ ahosi.",
  "atk-s0509a12:327_9": "Vayappattakāle cassā kaniṭṭhabhātā kālamakāsi.",
  "atk-s0509a12:327_10": "Athassā pitā puttasokena abhibhūto tattha tattha vicaranto vāsiṭṭhittheriyā samāgantvā taṁ sokavinodanakāraṇaṁ",
  "atk-s0509a12:327_11": "pucchanto ‘‘petāni bhoti puttānī’’tiādikā dve gāthā abhāsi.",
  "atk-s0509a12:327_12": "Therī taṁ sokābhibhūtaṁ ñatvā sokaṁ vinodetukāmā ‘‘bahūni puttasatānī’’tiādikā dve gāthā vatvā attano asokabhāvaṁ kathesi.",
  "atk-s0509a12:327_13": "Taṁ sutvā brāhmaṇo ‘‘kathaṁ tvaṁ, ayye,",
  "atk-s0509a12:327_14": "evaṁ asokā jātā’’ti āha.",
  "atk-s0509a12:327_15": "Tassa therī ratanattayaguṇaṁ kathesi.",
  "atk-s0509a12:328_0": "Atha brāhmaṇo ‘‘kuhiṁ satthā’’ti pucchitvā ‘‘idāni mithilāyaṁ viharatī’’ti taṁ sutvā tāvadeva rathaṁ",
  "atk-s0509a12:328_1": "yojetvā rathena mithilaṁ gantvā satthāraṁ upasaṅkamitvā vanditvā sammodanīyaṁ kathaṁ katvā ekamantaṁ nisīdi.",
  "atk-s0509a12:328_2": "Tassa satthā dhammaṁ desesi.",
  "atk-s0509a12:328_3": "So dhammaṁ sutvā paṭiladdhasaddho pabbajitvā vipassanaṁ paṭṭhapetvā ghaṭento vāyamanto tatiye divase arahattaṁ pāpuṇi.",
  "atk-s0509a12:328_4": "Atha sārathi rathaṁ ādāya bārāṇasiṁ gantvā brāhmaṇiyā taṁ pavattiṁ ārocesi.",
  "atk-s0509a12:328_5": "Sundarī attano pitu pabbajitabhāvaṁ sutvā, ‘‘amma,",
  "atk-s0509a12:328_6": "ahampi pabbajissāmī’’ti mātaraṁ āpucchi.",
  "atk-s0509a12:328_7": "Mātā ‘‘yaṁ imasmiṁ gehe bhogajātaṁ,",
  "atk-s0509a12:328_8": "sabbaṁ taṁ tuyhaṁ santakaṁ,",
  "atk-s0509a12:328_9": "tvaṁ imassa kulassa dāyādikā paṭipajja,",
  "atk-s0509a12:328_10": "imaṁ sabbabhogaṁ paribhuñja,",
  "atk-s0509a12:328_11": "mā pabbajī’’ti āha.",
  "atk-s0509a12:328_12": "Sā ‘‘na mayhaṁ bhogehi attho,",
  "atk-s0509a12:328_13": "pabbajissāmevāhaṁ,",
  "atk-s0509a12:328_14": "ammā’’ti mātaraṁ anujānāpetvā mahatiṁ sampattiṁ kheḷapiṇḍaṁ viya chaḍḍetvā pabbaji.",
  "atk-s0509a12:328_15": "Pabbajitvā ca sikkhamānāyeva hutvā vipassanaṁ vaḍḍhetvā ghaṭentī vāyamantī hetusampannatāya ñāṇassa paripākaṁ",
  "atk-s0509a12:328_16": "gatattā saha paṭisambhidāhi arahattaṁ pāpuṇi.",
  "atk-s0509a12:328_17": "Tena vuttaṁ apadāne –",
  "atk-s0509a12:329_0": "‘‘Piṇḍapātaṁ carantassa, vessabhussa mahesino;",
  "atk-s0509a12:330_0": "Kaṭacchubhikkhamuggayha, buddhaseṭṭhassadāsahaṁ.",
  "atk-s0509a12:331_0": "‘‘Paṭiggahetvā sambuddho, vessabhū lokanāyako;",
  "atk-s0509a12:332_0": "Vīthiyā saṇṭhito satthā, akā me anumodanaṁ.",
  "atk-s0509a12:333_0": "‘‘Kaṭacchubhikkhaṁ datvāna, tāvatiṁsaṁ gamissasi;",
  "atk-s0509a12:334_0": "Chattiṁsadevarājūnaṁ, mahesittaṁ karissasi.",
  "atk-s0509a12:335_0": "‘‘Paññāsaṁ cakkavattīnaṁ, mahesittaṁ karissasi;",
  "atk-s0509a12:336_0": "Manasā patthitaṁ sabbaṁ, paṭilacchasi sabbadā.",
  "atk-s0509a12:337_0": "‘‘Sampattiṁ anubhotvāna, pabbajissasi kiñcanā;",
  "atk-s0509a12:338_0": "Sabbāsave pariññāya, nibbāyissasināsavā.",
  "atk-s0509a12:339_0": "‘‘Idaṁ vatvāna sambuddho, vessabhū lokanāyako;",
  "atk-s0509a12:340_0": "Nabhaṁ abbhuggamī vīro, haṁsarājāva ambare.",
  "atk-s0509a12:341_0": "‘‘Sudinnaṁ me dānavaraṁ, suyiṭṭhā yāgasampadā;",
  "atk-s0509a12:342_0": "Kaṭacchubhikkhaṁ datvāna, pattāhaṁ acalaṁ padaṁ.",
  "atk-s0509a12:343_0": "‘‘Ekatiṁse ito kappe, yaṁ dānamadadiṁ tadā;",
  "atk-s0509a12:344_0": "Duggatiṁ nābhijānāmi, bhikkhādānassidaṁ phalaṁ.",
  "atk-s0509a12:345_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a12:346_0": "Arahattaṁ pana patvā phalasukhena nibbānasukhena ca viharantī aparabhāge ‘‘satthu purato sīhanādaṁ nadissāmī’’ti",
  "atk-s0509a12:346_1": "upajjhāyaṁ āpucchitvā bārāṇasito nikkhamitvā sambahulāhi bhikkhunīhi saddhiṁ anukkamena sāvatthiṁ gantvā",
  "atk-s0509a12:346_2": "satthu santikaṁ upasaṅkamitvā satthāraṁ vanditvā ekamantaṁ ṭhitā satthārā katapaṭisanthārā satthu orasadhītubhāvādivibhāvanena",
  "atk-s0509a12:346_3": "aññaṁ byākāsi.",
  "atk-s0509a12:346_4": "Athassā mātaraṁ ādiṁ katvā sabbo ñātigaṇo parijano ca pabbaji.",
  "atk-s0509a12:346_5": "Sā aparabhāge attano paṭipattiṁ paccavekkhitvā pitarā vuttagāthaṁ ādiṁ katvā udānavasena –",
  "atk-s0509a12:347_0": "313.",
  "atk-s0509a12:348_0": " ‘‘Petāni bhoti puttāni, khādamānā tuvaṁ pure;",
  "atk-s0509a12:349_0": "Tuvaṁ divā ca ratto ca, atīva paritappasi.",
  "atk-s0509a12:350_0": "314.",
  "atk-s0509a12:351_0": " ‘‘Sājja sabbāni khāditvā, sataputtāni brāhmaṇī;",
  "atk-s0509a12:352_0": "Vāseṭṭhi kena vaṇṇena, na bāḷhaṁ paritappasi.",
  "atk-s0509a12:353_0": "315.",
  "atk-s0509a12:354_0": " ‘‘Bahūni puttasatāni, ñātisaṅghasatāni ca;",
  "atk-s0509a12:355_0": "Khāditāni atītaṁse, mama tuñhañca brāhmaṇa.",
  "atk-s0509a12:356_0": "316.",
  "atk-s0509a12:357_0": " ‘‘Sāhaṁ nissaraṇaṁ ñatvā, jātiyā maraṇassa ca;",
  "atk-s0509a12:358_0": "Na socāmi na rodāmi, na cāpi paritappayiṁ.",
  "atk-s0509a12:359_0": "317.",
  "atk-s0509a12:360_0": " ‘‘Abbhutaṁ vata vāseṭṭhi, vācaṁ bhāsasi edisiṁ;",
  "atk-s0509a12:361_0": "Kassa tvaṁ dhammamaññāya, giraṁ bhāsasi edisiṁ.",
  "atk-s0509a12:362_0": "318.",
  "atk-s0509a12:363_0": " ‘‘Esa brāhmaṇa sambuddho, nagaraṁ mithilaṁ pati;",
  "atk-s0509a12:364_0": "Sabbadukkhappahānāya, dhammaṁ desesi pāṇinaṁ.",
  "atk-s0509a12:365_0": "319.",
  "atk-s0509a12:366_0": " ‘‘Tassa brahme arahato, dhammaṁ sutvā nirūpadhiṁ;",
  "atk-s0509a12:367_0": "Tattha viññātasaddhammā, puttasokaṁ byapānudiṁ.",
  "atk-s0509a12:368_0": "320.",
  "atk-s0509a12:369_0": " ‘‘So ahampi gamissāmi, nagaraṁ mithilaṁ pati;",
  "atk-s0509a12:370_0": "Appeva maṁ so bhagavā, sabbadukkhā pamocaye.",
  "atk-s0509a12:371_0": "321.",
  "atk-s0509a12:372_0": " ‘‘Addasa brāhmaṇo buddhaṁ, vippamuttaṁ nirūpadhiṁ;",
  "atk-s0509a12:373_0": "Svassa dhammamadesesi, muni dukkhassa pāragū.",
  "atk-s0509a12:374_0": "322.",
  "atk-s0509a12:375_0": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a12:376_0": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a12:377_0": "323.",
  "atk-s0509a12:378_0": " ‘‘Tattha viññātasaddhammo, pabbajjaṁ samarocayi;",
  "atk-s0509a12:379_0": "Sujāto tīhi rattīhi, tisso vijjā aphassayi.",
  "atk-s0509a12:380_0": "324.",
  "atk-s0509a12:381_0": " ‘‘Ehi sārathi gacchāhi, rathaṁ niyyādayāhimaṁ;",
  "atk-s0509a12:382_0": "Ārogyaṁ brāhmaṇiṁ vajja, pabbaji dāni brāhmaṇo;",
  "atk-s0509a12:383_0": "Sujāto tīhi rattīhi, tisso vijjā aphassayi.",
  "atk-s0509a12:384_0": "325.",
  "atk-s0509a12:385_0": " ‘‘Tato ca rathamādāya, sahassañcāpi sārathi;",
  "atk-s0509a12:386_0": "Ārogyaṁ brāhmaṇiṁvoca, ‘pabbaji dāni brāhmaṇo;",
  "atk-s0509a12:387_0": "Sujāto tīhi rattīhi, tisso vijjā aphassayi.",
  "atk-s0509a12:388_0": "326.",
  "atk-s0509a12:389_0": " ‘‘Etañcāhaṁ assarathaṁ, sahassañcāpi sārathi;",
  "atk-s0509a12:390_0": "Tevijjaṁ brāhmaṇaṁ sutvā, puṇṇapattaṁ dadāmi te.",
  "atk-s0509a12:391_0": "327.",
  "atk-s0509a12:392_0": " ‘‘Tuyheva hotvassaratho, sahassañcāpi brāhmaṇi;",
  "atk-s0509a12:393_0": "Ahampi pabbajissāmi, varapaññassa santike.",
  "atk-s0509a12:394_0": "328.",
  "atk-s0509a12:395_0": " ‘‘Hatthī gavassaṁ maṇikuṇḍalañca, phītañcimaṁ gahavibhavaṁ pahāya;",
  "atk-s0509a12:396_0": "Pitā pabbajito tuyhaṁ, bhuñja bhogāni sundarī;",
  "atk-s0509a12:397_0": "Tuvaṁ dāyādikā kule.",
  "atk-s0509a12:398_0": "329.",
  "atk-s0509a12:399_0": " ‘‘Hatthī gavassaṁ maṇikuṇḍalañca, rammaṁ cimaṁ gahavibhavaṁ pahāya;",
  "atk-s0509a12:400_0": "Pitā pabbajito mayhaṁ, puttasokena aṭṭito;",
  "atk-s0509a12:401_0": "Ahampi pabbajissāmi, bhātusokena aṭṭitā.",
  "atk-s0509a12:402_0": "330.",
  "atk-s0509a12:403_0": " ‘‘So te ijjhatu saṅkappo, yaṁ tvaṁ patthesi sundarī;",
  "atk-s0509a12:404_0": "Uttiṭṭhapiṇḍo uñcho ca, paṁsukūlañca cīvaraṁ;",
  "atk-s0509a12:405_0": "Etāni abhisambhontī, paraloke anāsavā.",
  "atk-s0509a12:406_0": "331.",
  "atk-s0509a12:407_0": " ‘‘Sikkhamānāya me ayye, dibbacakkhu visodhitaṁ;",
  "atk-s0509a12:408_0": "Pubbenivāsaṁ jānāmi, yattha me vusitaṁ pure.",
  "atk-s0509a12:409_0": "332.",
  "atk-s0509a12:410_0": " ‘‘Tuvaṁ nissāya kalyāṇi, theri saṅghassa sobhane;",
  "atk-s0509a12:411_0": "Tisso vijjā anuppattā, kataṁ buddhassa sāsanaṁ.",
  "atk-s0509a12:412_0": "333.",
  "atk-s0509a12:413_0": " ‘‘Anujānāhi me ayye, icche sāvatthi gantave;",
  "atk-s0509a12:414_0": "Sīhanādaṁ nadissāmi, buddhaseṭṭhassa santike.",
  "atk-s0509a12:415_0": "334.",
  "atk-s0509a12:416_0": " ‘‘Passa sundari satthāraṁ, hemavaṇṇaṁ harittacaṁ;",
  "atk-s0509a12:417_0": "Adantānaṁ dametāraṁ, sambuddhamakutobhayaṁ.",
  "atk-s0509a12:418_0": "335.",
  "atk-s0509a12:419_0": " ‘‘Passa sundarimāyantiṁ, vippamuttaṁ nirūpadhiṁ;",
  "atk-s0509a12:420_0": "Vītarāgaṁ visaṁyuttaṁ, katakiccamanāsavaṁ.",
  "atk-s0509a12:421_0": "336.",
  "atk-s0509a12:422_0": " ‘‘Bārāṇasito nikkhamma, tava santikamāgatā;",
  "atk-s0509a12:423_0": "Sāvikā te mahāvīra, pāde vandati sundarī.",
  "atk-s0509a12:424_0": "337.",
  "atk-s0509a12:425_0": " ‘‘Tuvaṁ buddho tuvaṁ satthā, tuyhaṁ dhītāmhi brāhmaṇa;",
  "atk-s0509a12:426_0": "Orasā mukhato jātā, katakiccā anāsavā.",
  "atk-s0509a12:427_0": "338.",
  "atk-s0509a12:428_0": " ‘‘Tassā te svāgataṁ bhadde, tato te adurāgataṁ;",
  "atk-s0509a12:429_0": "Evañhi dantā āyanti, satthu pādāni vandikā;",
  "atk-s0509a12:430_0": "Vītarāgā visaṁyuttā, katakiccā anāsavā’’ti. –",
  "atk-s0509a12:431_0": "Imā gāthā paccudāhāsi.",
  "atk-s0509a12:432_0": "Tattha petānīti matāni.",
  "atk-s0509a12:432_1": "Bhotīti taṁ ālapati.",
  "atk-s0509a12:432_2": "Puttānīti liṅgavipallāsena vuttaṁ,",
  "atk-s0509a12:432_3": "pete putteti attho.",
  "atk-s0509a12:432_4": "Eko eva ca tassā putto mato,",
  "atk-s0509a12:432_5": "brāhmaṇo pana ‘‘cirakālaṁ ayaṁ sokena aṭṭā hutvā vicari,",
  "atk-s0509a12:432_6": "bahū maññe imissā puttā matā’’ti evaṁsaññī hutvā bahuvacanenāha.",
  "atk-s0509a12:432_7": "Tathā ca ‘‘sājja sabbāni khāditvā sataputtānī’’ti.",
  "atk-s0509a12:432_8": "Khādamānāti lokavohāravasena khuṁsanavacanametaṁ.",
  "atk-s0509a12:432_9": "Loke hi yassā itthiyā jātajātā puttā maranti,",
  "atk-s0509a12:432_10": "taṁ garahantā ‘‘puttakhādinī’’tiādiṁ vadanti.",
  "atk-s0509a12:432_11": "Atīvāti ativiya bhusaṁ.",
  "atk-s0509a12:432_12": "Paritappasīti santappasi,",
  "atk-s0509a12:432_13": "pureti yojanā.",
  "atk-s0509a12:432_14": "Ayañhettha saṅkhepattho –",
  "atk-s0509a12:432_15": "bhoti vāseṭṭhi,",
  "atk-s0509a12:432_16": "pubbe tvaṁ mataputtā hutvā socantī paridevantī ativiya sokāya samappitā gāmanigamarājadhāniyo āhiṇḍasi.",
  "atk-s0509a12:433_0": "Sājjāti sā ajja, sā tvaṁ etarahīti attho. ‘‘Sajjā’’ti vā pāṭho. Kena vaṇṇenāti kena kāraṇena.",
  "atk-s0509a12:434_0": "Khāditānīti therīpi brāhmaṇena vuttapariyāyeneva vadati.",
  "atk-s0509a12:434_1": "Khāditāni vā byagghadīpibiḷārādijātiyo sandhāyevamāha.",
  "atk-s0509a12:434_2": "Atītaṁseti atītakoṭṭhāse,",
  "atk-s0509a12:434_3": "atikkantabhavesūti attho.",
  "atk-s0509a12:434_4": "Mama tuyhañcāti mayā ca tayā ca.",
  "atk-s0509a12:435_0": "Nissaraṇaṁ ñatvā jātiyā maraṇassa cāti jātijarāmaraṇānaṁ nissaraṇabhūtaṁ nibbānaṁ maggañāṇena paṭivijjhitvā.",
  "atk-s0509a12:435_1": "Na cāpi paritappayinti na cāpi upāyāsāsiṁ,",
  "atk-s0509a12:435_2": "ahaṁ upāyāsaṁ na āpajjinti attho.",
  "atk-s0509a12:436_0": "Abbhutaṁ vatāti acchariyaṁ vata.",
  "atk-s0509a12:436_1": "Tañhi abbhutaṁ pubbe abhūtaṁ abbhutanti vuccati.",
  "atk-s0509a12:436_2": "Edisinti evarūpiṁ,",
  "atk-s0509a12:436_3": "‘‘na socāmi na rodāmi,",
  "atk-s0509a12:436_4": "na cāpi paritappayi’’nti evaṁ socanādīnaṁ abhāvadīpaniṁ vācaṁ.",
  "atk-s0509a12:436_5": "Kassa tvaṁ dhammamaññāyāti kevalaṁ yathā ediso dhammo laddhuṁ na sakkā,",
  "atk-s0509a12:436_6": "tasmā kassa nāma satthuno dhammamaññāya giraṁ bhāsasi edisanti satthāraṁ sāsanañca pucchati.",
  "atk-s0509a12:437_0": "Nirūpadhinti niddukkhaṁ.",
  "atk-s0509a12:437_1": "Viññātasaddhammāti paṭividdhaariyasaccadhammā.",
  "atk-s0509a12:437_2": "Byapānudinti nīhariṁ pajahiṁ.",
  "atk-s0509a12:438_0": "Vippamuttanti sabbaso vimuttaṁ,",
  "atk-s0509a12:438_1": "sabbakilesehi sabbabhavehi ca visaṁyuttaṁ.",
  "atk-s0509a12:438_2": "Svassāti so sammāsambuddho assa brāhmaṇassa.",
  "atk-s0509a12:439_0": "Tatthāti tassaṁ catusaccadhammadesanāyaṁ.",
  "atk-s0509a12:440_0": "Rathaṁ niyyādayāhimanti imaṁ rathaṁ brāhmaṇiyā niyyādehi.",
  "atk-s0509a12:441_0": "Sahassañcāpīti maggaparibbayatthaṁ nītaṁ kahāpaṇasahassañcāpi ādāya niyyādehīti yojanā.",
  "atk-s0509a12:442_0": "Assarathanti assayuttarathaṁ. Puṇṇapattanti tuṭṭhidānaṁ.",
  "atk-s0509a12:443_0": "Evaṁ brāhmaṇiyā tuṭṭhidāne diyyamāne taṁ asampaṭicchanto sārathi ‘‘tuyheva hotū’’ti gāthaṁ vatvā satthu santikameva gantvā pabbaji.",
  "atk-s0509a12:443_1": "Pabbajite pana sārathimhi brāhmaṇī attano dhītaraṁ sundariṁ āmantetvā gharāvāse niyojentī ‘‘hatthī gavassa’’nti gāthamāha.",
  "atk-s0509a12:443_2": "Tattha hatthīti hatthino.",
  "atk-s0509a12:443_3": "Gavassanti gāvo ca assā ca.",
  "atk-s0509a12:443_4": "Maṇikuṇḍalañcāti maṇi ca kuṇḍalāni ca.",
  "atk-s0509a12:443_5": "Phītañcimaṁ gahavibhavaṁ pahāyāti imaṁ hatthiādippabhedaṁ yathāvuttaṁ avuttañca khettavatthuhiraññasuvaṇṇādibhedaṁ",
  "atk-s0509a12:443_6": "phītaṁ pahūtañca gahavibhavaṁ gehūpakaraṇaṁ aññañca dāsidāsādikaṁ sabbaṁ pahāya tava pitā pabbajito.",
  "atk-s0509a12:443_7": "Bhuñja bhogāni sundarīti sundari,",
  "atk-s0509a12:443_8": "tvaṁ ime bhoge bhuñjassu.",
  "atk-s0509a12:443_9": "Tuvaṁ dāyādikā kuleti tuvañhi imasmiṁ kule dāyajjārahāti.",
  "atk-s0509a12:444_0": "Taṁ sutvā sundarī attano nekkhammajjhāsayaṁ pakāsentī ‘‘hatthīgavassa’’ntiādimāha.",
  "atk-s0509a12:445_0": "Atha naṁ mātā nekkhammeyeva niyojentī ‘‘so te ijjhatū’’tiādinā diyaḍḍhagāthamāha.",
  "atk-s0509a12:445_1": "Tattha yaṁ tvaṁ patthesi sundarīti sundari tvaṁ idāni yaṁ patthesi ākaṅkhasi.",
  "atk-s0509a12:445_2": "So tava pabbajjāya saṅkappo pabbajjāya chando ijjhatu anantarāyena sijjhatu.",
  "atk-s0509a12:445_3": "Uttiṭṭhapiṇḍoti ghare ghare patiṭṭhitvā laddhabbabhikkhāpiṇḍo.",
  "atk-s0509a12:445_4": "Uñchoti tadatthaṁ gharapaṭipāṭiyā āhiṇḍanaṁ uddissa ṭhānañca.",
  "atk-s0509a12:445_5": "Etānīti uttiṭṭhapiṇḍādīni.",
  "atk-s0509a12:445_6": "Abhisambhontīti anibbinnarūpā jaṅghabalaṁ nissāya abhisambhavantī,",
  "atk-s0509a12:445_7": "sādhentīti attho.",
  "atk-s0509a12:446_0": "Atha sundarī ‘‘sādhu,",
  "atk-s0509a12:446_1": "ammā’’ti mātuyā paṭissuṇitvā nikkhamitvā bhikkhunupassayaṁ gantvā sikkhamānāyeva samānā tisso vijjā sacchikatvā",
  "atk-s0509a12:446_2": "‘‘satthu santikaṁ gamissāmī’’ti upajjhāyaṁ ārocetvā bhikkhunīhi saddhiṁ sāvatthiṁ agamāsi.",
  "atk-s0509a12:446_3": "Tena vuttaṁ ‘‘sikkhamānāya me,",
  "atk-s0509a12:446_4": "ayye’’tiādi.",
  "atk-s0509a12:446_5": "Tattha sikkhamānāya meti sikkhamānāya samānāya mayā.",
  "atk-s0509a12:446_6": "Ayyeti attano upajjhāyaṁ ālapati.",
  "atk-s0509a12:447_0": "Tuvaṁ nissāya kalyāṇi,",
  "atk-s0509a12:447_1": "theri saṅghassa sobhaneti bhikkhunisaṅghe vuddhatarabhāvena thiraguṇayogena ca saṅghattheri sobhanehi",
  "atk-s0509a12:447_2": "sīlādīhi samannāgatattā sobhane kalyāṇi kalyāṇamitte, ayye,",
  "atk-s0509a12:447_3": "taṁ nissāya mayā tisso vijjā anuppattā kataṁ buddhassa sāsananti yojanā.",
  "atk-s0509a12:448_0": "Iccheti icchāmi.",
  "atk-s0509a12:448_1": "Sāvatthi gantaveti sāvatthiṁ gantuṁ.",
  "atk-s0509a12:448_2": "Sīhanādaṁ nadissāmīti aññābyākaraṇameva sandhāyāha.",
  "atk-s0509a12:449_0": "Atha sundarī anukkamena sāvatthiṁ gantvā vihāraṁ pavisitvā satthāraṁ dhammāsane nisinnaṁ disvā uḷāraṁ",
  "atk-s0509a12:449_1": "pītisomanassaṁ paṭisaṁvedayamānā attānameva ālapantī āha ‘‘passa sundarī’’ti.",
  "atk-s0509a12:449_2": "Hemavaṇṇanti suvaṇṇavaṇṇaṁ.",
  "atk-s0509a12:449_3": "Harittacanti kañcanasannibhattacaṁ.",
  "atk-s0509a12:449_4": "Ettha ca bhagavā pītavaṇṇena ‘‘suvaṇṇavaṇṇo’’ti vuccati.",
  "atk-s0509a12:449_5": "Atha kho sammadeva ghaṁsitvā jātihiṅgulakena anulimpitvā suparimajjitakañcanādāsasannibhoti dassetuṁ ‘‘hemavaṇṇa’’nti vatvā ‘‘harittaca’’nti vuttaṁ.",
  "atk-s0509a12:450_0": "Passa sundarimāyantinti taṁ sundarināmikaṁ maṁ bhagavā āgacchanti passa.",
  "atk-s0509a12:450_1": "‘‘Vippamutta’’ntiādinā aññaṁ byākarontī pītivipphāravasena vadati.",
  "atk-s0509a12:451_0": "Kuto pana āgatā,",
  "atk-s0509a12:451_1": "kattha ca āgatā,",
  "atk-s0509a12:451_2": "kīdisā cāyaṁ sundarīti āsaṅkantānaṁ āsaṅkaṁ nivattetuṁ ‘‘bārāṇasito’’ti gāthaṁ vatvā tattha ‘‘sāvikā",
  "atk-s0509a12:451_3": "cā’’ti vuttamatthaṁ pākaṭataraṁ kātuṁ ‘‘tuvaṁ buddho’’ti gāthamāha.",
  "atk-s0509a12:451_4": "Tassattho –",
  "atk-s0509a12:451_5": "imasmiṁ sadevake loke tuvameveko sabbaññubuddho,",
  "atk-s0509a12:451_6": "diṭṭhadhammikasamparāyikaparamatthehi yathārahaṁ anusāsanato tuvaṁ me satthā,",
  "atk-s0509a12:451_7": "ahañca khīṇāsavabrāhmaṇī bhagavā tuyhaṁ ure vāyāma janitābhijātitāya orasā,",
  "atk-s0509a12:451_8": "mukhato pavattadhammaghosena sāsanassa ca mukhabhūtena ariyamaggena jātattā mukhato jātā,",
  "atk-s0509a12:451_9": "niṭṭhitapariññātādikaraṇīyatāya katakiccā,",
  "atk-s0509a12:451_10": "sabbaso āsavānaṁ khepitattā anāsavāti.",
  "atk-s0509a12:452_0": "Athassā satthā āgamanaṁ abhinandanto ‘‘tassā te svāgata’’nti gāthamāha.",
  "atk-s0509a12:452_1": "Tassattho –",
  "atk-s0509a12:452_2": "yā tvaṁ mayā adhigataṁ dhammaṁ yāthāvato adhigacchi. Tassā te,",
  "atk-s0509a12:452_3": "bhadde sundari,",
  "atk-s0509a12:452_4": "idha mama santike āgataṁ āgamanaṁ suāgataṁ.",
  "atk-s0509a12:452_5": "Tato eva taṁ adurāgataṁ na durāgataṁ hoti. Kasmā?",
  "atk-s0509a12:452_6": "Yasmā evañhi dantā āyantīti,",
  "atk-s0509a12:452_7": "yathā tvaṁ sundari,",
  "atk-s0509a12:452_8": "evañhi uttamena ariyamaggadamathena dantā tato eva sabbadhi vītarāgā,",
  "atk-s0509a12:452_9": "sabbesaṁ saṁyojanānaṁ samucchinnattā visaṁyuttā katakiccā anāsavā satthu pādānaṁ vandikā āgacchanti,",
  "atk-s0509a12:452_10": "tasmā tassā te svāgataṁ adurāgatanti yojanā.",
  "atk-s0509a12:453_0": "Sundarītherīgāthāvaṇṇanā niṭṭhitā.",
  "atk-s0509a12:454_0": "5. Subhākammāradhītutherīgāthāvaṇṇanā",
  "atk-s0509a12:455_0": "Daharāhantiādikā subhāya kammāradhītāya theriyā gāthā.",
  "atk-s0509a12:455_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena",
  "atk-s0509a12:455_2": "sambhāvitakusalamūlā upacitavimokkhasambhārā sugatīsuyeva saṁsarantī paripakkañāṇā hutvā imasmiṁ buddhuppāde",
  "atk-s0509a12:455_3": "rājagahe aññatarassa suvaṇṇakārassa dhītā hutvā nibbatti,",
  "atk-s0509a12:455_4": "rūpasampattisobhāya subhāti tassā nāmaṁ ahosi.",
  "atk-s0509a12:455_5": "Sā anukkamena viññutaṁ patvā,",
  "atk-s0509a12:455_6": "satthu rājagahappavesane satthari sañjātappasādā ekadivasaṁ bhagavantaṁ upasaṅkamitvā vanditvā ekamantaṁ nisīdi.",
  "atk-s0509a12:455_7": "Satthā tassā indriyaparipākaṁ disvā ajjhāsayānurūpaṁ catusaccagabbhadhammaṁ desesi.",
  "atk-s0509a12:455_8": "Sā tāvadeva sahassanayapaṭimaṇḍite sotāpattiphale patiṭṭhāsi.",
  "atk-s0509a12:455_9": "Sā aparabhāge gharāvāse dosaṁ disvā mahāpajāpatiyā gotamiyā santike pabbajitvā bhikkhunisīle patiṭṭhitā uparimaggatthāya bhāvanamanuyuñji.",
  "atk-s0509a12:455_10": "Taṁ ñātakā kālena kālaṁ upasaṅkamitvā kāmehi nimantentā pahūtadhanaṁ vibhavajātañca dassetvā palobhenti.",
  "atk-s0509a12:455_11": "Sā ekadivasaṁ attano santikaṁ upagatānaṁ gharāvāsesu kāmesu ca ādīnavaṁ pakāsentī ‘‘daharāha’’ntiādīhi",
  "atk-s0509a12:455_12": "catuvīsatiyā gāthāhi dhammaṁ kathetvā te nirāse katvā vissajjetvā vipassanāya kammaṁ karontī indriyāni",
  "atk-s0509a12:455_13": "pariyodapentī bhāvanaṁ ussukkāpetvā na cirasseva saha paṭisambhidāhi arahattaṁ pāpuṇi.",
  "atk-s0509a12:455_14": "Arahattaṁ pana patvā –",
  "atk-s0509a12:456_0": "339.",
  "atk-s0509a12:457_0": " ‘‘Daharāhaṁ suddhavasanā, yaṁ pure dhammamassuṇiṁ;",
  "atk-s0509a12:458_0": "Tassā me appamattāya, saccābhisamayo ahu.",
  "atk-s0509a12:459_0": "340.",
  "atk-s0509a12:460_0": " ‘‘Tatohaṁ sabbakāmesu, bhusaṁ aratimajjhagaṁ;",
  "atk-s0509a12:461_0": "Sakkāyasmiṁ bhayaṁ disvā, nekkhammameva pīhaye.",
  "atk-s0509a12:462_0": "341.",
  "atk-s0509a12:463_0": " ‘‘Hitvānahaṁ ñātigaṇaṁ, dāsakammakarāni ca;",
  "atk-s0509a12:464_0": "Gāmakhettāni phītāni, ramaṇīye pamodite.",
  "atk-s0509a12:465_0": "342.",
  "atk-s0509a12:466_0": " ‘‘Pahāyahaṁ pabbajitā, sāpateyyamanappakaṁ;",
  "atk-s0509a12:467_0": "Evaṁ saddhāya nikkhamma, saddhamme suppavedite.",
  "atk-s0509a12:468_0": "343.",
  "atk-s0509a12:469_0": " ‘‘Netaṁ assa patirūpaṁ, ākiñcaññañhi patthaye;",
  "atk-s0509a12:470_0": "Yo jātarūpaṁ rajataṁ, chaḍḍetvā punarāgame.",
  "atk-s0509a12:471_0": "344.",
  "atk-s0509a12:472_0": " ‘‘Rajataṁ jātarūpaṁ vā, na bodhāya na santiyā;",
  "atk-s0509a12:473_0": "Netaṁ samaṇasāruppaṁ, na etaṁ ariyaddhanaṁ.",
  "atk-s0509a12:474_0": "345.",
  "atk-s0509a12:475_0": " ‘‘Lobhanaṁ madanañcetaṁ, mohanaṁ rajavaḍḍhanaṁ;",
  "atk-s0509a12:476_0": "Sāsaṅkaṁ bahuāyāsaṁ, natthi cettha dhuvaṁ ṭhiti.",
  "atk-s0509a12:477_0": "346.",
  "atk-s0509a12:478_0": " ‘‘Ettha rattā pamattā ca, saṁkiliṭṭhamanā narā;",
  "atk-s0509a12:479_0": "Aññamaññena byāruddhā, puthū kubbanti medhagaṁ.",
  "atk-s0509a12:480_0": "347.",
  "atk-s0509a12:481_0": " ‘‘Vadho bandho parikleso, jāni sokapariddavo;",
  "atk-s0509a12:482_0": "Kāmesu adhipannānaṁ, dissate byasanaṁ bahuṁ.",
  "atk-s0509a12:483_0": "348.",
  "atk-s0509a12:484_0": " ‘‘Taṁ maṁ ñātī amittāva, kiṁ vo kāmesu yuñjatha;",
  "atk-s0509a12:485_0": "Jānātha maṁ pabbajitaṁ, kāmesu bhayadassiniṁ.",
  "atk-s0509a12:486_0": "349.",
  "atk-s0509a12:487_0": " ‘‘Na hiraññasuvaṇṇena, parikkhīyanti āsavā;",
  "atk-s0509a12:488_0": "Amittā vadhakā kāmā, sapattā sallabandhanā.",
  "atk-s0509a12:489_0": "350.",
  "atk-s0509a12:490_0": " ‘‘Taṁ maṁ ñātī amittāva, kiṁ vo kāmesu yuñjatha;",
  "atk-s0509a12:491_0": "Jānātha maṁ pabbajitaṁ, muṇḍaṁ saṅghāṭipārutaṁ.",
  "atk-s0509a12:492_0": "351.",
  "atk-s0509a12:493_0": " ‘‘Uttiṭṭhapiṇḍo uñcho ca, paṁsukūlañca cīvaraṁ;",
  "atk-s0509a12:494_0": "Etaṁ kho mama sāruppaṁ, anagārūpanissayo.",
  "atk-s0509a12:495_0": "352.",
  "atk-s0509a12:496_0": " ‘‘Vantā mahesīhi kāmā, ye dibbā ye ca mānusā;",
  "atk-s0509a12:497_0": "Khemaṭṭhāne vimuttā te, pattā te acalaṁ sukhaṁ.",
  "atk-s0509a12:498_0": "353.",
  "atk-s0509a12:499_0": " ‘‘Māhaṁ kāmehi saṁgacchiṁ, yesu tāṇaṁ na vijjati;",
  "atk-s0509a12:500_0": "Amittā vadhakā kāmā, aggikkhandhūpamā dukhā.",
  "atk-s0509a12:501_0": "354.",
  "atk-s0509a12:502_0": " ‘‘Paripantho esa bhayo, savighāto sakaṇṭako;",
  "atk-s0509a12:503_0": "Gedho suvisamo ceso, mahanto mohanāmukho.",
  "atk-s0509a12:504_0": "355.",
  "atk-s0509a12:505_0": " ‘‘Upasaggo bhīmarūpo, kāmā sappasirūpamā;",
  "atk-s0509a12:506_0": "Ye bālā abhinandanti, andhabhūtā puthujjanā.",
  "atk-s0509a12:507_0": "356.",
  "atk-s0509a12:508_0": " ‘‘Kāmapaṅkena sattā hi, bahū loke aviddasū;",
  "atk-s0509a12:509_0": "Pariyantaṁ na jānanti, jātiyā maraṇassa ca.",
  "atk-s0509a12:510_0": "357.",
  "atk-s0509a12:511_0": " ‘‘Duggatigamanaṁ maggaṁ, manussā kāmahetukaṁ;",
  "atk-s0509a12:512_0": "Bahuṁ ve paṭipajjanti, attano rogamāvahaṁ.",
  "atk-s0509a12:513_0": "358.",
  "atk-s0509a12:514_0": " ‘‘Evaṁ amittajananā, tāpanā saṁkilesikā;",
  "atk-s0509a12:515_0": "Lokāmisā bandhanīyā, kāmā maraṇabandhanā.",
  "atk-s0509a12:516_0": "359.",
  "atk-s0509a12:517_0": " ‘‘Ummādanā ullapanā, kāmā cittappamāthino;",
  "atk-s0509a12:518_0": "Sattānaṁ saṁkilesāya, khippaṁ mārena oḍḍitaṁ.",
  "atk-s0509a12:519_0": "360.",
  "atk-s0509a12:520_0": " ‘‘Anantādīnavā kāmā, bahudukkhā mahāvisā;",
  "atk-s0509a12:521_0": "Appassādā raṇakarā, sukkapakkhavisosanā.",
  "atk-s0509a12:522_0": "361.",
  "atk-s0509a12:523_0": " ‘‘Sāhaṁ etādisaṁ katvā, byasanaṁ kāmahetukaṁ;",
  "atk-s0509a12:524_0": "Na taṁ paccāgamissāmi, nibbānābhiratā sadā.",
  "atk-s0509a12:525_0": "362.",
  "atk-s0509a12:526_0": " ‘‘Raṇaṁ taritvā kāmānaṁ, sītibhāvābhikaṅkhinī;",
  "atk-s0509a12:527_0": "Appamattā vihassāmi, sabbasaṁyojanakkhaye.",
  "atk-s0509a12:528_0": "363.",
  "atk-s0509a12:529_0": " ‘‘Asokaṁ virajaṁ khemaṁ, ariyaṭṭhaṅgikaṁ ujuṁ;",
  "atk-s0509a12:530_0": "Taṁ maggaṁ anugacchāmi, yena tiṇṇā mahesino.",
  "atk-s0509a12:531_0": "364.",
  "atk-s0509a12:532_0": " ‘‘Imaṁ passatha dhammaṭṭhaṁ, subhaṁ kammāradhītaraṁ;",
  "atk-s0509a12:533_0": "Anejaṁ upasampajja, rukkhamūlamhi jhāyati.",
  "atk-s0509a12:534_0": "365.",
  "atk-s0509a12:535_0": " ‘‘Ajjaṭṭhamī pabbajitā, saddhā saddhammasobhanā;",
  "atk-s0509a12:536_0": "Vinītuppalavaṇṇāya, tevijjā maccuhāyinī.",
  "atk-s0509a12:537_0": "366.",
  "atk-s0509a12:538_0": " ‘‘Sāyaṁ bhujissā aṇaṇā, bhikkhunī bhāvitindriyā;",
  "atk-s0509a12:539_0": "Sabbayogavisaṁyuttā, katakiccā anāsavā.",
  "atk-s0509a12:540_0": "367.",
  "atk-s0509a12:541_0": " ‘‘Taṁ sakko devasaṅghena, upasaṅkamma iddhiyā;",
  "atk-s0509a12:542_0": "Namassati bhūtapati, subhaṁ kammāradhītara’’nti. – imā gāthā abhāsi;",
  "atk-s0509a12:543_0": "Tattha daharāhaṁ suddhavasanā,",
  "atk-s0509a12:543_1": "yaṁ pure dhammamassuṇinti yasmā ahaṁ pubbe daharā taruṇī eva suddhavasanā suddhavatthanivatthā alaṅkatappaṭiyattā satthu santike dhammaṁ assosiṁ.",
  "atk-s0509a12:543_2": "Tassā me appamattāya,",
  "atk-s0509a12:543_3": "saccābhisamayo ahūti yasmā ca tassā me mayhaṁ yathāsutaṁ dhammaṁ paccavekkhitvā appamattāya upaṭṭhitassatiyā",
  "atk-s0509a12:543_4": "sīlaṁ adhiṭṭhahitvā bhāvanaṁ anuyuñjantiyāva catunnaṁ ariyasaccānaṁ abhisamayo ‘‘idaṁ dukkha’’ntiādinā (paṭi. ma.",
  "atk-s0509a12:543_5": "1.32) paṭivedho ahosi.",
  "atk-s0509a12:544_0": "Tatohaṁ sabbakāmesu,",
  "atk-s0509a12:544_1": "bhusaṁ aratimajjhaganti tato tena kāraṇena satthu santike dhammassa sutattā saccānañca abhisamitattā",
  "atk-s0509a12:544_2": "manussesu dibbesu cāti sabbesupi kāmesu bhusaṁ ativiya aratiṁ ukkaṇṭhiṁ adhigacchiṁ.",
  "atk-s0509a12:544_3": "Sakkāyasmiṁ upādānakkhandhapañcake,",
  "atk-s0509a12:544_4": "bhayaṁ sappaṭibhayabhāvaṁ ñāṇacakkhunā disvā,",
  "atk-s0509a12:544_5": "nekkhammameva pabbajjaṁ nibbānameva,",
  "atk-s0509a12:544_6": "pīhaye pihayāmi patthayāmi.",
  "atk-s0509a12:545_0": "Dāsakammakarāni cāti dāse ca kammakāre ca,",
  "atk-s0509a12:545_1": "liṅgavipallāsena hetaṁ vuttaṁ.",
  "atk-s0509a12:545_2": "Gāmakhettānīti gāme ca pubbaṇṇāparaṇṇaviruhanakkhettāni ca,",
  "atk-s0509a12:545_3": "gāmapariyāpannāni vā khettāni.",
  "atk-s0509a12:545_4": "Phītānīti samiddhāni.",
  "atk-s0509a12:545_5": "Ramaṇīyeti manuññe.",
  "atk-s0509a12:545_6": "Pamoditeti pamudite,",
  "atk-s0509a12:545_7": "bhogakkhandhe hitvāti sambandho.",
  "atk-s0509a12:545_8": "Sāpateyyanti santakaṁ dhanaṁ,",
  "atk-s0509a12:545_9": "maṇikanakarajatādipariggahavatthuṁ.",
  "atk-s0509a12:545_10": "Anappakanti mahantaṁ,",
  "atk-s0509a12:545_11": "pahāyāti yojanā.",
  "atk-s0509a12:545_12": "Evaṁ saddhāya nikkhammāti ‘‘hitvānahaṁ ñātigaṇa’’ntiādinā vuttappakārena mahantaṁ ñātiparivaṭṭaṁ mahantañca",
  "atk-s0509a12:545_13": "bhogakkhandhaṁ pahāya kammakammaphalāni ratanattayañcāti saddheyyavatthuṁ saddhāya saddahitvā gharato",
  "atk-s0509a12:545_14": "nikkhamma,",
  "atk-s0509a12:545_15": "saddhamme suppavedite sammāsambuddhena suṭṭhu pavedite ariyavinaye ahaṁ pabbajitā.",
  "atk-s0509a12:546_0": "Evaṁ pabbajitāya pana netaṁ assa patirūpaṁ,",
  "atk-s0509a12:546_1": "yadidaṁ chaḍḍitānaṁ kāmānaṁ paccāgamanaṁ.",
  "atk-s0509a12:546_2": "Ākiñcaññañhi patthayeti ahaṁ akiñcanabhāvaṁ apariggahabhāvameva patthayāmi.",
  "atk-s0509a12:546_3": "Yo jātarūparajataṁ,",
  "atk-s0509a12:546_4": "chaḍḍetvā punarāgameti yo puggalo suvaṇṇaṁ rajataṁ aññampi vā kiñci dhanajātaṁ chaḍḍetvā puna taṁ gaṇheyya,",
  "atk-s0509a12:546_5": "so paṇḍitānaṁ antare kathaṁ sīsaṁ ukkhipeyya?",
  "atk-s0509a12:547_0": "Yasmā rajataṁ jātarūpaṁ vā,",
  "atk-s0509a12:547_1": "na bodhāya na santiyā na maggañāṇāya na nibbānāya hotīti attho.",
  "atk-s0509a12:547_2": "Netaṁ samaṇasāruppanti etaṁ jātarūparajatādipariggahavatthu,",
  "atk-s0509a12:547_3": "tassa vā pariggaṇhanaṁ samaṇānaṁ sāruppaṁ na hoti.",
  "atk-s0509a12:547_4": "Tathā hi vuttaṁ ‘‘na kappati samaṇānaṁ sakyaputtiyānaṁ jātarūparajata’’ntiādi (cūḷava. 446).",
  "atk-s0509a12:547_5": "Na etaṁ ariyaddhananti etaṁ yathāvuttapariggahavatthu saddhādidhanaṁ viya ariyadhammamayampi dhanaṁ na hoti,",
  "atk-s0509a12:547_6": "na ariyabhāvāvahato.",
  "atk-s0509a12:547_7": "Tenāha ‘‘lobhana’’ntiādi.",
  "atk-s0509a12:548_0": "Tattha lobhananti lobhuppādanaṁ.",
  "atk-s0509a12:548_1": "Madananti madāvahaṁ.",
  "atk-s0509a12:548_2": "Mohananti sammohajananaṁ.",
  "atk-s0509a12:548_3": "Rajavaḍḍhananti rāgarajādisaṁvaḍḍhanaṁ.",
  "atk-s0509a12:548_4": "Yena pariggahitaṁ,",
  "atk-s0509a12:548_5": "tassa āsaṅkāvahattā saha āsaṅkāya vattatīti sāsaṅkaṁ,",
  "atk-s0509a12:548_6": "yena pariggahitaṁ,",
  "atk-s0509a12:548_7": "tassa yato kuto āsaṅkāvahanti attho.",
  "atk-s0509a12:548_8": "Bahuāyāsanti sajjanarakkhaṇādivasena bahuparissamaṁ.",
  "atk-s0509a12:548_9": "Natthi cettha dhuvaṁ ṭhitīti etasmiṁ dhane dhuvabhāvo ca ṭhitibhāvo ca natthi,",
  "atk-s0509a12:548_10": "cañcalamanavaṭṭhitamevāti attho.",
  "atk-s0509a12:549_0": "Ettha rattā pamattā cāti etasmiṁ dhane rattā sañjātarāgā dasakusaladhammesu satiyā vippavāsena pamattā.",
  "atk-s0509a12:549_1": "Saṁkiliṭṭhamanā lobhādisaṁkilesena saṁkiliṭṭhacittāva nāma honti.",
  "atk-s0509a12:549_2": "Tato ca aññamaññamhi byāruddhā,",
  "atk-s0509a12:549_3": "puthū kubbanti medhagaṁ antamaso mātāpi puttena,",
  "atk-s0509a12:549_4": "puttopi mātarāti evaṁ aññamaññaṁ paṭiruddhā hutvā puthū sattā medhagaṁ kalahaṁ karonti.",
  "atk-s0509a12:549_5": "Tenāha bhagavā –",
  "atk-s0509a12:549_6": "‘‘puna caparaṁ,",
  "atk-s0509a12:549_7": "bhikkhave,",
  "atk-s0509a12:549_8": "kāmahetu kāmanidānaṁ kāmādhikaraṇaṁ…pe…",
  "atk-s0509a12:549_9": "mātāpi puttena vivadati puttopi mātarā vivadatī’’tiādi (ma. ni. 1.168, 178).",
  "atk-s0509a12:550_0": "Vadhoti maraṇaṁ.",
  "atk-s0509a12:550_1": "Bandhoti addubandhanādibandhanaṁ.",
  "atk-s0509a12:550_2": "Pariklesoti hatthacchedādiparikilesāpatti.",
  "atk-s0509a12:550_3": "Jānīti dhanajāni ceva parivārajāni ca.",
  "atk-s0509a12:550_4": "Sokapariddavoti soko ca paridevo ca.",
  "atk-s0509a12:550_5": "Adhipannānanti ajjhositānaṁ.",
  "atk-s0509a12:550_6": "Dissate byasanaṁ bahunti yathāvuttavadhabandhanādibhedaṁ avuttañca domanassupāyāsādiṁ diṭṭhadhammikaṁ",
  "atk-s0509a12:550_7": "samparāyikañca bahuṁ bahuvidhaṁ byasanaṁ anattho kāmesu dissateva.",
  "atk-s0509a12:551_0": "Taṁ maṁ ñātī amittāva,",
  "atk-s0509a12:551_1": "kiṁ vo kāmesu yuñjathāti tādisaṁ maṁ yathā kāmesu virattaṁ tumhe ñātī ñātakā samānā anatthakāmā amittā",
  "atk-s0509a12:551_2": "viya kiṁ kena kāraṇena kāmesu yuñjatha niyojetha.",
  "atk-s0509a12:551_3": "Jānātha maṁ pabbajitaṁ,",
  "atk-s0509a12:551_4": "kāmesu bhayadassininti kāme bhayato passantiṁ pabbajitaṁ maṁ ājānātha,",
  "atk-s0509a12:551_5": "kiṁ ettakaṁ tumhehi anaññātanti adhippāyo.",
  "atk-s0509a12:552_0": "Na hiraññasuvaṇṇena,",
  "atk-s0509a12:552_1": "parikkhīyanti āsavāti kāmāsavādayo hiraññasuvaṇṇena na kadāci parikkhayaṁ gacchanti,",
  "atk-s0509a12:552_2": "atha kho tehi eva parivaḍḍhanteva. Tenāha –",
  "atk-s0509a12:552_3": "‘‘amittā vadhakā kāmā,",
  "atk-s0509a12:552_4": "sapattā sallabandhanā’’ti.",
  "atk-s0509a12:552_5": "Kāmā hi ahitāvahattā mettiyā abhāvena amittā,",
  "atk-s0509a12:552_6": "maraṇahetutāya ukkhittāsikavadhakasadisattā vadhakā,",
  "atk-s0509a12:552_7": "anubandhitvāpi anatthāvahanatāya verānubandhasapattasadisattā sapattā,",
  "atk-s0509a12:552_8": "rāgādīnaṁ sallānaṁ bandhanato sallabandhanā.",
  "atk-s0509a12:553_0": "Muṇḍanti muṇḍitakesaṁ. Tattha tattha nantakāni gahetvā saṅghāṭicīvarapārupanena saṅghāṭipārutaṁ.",
  "atk-s0509a12:554_0": "Uttiṭṭhapiṇḍoti vivaṭadvāre ghare ghare patiṭṭhitvā labhanakapiṇḍo.",
  "atk-s0509a12:554_1": "Uñchoti tadatthaṁ uñchācariyā.",
  "atk-s0509a12:554_2": "Anagārūpanissayoti anagārānaṁ pabbajitānaṁ upagantvā nissitabbato upanissayabhūto jīvitaparikkhāro.",
  "atk-s0509a12:554_3": "Tañhi nissāya pabbajitā jīvanti.",
  "atk-s0509a12:555_0": "Vantāti chaḍḍitā.",
  "atk-s0509a12:555_1": "Mahesīhīti buddhādīhi mahesīhi.",
  "atk-s0509a12:555_2": "Khemaṭṭhāneti kāmayogādīhi anupaddavaṭṭhānabhūte nibbāne.",
  "atk-s0509a12:555_3": "Teti mahesayo.",
  "atk-s0509a12:555_4": "Acalaṁ sukhanti nibbānasukhaṁ pattā.",
  "atk-s0509a12:555_5": "Tasmā taṁ patthentena kāmā pariccajitabbāti adhippāyo.",
  "atk-s0509a12:556_0": "Māhaṁ kāmehi saṁgacchinti ahaṁ kadācipi kāmehi na samāgaccheyyaṁ.",
  "atk-s0509a12:556_1": "Kasmāti ce āha –",
  "atk-s0509a12:556_2": "‘‘yesu tāṇaṁ na vijjatī’’tiādi,",
  "atk-s0509a12:556_3": "yesu kāmesu upaparikkhiyamānesu ekasmimpi anatthaparittāṇaṁ nāma natthi.",
  "atk-s0509a12:556_4": "Aggikkhandhūpamā mahābhitāpaṭṭhena.",
  "atk-s0509a12:556_5": "Dukhā dukkhamaṭṭhena.",
  "atk-s0509a12:557_0": "Paripantho esa bhayo yadidaṁ kāmā nāma aviditavipulānatthāvahattā.",
  "atk-s0509a12:557_1": "Savighāto cittavighātakarattā.",
  "atk-s0509a12:557_2": "Sakaṇṭako vinivijjhanattā.",
  "atk-s0509a12:557_3": "Gedho suvisamo cesoti giddhihetutāya gedho.",
  "atk-s0509a12:557_4": "Suṭṭhu visamo mahāpalibodho so.",
  "atk-s0509a12:557_5": "Duratikkamanaṭṭhena mahanto.",
  "atk-s0509a12:557_6": "Mohanāmukho mucchāpattihetuto.",
  "atk-s0509a12:558_0": "Upasaggo bhīmarūpoti atibhiṁsanakasabhāvo,",
  "atk-s0509a12:558_1": "mahanto devatūpasaggo viya anatthakādidukkhāvahanato.",
  "atk-s0509a12:558_2": "Sappasirūpamā kāmā sappaṭibhayaṭṭhena.",
  "atk-s0509a12:559_0": "Kāmapaṅkena sattāti kāmasaṅkhātena paṅkena sattā laggā.",
  "atk-s0509a12:560_0": "Duggatigamanaṁ magganti nirayādiapāyagāminaṁ maggaṁ.",
  "atk-s0509a12:560_1": "Kāmahetukanti kāmopabhogahetukaṁ.",
  "atk-s0509a12:560_2": "Bahunti pāṇātipātādibhedena bahuvidhaṁ.",
  "atk-s0509a12:560_3": "Rogamāvahanti rujjanaṭṭhena rogasaṅkhātassa diṭṭhadhammikādibhedassa dukkhassa āvahanakaṁ.",
  "atk-s0509a12:561_0": "Evanti ‘‘amittā vadhakā’’tiādinā vuttappakārena.",
  "atk-s0509a12:561_1": "Amittajananāti amittabhāvassa nibbattanakā.",
  "atk-s0509a12:561_2": "Tāpanāti santāpanakā,",
  "atk-s0509a12:561_3": "tapanīyāti attho.",
  "atk-s0509a12:561_4": "Saṁkilesikāti saṁkilesāvahā.",
  "atk-s0509a12:561_5": "Lokāmisāti loke āmisabhūtā.",
  "atk-s0509a12:561_6": "Bandhaniyāti bandhabhūtehi saṁyojanehi vaḍḍhitabbā,",
  "atk-s0509a12:561_7": "saṁyojaniyāti attho.",
  "atk-s0509a12:561_8": "Maraṇabandhanāti bhavādīsu nibbattinimittatāya pavattakāraṇato ca maraṇavibandhanā.",
  "atk-s0509a12:562_0": "Ummādanāti vipariṇāmadhammānaṁ viyogavasena sokummādakarā,",
  "atk-s0509a12:562_1": "vaḍḍhiyā vā uparūparimadāvahā.",
  "atk-s0509a12:562_2": "Ullapanāti ‘‘aho sukhaṁ aho sukha’’nti uddhaṁ uddhaṁ lapāpanakā.",
  "atk-s0509a12:562_3": "‘‘Ullolanā’’tipi pāṭho,",
  "atk-s0509a12:562_4": "bhattapiṇḍanimittaṁ naṅguṭṭhaṁ ullolento sunakho viya āmisahetu satte uparūparilālanā,",
  "atk-s0509a12:562_5": "parābhavāvaññātapāpanakāti attho.",
  "atk-s0509a12:562_6": "Cittappamāthinoti pariḷāhuppādanādinā sampati āyatiñca cittassa pamathanasīlā.",
  "atk-s0509a12:562_7": "‘‘Cittappamaddino’’ti vā pāṭho,",
  "atk-s0509a12:562_8": "so evattho.",
  "atk-s0509a12:562_9": "Ye pana ‘‘cittappamādino’’ti vadanti,",
  "atk-s0509a12:562_10": "tesaṁ cittassa pamādāvahāti attho.",
  "atk-s0509a12:562_11": "Saṁkilesāyāti vibādhanāya upatāpanāya vā.",
  "atk-s0509a12:562_12": "Khippaṁ mārena oḍḍitanti kāmā nāmete mārena oḍḍitaṁ kuminanti daṭṭhabbā sattānaṁ anatthāvahanato.",
  "atk-s0509a12:563_0": "Anantādīnavāti ‘‘lobhanaṁ madanañceta’’ntiādinā,",
  "atk-s0509a12:563_1": "‘‘idha sītassa purakkhato uṇhassa purakkhato’’tiādinā (ma. ni.",
  "atk-s0509a12:563_2": "1.167) ca dukkhakkhandhasuttādīsu vuttanayena apariyantādīnavā bahudosā.",
  "atk-s0509a12:563_3": "Bahudukkhāti āpāyikādibahuvidhadukkhānubandhā.",
  "atk-s0509a12:563_4": "Mahāvisāti kaṭukāsayhaphalatāya halāhalādimahāvisasadisā .",
  "atk-s0509a12:563_5": "Appassādāti satthadhārāgatamadhubindu viya parittassādā.",
  "atk-s0509a12:563_6": "Raṇakarāti sārāgādisaṁvaḍḍhakā.",
  "atk-s0509a12:563_7": "Sukkapakkhavisosanāti sattānaṁ anavajjakoṭṭhāsassa vināsakā.",
  "atk-s0509a12:564_0": "Sāhanti sā ahaṁ,",
  "atk-s0509a12:564_1": "heṭṭhā vuttanayeneva satthu santike dhammaṁ sutvā paṭiladdhasaddhā kāme pahāya pabbajitvā ṭhitāti attho.",
  "atk-s0509a12:564_2": "Etādisanti evarūpaṁ vuttappakāraṁ.",
  "atk-s0509a12:564_3": "Katvāti iti katvā,",
  "atk-s0509a12:564_4": "yathāvuttakāraṇenāti attho.",
  "atk-s0509a12:564_5": "Na taṁ paccāgamissāmīti taṁ mayā pubbe vantakāme puna na paribhuñjissāmi.",
  "atk-s0509a12:564_6": "Nibbānābhiratā sadāti yasmā pabbajitakālato paṭṭhāya sabbakālaṁ nibbānābhiratā,",
  "atk-s0509a12:564_7": "tasmā na taṁ paccāgamissāmīti yojanā.",
  "atk-s0509a12:565_0": "Raṇaṁ taritvā kāmānanti kāmānaṁ raṇaṁ taritvā,",
  "atk-s0509a12:565_1": "tañca mayā kātabbaṁ ariyamaggasaṁpahāraṁ katvā.",
  "atk-s0509a12:565_2": "Sītibhāvābhikaṅkhinīti sabbakilesadarathapariḷāhavūpasamena sītibhāvasaṅkhātaṁ arahattaṁ abhikaṅkhantī.",
  "atk-s0509a12:565_3": "Sabbasaṁyojanakkhayeti sabbesaṁ saṁyojanānaṁ khayabhūte nibbāne abhiratā.",
  "atk-s0509a12:566_0": "Yenatiṇṇā mahesinoti yena ariyamaggena buddhādayo mahesino saṁsāramahoghaṁ tiṇṇā,",
  "atk-s0509a12:566_1": "ahampi tehi gatamaggaṁ anugacchāmi,",
  "atk-s0509a12:566_2": "sīlādipaṭipattiyā anupāpuṇāmīti attho.",
  "atk-s0509a12:567_0": "Dhammaṭṭhanti ariyaphaladhamme ṭhitaṁ.",
  "atk-s0509a12:567_1": "Anejanti paṭippassaddha ejatāya anejanti laddhanāmaṁ aggaphalaṁ.",
  "atk-s0509a12:567_2": "Upasampajjāti sampādetvā aggamaggādhigamena adhigantvā.",
  "atk-s0509a12:567_3": "Jhāyatīti tameva phalajjhānaṁ upanijjhāyati.",
  "atk-s0509a12:568_0": "Ajjaṭṭhamī pabbajitāti pabbajitā hutvā pabbajitato paṭṭhāya ajja aṭṭhamadivaso,",
  "atk-s0509a12:568_1": "ito atīte aṭṭhamiyaṁ pabbajitāti attho.",
  "atk-s0509a12:568_2": "Saddhāti saddhāsampannā.",
  "atk-s0509a12:568_3": "Saddhammasobhanāti saddhammādhigamena sobhanā.",
  "atk-s0509a12:569_0": "Bhujissāti dāsabhāvasadisānaṁ kilesānaṁ pahānena bhujissā. Kāmacchandādiiṇāpagamena aṇaṇā.",
  "atk-s0509a12:570_0": "Imā kira tisso gāthā pabbajitvā aṭṭhame divase arahattaṁ patvā aññatarasmiṁ rukkhamūle phalasamāpattiṁ",
  "atk-s0509a12:570_1": "samāpajjitvā nisinnaṁ theriṁ bhikkhūnaṁ dassetvā pasaṁsantena bhagavatā vuttā.",
  "atk-s0509a12:571_0": "Atha sakko devānamindo taṁ pavattiṁ dibbena cakkhunā disvā ‘‘evaṁ satthārā pasaṁsīyamānā ayaṁ therī yasmā",
  "atk-s0509a12:571_1": "devehi ca payirupāsitabbā’’ti tāvadeva tāvatiṁsehi devehi saddhiṁ upasaṅkamitvā abhivādetvā añjaliṁ paggayha aṭṭhāsi.",
  "atk-s0509a12:571_2": "Taṁ sandhāya saṅgītikārehi vuttaṁ –",
  "atk-s0509a12:572_0": "‘‘Taṁ sakko devasaṅghena, upasaṅkamma iddhiyā;",
  "atk-s0509a12:573_0": "Namassati bhūtapati, subhaṁ kammāradhītara’’nti.",
  "atk-s0509a12:574_0": "Tattha tīsu kāmabhavesu bhūtānaṁ sattānaṁ pati issaroti katvā bhūtapatīti laddhanāmo sakko devarājā devasaṅghena",
  "atk-s0509a12:574_1": "saddhiṁ taṁ subhaṁ kammāradhītaraṁ attano deviddhiyā upasaṅkamma namassati,",
  "atk-s0509a12:574_2": "pañcapatiṭṭhitena vandatīti attho.",
  "atk-s0509a12:575_0": "Subhākammāradhītutherīgāthāvaṇṇanā niṭṭhitā.",
  "atk-s0509a12:576_0": "Vīsatinipātavaṇṇanā niṭṭhitā."
}