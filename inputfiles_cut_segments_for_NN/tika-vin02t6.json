{
  "tika-vin02t6:0_0": "4. Pācittiyakaṇḍaṁ (bhikkhunīvibhaṅgavaṇṇanā)",
  "tika-vin02t6:1_0": "1. Lasuṇavaggavaṇṇanā",
  "tika-vin02t6:2_0": "793-797.",
  "tika-vin02t6:2_1": "Pācittiyesu lasuṇavaggassa paṭhame jātiṁ saratīti jātissaro.",
  "tika-vin02t6:2_2": "Sabhāvenevāti sūpasampākādiṁ vināva.",
  "tika-vin02t6:2_3": "Badarasāḷavaṁ nāma badaraphalāni sukkhāpetvā cuṇṇetvā kattabbā khādanīyavikati.",
  "tika-vin02t6:2_4": "Sesamettha uttānameva.",
  "tika-vin02t6:2_5": "Āmakalasuṇañceva ajjhoharaṇañcāti imāni panettha dve aṅgāni.",
  "tika-vin02t6:3_0": "798-802. Dutiyatatiyacatutthāni uttānatthāneva.",
  "tika-vin02t6:4_0": "812.",
  "tika-vin02t6:4_1": "Pañcame dvinnaṁ pabbānaṁ uparīti ettha dvinnaṁ aṅgulīnaṁ saha pavesane ekekāya aṅguliyā ekekaṁ pabbaṁ katvā dvinnaṁ pabbānaṁ upari.",
  "tika-vin02t6:4_2": "Ekaṅgulipavesane dvinnaṁ pabbānaṁ upari na vaṭṭatīti veditabbaṁ.",
  "tika-vin02t6:4_3": "Mahāpaccariyampi ayameva nayo dassito.",
  "tika-vin02t6:4_4": "Udakasuddhipaccayena pana satipi phassasādiyane yathāvuttaparicchede anāpatti.",
  "tika-vin02t6:5_0": "815-817.",
  "tika-vin02t6:5_1": "Chaṭṭhe āsumbhitvāti pātetvā.",
  "tika-vin02t6:5_2": "Dadhimatthūti dadhimaṇḍaṁ dadhimhi pasannodakaṁ.",
  "tika-vin02t6:5_3": "Bhuñjantassa bhikkhuno hatthapāse ṭhānaṁ,",
  "tika-vin02t6:5_4": "pānīyassa vā vidhūpanassa vā gahaṇanti imāni panettha dve aṅgāni.",
  "tika-vin02t6:6_0": "822.",
  "tika-vin02t6:6_1": "Sattame ‘‘paṭiggaṇhāti,",
  "tika-vin02t6:6_2": "āpatti dukkaṭassā’’ti idaṁ pubbapayogadukkaṭassa nidassanamattanti āha ‘‘na kevalaṁ paṭiggahaṇeyeva hotī’’tiādi.",
  "tika-vin02t6:6_3": "Pamāṇanti pācittiyāpattiyā pamāṇaṁ.",
  "tika-vin02t6:6_4": "Imehiyeva dvīhi pācittiyaṁ hoti,",
  "tika-vin02t6:6_5": "nāññehi bhajjanādīhīti attho.",
  "tika-vin02t6:6_6": "Vuttamevatthaṁ vitthārato dassetuṁ ‘‘tasmā’’tiādimāha.",
  "tika-vin02t6:6_7": "Taṁ pubbāparaviruddhanti punapi vuttanti vuttavādaṁ sandhāyāha.",
  "tika-vin02t6:6_8": "Aññāya viññattiyā laddhampi hi anāṇattiyā viññattiyā imissā aviññattiyā laddhapakkhaṁ bhajati,",
  "tika-vin02t6:6_9": "tasmā heṭṭhā aviññattiyā laddhe karaṇakārāpanesu visesaṁ avatvā idha visesavacanaṁ pubbāparaviruddhaṁ.",
  "tika-vin02t6:6_10": "Yadi cettha karaṇe pācittiyaṁ,",
  "tika-vin02t6:6_11": "kārāpanepi pācittiyeneva bhavitabbaṁ.",
  "tika-vin02t6:6_12": "Atha kārāpane dukkaṭaṁ,",
  "tika-vin02t6:6_13": "karaṇepi dukkaṭeneva bhavitabbaṁ.",
  "tika-vin02t6:6_14": "Na hi karaṇe vā kārāpane vā viseso atthi,",
  "tika-vin02t6:6_15": "tasmā aññāya viññattiyā laddhaṁ sayaṁ bhajjanādīni katvāpi kārāpetvāpi bhuñjantiyā dukkaṭamevāti idamettha sanniṭṭhānaṁ.",
  "tika-vin02t6:6_16": "Avisesena vuttanti karaṇakārāpanānaṁ sāmaññato vuttaṁ.",
  "tika-vin02t6:6_17": "Sesamettha uttānameva.",
  "tika-vin02t6:6_18": "Sattannaṁ dhaññānaṁ aññatarassa viññāpanaṁ vā viññāpāpanaṁ vā,",
  "tika-vin02t6:6_19": "paṭilābho,",
  "tika-vin02t6:6_20": "bhajjanādīni katvā vā kāretvā vā ajjhoharaṇanti imāni panettha tīṇi aṅgāni.",
  "tika-vin02t6:7_0": "824.",
  "tika-vin02t6:7_1": "Aṭṭhame nibbiṭṭhoti patiṭṭhāpito.",
  "tika-vin02t6:7_2": "Keṇīti rañño dātabbassa āyassetaṁ adhivacanaṁ.",
  "tika-vin02t6:7_3": "Ṭhānantaranti gāmajanapadādiṭhānantaraṁ.",
  "tika-vin02t6:7_4": "Sesamettha uttānameva.",
  "tika-vin02t6:7_5": "Uccārādibhāvo,",
  "tika-vin02t6:7_6": "anavalokanaṁ,",
  "tika-vin02t6:7_7": "vaḷañjanaṭṭhānaṁ,",
  "tika-vin02t6:7_8": "tirokuṭṭapākāratā,",
  "tika-vin02t6:7_9": "chaḍḍanaṁ vā chaḍḍāpanaṁ vāti imāni panettha pañca aṅgāni.",
  "tika-vin02t6:8_0": "830. Navame sabbesanti bhikkhussa bhikkhuniyā ca. Idha khettapālakā ārāmādigopakā ca sāmikā eva.",
  "tika-vin02t6:9_0": "836.",
  "tika-vin02t6:9_1": "Dasame ekapayogenāti ekadisāvalokanapayogena.",
  "tika-vin02t6:9_2": "Tesaṁyevāti yesaṁ naccaṁ passati.",
  "tika-vin02t6:9_3": "Kiñcāpi sayaṁ naccanādīsu pācittiyaṁ pāḷiyaṁ na vuttaṁ,",
  "tika-vin02t6:9_4": "tathāpi aṭṭhakathāpamāṇena gahetabbanti dassetuṁ ‘‘sabbaaṭṭhakathāsu vutta’’nti āha.",
  "tika-vin02t6:9_5": "‘‘Ārāme ṭhatvāti na kevalaṁ ṭhatvā,",
  "tika-vin02t6:9_6": "tato tato gantvāpi sabbiriyāpathehi labhati,",
  "tika-vin02t6:9_7": "‘ārāme ṭhitā’ti pana ārāmapariyāpannabhāvadassanatthaṁ vuttaṁ.",
  "tika-vin02t6:9_8": "Itarathā nisinnāpi na labheyyā’’ti tīsupi gaṇṭhipadesu vuttaṁ.",
  "tika-vin02t6:9_9": "Sesamettha uttānameva.",
  "tika-vin02t6:9_10": "Naccādīnaṁ aññataratā,",
  "tika-vin02t6:9_11": "aññatra anuññātakāraṇā gamanaṁ,",
  "tika-vin02t6:9_12": "dassanaṁ vā savanaṁ vāti imāni panettha tīṇi aṅgāni.",
  "tika-vin02t6:10_0": "Lasuṇavaggavaṇṇanā niṭṭhitā.",
  "tika-vin02t6:11_0": "2. Andhakāravaggavaṇṇanā",
  "tika-vin02t6:12_0": "841.",
  "tika-vin02t6:12_1": "Andhakāravaggassa paṭhame dāne vā pūjāya vāti dānanimittaṁ vā pūjānimittaṁ vā.",
  "tika-vin02t6:12_2": "Mantetīti katheti.",
  "tika-vin02t6:12_3": "Rattandhakāratā,",
  "tika-vin02t6:12_4": "purisassa hatthapāse ṭhānaṁ vā sallapanaṁ vā,",
  "tika-vin02t6:12_5": "sahāyābhāvo,",
  "tika-vin02t6:12_6": "rahopekkhatāti imāni panettha cattāri aṅgāni.",
  "tika-vin02t6:13_0": "842-846. Dutiyatatiyacatutthāni uttānatthāneva.",
  "tika-vin02t6:14_0": "856-857.",
  "tika-vin02t6:14_1": "Pañcame anovassakaṁ atikkāmentiyāti channassa anto nisīditvā pakkamantiṁ sandhāya vuttaṁ.",
  "tika-vin02t6:14_2": "‘‘Upacāro dvādasahattho’’ti vadanti.",
  "tika-vin02t6:14_3": "Pallaṅkassa anokāseti ūrubaddhāsanassa anokāse appahonte.",
  "tika-vin02t6:14_4": "Purebhattatā,",
  "tika-vin02t6:14_5": "antaraghare nisajjā,",
  "tika-vin02t6:14_6": "āsanassa pallaṅkokāsatā,",
  "tika-vin02t6:14_7": "aññatra anuññātakāraṇā anāpucchanaṁ,",
  "tika-vin02t6:14_8": "vuttaparicchedātikkamoti imāni panettha pañca aṅgāni.",
  "tika-vin02t6:15_0": "859-864. Chaṭṭhasattamādīni uttānatthāneva.",
  "tika-vin02t6:16_0": "Andhakāravaggavaṇṇanā niṭṭhitā.",
  "tika-vin02t6:17_0": "3. Naggavaggavaṇṇanā",
  "tika-vin02t6:18_0": "883-887. Naggavaggassa paṭhamadutiyāni uttānatthāneva.",
  "tika-vin02t6:19_0": "893.",
  "tika-vin02t6:19_1": "Tatiye visibbetvāti dussibbitaṁ puna sibbanatthāya visibbetvā vijaṭetvā.",
  "tika-vin02t6:19_2": "Aññatra catūhapañcāhāti visibbitadivasato pañca divase atikkamitvā.",
  "tika-vin02t6:19_3": "Nivāsanapāvuraṇūpagacīvaratā,",
  "tika-vin02t6:19_4": "upasampannāya santakatā,",
  "tika-vin02t6:19_5": "sibbanatthāya visibbanaṁ vā visibbāpanaṁ vā,",
  "tika-vin02t6:19_6": "aññatra anuññātakāraṇā pañcāhātikkamo,",
  "tika-vin02t6:19_7": "dhuranikkhepoti imāni panettha pañca aṅgāni.",
  "tika-vin02t6:20_0": "898.",
  "tika-vin02t6:20_1": "Catutthe pañcannaṁ cīvarānanti ticīvaraṁ udakasāṭikā saṅkaccikāti imesaṁ pañcannaṁ cīvarānaṁ.",
  "tika-vin02t6:20_2": "Pañcannaṁ cīvarānaṁ aññataratā,",
  "tika-vin02t6:20_3": "pañcāhātikkamo,",
  "tika-vin02t6:20_4": "anuññātakāraṇābhāvo,",
  "tika-vin02t6:20_5": "aparivattananti imāni panettha cattāri aṅgāni.",
  "tika-vin02t6:21_0": "902. Pañcamaṁ uttānatthameva.",
  "tika-vin02t6:22_0": "907.",
  "tika-vin02t6:22_1": "Chaṭṭhe cīvaralābhanti labhitabbacīvaraṁ.",
  "tika-vin02t6:22_2": "Vikappanupagapacchimatā,",
  "tika-vin02t6:22_3": "saṅghassa pariṇatabhāvo,",
  "tika-vin02t6:22_4": "vinā ānisaṁsadassanena antarāyakaraṇanti imāni panettha tīṇi aṅgāni.",
  "tika-vin02t6:23_0": "911. Sattamaṁ uttānatthameva.",
  "tika-vin02t6:24_0": "916.",
  "tika-vin02t6:24_1": "Aṭṭhame kumbhathūṇaṁ nāma kumbhasaddo,",
  "tika-vin02t6:24_2": "tena caranti kīḷanti,",
  "tika-vin02t6:24_3": "taṁ vā sippaṁ etesanti kumbhathūṇikā.",
  "tika-vin02t6:24_4": "Tenāha ‘‘ghaṭakena kīḷanakā’’ti.",
  "tika-vin02t6:24_5": "Dīghanikāyaṭṭhakathāyaṁ (dī. ni. aṭṭha.",
  "tika-vin02t6:24_6": "1.13) pana ‘‘kumbhathūṇaṁ nāma caturassaambaṇakatāḷa’’nti vuttaṁ.",
  "tika-vin02t6:24_7": "Caturassaambaṇakatāḷaṁ nāma rukkhasāradantādīsu yena kenaci caturassaambaṇaṁ katvā catūsu passesu cammena onandhitvā katavāditabhaṇḍaṁ.",
  "tika-vin02t6:24_8": "Bimbisakantipi tasseva vevacanaṁ,",
  "tika-vin02t6:24_9": "taṁ vādenti,",
  "tika-vin02t6:24_10": "taṁ vā sippaṁ etesanti kumbhathūṇikā.",
  "tika-vin02t6:24_11": "Tenāha ‘‘bimbisakavādakātipi vadantī’’ti.",
  "tika-vin02t6:24_12": "Samaṇacīvaratā,",
  "tika-vin02t6:24_13": "ṭhapetvā sahadhammike mātāpitaro ca aññesaṁ dānaṁ,",
  "tika-vin02t6:24_14": "atāvakālikatāti imāni panettha tīṇi aṅgāni.",
  "tika-vin02t6:25_0": "920. Navamaṁ uttānatthameva.",
  "tika-vin02t6:26_0": "927.",
  "tika-vin02t6:26_1": "Dasame dhammikaṁ kathinuddhāranti sabbāsaṁ bhikkhunīnaṁ akālacīvaraṁ dātukāmena upāsakena yattako atthāramūlako ānisaṁso,",
  "tika-vin02t6:26_2": "tato adhikaṁ vā samakaṁ vā datvā yācitakena samaggena bhikkhunisaṅghena yaṁ kathinaṁ ñattidutiyena kammena antarā uddharīyati,",
  "tika-vin02t6:26_3": "tassa so uddhāro dhammikoti vuccati,",
  "tika-vin02t6:26_4": "evarūpaṁ kathinuddhāranti attho.",
  "tika-vin02t6:26_5": "Sesaṁ uttānatthameva.",
  "tika-vin02t6:27_0": "Naggavaggavaṇṇanā niṭṭhitā.",
  "tika-vin02t6:28_0": "932. Tuvaṭṭavagge sabbaṁ uttānameva.",
  "tika-vin02t6:29_0": "5. Cittāgāravaggavaṇṇanā",
  "tika-vin02t6:30_0": "978.",
  "tika-vin02t6:30_1": "Cittāgāravaggassa paṭhame kīḷanaupavananti antonagare ṭhitaṁ sandhāya vuttaṁ,",
  "tika-vin02t6:30_2": "kīḷanuyyānanti bahinagare ṭhitaṁ sandhāya.",
  "tika-vin02t6:30_3": "Pāṭekkā āpattiyoti gīvāya parivaṭṭanappayogagaṇanāya āpattiyo,",
  "tika-vin02t6:30_4": "na ummīlanagaṇanāya.",
  "tika-vin02t6:30_5": "‘‘Ajjhārāme rājāgārādīni karonti,",
  "tika-vin02t6:30_6": "tāni passantiyā anāpattī’’ti vacanato ‘‘antoārāme tattha tattha gantvā naccādīni passituṁ labhatī’’tipi siddhaṁ.",
  "tika-vin02t6:31_0": "982. Dutiyādīni uttānatthāneva.",
  "tika-vin02t6:32_0": "1015.",
  "tika-vin02t6:32_1": "Navame hatthiādīsu sippa-saddo paccekaṁ yojetabbo,",
  "tika-vin02t6:32_2": "tathā āthabbaṇādīsu manta-saddo.",
  "tika-vin02t6:32_3": "Tattha āthabbaṇamanto nāma āthabbaṇavedavihito parūpaghātakaro manto,",
  "tika-vin02t6:32_4": "khīlanamanto nāma dārusārakhīlaṁ mantetvā pathaviyaṁ pavesetvā māraṇamanto,",
  "tika-vin02t6:32_5": "agadappayogo visayojanaṁ.",
  "tika-vin02t6:32_6": "Nāgamaṇḍalanti sappānaṁ pavesanivāraṇatthaṁ maṇḍalabaddhamanto.",
  "tika-vin02t6:33_0": "1018. Dasamaṁ uttānatthameva.",
  "tika-vin02t6:34_0": "Cittāgāravaggavaṇṇanā niṭṭhitā.",
  "tika-vin02t6:35_0": "1021. Ārāmavagge sabbaṁ uttānatthameva.",
  "tika-vin02t6:36_0": "1067. Gabbhinivaggepi sabbaṁ suviññeyyameva.",
  "tika-vin02t6:37_0": "8. Kumāribhūtavaggavaṇṇanā",
  "tika-vin02t6:38_0": "1119.",
  "tika-vin02t6:38_1": "Kumāribhūtavaggassa paṭhame sabbapaṭhamā dve mahāsikkhamānāti gabbhinivagge sabbapaṭhamaṁ vuttā dve sikkhamānā.",
  "tika-vin02t6:38_2": "Sikkhamānā icceva vattabbāti sammutikammādīsu evaṁ vattabbā.",
  "tika-vin02t6:38_3": "Gihigatāti vā kumāribhūtāti vā na vattabbāti sace vadanti,",
  "tika-vin02t6:38_4": "kammaṁ kuppatīti adhippāyo.",
  "tika-vin02t6:38_5": "Ito paraṁ navamapariyosānaṁ uttānatthameva.",
  "tika-vin02t6:39_0": "1163.",
  "tika-vin02t6:39_1": "Dasame apubbasamuṭṭhānasīsanti paṭhamapārājikasamuṭṭhānādīsu terasasu samuṭṭhānesu ananuññātasamuṭṭhānaṁ sandhāya vuttaṁ.",
  "tika-vin02t6:39_2": "Tañhi ito pubbe tādisassa samuṭṭhānasīsassa anāgatattā ‘‘apubbasamuṭṭhānasīsa’’nti vuttaṁ.",
  "tika-vin02t6:40_0": "1166. Ekādasamādīni uttānatthāneva.",
  "tika-vin02t6:41_0": "Kumāribhūtavaggavaṇṇanā niṭṭhitā.",
  "tika-vin02t6:42_0": "9. Chattupāhanavaggavaṇṇanā",
  "tika-vin02t6:43_0": "1214.",
  "tika-vin02t6:43_1": "Chattupāhanavaggassa ekādasame upacāraṁ sandhāyāti samantā dvādasahatthupacāraṁ sandhāya.",
  "tika-vin02t6:43_2": "Sesaṁ sabbattha uttānameva.",
  "tika-vin02t6:44_0": "Chattupāhanavaggavaṇṇanā niṭṭhitā.",
  "tika-vin02t6:45_0": "Giraggasamajjādīni acittakāni lokavajjānīti vuttattā naccanti vā vaṇṇakanti vā ajānitvāva passantiyā",
  "tika-vin02t6:45_1": "vā nahāyantiyā vā āpattisambhavato vatthuajānanacittena acittakāni,",
  "tika-vin02t6:45_2": "naccanti vā vaṇṇakanti vā jānitvā passantiyā vā nahāyantiyā vā akusaleneva āpajjanato lokavajjānīti veditabbāni.",
  "tika-vin02t6:45_3": "Corīvuṭṭhāpanādīni corītiādinā vatthuṁ jānitvā karaṇe eva āpattisambhavato sacittakāni,",
  "tika-vin02t6:45_4": "upasampadādīnaṁ ekantaakusalacitteneva akattabbattā paṇṇattivajjāni.",
  "tika-vin02t6:45_5": "‘‘Idha sacittakācittakatā paṇṇattijānanājānanatāya aggahetvā vatthujānanājānanatāya gahetabbā’’ti tīsupi gaṇṭhipadesu vuttaṁ.",
  "tika-vin02t6:45_6": "Sesamettha uttānatthameva.",
  "tika-vin02t6:46_0": "Bhikkhunīvibhaṅge khuddakavaṇṇanā niṭṭhitā.",
  "tika-vin02t6:47_0": "Pācittiyakaṇḍaṁ niṭṭhitaṁ."
}