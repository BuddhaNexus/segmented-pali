{
  "mil7.2.6:0.1_0": "Milindapañha",
  "mil7.2.6:0.2_0": "Opammakathāpañha",
  "mil7.2.6:0.3_0": "Gadrabhavagga",
  "mil7.2.6:0.4_0": "6. Kummaṅgapañha",
  "mil7.2.6:1.1_0": "“Bhante nāgasena,",
  "mil7.2.6:1.1_1": "‘kummassa pañca aṅgāni gahetabbānī’ti yaṁ vadesi,",
  "mil7.2.6:1.1_2": "katamāni tāni pañca aṅgāni gahetabbānī”ti?",
  "mil7.2.6:1.2_0": "“Yathā, mahārāja,",
  "mil7.2.6:1.2_1": "kummo udakacaro udakeyeva vāsaṁ kappeti;",
  "mil7.2.6:1.3_0": "evameva kho, mahārāja,",
  "mil7.2.6:1.3_1": "yoginā yogāvacarena sabbapāṇabhūtapuggalānaṁ hitānukampinā mettāsahagatena cetasā vipulena mahaggatena appamāṇena averena abyāpajjena sabbāvantaṁ lokaṁ pharitvā viharitabbaṁ.",
  "mil7.2.6:1.4_0": "Idaṁ, mahārāja,",
  "mil7.2.6:1.4_1": "kummassa paṭhamaṁ aṅgaṁ gahetabbaṁ.",
  "mil7.2.6:2.1_0": "Puna caparaṁ, mahārāja,",
  "mil7.2.6:2.1_1": "kummo udake uppilavanto sīsaṁ ukkhipitvā yadi koci passati,",
  "mil7.2.6:2.1_2": "tattheva nimujjati gāḷhamogāhati ‘mā maṁ te puna passeyyun’ti;",
  "mil7.2.6:2.2_0": "evameva kho, mahārāja,",
  "mil7.2.6:2.2_1": "yoginā yogāvacarena kilesesu opatantesu ārammaṇasare nimujjitabbaṁ gāḷhamogāhitabbaṁ ‘mā maṁ kilesā puna passeyyun’ti.",
  "mil7.2.6:2.3_0": "Idaṁ, mahārāja, kummassa dutiyaṁ aṅgaṁ gahetabbaṁ.",
  "mil7.2.6:3.1_0": "Puna caparaṁ, mahārāja,",
  "mil7.2.6:3.1_1": "kummo udakato nikkhamitvā kāyaṁ otāpeti;",
  "mil7.2.6:3.2_0": "evameva kho, mahārāja,",
  "mil7.2.6:3.2_1": "yoginā yogāvacarena nisajjaṭṭhānasayanacaṅkamato mānasaṁ nīharitvā sammappadhāne mānasaṁ otāpetabbaṁ.",
  "mil7.2.6:3.3_0": "Idaṁ, mahārāja, kummassa tatiyaṁ aṅgaṁ gahetabbaṁ.",
  "mil7.2.6:4.1_0": "Puna caparaṁ, mahārāja,",
  "mil7.2.6:4.1_1": "kummo pathaviṁ khaṇitvā vivitte vāsaṁ kappeti;",
  "mil7.2.6:4.2_0": "evameva kho, mahārāja,",
  "mil7.2.6:4.2_1": "yoginā yogāvacarena lābhasakkārasilokaṁ pajahitvā suññaṁ vivittaṁ kānanaṁ vanapatthaṁ pabbataṁ kandaraṁ giriguhaṁ appasaddaṁ appanigghosaṁ pavivittamogāhitvā vivitte yeva vāsaṁ upagantabbaṁ.",
  "mil7.2.6:4.3_0": "Idaṁ, mahārāja,",
  "mil7.2.6:4.3_1": "kummassa catutthaṁ aṅgaṁ gahetabbaṁ.",
  "mil7.2.6:4.4_0": "Bhāsitampetaṁ, mahārāja,",
  "mil7.2.6:4.4_1": "therena upasenena vaṅgantaputtena—",
  "mil7.2.6:5.1_0": "‘Vivittaṁ appanigghosaṁ,",
  "mil7.2.6:5.2_0": "vāḷamiganisevitaṁ;",
  "mil7.2.6:5.3_0": "Seve senāsanaṁ bhikkhu,",
  "mil7.2.6:5.4_0": "paṭisallānakāraṇā’ti.",
  "mil7.2.6:6.1_0": "Puna caparaṁ, mahārāja,",
  "mil7.2.6:6.1_1": "kummo cārikaṁ caramāno yadi kañci passati vā, saddaṁ suṇāti vā,",
  "mil7.2.6:6.1_2": "soṇḍipañcamāni aṅgāni sake kapāle nidahitvā appossukko tuṇhībhūto tiṭṭhati kāyamanurakkhanto;",
  "mil7.2.6:6.2_0": "evameva kho, mahārāja,",
  "mil7.2.6:6.2_1": "yoginā yogāvacarena sabbattha rūpasaddagandharasaphoṭṭhabbadhammesu āpatantesu chasu dvāresu saṁvarakavāṭaṁ anugghāṭetvā mānasaṁ samodahitvā saṁvaraṁ katvā satena sampajānena vihātabbaṁ samaṇadhammaṁ anurakkhamānena.",
  "mil7.2.6:6.3_0": "Idaṁ, mahārāja,",
  "mil7.2.6:6.3_1": "kummassa pañcamaṁ aṅgaṁ gahetabbaṁ.",
  "mil7.2.6:6.4_0": "Bhāsitampetaṁ, mahārāja,",
  "mil7.2.6:6.4_1": "bhagavatā devātidevena saṁyuttanikāyavare kummūpamasuttante—",
  "mil7.2.6:7.1_0": "‘Kummova aṅgāni sake kapāle,",
  "mil7.2.6:7.2_0": "Samodahaṁ bhikkhu manovitakke;",
  "mil7.2.6:7.3_0": "Anissito aññamaheṭhayāno,",
  "mil7.2.6:7.4_0": "Parinibbuto nūpavadeyya kañcī’”ti.",
  "mil7.2.6:8.1_0": "Kummaṅgapañho chaṭṭho."
}