{
  "mn103:0.1_0": "Majjhima Nikāya 103 ",
  "mn103:0.2_0": "Kintisutta ",
  "mn103:1.1_0": "Evaṁ me sutaṁ—",
  "mn103:1.2_0": "ekaṁ samayaṁ bhagavā pisinārāyaṁ viharati baliharaṇe vanasaṇḍe. ",
  "mn103:1.3_0": "Tatra kho bhagavā bhikkhū āmantesi: ",
  "mn103:1.4_0": "“bhikkhavo”ti. ",
  "mn103:1.5_0": "“Bhadante”ti te bhikkhū bhagavato paccassosuṁ. ",
  "mn103:1.6_0": "Bhagavā etadavoca: ",
  "mn103:2.1_0": "“kinti vo, bhikkhave, mayi hoti: ",
  "mn103:2.2_0": "‘cīvarahetu vā samaṇo gotamo dhammaṁ deseti,",
  "mn103:2.2_1": "piṇḍapātahetu vā samaṇo gotamo dhammaṁ deseti,",
  "mn103:2.2_2": "senāsanahetu vā samaṇo gotamo dhammaṁ deseti,",
  "mn103:2.2_3": "itibhavābhavahetu vā samaṇo gotamo dhammaṁ desetī’”ti?",
  "mn103:2.3_0": "“Na kho no, bhante, bhagavati evaṁ hoti: ",
  "mn103:2.4_0": "‘cīvarahetu vā samaṇo gotamo dhammaṁ deseti,",
  "mn103:2.4_1": "piṇḍapātahetu vā samaṇo gotamo dhammaṁ deseti,",
  "mn103:2.4_2": "senāsanahetu vā samaṇo gotamo dhammaṁ deseti,",
  "mn103:2.4_3": "itibhavābhavahetu vā samaṇo gotamo dhammaṁ desetī’”ti.",
  "mn103:2.5_0": "“Na ca kira vo, bhikkhave, mayi evaṁ hoti: ",
  "mn103:2.6_0": "‘cīvarahetu vā samaṇo gotamo dhammaṁ deseti …pe… ",
  "mn103:2.7_0": "itibhavābhavahetu vā samaṇo gotamo dhammaṁ desetī’ti; ",
  "mn103:2.8_0": "atha kinti carahi vo, bhikkhave, mayi hotī”ti? ",
  "mn103:2.9_0": "“Evaṁ kho no, bhante, bhagavati hoti: ",
  "mn103:2.10_0": "‘anukampako bhagavā hitesī; ",
  "mn103:2.11_0": "anukampaṁ upādāya dhammaṁ desetī’”ti. ",
  "mn103:2.12_0": "“Evañca kira vo, bhikkhave, mayi hoti: ",
  "mn103:2.13_0": "‘anukampako bhagavā hitesī; ",
  "mn103:2.14_0": "anukampaṁ upādāya dhammaṁ desetī’ti. ",
  "mn103:3.1_0": "Tasmātiha, bhikkhave,",
  "mn103:3.1_1": "ye vo mayā dhammā abhiññā desitā, seyyathidaṁ—",
  "mn103:3.2_0": "cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo,",
  "mn103:3.2_1": "tattha sabbeheva samaggehi sammodamānehi avivadamānehi sikkhitabbaṁ.",
  "mn103:4.1_0": "Tesañca vo, bhikkhave,",
  "mn103:4.1_1": "samaggānaṁ sammodamānānaṁ avivadamānānaṁ sikkhataṁ siyaṁsu dve bhikkhū abhidhamme nānāvādā.",
  "mn103:5.1_0": "Tatra ce tumhākaṁ evamassa: ",
  "mn103:5.2_0": "‘imesaṁ kho āyasmantānaṁ atthato ceva nānaṁ byañjanato ca nānan’ti,",
  "mn103:5.2_1": "tattha yaṁ bhikkhuṁ suvacataraṁ maññeyyātha so upasaṅkamitvā evamassa vacanīyo:",
  "mn103:5.3_0": "‘āyasmantānaṁ kho atthato ceva nānaṁ, byañjanato ca nānaṁ. ",
  "mn103:5.4_0": "Tadamināpetaṁ āyasmanto jānātha—",
  "mn103:5.5_0": "yathā atthato ceva nānaṁ, byañjanato ca nānaṁ. ",
  "mn103:5.6_0": "Māyasmanto vivādaṁ āpajjitthā’ti. ",
  "mn103:5.7_0": "Athāparesaṁ ekatopakkhikānaṁ bhikkhūnaṁ yaṁ bhikkhuṁ suvacataraṁ maññeyyātha so upasaṅkamitvā evamassa vacanīyo: ",
  "mn103:5.8_0": "‘āyasmantānaṁ kho atthato ceva nānaṁ, byañjanato ca nānaṁ. ",
  "mn103:5.9_0": "Tadamināpetaṁ āyasmanto jānātha—",
  "mn103:5.10_0": "yathā atthato ceva nānaṁ, byañjanato ca nānaṁ. ",
  "mn103:5.11_0": "Māyasmanto vivādaṁ āpajjitthā’ti. ",
  "mn103:5.12_0": "Iti duggahitaṁ duggahitato dhāretabbaṁ,",
  "mn103:5.12_1": "suggahitaṁ suggahitato dhāretabbaṁ.",
  "mn103:5.13_0": "Duggahitaṁ duggahitato dhāretvā suggahitaṁ suggahitato dhāretvā yo dhammo yo vinayo so bhāsitabbo. ",
  "mn103:6.1_0": "Tatra ce tumhākaṁ evamassa: ",
  "mn103:6.2_0": "‘imesaṁ kho āyasmantānaṁ atthato hi kho nānaṁ, byañjanato sametī’ti,",
  "mn103:6.2_1": "tattha yaṁ bhikkhuṁ suvacataraṁ maññeyyātha so upasaṅkamitvā evamassa vacanīyo:",
  "mn103:6.3_0": "‘āyasmantānaṁ kho atthato hi nānaṁ, byañjanato sameti. ",
  "mn103:6.4_0": "Tadamināpetaṁ āyasmanto jānātha—",
  "mn103:6.5_0": "yathā atthato hi kho nānaṁ, byañjanato sameti. ",
  "mn103:6.6_0": "Māyasmanto vivādaṁ āpajjitthā’ti. ",
  "mn103:6.7_0": "Athāparesaṁ ekatopakkhikānaṁ bhikkhūnaṁ yaṁ bhikkhuṁ suvacataraṁ maññeyyātha so upasaṅkamitvā evamassa vacanīyo: ",
  "mn103:6.8_0": "‘āyasmantānaṁ kho atthato hi kho nānaṁ, byañjanato sameti. ",
  "mn103:6.9_0": "Tadamināpetaṁ āyasmanto jānātha—",
  "mn103:6.10_0": "yathā atthato hi kho nānaṁ, byañjanato sameti. ",
  "mn103:6.11_0": "Māyasmanto vivādaṁ āpajjitthā’ti. ",
  "mn103:6.12_0": "Iti duggahitaṁ duggahitato dhāretabbaṁ,",
  "mn103:6.12_1": "suggahitaṁ suggahitato dhāretabbaṁ.",
  "mn103:6.13_0": "Duggahitaṁ duggahitato dhāretvā suggahitaṁ suggahitato dhāretvā yo dhammo yo vinayo so bhāsitabbo. ",
  "mn103:7.1_0": "Tatra ce tumhākaṁ evamassa: ",
  "mn103:7.2_0": "‘imesaṁ kho āyasmantānaṁ atthato hi kho sameti, byañjanato nānan’ti,",
  "mn103:7.2_1": "tattha yaṁ bhikkhuṁ suvacataraṁ maññeyyātha so upasaṅkamitvā evamassa vacanīyo:",
  "mn103:7.3_0": "‘āyasmantānaṁ kho atthato hi sameti, byañjanato nānaṁ. ",
  "mn103:7.4_0": "Tadamināpetaṁ āyasmanto jānātha—",
  "mn103:7.5_0": "yathā atthato hi kho sameti, byañjanato nānaṁ. ",
  "mn103:7.6_0": "Appamattakaṁ kho panetaṁ yadidaṁ—byañjanaṁ. ",
  "mn103:7.7_0": "Māyasmanto appamattake vivādaṁ āpajjitthā’ti. ",
  "mn103:7.8_0": "Athāparesaṁ ekatopakkhikānaṁ bhikkhūnaṁ yaṁ bhikkhuṁ suvacataraṁ maññeyyātha so upasaṅkamitvā evamassa vacanīyo: ",
  "mn103:7.9_0": "‘āyasmantānaṁ kho atthato hi sameti, byañjanato nānaṁ. ",
  "mn103:7.10_0": "Tadamināpetaṁ āyasmanto jānātha—",
  "mn103:7.11_0": "yathā atthato hi kho sameti, byañjanato nānaṁ. ",
  "mn103:7.12_0": "Appamattakaṁ kho panetaṁ yadidaṁ—byañjanaṁ. ",
  "mn103:7.13_0": "Māyasmanto appamattake vivādaṁ āpajjitthā’ti. ",
  "mn103:7.14_0": "Iti suggahitaṁ suggahitato dhāretabbaṁ,",
  "mn103:7.14_1": "duggahitaṁ duggahitato dhāretabbaṁ.",
  "mn103:7.15_0": "Suggahitaṁ suggahitato dhāretvā duggahitaṁ duggahitato dhāretvā yo dhammo yo vinayo so bhāsitabbo. ",
  "mn103:8.1_0": "Tatra ce tumhākaṁ evamassa: ",
  "mn103:8.2_0": "‘imesaṁ kho āyasmantānaṁ atthato ceva sameti byañjanato ca sametī’ti,",
  "mn103:8.2_1": "tattha yaṁ bhikkhuṁ suvacataraṁ maññeyyātha so upasaṅkamitvā evamassa vacanīyo:",
  "mn103:8.3_0": "‘āyasmantānaṁ kho atthato ceva sameti, byañjanato ca sameti. ",
  "mn103:8.4_0": "Tadamināpetaṁ āyasmanto jānātha—",
  "mn103:8.5_0": "yathā atthato ceva sameti byañjanato ca sameti. ",
  "mn103:8.6_0": "Māyasmanto vivādaṁ āpajjitthā’ti. ",
  "mn103:8.7_0": "Athāparesaṁ ekatopakkhikānaṁ bhikkhūnaṁ yaṁ bhikkhuṁ suvacataraṁ maññeyyātha so upasaṅkamitvā evamassa vacanīyo: ",
  "mn103:8.8_0": "‘āyasmantānaṁ kho atthato ceva sameti byañjanato ca sameti. ",
  "mn103:8.9_0": "Tadamināpetaṁ āyasmanto jānātha—",
  "mn103:8.10_0": "yathā atthato ceva sameti byañjanato ca sameti. ",
  "mn103:8.11_0": "Māyasmanto vivādaṁ āpajjitthā’ti. ",
  "mn103:8.12_0": "Iti suggahitaṁ suggahitato dhāretabbaṁ. ",
  "mn103:8.13_0": "Suggahitaṁ suggahitato dhāretvā yo dhammo yo vinayo so bhāsitabbo. ",
  "mn103:9.1_0": "Tesañca vo, bhikkhave,",
  "mn103:9.1_1": "samaggānaṁ sammodamānānaṁ avivadamānānaṁ sikkhataṁ siyā aññatarassa bhikkhuno āpatti siyā vītikkamo,",
  "mn103:10.1_0": "tatra, bhikkhave, na codanāya taritabbaṁ. Puggalo upaparikkhitabbo: ",
  "mn103:10.2_0": "‘iti mayhañca avihesā bhavissati parassa ca puggalassa anupaghāto,",
  "mn103:10.2_1": "paro hi puggalo akkodhano anupanāhī adaḷhadiṭṭhī suppaṭinissaggī,",
  "mn103:10.2_2": "sakkomi cāhaṁ etaṁ puggalaṁ akusalā vuṭṭhāpetvā kusale patiṭṭhāpetun’ti.",
  "mn103:10.3_0": "Sace, bhikkhave, evamassa, kallaṁ vacanāya. ",
  "mn103:11.1_0": "Sace pana, bhikkhave, evamassa: ",
  "mn103:11.2_0": "‘mayhaṁ kho avihesā bhavissati parassa ca puggalassa upaghāto,",
  "mn103:11.2_1": "paro hi puggalo kodhano upanāhī adaḷhadiṭṭhī suppaṭinissaggī,",
  "mn103:11.2_2": "sakkomi cāhaṁ etaṁ puggalaṁ akusalā vuṭṭhāpetvā kusale patiṭṭhāpetuṁ.",
  "mn103:11.3_0": "Appamattakaṁ kho panetaṁ yadidaṁ—parassa puggalassa upaghāto. ",
  "mn103:11.4_0": "Atha kho etadeva bahutaraṁ—",
  "mn103:11.5_0": "svāhaṁ sakkomi etaṁ puggalaṁ akusalā vuṭṭhāpetvā kusale patiṭṭhāpetun’ti. ",
  "mn103:11.6_0": "Sace, bhikkhave, evamassa, kallaṁ vacanāya. ",
  "mn103:12.1_0": "Sace pana, bhikkhave, evamassa: ",
  "mn103:12.2_0": "‘mayhaṁ kho vihesā bhavissati parassa ca puggalassa anupaghāto.",
  "mn103:12.2_1": "Paro hi puggalo akkodhano anupanāhī daḷhadiṭṭhī duppaṭinissaggī,",
  "mn103:12.2_2": "sakkomi cāhaṁ etaṁ puggalaṁ akusalā vuṭṭhāpetvā kusale patiṭṭhāpetuṁ.",
  "mn103:12.3_0": "Appamattakaṁ kho panetaṁ yadidaṁ—mayhaṁ vihesā. ",
  "mn103:12.4_0": "Atha kho etadeva bahutaraṁ—",
  "mn103:12.5_0": "svāhaṁ sakkomi etaṁ puggalaṁ akusalā vuṭṭhāpetvā kusale patiṭṭhāpetun’ti. ",
  "mn103:12.6_0": "Sace, bhikkhave, evamassa, kallaṁ vacanāya. ",
  "mn103:13.1_0": "Sace pana, bhikkhave, evamassa: ",
  "mn103:13.2_0": "‘mayhañca kho vihesā bhavissati parassa ca puggalassa upaghāto.",
  "mn103:13.2_1": "Paro hi puggalo kodhano upanāhī daḷhadiṭṭhī duppaṭinissaggī,",
  "mn103:13.2_2": "sakkomi cāhaṁ etaṁ puggalaṁ akusalā vuṭṭhāpetvā kusale patiṭṭhāpetuṁ.",
  "mn103:13.3_0": "Appamattakaṁ kho panetaṁ yadidaṁ—mayhañca vihesā bhavissati parassa ca puggalassa upaghāto. ",
  "mn103:13.4_0": "Atha kho etadeva bahutaraṁ—",
  "mn103:13.5_0": "svāhaṁ sakkomi etaṁ puggalaṁ akusalā vuṭṭhāpetvā kusale patiṭṭhāpetun’ti. ",
  "mn103:13.6_0": "Sace, bhikkhave, evamassa, kallaṁ vacanāya. ",
  "mn103:14.1_0": "Sace pana, bhikkhave, evamassa: ",
  "mn103:14.2_0": "‘mayhañca kho vihesā bhavissati parassa ca puggalassa upaghāto.",
  "mn103:14.2_1": "Paro hi puggalo kodhano upanāhī daḷhadiṭṭhī duppaṭinissaggī,",
  "mn103:14.2_2": "na cāhaṁ sakkomi etaṁ puggalaṁ akusalā vuṭṭhāpetvā kusale patiṭṭhāpetun’ti.",
  "mn103:14.3_0": "Evarūpe, bhikkhave,",
  "mn103:14.3_1": "puggale upekkhā nātimaññitabbā.",
  "mn103:15.1_0": "Tesañca vo, bhikkhave,",
  "mn103:15.1_1": "samaggānaṁ sammodamānānaṁ avivadamānānaṁ sikkhataṁ aññamaññassa vacīsaṁhāro uppajjeyya diṭṭhipaḷāso cetaso āghāto appaccayo anabhiraddhi.",
  "mn103:15.2_0": "Tattha ekatopakkhikānaṁ bhikkhūnaṁ yaṁ bhikkhuṁ suvacataraṁ maññeyyātha so upasaṅkamitvā evamassa vacanīyo: ",
  "mn103:15.3_0": "‘yaṁ no, āvuso,",
  "mn103:15.3_1": "amhākaṁ samaggānaṁ sammodamānānaṁ avivadamānānaṁ sikkhataṁ aññamaññassa vacīsaṁhāro uppanno diṭṭhipaḷāso cetaso āghāto appaccayo anabhiraddhi,",
  "mn103:15.3_2": "taṁ jānamāno samaṇo garaheyyā’ti.",
  "mn103:15.4_0": "Sammā byākaramāno, bhikkhave, bhikkhu evaṁ byākareyya: ",
  "mn103:15.5_0": "‘yaṁ no, āvuso,",
  "mn103:15.5_1": "amhākaṁ samaggānaṁ sammodamānānaṁ avivadamānānaṁ sikkhataṁ aññamaññassa vacīsaṁhāro uppanno diṭṭhipaḷāso cetaso āghāto appaccayo anabhiraddhi,",
  "mn103:15.5_2": "taṁ jānamāno samaṇo garaheyyāti.",
  "mn103:15.6_0": "Etaṁ panāvuso,",
  "mn103:15.6_1": "dhammaṁ appahāya nibbānaṁ sacchikareyyā’ti.",
  "mn103:15.7_0": "Sammā byākaramāno, bhikkhave, bhikkhu evaṁ byākareyya: ",
  "mn103:15.8_0": "‘etaṁ, āvuso,",
  "mn103:15.8_1": "dhammaṁ appahāya na nibbānaṁ sacchikareyyā’ti.",
  "mn103:16.1_0": "Athāparesaṁ ekatopakkhikānaṁ bhikkhūnaṁ yaṁ bhikkhuṁ suvacataraṁ maññeyyātha,",
  "mn103:16.1_1": "so upasaṅkamitvā evamassa vacanīyo:",
  "mn103:16.2_0": "‘yaṁ no, āvuso,",
  "mn103:16.2_1": "amhākaṁ samaggānaṁ sammodamānānaṁ avivadamānānaṁ sikkhataṁ aññamaññassa vacīsaṁhāro uppanno diṭṭhipaḷāso cetaso āghāto appaccayo anabhiraddhi,",
  "mn103:16.2_2": "taṁ jānamāno samaṇo garaheyyā’ti.",
  "mn103:16.3_0": "Sammā byākaramāno, bhikkhave, bhikkhu evaṁ byākareyya: ",
  "mn103:16.4_0": "‘yaṁ no, āvuso,",
  "mn103:16.4_1": "amhākaṁ samaggānaṁ sammodamānānaṁ avivadamānānaṁ sikkhataṁ aññamaññassa vacīsaṁhāro uppanno diṭṭhipaḷāso cetaso āghāto appaccayo anabhiraddhi taṁ jānamāno samaṇo garaheyyāti.",
  "mn103:16.5_0": "Etaṁ panāvuso,",
  "mn103:16.5_1": "dhammaṁ appahāya nibbānaṁ sacchikareyyā’ti.",
  "mn103:16.6_0": "Sammā byākaramāno, bhikkhave, bhikkhu evaṁ byākareyya: ",
  "mn103:16.7_0": "‘etaṁ kho, āvuso,",
  "mn103:16.7_1": "dhammaṁ appahāya na nibbānaṁ sacchikareyyā’ti.",
  "mn103:17.1_0": "Tañce, bhikkhave, bhikkhuṁ pare evaṁ puccheyyuṁ: ",
  "mn103:17.2_0": "‘āyasmatā no ete bhikkhū akusalā vuṭṭhāpetvā kusale patiṭṭhāpitā’ti? ",
  "mn103:17.3_0": "Sammā byākaramāno, bhikkhave, bhikkhu evaṁ byākareyya: ",
  "mn103:17.4_0": "‘idhāhaṁ, āvuso, yena bhagavā tenupasaṅkamiṁ,",
  "mn103:17.4_1": "tassa me bhagavā dhammaṁ desesi,",
  "mn103:17.4_2": "tāhaṁ dhammaṁ sutvā tesaṁ bhikkhūnaṁ abhāsiṁ.",
  "mn103:17.5_0": "Taṁ te bhikkhū dhammaṁ sutvā akusalā vuṭṭhahiṁsu, kusale patiṭṭhahiṁsū’ti. ",
  "mn103:17.6_0": "Evaṁ byākaramāno kho, bhikkhave,",
  "mn103:17.6_1": "bhikkhu na ceva attānaṁ ukkaṁseti, na paraṁ vambheti,",
  "mn103:17.6_2": "dhammassa cānudhammaṁ byākaroti,",
  "mn103:17.6_3": "na ca koci sahadhammiko vādānuvādo gārayhaṁ ṭhānaṁ āgacchatī”ti.",
  "mn103:17.7_0": "Idamavoca bhagavā. ",
  "mn103:17.8_0": "Attamanā te bhikkhū bhagavato bhāsitaṁ abhinandunti. ",
  "mn103:17.9_0": "Kintisuttaṁ niṭṭhitaṁ tatiyaṁ. "
}