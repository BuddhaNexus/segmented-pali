{
  "mil3.2.6:0.1_0": "Milindapañha",
  "mil3.2.6:0.2_0": "Addhānavagga",
  "mil3.2.6:0.3_0": "6. Nāmarūpaekattanānattapañha",
  "mil3.2.6:1.1_0": "Rājā āha—",
  "mil3.2.6:1.2_0": "“bhante nāgasena, ko paṭisandahatī”ti?",
  "mil3.2.6:1.3_0": "Thero āha—",
  "mil3.2.6:1.4_0": "“nāmarūpaṁ kho, mahārāja, paṭisandahatī”ti.",
  "mil3.2.6:1.5_0": "“Kiṁ imaṁyeva nāmarūpaṁ paṭisandahatī”ti?",
  "mil3.2.6:1.6_0": "“Na kho, mahārāja,",
  "mil3.2.6:1.6_1": "imaṁyeva nāmarūpaṁ paṭisandahati,",
  "mil3.2.6:1.6_2": "iminā pana, mahārāja,",
  "mil3.2.6:1.6_3": "nāmarūpena kammaṁ karoti sobhanaṁ vā pāpakaṁ vā,",
  "mil3.2.6:1.6_4": "tena kammena aññaṁ nāmarūpaṁ paṭisandahatī”ti.",
  "mil3.2.6:1.7_0": "“Yadi, bhante, na imaṁ yeva nāmarūpaṁ paṭisandahati, nanu so mutto bhavissati pāpakehi kammehī”ti?",
  "mil3.2.6:1.8_0": "Thero āha—",
  "mil3.2.6:1.9_0": "“yadi na paṭisandaheyya, mutto bhaveyya pāpakehi kammehi.",
  "mil3.2.6:1.10_0": "Yasmā ca kho, mahārāja, paṭisandahati, tasmā na mutto pāpakehi kammehī”ti.",
  "mil3.2.6:2.1_0": "“Opammaṁ karohī”ti.",
  "mil3.2.6:2.2_0": "“Yathā, mahārāja,",
  "mil3.2.6:2.2_1": "kocideva puriso aññatarassa purisassa ambaṁ avahareyya,",
  "mil3.2.6:2.2_2": "tamenaṁ ambasāmiko gahetvā rañño dasseyya ‘iminā, deva,",
  "mil3.2.6:2.2_3": "purisena mayhaṁ ambā avahaṭā’ti,",
  "mil3.2.6:2.2_4": "so evaṁ vadeyya ‘nāhaṁ, deva,",
  "mil3.2.6:2.2_5": "imassa ambe avaharāmi,",
  "mil3.2.6:2.2_6": "aññe te ambā,",
  "mil3.2.6:2.2_7": "ye iminā ropitā,",
  "mil3.2.6:2.2_8": "aññe te ambā,",
  "mil3.2.6:2.2_9": "ye mayā avahaṭā,",
  "mil3.2.6:2.2_10": "nāhaṁ daṇḍappatto’ti.",
  "mil3.2.6:2.3_0": "Kiṁ nu kho so, mahārāja, puriso daṇḍappatto bhaveyyā”ti?",
  "mil3.2.6:2.4_0": "“Āma, bhante, daṇḍappatto bhaveyyā”ti.",
  "mil3.2.6:2.5_0": "“Kena kāraṇenā”ti?",
  "mil3.2.6:2.6_0": "“Kiñcāpi so evaṁ vadeyya, purimaṁ, bhante,",
  "mil3.2.6:2.6_1": "ambaṁ appaccakkhāya pacchimena ambena so puriso daṇḍappatto bhaveyyā”ti.",
  "mil3.2.6:2.7_0": "“Evameva kho, mahārāja,",
  "mil3.2.6:2.7_1": "iminā nāmarūpena kammaṁ karoti sobhanaṁ vā pāpakaṁ vā,",
  "mil3.2.6:2.7_2": "tena kammena aññaṁ nāmarūpaṁ paṭisandahati,",
  "mil3.2.6:2.7_3": "tasmā na mutto pāpakehi kammehī”ti.",
  "mil3.2.6:3.1_0": "“Bhiyyo opammaṁ karohī”ti.",
  "mil3.2.6:3.2_0": "“Yathā, mahārāja, kocideva puriso aññatarassa purisassa sāliṁ avahareyya …pe…",
  "mil3.2.6:3.3_0": "ucchuṁ avahareyya …pe…",
  "mil3.2.6:3.4_0": "yathā, mahārāja,",
  "mil3.2.6:3.4_1": "koci puriso hemantakāle aggiṁ jāletvā visibbetvā avijjhāpetvā pakkameyya,",
  "mil3.2.6:3.4_2": "atha kho so aggi aññatarassa purisassa khettaṁ ḍaheyya,",
  "mil3.2.6:3.4_3": "tamenaṁ khettasāmiko gahetvā rañño dasseyya ‘iminā, deva,",
  "mil3.2.6:3.4_4": "purisena mayhaṁ khettaṁ daḍḍhan’ti.",
  "mil3.2.6:3.5_0": "So evaṁ vadeyya ‘nāhaṁ, deva,",
  "mil3.2.6:3.5_1": "imassa khettaṁ jhāpemi,",
  "mil3.2.6:3.5_2": "añño so aggi,",
  "mil3.2.6:3.5_3": "yo mayā avijjhāpito,",
  "mil3.2.6:3.5_4": "añño so aggi,",
  "mil3.2.6:3.5_5": "yenimassa khettaṁ daḍḍhaṁ,",
  "mil3.2.6:3.5_6": "nāhaṁ daṇḍappatto’ti.",
  "mil3.2.6:3.6_0": "Kiṁ nu kho so, mahārāja, puriso daṇḍappatto bhaveyyā”ti?",
  "mil3.2.6:3.7_0": "“Āma, bhante, daṇḍappatto bhaveyyā”ti.",
  "mil3.2.6:3.8_0": "“Kena kāraṇenā”ti?",
  "mil3.2.6:3.9_0": "“Kiñcāpi so evaṁ vadeyya, purimaṁ, bhante,",
  "mil3.2.6:3.9_1": "aggiṁ appaccakkhāya pacchimena agginā so puriso daṇḍappatto bhaveyyā”ti.",
  "mil3.2.6:3.10_0": "“Evameva kho, mahārāja,",
  "mil3.2.6:3.10_1": "iminā nāmarūpena kammaṁ karoti sobhanaṁ vā pāpakaṁ vā,",
  "mil3.2.6:3.10_2": "tena kammena aññaṁ nāmarūpaṁ paṭisandahati,",
  "mil3.2.6:3.10_3": "tasmā na mutto pāpakehi kammehī”ti.",
  "mil3.2.6:4.1_0": "“Bhiyyo opammaṁ karohī”ti.",
  "mil3.2.6:4.2_0": "“Yathā, mahārāja,",
  "mil3.2.6:4.2_1": "kocideva puriso padīpaṁ ādāya pāsādaṁ abhirūhitvā bhuñjeyya,",
  "mil3.2.6:4.2_2": "padīpo jhāyamāno tiṇaṁ jhāpeyya,",
  "mil3.2.6:4.2_3": "tiṇaṁ jhāyamānaṁ gharaṁ jhāpeyya,",
  "mil3.2.6:4.2_4": "gharaṁ jhāyamānaṁ gāmaṁ jhāpeyya,",
  "mil3.2.6:4.2_5": "gāmajano taṁ purisaṁ gahetvā evaṁ vadeyya ‘kissa tvaṁ,",
  "mil3.2.6:4.2_6": "bho purisa,",
  "mil3.2.6:4.2_7": "gāmaṁ jhāpesī’ti,",
  "mil3.2.6:4.2_8": "so evaṁ vadeyya ‘nāhaṁ, bho,",
  "mil3.2.6:4.2_9": "gāmaṁ jhāpemi,",
  "mil3.2.6:4.2_10": "añño so padīpaggi,",
  "mil3.2.6:4.2_11": "yassāhaṁ ālokena bhuñjiṁ,",
  "mil3.2.6:4.2_12": "añño so aggi,",
  "mil3.2.6:4.2_13": "yena gāmo jhāpito’ti,",
  "mil3.2.6:4.2_14": "te vivadamānā tava santike āgaccheyyuṁ,",
  "mil3.2.6:4.2_15": "kassa tvaṁ, mahārāja,",
  "mil3.2.6:4.2_16": "aṭṭaṁ dhāreyyāsī”ti?",
  "mil3.2.6:4.3_0": "“Gāmajanassa, bhante”ti.",
  "mil3.2.6:4.4_0": "“Kiṁ kāraṇā”ti?",
  "mil3.2.6:4.5_0": "“Kiñcāpi so evaṁ vadeyya, api ca tato eva so aggi nibbatto”ti.",
  "mil3.2.6:4.6_0": "“Evameva kho, mahārāja,",
  "mil3.2.6:4.6_1": "kiñcāpi aññaṁ māraṇantikaṁ nāmarūpaṁ,",
  "mil3.2.6:4.6_2": "aññaṁ paṭisandhismiṁ nāmarūpaṁ,",
  "mil3.2.6:4.6_3": "api ca tatoyeva taṁ nibbattaṁ,",
  "mil3.2.6:4.6_4": "tasmā na mutto pāpakehi kammehī”ti.",
  "mil3.2.6:5.1_0": "“Bhiyyo opammaṁ karohī”ti.",
  "mil3.2.6:5.2_0": "“Yathā, mahārāja, kocideva puriso dahariṁ dārikaṁ vāretvā suṅkaṁ datvā pakkameyya.",
  "mil3.2.6:5.3_0": "Sā aparena samayena mahatī assa vayappattā,",
  "mil3.2.6:5.3_1": "tato añño puriso suṅkaṁ datvā vivāhaṁ kareyya,",
  "mil3.2.6:5.3_2": "itaro āgantvā evaṁ vadeyya ‘kissa pana me tvaṁ,",
  "mil3.2.6:5.3_3": "ambho purisa,",
  "mil3.2.6:5.3_4": "bhariyaṁ nesī’ti?",
  "mil3.2.6:5.4_0": "So evaṁ vadeyya ‘nāhaṁ tava bhariyaṁ nemi,",
  "mil3.2.6:5.4_1": "aññā sā dārikā daharī taruṇī,",
  "mil3.2.6:5.4_2": "yā tayā vāritā ca dinnasuṅkā ca,",
  "mil3.2.6:5.4_3": "aññāyaṁ dārikā mahatī vayappattā mayā vāritā ca dinnasuṅkā cā’ti,",
  "mil3.2.6:5.4_4": "te vivadamānā tava santike āgaccheyyuṁ.",
  "mil3.2.6:5.5_0": "Kassa tvaṁ, mahārāja, aṭṭaṁ dhāreyyāsī”ti?",
  "mil3.2.6:5.6_0": "“Purimassa, bhante”ti.",
  "mil3.2.6:5.7_0": "“Kiṁ kāraṇā”ti?",
  "mil3.2.6:5.8_0": "“Kiñcāpi so evaṁ vadeyya, api ca tatoyeva sā mahatī nibbattā”ti.",
  "mil3.2.6:5.9_0": "“Evameva kho, mahārāja,",
  "mil3.2.6:5.9_1": "kiñcāpi aññaṁ māraṇantikaṁ nāmarūpaṁ,",
  "mil3.2.6:5.9_2": "aññaṁ paṭisandhismiṁ nāmarūpaṁ,",
  "mil3.2.6:5.9_3": "api ca tatoyeva taṁ nibbattaṁ,",
  "mil3.2.6:5.9_4": "tasmā naparimutto pāpakehi kammehī”ti.",
  "mil3.2.6:6.1_0": "“Bhiyyo opammaṁ karohī”ti.",
  "mil3.2.6:6.2_0": "“Yathā, mahārāja,",
  "mil3.2.6:6.2_1": "kocideva puriso gopālakassa hatthato khīraghaṭaṁ kiṇitvā tasseva hatthe nikkhipitvā pakkameyya ‘sve gahetvā gamissāmī’ti,",
  "mil3.2.6:6.2_2": "taṁ aparajju dadhi sampajjeyya.",
  "mil3.2.6:6.3_0": "So āgantvā evaṁ vadeyya ‘dehi me khīraghaṭan’ti.",
  "mil3.2.6:6.4_0": "So dadhiṁ dasseyya.",
  "mil3.2.6:6.5_0": "Itaro evaṁ vadeyya ‘nāhaṁ tava hatthato dadhiṁ kiṇāmi, dehi me khīraghaṭan’ti.",
  "mil3.2.6:6.6_0": "So evaṁ vadeyya ‘ajānato te khīraṁ dadhibhūtan’ti te vivadamānā tava santike āgaccheyyuṁ,",
  "mil3.2.6:6.6_1": "kassa tvaṁ, mahārāja,",
  "mil3.2.6:6.6_2": "aṭṭaṁ dhāreyyāsī”ti?",
  "mil3.2.6:6.7_0": "“Gopālakassa, bhante”ti.",
  "mil3.2.6:6.8_0": "“Kiṁ kāraṇā”ti?",
  "mil3.2.6:6.9_0": "“Kiñcāpi so evaṁ vadeyya, api ca tato yeva taṁ nibbattan”ti.",
  "mil3.2.6:6.10_0": "“Evameva kho, mahārāja,",
  "mil3.2.6:6.10_1": "kiñcāpi aññaṁ māraṇantikaṁ nāmarūpaṁ,",
  "mil3.2.6:6.10_2": "aññaṁ paṭisandhismiṁ nāmarūpaṁ,",
  "mil3.2.6:6.10_3": "api ca tato yeva taṁ nibbattaṁ,",
  "mil3.2.6:6.10_4": "tasmā na parimutto pāpakehi kammehī”ti.",
  "mil3.2.6:7.1_0": "“Kallosi, bhante nāgasenā”ti.",
  "mil3.2.6:8.1_0": "Nāmarūpaekattanānattapañho chaṭṭho."
}