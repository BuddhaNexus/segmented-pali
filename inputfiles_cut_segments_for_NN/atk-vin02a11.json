{
  "atk-vin02a11:0_0": "6. Pāṭidesanīyakaṇḍaṁ",
  "atk-vin02a11:1_0": "1. Paṭhamapāṭidesanīyasikkhāpadavaṇṇanā",
  "atk-vin02a11:2_0": "Pāṭidesanīyā dhammā, khuddakānaṁ anantarā;",
  "atk-vin02a11:3_0": "Ṭhapitā ye ayaṁ dāni, tesaṁ bhavati vaṇṇanā.",
  "atk-vin02a11:4_0": "552.",
  "atk-vin02a11:4_1": "Paṭhamapāṭidesanīye tāva paṭikkamanakāleti piṇḍāya caritvā paṭiāgamanakāle.",
  "atk-vin02a11:4_2": "Sabbeva aggahesīti sabbameva aggahesi.",
  "atk-vin02a11:4_3": "Pavedhentīti kampamānā.",
  "atk-vin02a11:4_4": "Apehīti apagaccha.",
  "atk-vin02a11:5_0": "553-5.Gārayhaṁ āvusotiādi paṭidesetabbākāradassanaṁ.",
  "atk-vin02a11:5_1": "Rathikāti racchā.",
  "atk-vin02a11:5_2": "Byūhanti anibbijjhitvā ṭhitā gatapaccāgataracchā.",
  "atk-vin02a11:5_3": "Siṅghāṭakanti catukkoṇaṁ vā tikoṇaṁ vā maggasamodhānaṭṭhānaṁ.",
  "atk-vin02a11:5_4": "Gharanti kulagharaṁ.",
  "atk-vin02a11:5_5": "Etesu yattha katthaci ṭhatvā gaṇhantassa gahaṇe dukkaṭaṁ,",
  "atk-vin02a11:5_6": "ajjhohāre ajjhohāragaṇanāya pāṭidesanīyaṁ.",
  "atk-vin02a11:5_7": "Hatthisālādīsu gaṇhantassāpi eseva nayo.",
  "atk-vin02a11:5_8": "Bhikkhunī rathikāya ṭhatvā deti,",
  "atk-vin02a11:5_9": "bhikkhu sacepi antarārāmādīsu ṭhatvā gaṇhāti,",
  "atk-vin02a11:5_10": "āpattiyeva.",
  "atk-vin02a11:5_11": "“Antaragharaṁ paviṭṭhāyā”ti hi vacanato bhikkhuniyā antaraghare ṭhatvā dadamānāya vasenettha āpatti veditabbā,",
  "atk-vin02a11:5_12": "bhikkhussa ṭhitaṭṭhānaṁ pana appamāṇaṁ.",
  "atk-vin02a11:5_13": "Tasmā sacepi vīthiādīsu ṭhito bhikkhu antarārāmādīsu ṭhatvā dadamānāya bhikkhuniyā gaṇhāti,",
  "atk-vin02a11:5_14": "anāpattiyeva.",
  "atk-vin02a11:6_0": "Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti,",
  "atk-vin02a11:6_1": "āpatti dukkaṭassa.",
  "atk-vin02a11:6_2": "Ajjhohāre ajjhohāre āpatti dukkaṭassāti idaṁ āmisena asambhinnaṁ sandhāya vuttaṁ,",
  "atk-vin02a11:6_3": "sambhinne pana ekarase pāṭidesanīyameva.",
  "atk-vin02a11:6_4": "Ekato upasampannāyāti bhikkhunīnaṁ santike upasampannāya.",
  "atk-vin02a11:6_5": "Bhikkhūnaṁ santike upasampannāya pana yathāvatthukameva.",
  "atk-vin02a11:7_0": "556.Dāpeti na detīti aññātikā aññena kenaci dāpeti taṁ gaṇhantassa anāpatti.",
  "atk-vin02a11:7_1": "Upanikkhipitvā detīti bhūmiyaṁ ṭhapetvā “idaṁ ayya tumhākaṁ dammī”ti deti,",
  "atk-vin02a11:7_2": "evaṁ dinnaṁ “sādhu bhaginī”ti sampaṭicchitvā tāya eva vā bhikkhuniyā aññena vā kenaci paṭiggahāpetvā bhuñjituṁ vaṭṭati.",
  "atk-vin02a11:7_3": "Sikkhamānāya sāmaṇeriyāti etāsaṁ dadamānānaṁ gaṇhantassa anāpatti.",
  "atk-vin02a11:7_4": "Sesamettha uttānameva.",
  "atk-vin02a11:8_0": "Eḷakalomasamuṭṭhānaṁ – kiriyaṁ,",
  "atk-vin02a11:8_1": "nosaññāvimokkhaṁ,",
  "atk-vin02a11:8_2": "acittakaṁ,",
  "atk-vin02a11:8_3": "paṇṇattivajjaṁ,",
  "atk-vin02a11:8_4": "kāyakammaṁ, ticittaṁ,",
  "atk-vin02a11:8_5": "tivedananti.",
  "atk-vin02a11:9_0": "Paṭhamapāṭidesanīyaṁ.",
  "atk-vin02a11:10_0": "2. Dutiyapāṭidesanīyasikkhāpadavaṇṇanā",
  "atk-vin02a11:11_0": "558. Dutiye – apasakka tāva bhaginītiādi apasādetabbākāradassanaṁ.",
  "atk-vin02a11:12_0": "561.Attano bhattaṁ dāpeti na detīti ettha sacepi attano bhattaṁ deti,",
  "atk-vin02a11:12_1": "iminā sikkhāpadena anāpattiyeva,",
  "atk-vin02a11:12_2": "purimasikkhāpadena āpatti.",
  "atk-vin02a11:12_3": "Aññesaṁ bhattaṁ deti na dāpetīti ettha sacepi dāpeyya,",
  "atk-vin02a11:12_4": "iminā sikkhāpadena āpatti bhaveyya.",
  "atk-vin02a11:12_5": "Dentiyā pana neva iminā na purimena āpatti.",
  "atk-vin02a11:12_6": "Sesamettha uttānameva.",
  "atk-vin02a11:12_7": "Kathinasamuṭṭhānaṁ –",
  "atk-vin02a11:12_8": "kiriyākiriyaṁ,",
  "atk-vin02a11:12_9": "nosaññāvimokkhaṁ,",
  "atk-vin02a11:12_10": "acittakaṁ,",
  "atk-vin02a11:12_11": "paṇṇattivajjaṁ,",
  "atk-vin02a11:12_12": "kāyakammaṁ,",
  "atk-vin02a11:12_13": "vacīkammaṁ, ticittaṁ,",
  "atk-vin02a11:12_14": "tivedananti.",
  "atk-vin02a11:13_0": "Dutiyapāṭidesanīyaṁ.",
  "atk-vin02a11:14_0": "3. Tatiyapāṭidesanīyasikkhāpadavaṇṇanā",
  "atk-vin02a11:15_0": "562. Tatiye –",
  "atk-vin02a11:15_1": "ubhatopasannanti dvīhi pasannaṁ upāsakenapi upāsikāyapi.",
  "atk-vin02a11:15_2": "Tasmiṁ kira kule ubhopi te sotāpannāyeva.",
  "atk-vin02a11:15_3": "Bhogena hāyatīti edisañhi kulaṁ sacepi asītikoṭidhanaṁ hoti,",
  "atk-vin02a11:15_4": "bhogehi hāyatiyeva. Kasmā?",
  "atk-vin02a11:15_5": "Yasmā tattha neva upāsikā na upāsako bhoge rakkhati.",
  "atk-vin02a11:16_0": "569.Gharato nīharitvā dentīti āsanasālaṁ vā vihāraṁ vā ānetvā denti.",
  "atk-vin02a11:16_1": "Sacepi anāgate bhikkhumhi paṭhamaṁyeva nīharitvā dvāre ṭhapetvā pacchā sampattassa denti, vaṭṭati.",
  "atk-vin02a11:16_2": "Bhikkhuṁ pana disvā antogehato nīharitvā diyyamānaṁ na vaṭṭatīti mahāpaccariyaṁ vuttaṁ.",
  "atk-vin02a11:16_3": "Sesamettha uttānameva.",
  "atk-vin02a11:16_4": "Eḷakalomasamuṭṭhānaṁ – kiriyaṁ,",
  "atk-vin02a11:16_5": "nosaññāvimokkhaṁ,",
  "atk-vin02a11:16_6": "acittakaṁ,",
  "atk-vin02a11:16_7": "paṇṇattivajjaṁ,",
  "atk-vin02a11:16_8": "kāyakammaṁ,",
  "atk-vin02a11:16_9": "vacīkammaṁ ticittaṁ,",
  "atk-vin02a11:16_10": "tivedananti.",
  "atk-vin02a11:17_0": "Tatiyapāṭidesanīyaṁ.",
  "atk-vin02a11:18_0": "4. Catutthapāṭidesanīyasikkhāpadavaṇṇanā",
  "atk-vin02a11:19_0": "570. Catutthe – avaruddhā hontīti paṭiviruddhā honti.",
  "atk-vin02a11:20_0": "573.Pañcannaṁ paṭisaṁviditanti pañcasu sahadhammikesu yaṁkiñci pesetvā khādanīyaṁ bhojanīyaṁ āharissāmāti",
  "atk-vin02a11:20_1": "paṭisaṁviditaṁ katampi appaṭisaṁviditamevāti attho.",
  "atk-vin02a11:20_2": "Ārāmaṁ ārāmūpacāraṁ ṭhapetvāti āraññakasenāsanārāmañca tassa upacārañca ṭhapetvā;",
  "atk-vin02a11:20_3": "upacārato nikkhantaṁ antarāmagge bhikkhuṁ disvā vā gāmaṁ āgatassa vā paṭisaṁviditaṁ katampi appaṭisaṁviditameva hotīti veditabbaṁ.",
  "atk-vin02a11:20_4": "Sace sāsaṅkaṁ hoti sāsaṅkanti ācikkhitabbanti kasmā ācikkhitabbaṁ?",
  "atk-vin02a11:20_5": "Ārāme core vasante amhākaṁ nārocentīti vacanapaṭimocanatthaṁ.",
  "atk-vin02a11:20_6": "Corā vattabbā manussā idhūpacarantīti kasmā vattabbaṁ?",
  "atk-vin02a11:20_7": "Attano upaṭṭhākehi amhe gaṇhāpentīti vacanapaṭimocanatthaṁ.",
  "atk-vin02a11:21_0": "Yāguyā paṭisaṁvidite tassā parivāro āhariyyatīti yāguyā paṭisaṁviditaṁ katvā “kiṁ suddhayāguyā dinnāya",
  "atk-vin02a11:21_1": "pūvabhattādīnipi etissā yāguyā parivāraṁ katvā dassāmā”ti evaṁ yaṁ kiñci āharanti,",
  "atk-vin02a11:21_2": "sabbaṁ paṭisaṁviditameva hoti.",
  "atk-vin02a11:21_3": "Bhattena paṭisaṁviditetiādīsupi eseva nayo.",
  "atk-vin02a11:21_4": "Asukaṁ nāma kulaṁ paṭisaṁviditaṁ katvā khādanīyādīni gahetvā gacchatīti sutvā aññānipi tena saddhiṁ attano deyyadhammaṁ āharanti, vaṭṭati.",
  "atk-vin02a11:21_5": "Yāguyā paṭisaṁviditaṁ katvā pūvaṁ vā bhattaṁ vā āharanti,",
  "atk-vin02a11:21_6": "etampi vaṭṭatīti kurundiyaṁ vuttaṁ.",
  "atk-vin02a11:22_0": "575.Gilānassāti appaṭisaṁviditepi gilānassa anāpatti.",
  "atk-vin02a11:22_1": "Paṭisaṁvidite vā gilānassa vā sesakanti ekassatthāya paṭisaṁviditaṁ katvā āhaṭaṁ,",
  "atk-vin02a11:22_2": "tassa sesakaṁ aññassāpi bhuñjituṁ vaṭṭati.",
  "atk-vin02a11:22_3": "Catunnaṁ pañcannaṁ vā paṭisaṁviditaṁ katvā bahuṁ āhaṭaṁ hoti,",
  "atk-vin02a11:22_4": "aññesampi dātuṁ icchanti,",
  "atk-vin02a11:22_5": "etampi paṭisaṁviditasesakameva,",
  "atk-vin02a11:22_6": "sabbesampi vaṭṭati.",
  "atk-vin02a11:22_7": "Atha adhikameva hoti,",
  "atk-vin02a11:22_8": "sannidhiṁ mocetvā ṭhapitaṁ dutiyadivasepi vaṭṭati.",
  "atk-vin02a11:22_9": "Gilānassa āhaṭāvasesepi eseva nayo.",
  "atk-vin02a11:22_10": "Yaṁ pana appaṭisaṁviditameva katvā ābhataṁ,",
  "atk-vin02a11:22_11": "taṁ bahiārāmaṁ pesetvā paṭisaṁviditaṁ kāretvā āharāpetabbaṁ,",
  "atk-vin02a11:22_12": "bhikkhūhi vā gantvā antarāmagge gahetabbaṁ.",
  "atk-vin02a11:22_13": "Yampi vihāramajjhena gacchantā vā vanacarakādayo vā vanato āharitvā denti,",
  "atk-vin02a11:22_14": "purimanayeneva paṭisaṁviditaṁ kāretabbaṁ.",
  "atk-vin02a11:22_15": "Tatthajātakanti ārāme jātakameva;",
  "atk-vin02a11:22_16": "mūlakhādanīyādiṁ aññena kappiyaṁ katvā dinnaṁ paribhuñjato anāpatti.",
  "atk-vin02a11:22_17": "Sace pana taṁ gāmaṁ haritvā pacitvā āharanti,",
  "atk-vin02a11:22_18": "na vaṭṭati.",
  "atk-vin02a11:22_19": "Paṭisaṁviditaṁ kāretabbaṁ.",
  "atk-vin02a11:22_20": "Sesamettha uttānameva.",
  "atk-vin02a11:23_0": "Kathinasamuṭṭhānaṁ –",
  "atk-vin02a11:23_1": "kiriyākiriyaṁ,",
  "atk-vin02a11:23_2": "nosaññāvimokkhaṁ,",
  "atk-vin02a11:23_3": "acittakaṁ,",
  "atk-vin02a11:23_4": "paṇṇattivajjaṁ,",
  "atk-vin02a11:23_5": "kāyakammaṁ,",
  "atk-vin02a11:23_6": "vacīkammaṁ, ticittaṁ,",
  "atk-vin02a11:23_7": "tivedananti.",
  "atk-vin02a11:24_0": "Catutthapāṭidesanīyaṁ.",
  "atk-vin02a11:25_0": "Samantapāsādikāya vinayasaṁvaṇṇanāya",
  "atk-vin02a11:26_0": "Pāṭidesanīyavaṇṇanā niṭṭhitā.",
  "atk-vin02a11:27_0": "Pāṭidesanīyakaṇḍaṁ niṭṭhitaṁ."
}