{
  "atk-s0404a1:0_0": "2. Mahāvaggo",
  "atk-s0404a1:1_0": "1. Verañjasuttavaṇṇanā",
  "atk-s0404a1:2_0": "11.",
  "atk-s0404a1:2_1": "Dutiyassa paṭhame abhivādetīti evamādīni na samaṇo gotamoti ettha vuttanakārena yojetvā evamettha attho veditabbo “na vandati nāsanā vuṭṭhāti,",
  "atk-s0404a1:2_2": "nāpi ‘idha bhonto nisīdantū’ti evaṁ āsanena vā nimantetī”ti.",
  "atk-s0404a1:2_3": "Ettha hi vā-saddo vibhāvane nāma atthe “rūpaṁ niccaṁ vā aniccaṁ vā”tiādīsu viya.",
  "atk-s0404a1:2_4": "Evaṁ vatvā atha attano abhivādanādīni akarontaṁ bhagavantaṁ disvā āha – tayidaṁ,",
  "atk-s0404a1:2_5": "bho gotama,",
  "atk-s0404a1:2_6": "tathevāti.",
  "atk-s0404a1:2_7": "Yaṁ taṁ mayā sutaṁ,",
  "atk-s0404a1:2_8": "taṁ tatheva,",
  "atk-s0404a1:2_9": "taṁ savanañca me dassanañca saṁsandati sameti,",
  "atk-s0404a1:2_10": "atthato ekībhāvaṁ gacchati.",
  "atk-s0404a1:2_11": "Na hi bhavaṁ gotamo…pe…",
  "atk-s0404a1:2_12": "āsanena vā nimantetīti.",
  "atk-s0404a1:2_13": "Evaṁ attanā sutaṁ diṭṭhena nigametvā nindanto āha – tayidaṁ,",
  "atk-s0404a1:2_14": "bho gotama,",
  "atk-s0404a1:2_15": "na sampannamevāti taṁ abhivādanādīnaṁ akaraṇaṁ ayuttamevāti.",
  "atk-s0404a1:3_0": "Athassa bhagavā attukkaṁsanaparavambhanadosaṁ anupagamma karuṇāsītalena hadayena taṁ aññāṇaṁ vidhamitvā",
  "atk-s0404a1:3_1": "yuttabhāvaṁ dassetukāmo nāhaṁ taṁ brāhmaṇātiādimāha.",
  "atk-s0404a1:3_2": "Tatrāyaṁ saṅkhepattho – ahaṁ, brāhmaṇa,",
  "atk-s0404a1:3_3": "appaṭihatena sabbaññutaññāṇacakkhunā olokentopi taṁ puggalaṁ etasmiṁ sadevakādibhede loke na passāmi,",
  "atk-s0404a1:3_4": "yamahaṁ abhivādeyyaṁ vā paccuṭṭheyyaṁ vā āsanena vā nimanteyyaṁ.",
  "atk-s0404a1:3_5": "Anacchariyaṁ vā etaṁ,",
  "atk-s0404a1:3_6": "svāhaṁ ajja sabbaññutaṁ patto evarūpaṁ nipaccākārārahaṁ puggalaṁ na passāmi.",
  "atk-s0404a1:3_7": "Apica kho yadāpāhaṁ sampatijātova uttarena mukho sattapadavītihārena gantvā sakalaṁ dasasahassilokadhātuṁ olokesiṁ,",
  "atk-s0404a1:3_8": "tadāpi etasmiṁ sadevakādibhede loke taṁ puggalaṁ na passāmi,",
  "atk-s0404a1:3_9": "yamahaṁ evarūpaṁ nipaccakāraṁ kareyyaṁ.",
  "atk-s0404a1:3_10": "Atha kho maṁ soḷasakappasahassāyuko khīṇāsavamahābrahmāpi añjaliṁ paggahetvā “tvaṁ loke mahāpuriso,",
  "atk-s0404a1:3_11": "tvaṁ sadevakassa lokassa aggo ca jeṭṭho ca seṭṭho ca,",
  "atk-s0404a1:3_12": "natthi tayā uttaritaro”ti sañjātasomanasso patimānesi.",
  "atk-s0404a1:3_13": "Tadāpi cāhaṁ attanā uttaritaraṁ apassanto āsabhiṁ vācaṁ nicchāresiṁ –",
  "atk-s0404a1:3_14": "“aggohamasmi lokassa,",
  "atk-s0404a1:3_15": "jeṭṭhohamasmi lokassa,",
  "atk-s0404a1:3_16": "seṭṭhohamasmi lokassā”ti.",
  "atk-s0404a1:3_17": "Evaṁ sampatijātassāpi mayhaṁ abhivādanādiraho puggalo natthi,",
  "atk-s0404a1:3_18": "svāhaṁ idāni sabbaññutaṁ patto kaṁ abhivādeyyaṁ.",
  "atk-s0404a1:3_19": "Tasmā tvaṁ, brāhmaṇa,",
  "atk-s0404a1:3_20": "mā tathāgatā evarūpaṁ paramanipaccakāraṁ patthayi. Yañhi, brāhmaṇa,",
  "atk-s0404a1:3_21": "tathāgato abhivādeyya vā…pe…",
  "atk-s0404a1:3_22": "āsanena vā nimanteyya,",
  "atk-s0404a1:3_23": "muddhāpi tassa puggalassa rattipariyosāne paripākasithilabandhanaṁ vaṇṭā muttatālaphalaṁ viya gīvato chijjitvā sahasāva bhūmiyaṁ nipateyya.",
  "atk-s0404a1:4_0": "Evaṁ vuttepi brāhmaṇo duppaññatāya tathāgatassa lokajeṭṭhabhāvaṁ asallakkhento kevalaṁ taṁ vacanaṁ asahamāno āha –",
  "atk-s0404a1:4_1": "arasarūpo bhavaṁ gotamoti.",
  "atk-s0404a1:4_2": "Ayaṁ kirassa adhippāyo –",
  "atk-s0404a1:4_3": "yaṁ loke abhivādanapaccuṭṭhānaañjalikammasāmīcikammaṁ “sāmaggiraso”ti vuccati,",
  "atk-s0404a1:4_4": "taṁ bhoto gotamassa natthi.",
  "atk-s0404a1:4_5": "Tasmā arasarūpo bhavaṁ gotamo,",
  "atk-s0404a1:4_6": "arasajātiko arasasabhāvoti.",
  "atk-s0404a1:4_7": "Athassa bhagavā cittamudubhāvajananatthaṁ ujuvipaccanīkabhāvaṁ pariharanto aññathā tassa vacanassa atthaṁ attani sandassento atthi khvesa, brāhmaṇa,",
  "atk-s0404a1:4_8": "pariyāyotiādimāha.",
  "atk-s0404a1:5_0": "Tattha atthi khvesāti atthi kho esa.",
  "atk-s0404a1:5_1": "Pariyāyoti kāraṇaṁ.",
  "atk-s0404a1:5_2": "Idaṁ vuttaṁ hoti –",
  "atk-s0404a1:5_3": "atthi kho, brāhmaṇa,",
  "atk-s0404a1:5_4": "etaṁ kāraṇaṁ,",
  "atk-s0404a1:5_5": "yena kāraṇena maṁ “arasarūpo bhavaṁ gotamo”ti vadamāno puggalo sammā vadeyya,",
  "atk-s0404a1:5_6": "avitathavādīti saṅkhaṁ gaccheyya.",
  "atk-s0404a1:5_7": "Katamo pana soti? Ye te, brāhmaṇa,",
  "atk-s0404a1:5_8": "rūparasā…pe…",
  "atk-s0404a1:5_9": "phoṭṭhabbarasā,",
  "atk-s0404a1:5_10": "te tathāgatassa pahīnāti.",
  "atk-s0404a1:5_11": "Kiṁ vuttaṁ hoti?",
  "atk-s0404a1:5_12": "Ye te jātivasena vā upapattivasena vā seṭṭhasammatānampi puthujjanānaṁ rūpārammaṇādīni assādentānaṁ abhinandantānaṁ",
  "atk-s0404a1:5_13": "rajjantānaṁ uppajjanti kāmasukhassādasaṅkhātā rūparasā,",
  "atk-s0404a1:5_14": "saddarasā,",
  "atk-s0404a1:5_15": "gandharasā, rasarasā,",
  "atk-s0404a1:5_16": "phoṭṭhabbarasā,",
  "atk-s0404a1:5_17": "ye imaṁ lokaṁ gīvāya bandhitvā viya āviñchanti,",
  "atk-s0404a1:5_18": "vatthārammaṇādisāmaggiyañca uppannattā sāmaggirasāti vuccanti.",
  "atk-s0404a1:5_19": "Te sabbepi tathāgatassa pahīnā.",
  "atk-s0404a1:5_20": "“Mayhaṁ pahīnā”ti vattabbepi mamākārena attānaṁ anukkhipanto dhammaṁ deseti,",
  "atk-s0404a1:5_21": "desanāvilāso vā esa tathāgatassa.",
  "atk-s0404a1:6_0": "Tattha pahīnāti cittasantānato vigatā,",
  "atk-s0404a1:6_1": "pajahitā vā.",
  "atk-s0404a1:6_2": "Etasmiṁ panatthe karaṇe sāmivacanaṁ daṭṭhabbaṁ.",
  "atk-s0404a1:6_3": "Ariyamaggasatthena ucchinnaṁ taṇhāvijjāmayaṁ mūlaṁ etesanti ucchinnamūlā.",
  "atk-s0404a1:6_4": "Tālavatthu viya nesaṁ vatthu katanti tālāvatthukatā.",
  "atk-s0404a1:6_5": "Yathā hi tālarukkhaṁ samūlaṁ uddharitvā tassa vatthumatte tasmiṁ padese kate na puna tassa tālassa uppatti paññāyati,",
  "atk-s0404a1:6_6": "evaṁ ariyamaggasatthena samūle rūpādirase uddharitvā tesaṁ pubbe uppannapubbabhāvena vatthumatte cittasantāne",
  "atk-s0404a1:6_7": "kate sabbepi te tālāvatthukatāti vuccanti.",
  "atk-s0404a1:6_8": "Aviruḷhidhammattā vā matthakacchinnatālo viya katāti tālāvatthukatā.",
  "atk-s0404a1:6_9": "Yasmā pana evaṁ tālāvatthukatā anabhāvaṁkatā honti,",
  "atk-s0404a1:6_10": "yathā nesaṁ pacchābhāvo na hoti,",
  "atk-s0404a1:6_11": "tathā katā honti.",
  "atk-s0404a1:6_12": "Tasmā āha –",
  "atk-s0404a1:6_13": "anabhāvaṁkatāti.",
  "atk-s0404a1:6_14": "Āyatiṁ anuppādadhammāti anāgate anuppajjanakasabhāvā.",
  "atk-s0404a1:7_0": "No ca kho yaṁ tvaṁ sandhāya vadesīti yañca kho tvaṁ sandhāya vadesi,",
  "atk-s0404a1:7_1": "so pariyāyo na hoti.",
  "atk-s0404a1:7_2": "Nanu ca evaṁ vutte yo brāhmaṇena vutto sāmaggiraso,",
  "atk-s0404a1:7_3": "tassa attani vijjamānatā anuññātā hotīti? Na hoti.",
  "atk-s0404a1:7_4": "Yo hi naṁ sāmaggirasaṁ kātuṁ bhabbo hutvā na karoti,",
  "atk-s0404a1:7_5": "so tadabhāvena arasarūpoti vattabbataṁ arahati.",
  "atk-s0404a1:7_6": "Bhagavā pana abhabbova etaṁ kātuṁ,",
  "atk-s0404a1:7_7": "tenassa kāraṇe abhabbataṁ pakāsento āha –",
  "atk-s0404a1:7_8": "“no ca kho yaṁ tvaṁ sandhāya vadesī”ti.",
  "atk-s0404a1:7_9": "Yaṁ pariyāyaṁ sandhāya tvaṁ maṁ “arasarūpo”ti vadesi,",
  "atk-s0404a1:7_10": "so amhesu neva vattabboti.",
  "atk-s0404a1:8_0": "Evaṁ brāhmaṇo attanā adhippetaṁ arasarūpataṁ āropetuṁ asakkonto athāparaṁ nibbhogo bhavantiādimāha.",
  "atk-s0404a1:8_1": "Sabbapariyāyesu cettha vuttanayeneva yojanākkamaṁ viditvā sandhāyabhāsitamatthaṁ evaṁ veditabbaṁ –",
  "atk-s0404a1:8_2": "brāhmaṇo tadeva vayovuddhānaṁ abhivādanādikammaṁ loke “sāmaggiparibhogo”ti maññamāno tadabhāvena ca bhagavantaṁ “nibbhogo”tiādimāha.",
  "atk-s0404a1:8_3": "Bhagavā ca yvāyaṁ rūpādīsu sattānaṁ chandarāgaparibhogo,",
  "atk-s0404a1:8_4": "tadabhāvaṁ attani sampassamāno aparaṁ pariyāyamanujāni.",
  "atk-s0404a1:9_0": "Puna brāhmaṇo yaṁ loke vayovuddhānaṁ abhivādanādikulasamudācārakammaṁ lokiyā karonti,",
  "atk-s0404a1:9_1": "tassa akiriyaṁ sampassamāno bhagavantaṁ akiriyavādoti āha.",
  "atk-s0404a1:9_2": "Bhagavā pana yasmā kāyaduccaritādīnaṁ akiriyaṁ vadati,",
  "atk-s0404a1:9_3": "tasmā taṁ akiriyavāditaṁ attani sampassamāno aparaṁ pariyāyamanujāni.",
  "atk-s0404a1:9_4": "Tattha ṭhapetvā kāyaduccaritādīni avasesā akusalā dhammā anekavihitā pāpakā akusalā dhammāti veditabbā.",
  "atk-s0404a1:10_0": "Puna brāhmaṇo tadeva abhivādanādikammaṁ bhagavati apassanto “imaṁ āgamma ayaṁ lokatanti lokapaveṇī ucchijjatī”ti",
  "atk-s0404a1:10_1": "maññamāno bhagavantaṁ ucchedavādoti āha.",
  "atk-s0404a1:10_2": "Bhagavā pana yasmā pañcakāmaguṇikarāgassa ceva akusalacittadvayasampayuttassa ca dosassa anāgāmimaggena ucchedaṁ vadati,",
  "atk-s0404a1:10_3": "sabbākusalasambhavassa pana mohassa arahattamaggena ucchedaṁ vadati,",
  "atk-s0404a1:10_4": "ṭhapetvā te tayo avasesānaṁ pāpakānaṁ akusalānaṁ dhammānaṁ yathānurūpaṁ catūhi maggehi ucchedaṁ vadati,",
  "atk-s0404a1:10_5": "tasmā taṁ ucchedavādaṁ attani sampassamāno aparaṁ pariyāyamanujāni.",
  "atk-s0404a1:11_0": "Puna brāhmaṇo “jigucchati maññe samaṇo gotamo idaṁ vayovuddhānaṁ abhivādanādikulasamudācārakammaṁ,",
  "atk-s0404a1:11_1": "tena taṁ na karotī”ti maññamāno bhagavantaṁ jegucchīti āha.",
  "atk-s0404a1:11_2": "Bhagavā pana yasmā jigucchati kāyaduccaritādīhi,",
  "atk-s0404a1:11_3": "yāni kāyavacīmanoduccaritāni ceva yāva ca akusalānaṁ lāmakadhammānaṁ samāpatti samāpajjanā samaṅgibhāvo,",
  "atk-s0404a1:11_4": "taṁ sabbampi gūthaṁ viya maṇḍanakajātiko puriso jigucchati hirīyati,",
  "atk-s0404a1:11_5": "tasmā taṁ jegucchitaṁ attani sampassamāno aparaṁ pariyāyamanujāni.",
  "atk-s0404a1:11_6": "Tattha kāyaduccaritenātiādi karaṇavacanaṁ upayogatthe daṭṭhabbaṁ.",
  "atk-s0404a1:12_0": "Puna brāhmaṇo tadeva abhivādanādikammaṁ bhagavati apassanto “ayaṁ idaṁ lokajeṭṭhakakammaṁ vineti vināseti,",
  "atk-s0404a1:12_1": "atha vā yasmā etaṁ sāmīcikammaṁ na karoti,",
  "atk-s0404a1:12_2": "tasmā ayaṁ vinetabbo niggaṇhitabbo”ti maññamāno bhagavantaṁ venayikoti āha.",
  "atk-s0404a1:12_3": "Tatrāyaṁ padattho –",
  "atk-s0404a1:12_4": "vinayatīti vinayo,",
  "atk-s0404a1:12_5": "vināsetīti vuttaṁ hoti.",
  "atk-s0404a1:12_6": "Vinayo eva venayiko.",
  "atk-s0404a1:12_7": "Vinayaṁ vā arahatīti venayiko,",
  "atk-s0404a1:12_8": "niggahaṁ arahatīti vuttaṁ hoti.",
  "atk-s0404a1:12_9": "Bhagavā pana yasmā rāgādīnaṁ vinayāya vūpasamāya dhammaṁ deseti,",
  "atk-s0404a1:12_10": "tasmā venayiko hoti.",
  "atk-s0404a1:12_11": "Ayameva cettha padattho –",
  "atk-s0404a1:12_12": "vinayāya dhammaṁ desetīti venayiko.",
  "atk-s0404a1:12_13": "Vicitrā hi taddhitavutti.",
  "atk-s0404a1:12_14": "Svāyaṁ taṁ venayikabhāvaṁ attani sampassamāno aparaṁ pariyāyamanujāni.",
  "atk-s0404a1:13_0": "Puna brāhmaṇo yasmā abhivādanādīni sāmīcikammāni karontā vayovuddhe tosenti hāsenti,",
  "atk-s0404a1:13_1": "akarontā pana tāpenti vihesenti domanassaṁ nesaṁ uppādenti,",
  "atk-s0404a1:13_2": "bhagavā ca tāni na karoti,",
  "atk-s0404a1:13_3": "tasmā “ayaṁ vayovuddhe tapatī”ti maññamāno sappurisācāravirahitattā vā “kapaṇapuriso aya”nti maññamāno bhagavantaṁ tapassīti āha.",
  "atk-s0404a1:13_4": "Tatrāyaṁ padattho –",
  "atk-s0404a1:13_5": "tapatīti tapo,",
  "atk-s0404a1:13_6": "roseti vihesetīti attho.",
  "atk-s0404a1:13_7": "Sāmīcikammākaraṇassetaṁ adhivacanaṁ.",
  "atk-s0404a1:13_8": "Tapo assa atthīti tapassī.",
  "atk-s0404a1:13_9": "Dutiye atthavikappe byañjanāni avicāretvā loke kapaṇapuriso tapassīti vuccati.",
  "atk-s0404a1:13_10": "Bhagavā pana ye akusalā dhammā lokaṁ tapanato tapanīyāni vuccanti,",
  "atk-s0404a1:13_11": "tesaṁ pahīnattā yasmā tapassīti saṅkhaṁ gato.",
  "atk-s0404a1:13_12": "Tasmā taṁ tapassitaṁ attani sampassamāno aparaṁ pariyāyamanujāni.",
  "atk-s0404a1:13_13": "Tatrāyaṁ vacanattho –",
  "atk-s0404a1:13_14": "tapantīti tapā,",
  "atk-s0404a1:13_15": "akusaladhammānametaṁ adhivacanaṁ.",
  "atk-s0404a1:13_16": "Te tape assi nirassi pahāsi viddhaṁsīti tapassī.",
  "atk-s0404a1:14_0": "Puna brāhmaṇo taṁ abhivādanādikammaṁ devalokagabbhasampattiyā devalokapaṭisandhipaṭilābhāya saṁvattatīti",
  "atk-s0404a1:14_1": "maññamāno bhagavati cassa abhāvaṁ disvā bhagavantaṁ apagabbhoti āha.",
  "atk-s0404a1:14_2": "Kodhavasena vā bhagavato mātukucchismiṁ paṭisandhiggahaṇe dosaṁ dassentopi evamāha.",
  "atk-s0404a1:14_3": "Tatrāyaṁ vacanattho –",
  "atk-s0404a1:14_4": "gabbhato apagatoti apagabbho,",
  "atk-s0404a1:14_5": "abhabbo devalokūpapattiṁ pāpuṇitunti adhippāyo.",
  "atk-s0404a1:14_6": "Hīno vā gabbho assāti apagabbho.",
  "atk-s0404a1:14_7": "Devalokagabbhaparibāhirattā āyatiṁ hīnagabbhapaṭilābhabhāgīti.",
  "atk-s0404a1:14_8": "Hīno vāssa mātukucchismiṁ gabbhavāso ahosīti adhippāyo.",
  "atk-s0404a1:14_9": "Bhagavato pana yasmā āyatiṁ gabbhaseyyā apagatā,",
  "atk-s0404a1:14_10": "tasmā so taṁ apagabbhataṁ attani sampassamāno aparaṁ pariyāyamanujāni.",
  "atk-s0404a1:14_11": "Tatra ca yassa kho, brāhmaṇa,",
  "atk-s0404a1:14_12": "āyatiṁ gabbhaseyyā punabbhavābhinibbatti pahīnāti etesaṁ padānaṁ evamattho daṭṭhabbo –",
  "atk-s0404a1:14_13": "“brāhmaṇa,",
  "atk-s0404a1:14_14": "yassa puggalassa anāgate gabbhaseyyā punabbhave ca abhinibbatti anuttarena maggena vihatakāraṇattā pahīnā.",
  "atk-s0404a1:14_15": "Gabbhaseyyāgahaṇena cettha jalābujayoni gahitā,",
  "atk-s0404a1:14_16": "punabbhavābhinibbattiggahaṇena itarā tisso”pi.",
  "atk-s0404a1:15_0": "Apica gabbhassa seyyā gabbhaseyyā.",
  "atk-s0404a1:15_1": "Punabbhavo eva abhinibbatti punabbhavābhinibbattīti evamettha attho daṭṭhabbo.",
  "atk-s0404a1:15_2": "Yathā ca viññāṇaṭṭhitīti vuttepi na viññāṇato aññā ṭhiti atthi,",
  "atk-s0404a1:15_3": "evamidhāpi na gabbhato aññā seyyā veditabbā.",
  "atk-s0404a1:15_4": "Abhinibbatti ca nāma yasmā punabbhavabhūtāpi apunabbhavabhūtāpi atthi,",
  "atk-s0404a1:15_5": "idha ca punabbhavabhūtā adhippetā,",
  "atk-s0404a1:15_6": "tasmā vuttaṁ –",
  "atk-s0404a1:15_7": "“punabbhavo eva abhinibbatti punabbhavābhinibbattī”ti.",
  "atk-s0404a1:16_0": "Evaṁ āgatakālato paṭṭhāya arasarūpatādīhi aṭṭhahi akkosavatthūhi akkosantampi brāhmaṇaṁ bhagavā dhammissaro",
  "atk-s0404a1:16_1": "dhammarājā dhammasāmī tathāgato anukampāya sītaleneva cakkhunā brāhmaṇaṁ olekento yaṁ dhammadhātuṁ paṭivijjhitvā",
  "atk-s0404a1:16_2": "desanāvilāsappattā nāma hoti,",
  "atk-s0404a1:16_3": "tassā dhammadhātuyā suppaṭividdhattā vigatavalāhake nabhe puṇṇacando viya ca saradakāle sūriyo viya ca",
  "atk-s0404a1:16_4": "brāhmaṇassa hadayandhakāraṁ vidhamento tāniyeva akkosavatthūni tena tena pariyāyena aññathā dassetvā",
  "atk-s0404a1:16_5": "punapi attano karuṇāvipphāraṁ aṭṭhahi lokadhammehi akampiyabhāvena paṭiladdhatādiguṇalakkhaṇaṁ pathavisamacittataṁ",
  "atk-s0404a1:16_6": "akuppadhammatañca pakāsento “ayaṁ brāhmaṇo kevalaṁ palitasirakhaṇḍadantavalittacatādīhi attano vuddhabhāvaṁ",
  "atk-s0404a1:16_7": "sallakkheti,",
  "atk-s0404a1:16_8": "no ca kho jānāti attānaṁ jātiyā anugataṁ jarāya anusaṭaṁ byādhino adhibhūtaṁ maraṇena abbhāhataṁ ajja",
  "atk-s0404a1:16_9": "maritvā puna sveva uttānaseyyadārakabhāvagamanīyaṁ.",
  "atk-s0404a1:16_10": "Mahantena kho pana ussāhena mama santikaṁ āgato,",
  "atk-s0404a1:16_11": "tadassa āgamanaṁ sātthakaṁ hotū”ti cintetvā imasmiṁ loke attano appaṭisamaṁ purejātabhāvaṁ dassento seyyathāpi,",
  "atk-s0404a1:16_12": "brāhmaṇātiādinā nayena brāhmaṇassa dhammadesanaṁ vaḍḍhesi.",
  "atk-s0404a1:17_0": "Tattha seyyathāpītiādīnaṁ heṭṭhā vutanayeneva attho veditabbo.",
  "atk-s0404a1:17_1": "Ayaṁ pana viseso –",
  "atk-s0404a1:17_2": "heṭṭhā vuttanayeneva hi te kukkuṭapotakā pakkhe vidhunantā taṁkhaṇānurūpaṁ viravantā nikkhamanti.",
  "atk-s0404a1:17_3": "Evaṁ nikkhamantānañca tesaṁ yo paṭhamataraṁ nikkhamati,",
  "atk-s0404a1:17_4": "so jeṭṭhoti vuccati.",
  "atk-s0404a1:17_5": "Tasmā bhagavā tāya upamāya attano jeṭṭhabhāvaṁ sādhetukāmo brāhmaṇaṁ pucchati –",
  "atk-s0404a1:17_6": "yo nu kho tesaṁ kukkuṭacchāpotakānaṁ…pe…",
  "atk-s0404a1:17_7": "kinti svāssa vacanīyoti.",
  "atk-s0404a1:17_8": "Tattha kukkuṭacchāpakānanti kukkuṭapotakānaṁ.",
  "atk-s0404a1:17_9": "Kinti svāssa vacanīyoti so kinti vacanīyo assa,",
  "atk-s0404a1:17_10": "kiṁ vattabbo bhaveyya jeṭṭho vā kaniṭṭho vāti.",
  "atk-s0404a1:18_0": "“Jeṭṭho”tissa,",
  "atk-s0404a1:18_1": "bho gotama,",
  "atk-s0404a1:18_2": "vacanīyoti,",
  "atk-s0404a1:18_3": "bho gotama,",
  "atk-s0404a1:18_4": "so jeṭṭho iti assa vacanīyo.",
  "atk-s0404a1:18_5": "Kasmāti ce?",
  "atk-s0404a1:18_6": "So hi nesaṁ jeṭṭhoti,",
  "atk-s0404a1:18_7": "yasmā so nesaṁ vuddhataroti attho.",
  "atk-s0404a1:18_8": "Athassa bhagavā opammaṁ sampaṭipādento evameva khoti āha,",
  "atk-s0404a1:18_9": "yathā so kukkuṭapotako,",
  "atk-s0404a1:18_10": "evaṁ ahampi.",
  "atk-s0404a1:18_11": "Avijjāgatāyapajāyāti avijjā vuccati aññāṇaṁ,",
  "atk-s0404a1:18_12": "tattha gatāya.",
  "atk-s0404a1:18_13": "Pajāyāti sattadhivacanametaṁ,",
  "atk-s0404a1:18_14": "avijjākosassa anto paviṭṭhesu sattesūpi vuttaṁ hoti.",
  "atk-s0404a1:18_15": "Aṇḍabhūtāyāti aṇḍe bhūtāya pajātāya sañjātāya.",
  "atk-s0404a1:18_16": "Yathā hi aṇḍe nibbattā ekacce sattā aṇḍabhūtāti vuccanti,",
  "atk-s0404a1:18_17": "evamayaṁ sabbāpi pajā avijjaṇḍakose nibbattattā aṇḍabhūtāti vuccati.",
  "atk-s0404a1:18_18": "Pariyonaddhāyāti tena avijjaṇḍakosena samantato onaddhāya baddhāya veṭhitāya.",
  "atk-s0404a1:18_19": "Avijjaṇḍakosaṁ padāletvāti taṁ avijjāmayaṁ aṇḍakosaṁ bhinditvā.",
  "atk-s0404a1:18_20": "Ekova loketi sakalepi lokasannivāse ahameva eko adutiyo.",
  "atk-s0404a1:18_21": "Anuttaraṁ sammāsambodhiṁ abhisambuddhoti uttararahitaṁ sabbaseṭṭhaṁ sammā sāmañca bodhiṁ,",
  "atk-s0404a1:18_22": "atha vā pasatthaṁ sundarañca bodhiṁ.",
  "atk-s0404a1:18_23": "Arahattamaggañāṇassetaṁ nāmaṁ,",
  "atk-s0404a1:18_24": "sabbaññutaññāṇassāpi nāmameva.",
  "atk-s0404a1:18_25": "Ubhayampi vaṭṭati.",
  "atk-s0404a1:18_26": "Aññesaṁ arahattamaggo anuttarā bodhi hoti,",
  "atk-s0404a1:18_27": "na hotīti? Na hoti. Kasmā?",
  "atk-s0404a1:18_28": "Asabbaguṇadāyakattā.",
  "atk-s0404a1:18_29": "Tesañhi kassaci arahattamaggo arahattaphalameva deti,",
  "atk-s0404a1:18_30": "kassaci tisso vijjā,",
  "atk-s0404a1:18_31": "kassaci cha abhiññā,",
  "atk-s0404a1:18_32": "kassaci catasso paṭisambhidā,",
  "atk-s0404a1:18_33": "kassaci sāvakapāramiñāṇaṁ.",
  "atk-s0404a1:18_34": "Paccekabuddhānampi paccekabodhiñāṇameva deti,",
  "atk-s0404a1:18_35": "buddhānaṁ pana sabbaguṇasampattiṁ deti abhiseko viya rañño sabbalokissarabhāvaṁ.",
  "atk-s0404a1:18_36": "Tasmā aññassa kassacipi anuttarā bodhi na hotīti.",
  "atk-s0404a1:18_37": "Abhisambuddhoti abbhaññāsiṁ paṭivijjhiṁ,",
  "atk-s0404a1:18_38": "pattomhi adhigatomhīti vuttaṁ hoti.",
  "atk-s0404a1:19_0": "Idāni yadetaṁ bhagavatā “evameva kho”tiādinā nayena vuttaṁ opammasampaṭipādanaṁ,",
  "atk-s0404a1:19_1": "taṁ evaṁ atthena saṁsanditvā veditabbaṁ –",
  "atk-s0404a1:19_2": "yathā hi tassā kukkuṭiyā attano aṇḍesu adhisayanāditividhakiriyākaraṇaṁ,",
  "atk-s0404a1:19_3": "evaṁ bodhipallaṅke nisinnassa bodhisattabhūtassa bhagavato attano santāne aniccaṁ, dukkhaṁ,",
  "atk-s0404a1:19_4": "anattāti tividhānupassanākaraṇaṁ.",
  "atk-s0404a1:19_5": "Kukkuṭiyā tividhakiriyāsampādanena aṇḍānaṁ apūtibhāvo viya bodhisattabhūtassa bhagavato tividhānupassanāsampādanena vipassanāñāṇassa aparihāni.",
  "atk-s0404a1:19_6": "Kukkuṭiyā tividhakiriyākaraṇena aṇḍānaṁ allasinehapariyādānaṁ viya bodhisattabhūtassa bhagavato tividhānupassanāsampādanena",
  "atk-s0404a1:19_7": "bhavattayānugatanikantisinehapariyādānaṁ.",
  "atk-s0404a1:19_8": "Kukkuṭiyā tividhakiriyākaraṇena aṇḍakapālānaṁ tanubhāvo viya bodhisattabhūtassa bhagavato tividhānupassanāsampādanena avijjaṇḍakosassa tanubhāvo,",
  "atk-s0404a1:19_9": "kukkuṭiyā tividhakiriyākaraṇena kukkuṭapotakassa pādanakhatuṇḍakānaṁ thaddhakharabhāvo viya bodhisattabhūtassa",
  "atk-s0404a1:19_10": "bhagavato tividhānupassanāsampādanena vipassanāñāṇassa tikkhakharavippasannasūrabhāvo.",
  "atk-s0404a1:19_11": "Kukkuṭiyā tividhakiriyākaraṇena kukkuṭapotakassa pariṇāmakālo viya bodhisattabhūtassa bhagavato tividhānupassanāsampādanena",
  "atk-s0404a1:19_12": "vipassanāñāṇassa pariṇāmakālo vaḍḍhikālo gabbhaggahaṇakālo.",
  "atk-s0404a1:19_13": "Kukkuṭiyā tividhakiriyākaraṇena kukkuṭapotakassa pādanakhasikhāya vā mukhatuṇḍakena vā aṇḍakosaṁ padāletvā",
  "atk-s0404a1:19_14": "pakkhe papphoṭetvā sotthinā abhinibbhidākālo viya bhagavato tividhānupassanāsampādanena vipassanāñāṇagabbhaṁ",
  "atk-s0404a1:19_15": "gaṇhāpetvā anupubbādhigatena arahattamaggena avijjaṇḍakosaṁ padāletvā abhiññāpakkhe papphoṭetvā sotthinā",
  "atk-s0404a1:19_16": "sakalabuddhaguṇasacchikatakālo veditabbo.",
  "atk-s0404a1:20_0": "Ahañhi, brāhmaṇa,",
  "atk-s0404a1:20_1": "jeṭṭho seṭṭho lokassāti, brāhmaṇa,",
  "atk-s0404a1:20_2": "yathā tesaṁ kukkuṭapotakānaṁ paṭhamataraṁ aṇḍakosaṁ padāletvā abhinibbatto kukkuṭapotako jeṭṭho hoti,",
  "atk-s0404a1:20_3": "evaṁ avijjāgatāya pajāya taṁ avijjaṇḍakosaṁ padāletvā paṭhamataraṁ ariyāya jātiyā jātattā ahañhi jeṭṭho vuddhatamoti saṅkhaṁ gato,",
  "atk-s0404a1:20_4": "sabbaguṇehi pana appaṭisamattā seṭṭhoti.",
  "atk-s0404a1:21_0": "Evaṁ bhagavā attano anuttaraṁ jeṭṭhaseṭṭhabhāvaṁ brāhmaṇassa pakāsetvā idāni yāya paṭipadāya taṁ adhigato,",
  "atk-s0404a1:21_1": "taṁ paṭipadaṁ pubbabhāgato pabhuti dassetuṁ āraddhaṁ kho pana me,",
  "atk-s0404a1:21_2": "brāhmaṇātiādimāha.",
  "atk-s0404a1:21_3": "Tattha āraddhaṁ kho pana me, brāhmaṇa,",
  "atk-s0404a1:21_4": "vīriyaṁ ahosīti, brāhmaṇa,",
  "atk-s0404a1:21_5": "na mayā ayaṁ anuttaro jeṭṭhaseṭṭhabhāvo kusītena muṭṭhassatinā sāraddhakāyena vikkhittacitena adhigato,",
  "atk-s0404a1:21_6": "apica kho tadadhigamāya āraddhaṁ kho pana me vīriyaṁ ahosi.",
  "atk-s0404a1:21_7": "Bodhimaṇḍe nisinnena mayā catusammappadhānabhedaṁ vīriyaṁ āraddhaṁ ahosi,",
  "atk-s0404a1:21_8": "paggahitaṁ asithilappavattitaṁ.",
  "atk-s0404a1:21_9": "Āraddhattāyeva ca me taṁ asallīnaṁ ahosi.",
  "atk-s0404a1:21_10": "Na kevalañca vīriyameva,",
  "atk-s0404a1:21_11": "satipi me ārammaṇābhimukhabhāvena upaṭṭhitā ahosi,",
  "atk-s0404a1:21_12": "upaṭṭhitattāyeva ca asammuṭṭhā.",
  "atk-s0404a1:21_13": "Passaddho kāyo asāraddhoti kāyacittappassaddhivasena kāyopi me passaddho ahosi.",
  "atk-s0404a1:21_14": "Tattha yasmā nāmakāye passaddhe rūpakāyopi passaddhoyeva hoti,",
  "atk-s0404a1:21_15": "tasmā “nāmakāyo rūpakāyo”ti avisesetvāva “passaddho kāyo”ti vuttaṁ.",
  "atk-s0404a1:21_16": "Asāraddhoti so ca kho passaddhattāyeva asāraddho,",
  "atk-s0404a1:21_17": "vigatadarathoti vuttaṁ hoti.",
  "atk-s0404a1:21_18": "Samāhitaṁ cittaṁ ekagganti cittampi me sammā āhitaṁ suṭṭhu ṭhapitaṁ appitaṁ viya ahosi,",
  "atk-s0404a1:21_19": "samāhitattā eva ca ekaggaṁ acalaṁ nipphandananti.",
  "atk-s0404a1:21_20": "Ettāvatā jhānassa pubbabhāgapaṭipadā kathitā hoti.",
  "atk-s0404a1:22_0": "Idāni imāya paṭipadāya adhigataṁ paṭhamajjhānaṁ ādiṁ katvā vijjāttayapariyosānaṁ visesaṁ dassento so kho ahantiādimāha.",
  "atk-s0404a1:22_1": "Tattha yaṁ yāva vinicchayanayena vattabbaṁ siyā,",
  "atk-s0404a1:22_2": "taṁ visuddhimagge vuttameva.",
  "atk-s0404a1:23_0": "Ayaṁ kho me,",
  "atk-s0404a1:23_1": "brāhmaṇātiādīsu pana vijjāti viditakaraṇaṭṭhena vijjā.",
  "atk-s0404a1:23_2": "Kiṁ viditaṁ karoti ?",
  "atk-s0404a1:23_3": "Pubbenivāsaṁ.",
  "atk-s0404a1:23_4": "Avijjāti tasseva pubbenivāsassa aviditakaraṇaṭṭhena tappaṭicchādakamoho.",
  "atk-s0404a1:23_5": "Tamoti sveva moho tappaṭicchādakaṭṭhena tamo nāma.",
  "atk-s0404a1:23_6": "Ālokoti sā eva vijjā obhāsakaraṇaṭṭhena ālokoti.",
  "atk-s0404a1:23_7": "Ettha ca vijjā adhigatāti attho,",
  "atk-s0404a1:23_8": "sesaṁ pasaṁsāvacanaṁ.",
  "atk-s0404a1:23_9": "Yojanā panettha –",
  "atk-s0404a1:23_10": "ayaṁ kho me vijjā adhigatā,",
  "atk-s0404a1:23_11": "tassa me adhigatavijjassa avijjā vihatā,",
  "atk-s0404a1:23_12": "vinaṭṭhāti attho. Kasmā?",
  "atk-s0404a1:23_13": "Yasmā vijjā uppannā.",
  "atk-s0404a1:23_14": "Esa nayo itarasmimpi padadvaye.",
  "atk-s0404a1:23_15": "Yathā tanti ettha tanti nipātamattaṁ.",
  "atk-s0404a1:23_16": "Satiyā avippavāsena appamattassa vīriyātāpena ātāpino kāye ca jīvite ca anapekkhātāya pahitattassa pesitattassāti attho.",
  "atk-s0404a1:23_17": "Idaṁ vuttaṁ hoti –",
  "atk-s0404a1:23_18": "yathā appamattassa ātāpino pahitattassa viharato avijjā vihaññeyya,",
  "atk-s0404a1:23_19": "vijjā uppajjeyya tamo vihaññeyya,",
  "atk-s0404a1:23_20": "āloko uppajjeyya,",
  "atk-s0404a1:23_21": "evameva mama avijjā vihatā,",
  "atk-s0404a1:23_22": "vijjā uppannā,",
  "atk-s0404a1:23_23": "tamo vihato,",
  "atk-s0404a1:23_24": "āloko uppanno.",
  "atk-s0404a1:23_25": "Etassa me padhānānuyogassa anurūpameva phalaṁ laddhanti.",
  "atk-s0404a1:24_0": "Ayaṁ kho me, brāhmaṇa,",
  "atk-s0404a1:24_1": "paṭhamā abhinibbhidā ahosi kukkuṭacchāpakasseva aṇḍakosamhāti ayaṁ kho mama, brāhmaṇa,",
  "atk-s0404a1:24_2": "pubbenivāsānussatiñāṇamukhatuṇḍakena pubbe nivutthakhandhappaṭicchādakaṁ avijjaṇḍakosaṁ padāletvā paṭhamā",
  "atk-s0404a1:24_3": "abhinibbhidā paṭhamā nikkhanti paṭhamā ariyājāti ahosi kukkuṭacchāpakasseva mukhatuṇḍakena vā ṁ pādanakhasikhāya",
  "atk-s0404a1:24_4": "vā aṇḍakosaṁ padāletvā tamhā aṇḍakosamhā abhinibbhidā nikkhanti kukkuṭanikāye paccājātīti.",
  "atk-s0404a1:24_5": "Ayaṁ tāva pubbenivāsakathāyaṁ nayo.",
  "atk-s0404a1:25_0": "Cutupapātakathāya pana vijjāti dibbacakkhuñāṇavijjā.",
  "atk-s0404a1:25_1": "Avijjāti cutupapātappaṭicchādikā avijjā.",
  "atk-s0404a1:25_2": "Yathā pana pubbenivāsakathāyaṁ “pubbenivāsānussatiñāṇamukhatuṇḍakena pubbe nivutthakkhandhappaṭicchādakaṁ avijjaṇḍakosaṁ padāletvā”ti vuttaṁ,",
  "atk-s0404a1:25_3": "evamidha “cutupapātañāṇamukhatuṇḍakena cutupapātappaṭicchādakaṁ avijjaṇḍakosaṁ padāletvā”ti vattabbaṁ.",
  "atk-s0404a1:26_0": "Yaṁ panetaṁ paccavekkhaṇañāṇapariggahitaṁ āsavānaṁ khayañāṇādhigamaṁ brāhmaṇassa dassento ayaṁ kho me, brāhmaṇa,",
  "atk-s0404a1:26_1": "tatiyā vijjātiādimāha,",
  "atk-s0404a1:26_2": "tattha vijjāti arahattamaggavijjā.",
  "atk-s0404a1:26_3": "Avijjāti catusaccappaṭicchādikā avijjā.",
  "atk-s0404a1:26_4": "Ayaṁ kho me, brāhmaṇa,",
  "atk-s0404a1:26_5": "tatiyā abhinibbhidā ahosīti ettha ayaṁ kho mama, brāhmaṇa,",
  "atk-s0404a1:26_6": "āsavānaṁ khayañāṇamukhatuṇḍakena catusaccapaṭicchādakaṁ avijjaṇḍakosaṁ padāletvā tatiyā abhinibbhidā",
  "atk-s0404a1:26_7": "tatiyā nikkhanti tatiyā ariyajāti ahosi kukkuṭacchāpakasseva mukhatuṇḍakena vā pādanakhasikhāya vā aṇḍakosaṁ",
  "atk-s0404a1:26_8": "padāletvā tamhā aṇḍakosamhā abhinibbhidā nikkhanti kukkuṭanikāye paccājātīti.",
  "atk-s0404a1:27_0": "Ettāvatā kiṁ dassesīti? So hi, brāhmaṇa,",
  "atk-s0404a1:27_1": "kukkuṭacchāpako aṇḍakosaṁ padāletvā tato nikkhamanto sakimeva jāyati,",
  "atk-s0404a1:27_2": "ahaṁ pana pubbenivutthakkhandhappaṭicchādakaṁ avijjaṇḍakosaṁ bhinditvā paṭhamaṁ tāva pubbenivāsānussatiñāṇavijjāya jāto.",
  "atk-s0404a1:27_3": "Tato sattānaṁ cutipaṭisandhippaṭicchādakaṁ avijjaṇḍakosaṁ padāletvā dutiyaṁ dibbacakkhuñāṇavijjāya jāto,",
  "atk-s0404a1:27_4": "puna catusaccappaṭicchādakaṁ avijjaṇḍakosaṁ padāletvā tatiyaṁ āsavānaṁ khayañāṇavijjāya jāto.",
  "atk-s0404a1:27_5": "Evaṁ tīhi vijjāhi tikkhattuṁ jātomhi.",
  "atk-s0404a1:27_6": "Sā ca me jāti ariyā suparisuddhāti idaṁ dasseti.",
  "atk-s0404a1:27_7": "Evaṁdassento ca pubbenivāsañāṇena atītaṁsañāṇaṁ,",
  "atk-s0404a1:27_8": "dibbacakkhunā paccuppannānāgataṁsañāṇaṁ,",
  "atk-s0404a1:27_9": "āsavakkhayena sakalalokiyalokuttaraguṇanti evaṁ tīhi vijjāhi sabbepi sabbaññuguṇe pakāsetvā attano ariyāya",
  "atk-s0404a1:27_10": "jātiyā jeṭṭhaseṭṭhabhāvaṁ brāhmaṇassa dassesi.",
  "atk-s0404a1:28_0": "Evaṁ vutte verañjo brāhmaṇoti evaṁ bhagavatā lokānukampakena brāhmaṇaṁ anukampamānena niguhitabbepi attano",
  "atk-s0404a1:28_1": "ariyāya jātiyā jeṭṭhaseṭṭhabhāve vijjāttayapakāsikāya dhammadesanāya vutte pītivipphāraparipuṇṇagattacitto",
  "atk-s0404a1:28_2": "verañjo brāhmaṇo taṁ bhagavato ariyāya jātiyā jeṭṭhaseṭṭhabhāvaṁ viditvā “īdisaṁ nāmāhaṁ sabbalokajeṭṭhaṁ",
  "atk-s0404a1:28_3": "sabbaguṇasamannāgataṁ sabbaññuṁ ‘aññesaṁ abhivādanādikammaṁ na karotī’ti avacaṁ,",
  "atk-s0404a1:28_4": "dhiratthu vata, bho,",
  "atk-s0404a1:28_5": "aññāṇa”nti attānaṁ garahitvā “ayaṁ dāni loke ariyāya jātiyā purejātaṭṭhena jeṭṭho,",
  "atk-s0404a1:28_6": "sabbaguṇehi appaṭisamaṭṭhena seṭṭho”ti niṭṭhaṁ gantvā bhagavantaṁ etadavoca –",
  "atk-s0404a1:28_7": "jeṭṭho bhavaṁ gotamo seṭṭho bhavaṁ gotamoti.",
  "atk-s0404a1:28_8": "Evañca pana vatvā puna taṁ bhagavato dhammadesanaṁ abbhanumodamāno abhikkantaṁ bho gotamātiādimāha.",
  "atk-s0404a1:28_9": "Taṁ vuttatthamevāti.",
  "atk-s0404a1:29_0": "2. Sīhasuttavaṇṇanā",
  "atk-s0404a1:30_0": "12.",
  "atk-s0404a1:30_1": "Dutiye abhiññātāti ñātā paññātā pākaṭā.",
  "atk-s0404a1:30_2": "Santhāgāreti mahājanassa vissamanatthāya kate agāre.",
  "atk-s0404a1:30_3": "Sā kira santhāgārasālā nagaramajjhe ahosi,",
  "atk-s0404a1:30_4": "catūsu ṭhānesu ṭhitānaṁ paññāyati,",
  "atk-s0404a1:30_5": "catūhi disāhi āgatamanussā paṭhamaṁ tattha vissamitvā pacchā attano attano phāsukaṭṭhānaṁ gacchanti.",
  "atk-s0404a1:30_6": "Rājakulānaṁ rajjakiccasantharaṇatthāya kataṁ agārantipi vadantiyeva.",
  "atk-s0404a1:30_7": "Tattha hi nisīditvā licchavirājāno rajjakiccaṁ santharanti karonti vicārenti.",
  "atk-s0404a1:30_8": "Sannisinnāti tesaṁ nisīdanatthaññeva paññattesu mahārahavarapaccattharaṇesu samussitasetacchattesu āsanesu sannisinnā.",
  "atk-s0404a1:30_9": "Anekapariyāyena buddhassa vaṇṇaṁ bhāsantīti rājakule kiccañceva lokatthacariyañca vicāretvā anekehi kāraṇehi",
  "atk-s0404a1:30_10": "buddhassa vaṇṇaṁ bhāsanti kathenti dīpenti.",
  "atk-s0404a1:30_11": "Paṇḍitā hi te rājāno saddhā pasannā sotāpannāpi sakadāgāminopi anāgāminopi ariyasāvakā,",
  "atk-s0404a1:30_12": "te sabbepi lokiyajaṭaṁ chinditvā buddhādīnaṁ tiṇṇaṁ ratanānaṁ vaṇṇaṁ bhāsanti.",
  "atk-s0404a1:30_13": "Tattha tividho buddhavaṇṇo nāma cariyavaṇṇo,",
  "atk-s0404a1:30_14": "sarīravaṇṇo,",
  "atk-s0404a1:30_15": "guṇavaṇṇoti.",
  "atk-s0404a1:30_16": "Tatrime rājāno cariyāya vaṇṇaṁ ārabhiṁsu –",
  "atk-s0404a1:30_17": "“dukkaraṁ vata kataṁ sammāsambuddhena kappasatasahassādhikāni cattāri asaṅkheyyāni dasa pāramiyo,",
  "atk-s0404a1:30_18": "dasa upapāramiyo,",
  "atk-s0404a1:30_19": "dasa paramatthapāramiyoti samattiṁsa pāramiyo pūrentena,",
  "atk-s0404a1:30_20": "ñātatthacariyaṁ,",
  "atk-s0404a1:30_21": "lokatthacariyaṁ,",
  "atk-s0404a1:30_22": "buddhacariyaṁ matthakaṁ pāpetvā pañca mahāpariccāge pariccajantenā”ti aḍḍhacchakkehi jātakasatehi buddhavaṇṇaṁ",
  "atk-s0404a1:30_23": "kathentā tusitabhavanaṁ pāpetvā ṭhapayiṁsu.",
  "atk-s0404a1:31_0": "Dhammassavaṇṇaṁ bhāsantā pana “tena bhagavatā dhammo desito,",
  "atk-s0404a1:31_1": "nikāyato pañca nikāyā,",
  "atk-s0404a1:31_2": "piṭakato tīṇi piṭakāni,",
  "atk-s0404a1:31_3": "aṅgato nava aṅgāni,",
  "atk-s0404a1:31_4": "khandhato caturāsītidhammakkhandhasahassānī”ti koṭṭhāsavasena dhammaguṇaṁ kathayiṁsu.",
  "atk-s0404a1:32_0": "Saṅghassa vaṇṇaṁ bhāsantā satthu dhammadesanaṁ sutvā “paṭiladdhasaddhā kulaputtā bhogakkhandhañceva ñātiparivaṭṭañca",
  "atk-s0404a1:32_1": "pahāya setacchattaṁ oparajjaṁ senāpatiseṭṭhibhaṇḍāgārikaṭṭhānantarādīni agaṇetvā nikkhamma satthu varasāsane",
  "atk-s0404a1:32_2": "pabbajanti.",
  "atk-s0404a1:32_3": "Setacchattaṁ pahāya pabbajitānaṁ bhaddiyarājamahākappinapukkusātiādīnaṁ rājapabbajitānaṁyeva buddhakāle asītisahassāni ahesuṁ.",
  "atk-s0404a1:32_4": "Anekakoṭisataṁ dhanaṁ pahāya pabbajitānaṁ pana yasakulaputtasoṇaseṭṭhiputtaraṭṭhapālakulaputtādīnaṁ paricchedo natthi.",
  "atk-s0404a1:32_5": "Evarūpā ca evarūpā ca kulaputtā satthu sāsane pabbajantī”ti pabbajjāsaṅkhepavasena saṅghaguṇe kathayiṁsu.",
  "atk-s0404a1:33_0": "Sīhosenāpatīti evaṁnāmako senāya adhipati.",
  "atk-s0404a1:33_1": "Vesāliyañhi satta sahassāni satta satāni satta ca rājāno.",
  "atk-s0404a1:33_2": "Te sabbepi sannipatitvā sabbesaṁ manaṁ gahetvā “raṭṭhaṁ vicāretuṁ samatthaṁ ekaṁ vicinathā”ti vicinantā",
  "atk-s0404a1:33_3": "sīhaṁ rājakumāraṁ disvā “ayaṁ sakkhissatī”ti sanniṭṭhānaṁ katvā tassa rattamaṇivaṇṇaṁ kambalapariyonaddhaṁ",
  "atk-s0404a1:33_4": "senāpaticchattaṁ adaṁsu.",
  "atk-s0404a1:33_5": "Taṁ sandhāya vuttaṁ –",
  "atk-s0404a1:33_6": "“sīho senāpatī”ti.",
  "atk-s0404a1:33_7": "Nigaṇṭhasāvakoti nigaṇṭhassa nāṭaputtassa paccayadāyako upaṭṭhāko.",
  "atk-s0404a1:33_8": "Jambudīpatalasmiñhi tayo janā nigaṇṭhānaṁ aggupaṭṭhākā –",
  "atk-s0404a1:33_9": "nāḷandāyaṁ,",
  "atk-s0404a1:33_10": "upāli gahapati,",
  "atk-s0404a1:33_11": "kapilapure vappo sakko,",
  "atk-s0404a1:33_12": "vesāliyaṁ ayaṁ sīho senāpatīti.",
  "atk-s0404a1:33_13": "Nisinnohotīti sesarājūnaṁ parisāya antarantare āsanāni paññāpayiṁsu,",
  "atk-s0404a1:33_14": "sīhassa pana majjhe ṭhāneti tasmiṁ paññatte mahārahe rājāsane nisinno hoti.",
  "atk-s0404a1:33_15": "Nissaṁsayanti nibbicikicchaṁ addhā ekaṁsena,",
  "atk-s0404a1:33_16": "na hete yassa vā tassa vā appesakkhassa evaṁ anekasatehi kāraṇehi vaṇṇaṁ bhāsanti.",
  "atk-s0404a1:34_0": "Yena nigaṇṭho nāṭaputto tenupasaṅkamīti nigaṇṭho kira nāṭaputto “sacāyaṁ sīho kassacideva samaṇassa gotamassa",
  "atk-s0404a1:34_1": "vaṇṇaṁ kathentassa sutvā samaṇaṁ gotamaṁ dassanāya upasaṅkamissati,",
  "atk-s0404a1:34_2": "mayhaṁ parihāni bhavissatī”ti cintetvā paṭhamataraṁyeva sīhaṁ senāpatiṁ etadavoca –",
  "atk-s0404a1:34_3": "“senāpati imasmiṁ loke ‘ahaṁ buddho ahaṁ buddho’ti bahū vicaranti.",
  "atk-s0404a1:34_4": "Sace tvaṁ kassaci dassanāya upasaṅkamitukāmo ahosi,",
  "atk-s0404a1:34_5": "maṁ puccheyyāsi.",
  "atk-s0404a1:34_6": "Ahaṁ te yuttaṭṭhānaṁ pesessāmi,",
  "atk-s0404a1:34_7": "ayuttaṭṭhānato nivāressāmī”ti.",
  "atk-s0404a1:34_8": "So taṁ kathaṁ anussaritvā “sace maṁ pesessati,",
  "atk-s0404a1:34_9": "gamissāmi. No ce,",
  "atk-s0404a1:34_10": "na gamissāmī”ti cintetvā yena nigaṇṭho nāṭaputto,",
  "atk-s0404a1:34_11": "tenupasaṅkami.",
  "atk-s0404a1:35_0": "Athassa vacanaṁ sutvā nigaṇṭho mahāpabbatena viya balavasokena otthaṭo “yattha dānissāhaṁ gamanaṁ na icchāmi,",
  "atk-s0404a1:35_1": "tattheva gantukāmo jāto,",
  "atk-s0404a1:35_2": "hatohamasmī”ti anattamano hutvā “paṭibāhanupāyamassa karissāmī”ti cintetvā kiṁ pana tvantiādimāha.",
  "atk-s0404a1:35_3": "Evaṁ vadanto vicarantaṁ goṇaṁ daṇḍena paharanto viya jalamānaṁ padīpaṁ nibbāpento viya bhattabharitaṁ",
  "atk-s0404a1:35_4": "pattaṁ nikkujjanto viya ca sīhassa uppannapītiṁ vināsesi.",
  "atk-s0404a1:35_5": "Gamiyābhisaṅkhāroti hatthiyānādīnaṁ yojāpanagandhamālādiggahaṇavasena pavatto payogo.",
  "atk-s0404a1:35_6": "So paṭippassambhīti so vūpasanto.",
  "atk-s0404a1:36_0": "Dutiyampi khoti dutiyavārampi.",
  "atk-s0404a1:36_1": "Imasmiñca vāre buddhassa vaṇṇaṁ bhāsantā tusitabhavanato paṭṭhāya yāva mahābodhipallaṅkā dasabalassa",
  "atk-s0404a1:36_2": "heṭṭhā pādatalehi upari kesaggehi paricchinditvā dvattiṁsamahāpurisalakkhaṇaasītianubyañjanabyāmappabhānaṁ",
  "atk-s0404a1:36_3": "vasena sarīravaṇṇaṁ kathayiṁsu.",
  "atk-s0404a1:36_4": "Dhammassa vaṇṇaṁ bhāsantā “ekapadepi ekabyañjanepi avakhalitaṁ nāma natthī”ti sukathitavaseneva dhammaguṇaṁ kathayiṁsu.",
  "atk-s0404a1:36_5": "Saṅghassa vaṇṇaṁ bhāsantā “evarūpaṁ yasasirivibhavaṁ pahāya satthu sāsane pabbajitā na kosajjapakatikā honti,",
  "atk-s0404a1:36_6": "terasasu pana dhutaṅgaguṇesu paripūrakārino hutvā sattasu anupassanāsu kammaṁ karonti,",
  "atk-s0404a1:36_7": "aṭṭhatiṁsārammaṇavibhattiyo vaḷañjentī”ti paṭipadāvasena saṅghaguṇe kathayiṁsu.",
  "atk-s0404a1:37_0": "Tatiyavāre pana buddhassa vaṇṇaṁ bhāsamānā “itipi so bhagavā”ti suttantapariyāyeneva buddhaguṇe kathayiṁsu,",
  "atk-s0404a1:37_1": "“svākkhāto bhagavatā dhammo”tiādinā suttantapariyāyeneva dhammaguṇe,",
  "atk-s0404a1:37_2": "“suppaṭipanno bhagavato sāvakasaṅgho”tiādinā suttantapariyāyeneva saṅghaguṇe ca kathayiṁsu.",
  "atk-s0404a1:37_3": "Tato sīho cintesi –",
  "atk-s0404a1:37_4": "“imesañca licchavirājakumārānaṁ tatiyadivasato paṭṭhāya buddhadhammasaṅghaguṇe kathentānaṁ mukhaṁ nappahoti,",
  "atk-s0404a1:37_5": "addhā anomaguṇena samannāgatā so bhagavā,",
  "atk-s0404a1:37_6": "imaṁ dāni uppannaṁ pītiṁ avijahitvāva ahaṁ ajja sammāsambuddhaṁ passissāmī”ti.",
  "atk-s0404a1:37_7": "Athassa “kiṁ hi me karissanti nigaṇṭhā”ti vitakko udapādi.",
  "atk-s0404a1:37_8": "Tattha kiṁ hi me karissantīti kiṁ nāma mayhaṁ nigaṇṭhā karissanti.",
  "atk-s0404a1:37_9": "Apalokitā vā anapalokitā vāti āpucchitā vā anāpucchitā vā.",
  "atk-s0404a1:37_10": "Na hi me te āpucchitā yānavāhanasampattiṁ,",
  "atk-s0404a1:37_11": "na ca issariyavisesaṁ dassanti,",
  "atk-s0404a1:37_12": "nāpi anāpucchitā harissanti,",
  "atk-s0404a1:37_13": "aphalaṁ etesaṁ āpucchananti adhippāyo.",
  "atk-s0404a1:38_0": "Vesāliyā niyyāsīti yathā hi gimhakāle deve vuṭṭhe udakaṁ sandamānaṁ nadiṁ otaritvā thokameva gantvā tiṭṭhati nappavattati,",
  "atk-s0404a1:38_1": "evaṁ sīhassa paṭhamadivase “dasabalaṁ passissāmī”ti uppannāya pītiyā nigaṇṭhena paṭibāhitakālo.",
  "atk-s0404a1:38_2": "Yathāpi dutiyadivase deve vuṭṭhe udakaṁ sandamānaṁ nadiṁ otaritvā thokaṁ gantvā vālikāpuñjaṁ paharitvā appavattaṁ hoti,",
  "atk-s0404a1:38_3": "evaṁ sīhassa dutiyadivase “dasabalaṁ passissāmī”ti uppannāya pītiyā nigaṇṭhena paṭibāhitakālo.",
  "atk-s0404a1:38_4": "Yathā tatiyadivase deve vuṭṭhe udakaṁ sandamānaṁ nadiṁ otaritvā purāṇapaṇṇasukkhadaṇḍakaṭṭhakacavarādīni",
  "atk-s0404a1:38_5": "parikaḍḍhantaṁ vālikāpuñjaṁ bhinditvā samuddaninnameva hoti,",
  "atk-s0404a1:38_6": "evaṁ sīho tatiyadivase tiṇṇaṁ vatthūnaṁ guṇakathaṁ sutvā uppanne pītipāmojje “aphalā nigaṇṭhā nipphalā nigaṇṭhā,",
  "atk-s0404a1:38_7": "kiṁ me ime karissanti,",
  "atk-s0404a1:38_8": "gamissāmahaṁ satthusantika”nti manaṁ abhinīharitvā vesāliyā niyyāsi.",
  "atk-s0404a1:38_9": "Niyyanto ca “cirassāhaṁ dasabalassa santikaṁ gantukāmo jāto,",
  "atk-s0404a1:38_10": "na kho pana me yuttaṁ aññātakavesena gantu”nti “yekeci dasabalassa santikaṁ gantukāmā,",
  "atk-s0404a1:38_11": "sabbe nikkhamantū”ti ghosanaṁ kāretvā pañcarathasatāni yojāpetvā uttamarathe ṭhito tehi ceva pañcahi",
  "atk-s0404a1:38_12": "rathasatehi mahatiyā ca parisāya parivuto gandhapupphacuṇṇavāsādīni gāhāpetvā niyyāsi.",
  "atk-s0404a1:38_13": "Divā divassāti divasassa ca divā,",
  "atk-s0404a1:38_14": "majjhanhike atikkantamatte.",
  "atk-s0404a1:39_0": "Yena bhagavā tenupasaṅkamīti ārāmaṁ pavisanto dūratova asīti-anubyañjana-byāmappabhā-dvattiṁsa-mahāpurisalakkhaṇāni",
  "atk-s0404a1:39_1": "chabbaṇṇaghanabuddharasmiyo ca disvā “evarūpaṁ nāma purisaṁ evaṁ āsanne vasantaṁ ettakaṁ kālaṁ nāddasaṁ,",
  "atk-s0404a1:39_2": "vañcito vatamhi,",
  "atk-s0404a1:39_3": "alābhā vata me”ti cintetvā mahānidhiṁ disvā daliddapuriso viya sañjātapītipāmojjo yena bhagavā tenupasaṅkami.",
  "atk-s0404a1:39_4": "Dhammassa cānudhammaṁ byākarontīti bhotā gotamena vuttakāraṇassa anukāraṇaṁ kathenti.",
  "atk-s0404a1:39_5": "Kāraṇavacano hettha dhammasaddo “hetumhi ñāṇaṁ dhammapaṭisambhidā”tiādīsu viya.",
  "atk-s0404a1:39_6": "Kāraṇanti cettha tathāpavattassa saddassa attho adhippeto tassa pavattihetubhāvato.",
  "atk-s0404a1:39_7": "Atthappayutto hi saddappayogo.",
  "atk-s0404a1:39_8": "Anukāraṇanti eso eva parehi tathā vuccamāno.",
  "atk-s0404a1:39_9": "Sahadhammiko vādānuvādoti.",
  "atk-s0404a1:39_10": "Parehi vuttakāraṇehi sakāraṇo hutvā tumhākaṁ vādo vā tato paraṁ tassa anuvādo vā koci appamattakopi viññūhi garahitabbaṁ ṭhānaṁ kāraṇaṁ na āgacchati.",
  "atk-s0404a1:39_11": "Idaṁ vuttaṁ hoti –",
  "atk-s0404a1:39_12": "kiṁ sabbākārenapi tava vāde gārayhaṁ kāraṇaṁ natthīti.",
  "atk-s0404a1:39_13": "Anabbhakkhātukāmāti na abhūtena vattukāmā.",
  "atk-s0404a1:39_14": "Atthi sīhapariyāyotiādīnaṁ attho verañjakaṇḍe āgatanayeneva veditabbo.",
  "atk-s0404a1:39_15": "Paramenaassāsenāti catumaggacatuphalasaṅkhātena uttamena.",
  "atk-s0404a1:39_16": "Assāsāya dhammaṁ desemīti assāsanatthāya santhambhanatthāya dhammaṁ desemi.",
  "atk-s0404a1:39_17": "Iti bhagavā aṭṭhahaṅgehi sīhassa senāpatissa dhammaṁ desesi.",
  "atk-s0404a1:40_0": "Anuviccakāranti anuviditvā cintetvā tulayitvā kattabbaṁ karohīti vuttaṁ hoti.",
  "atk-s0404a1:40_1": "Sādhu hotīti sundaro hoti.",
  "atk-s0404a1:40_2": "Tumhādisasmiñhi maṁ disvā maṁ saraṇaṁ gacchante nigaṇṭhaṁ disvā nigaṇṭhaṁ saraṇaṁ gacchante “kiṁ ayaṁ",
  "atk-s0404a1:40_3": "sīho diṭṭhadiṭṭhameva saraṇaṁ gacchatī”ti garahā uppajjati,",
  "atk-s0404a1:40_4": "tasmā anuviccakāro tumhādisānaṁ sādhūti dasseti.",
  "atk-s0404a1:40_5": "Paṭākaṁ parihareyyunti te kira evarūpaṁ sāvakaṁ labhitvā “asuko nāma rājā vā rājamahāmatto vā seṭṭhi",
  "atk-s0404a1:40_6": "vā amhākaṁ saraṇaṁ gato sāvako jāto”ti paṭākaṁ ukkhipitvā nagare ghosentā āhiṇḍanti. Kasmā?",
  "atk-s0404a1:40_7": "Evaṁ no mahantabhāvo āvibhavissatīti ca.",
  "atk-s0404a1:40_8": "Sace panassa “kimahaṁ etesaṁ saraṇaṁ gato”ti vippaṭisāro uppajjeyya,",
  "atk-s0404a1:40_9": "tampi so “etesaṁ me saraṇagatabhāvaṁ bahū jānanti,",
  "atk-s0404a1:40_10": "dukkhaṁ idāni paṭinivattitu”nti vinodetvā na paṭikkamissatīti ca. Tenāha –",
  "atk-s0404a1:40_11": "“paṭākaṁ parihareyyu”nti.",
  "atk-s0404a1:40_12": "Opānabhūtanti paṭiyattaudapāno viya ṭhitaṁ.",
  "atk-s0404a1:40_13": "Kulanti tava nivesanaṁ.",
  "atk-s0404a1:40_14": "Dātabbaṁ maññeyyāsīti pubbe dasapi vīsatipi saṭṭhipi jane āgate disvā natthīti avatvā desi,",
  "atk-s0404a1:40_15": "idāni maṁ saraṇaṁ gatakāraṇamatteneva mā imesaṁ deyyadhammaṁ upacchindi.",
  "atk-s0404a1:40_16": "Sampattānañhi dātabbamevāti ovadi.",
  "atk-s0404a1:40_17": "Sutaṁ metaṁ,",
  "atk-s0404a1:40_18": "bhanteti kuto sutanti?",
  "atk-s0404a1:40_19": "Nigaṇṭhānaṁ santikā.",
  "atk-s0404a1:40_20": "Te kira kulagharesu evaṁ pakāsenti “mayaṁ yassa kassaci sampattassa dātabbanti vadāma,",
  "atk-s0404a1:40_21": "samaṇo pana gotamo ‘mayhameva dānaṁ dātabbaṁ nāññesaṁ,",
  "atk-s0404a1:40_22": "mayhameva sāvakānaṁ dānaṁ dātabbaṁ,",
  "atk-s0404a1:40_23": "nāññesaṁ sāvakānaṁ,",
  "atk-s0404a1:40_24": "mayhameva dinnaṁ dānaṁ mahapphalaṁ, nāññesaṁ,",
  "atk-s0404a1:40_25": "mayhameva sāvakānaṁ dinnaṁ mahapphalaṁ,",
  "atk-s0404a1:40_26": "nāññesa’nti evaṁ vadatī”ti.",
  "atk-s0404a1:40_27": "Taṁ sandhāya ayaṁ “sutaṁ meta”nti āha.",
  "atk-s0404a1:41_0": "Anupubbiṁ kathanti dānānantaraṁ sīlaṁ,",
  "atk-s0404a1:41_1": "sīlānantaraṁ saggaṁ,",
  "atk-s0404a1:41_2": "saggānantaraṁ magganti evaṁ anupaṭipāṭikathaṁ.",
  "atk-s0404a1:41_3": "Tattha dānakathanti idaṁ dānaṁ nāma sukhānaṁ nidānaṁ,",
  "atk-s0404a1:41_4": "sampattīnaṁ mūlaṁ,",
  "atk-s0404a1:41_5": "bhogānaṁ patiṭṭhā,",
  "atk-s0404a1:41_6": "visamagatassa tāṇaṁ leṇaṁ gati parāyaṇaṁ,",
  "atk-s0404a1:41_7": "idhalokaparalokesu dānasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi.",
  "atk-s0404a1:41_8": "Idañhi avassayaṭṭhena ratanamayasīhāsanasadisaṁ,",
  "atk-s0404a1:41_9": "patiṭṭhānaṭṭhena mahāpathavīsadisaṁ,",
  "atk-s0404a1:41_10": "ārammaṇaṭṭhena ālambanarajjusadisaṁ.",
  "atk-s0404a1:41_11": "Idañhi dukkhanittharaṇaṭṭhena nāvā,",
  "atk-s0404a1:41_12": "samassāsanaṭṭhena saṅgāmasūro,",
  "atk-s0404a1:41_13": "bhayaparittāṇaṭṭhena susaṅkhatanagaraṁ,",
  "atk-s0404a1:41_14": "maccheramalādīhi anupalittaṭṭhena padumaṁ,",
  "atk-s0404a1:41_15": "tesaṁ nidahanaṭṭhena aggi,",
  "atk-s0404a1:41_16": "durāsadaṭṭhena āsiviso,",
  "atk-s0404a1:41_17": "asantāsanaṭṭhena sīho,",
  "atk-s0404a1:41_18": "balavantaṭṭhena hatthī,",
  "atk-s0404a1:41_19": "abhimaṅgalasammataṭṭhena setavasabho,",
  "atk-s0404a1:41_20": "khemantabhūmisampāpanaṭṭhena valāhako assarājā.",
  "atk-s0404a1:41_21": "Dānaṁ nāmetaṁ mayā gatamaggo,",
  "atk-s0404a1:41_22": "mayheso vaṁso,",
  "atk-s0404a1:41_23": "mayā dasa pāramiyo pūrentena velāmamahāyañño,",
  "atk-s0404a1:41_24": "mahāgovindamahāyañño,",
  "atk-s0404a1:41_25": "mahāsudassanamahāyañño,",
  "atk-s0404a1:41_26": "vessantaramahāyaññoti,",
  "atk-s0404a1:41_27": "anekamahāyaññā pavattitā,",
  "atk-s0404a1:41_28": "sasabhūtena jalitaaggikkhandhe attānaṁ niyyādentena sampattayācakānaṁ cittaṁ gahitaṁ.",
  "atk-s0404a1:41_29": "Dānañhi loke sakkasampattiṁ deti mārasampattiṁ brahmasampattiṁ,",
  "atk-s0404a1:41_30": "cakkavattisampattiṁ,",
  "atk-s0404a1:41_31": "sāvakapāramīñāṇaṁ,",
  "atk-s0404a1:41_32": "paccekabodhiñāṇaṁ,",
  "atk-s0404a1:41_33": "abhisambodhiñāṇaṁ detīti evamādidānaguṇappaṭisaṁyuttaṁ kathaṁ.",
  "atk-s0404a1:42_0": "Yasmā pana dānaṁ dento sīlaṁ samādātuṁ sakkoti,",
  "atk-s0404a1:42_1": "tasmā tadanantaraṁ sīlakathaṁ kathesi.",
  "atk-s0404a1:42_2": "Sīlakathanti sīlaṁ nāmetaṁ avassayo patiṭṭhā ārammaṇaṁ tāṇaṁ leṇaṁ gati parāyaṇaṁ.",
  "atk-s0404a1:42_3": "Sīlaṁ nāmetaṁ mama vaṁso,",
  "atk-s0404a1:42_4": "ahaṁ saṅkhapālanāgarājakāle bhūridattanāgarājakāle campeyyanāgarājakāle sīlavarājakāle mātuposakahatthirājakāle",
  "atk-s0404a1:42_5": "chaddantahatthirājakāleti anantesu attabhāvesu sīlaṁ paripūresiṁ.",
  "atk-s0404a1:42_6": "Idhalokaparalokasampattīnañhi sīlasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi,",
  "atk-s0404a1:42_7": "sīlālaṅkārasadiso alaṅkāro natthi,",
  "atk-s0404a1:42_8": "sīlapupphasadisaṁ pupphaṁ natthi,",
  "atk-s0404a1:42_9": "sīlagandhasadiso gandho natthi.",
  "atk-s0404a1:42_10": "Sīlālaṅkārena hi alaṅkataṁ sīlagandhānulittaṁ sadevakopi loko olokento tittiṁ na gacchatīti evamādisīlaguṇappaṭisaṁyuttaṁ kathaṁ.",
  "atk-s0404a1:43_0": "“Idaṁ pana sīlaṁ nissāya ayaṁ saggo labbhatī”ti dassetuṁ sīlānantaraṁ saggakathaṁ kathesi.",
  "atk-s0404a1:43_1": "Saggakathanti “ayaṁ saggo nāma iṭṭho kanto manāpo,",
  "atk-s0404a1:43_2": "niccamettha kīḷā,",
  "atk-s0404a1:43_3": "niccaṁ sampattiyo labbhanti,",
  "atk-s0404a1:43_4": "cātumahārājikā devā navutivassasatasahassāni dibbasukhaṁ dibbasampattiṁ anubhavanti,",
  "atk-s0404a1:43_5": "tāvatiṁsā tisso ca vassakoṭiyo saṭṭhi ca vassasatasahassānī”ti evamādisaggaguṇappaṭisaṁyuttaṁ kathaṁ.",
  "atk-s0404a1:43_6": "Saggasampattiṁ kathayantānañhi buddhānaṁ mukhaṁ nappahoti.",
  "atk-s0404a1:43_7": "Vuttampi cetaṁ –",
  "atk-s0404a1:43_8": "“anekapariyāyena khvāhaṁ,",
  "atk-s0404a1:43_9": "bhikkhave,",
  "atk-s0404a1:43_10": "saggakathaṁ katheyya”ntiādi.",
  "atk-s0404a1:44_0": "Evaṁ saggakathāya palobhetvā pana hatthiṁ alaṅkaritvā tassa soṇḍaṁ chindanto viya “ayampi saggo anicco addhuvo,",
  "atk-s0404a1:44_1": "na ettha chandarāgo kattabbo”ti dassanatthaṁ “appassādā kāmā bahudukkhā bahupāyāsā,",
  "atk-s0404a1:44_2": "ādīnavo ettha bhiyyo”tiādinā nayena kāmānaṁ ādīnavaṁ okāraṁ saṁkilesaṁ kathesi.",
  "atk-s0404a1:44_3": "Tattha ādīnavoti doso.",
  "atk-s0404a1:44_4": "Okāroti avakāro lāmakabhāvo.",
  "atk-s0404a1:44_5": "Saṁkilesoti tehi sattānaṁ saṁsāre saṁkilissanaṁ. Yathāha –",
  "atk-s0404a1:44_6": "“saṁkilissanti vata, bho, sattā”ti.",
  "atk-s0404a1:45_0": "Evaṁ kāmādīnavena tajjetvā nekkhamme ānisaṁsaṁ pakāsesi.",
  "atk-s0404a1:45_1": "Kallacittanti arogacittaṁ.",
  "atk-s0404a1:45_2": "Sāmukkaṁsikāti sāmaṁ ukkaṁsikā attanāyeva uddharitvā gahitā,",
  "atk-s0404a1:45_3": "sayambhuñāṇena diṭṭhā asādhāraṇā aññesanti attho.",
  "atk-s0404a1:45_4": "Kā pana sāti?",
  "atk-s0404a1:45_5": "Ariyasaccadesanā.",
  "atk-s0404a1:45_6": "Tenevāha –",
  "atk-s0404a1:45_7": "dukkhaṁ samudayaṁ nirodhaṁ magganti.",
  "atk-s0404a1:45_8": "Virajaṁ vītamalanti rāgarajādīnaṁ abhāvā virajaṁ,",
  "atk-s0404a1:45_9": "rāgamalādīnaṁ vigatattā vītamalaṁ.",
  "atk-s0404a1:45_10": "Dhammacakkhunti idha sotāpattimaggo adhippeto.",
  "atk-s0404a1:45_11": "Tassa uppattiākāradassanatthaṁ yaṁkiñci samudayadhammaṁ sabbaṁ taṁ nirodhadhammanti āha.",
  "atk-s0404a1:45_12": "Tañhi nirodhaṁ ārammaṇaṁ katvā kiccavasena evaṁ sabbasaṅkhataṁ paṭivijjhantaṁ uppajjati.",
  "atk-s0404a1:45_13": "Diṭṭho ariyasaccadhammo etenāti diṭṭhadhammo.",
  "atk-s0404a1:45_14": "Esa nayo sesesupi.",
  "atk-s0404a1:45_15": "Tiṇṇā vicikicchā anenāti tiṇṇavicikiccho.",
  "atk-s0404a1:45_16": "Vigatā kathaṁkathā assāti vigatakathaṁkatho.",
  "atk-s0404a1:45_17": "Visārajjaṁ pattoti vesārajjappatto. Kattha?",
  "atk-s0404a1:45_18": "Satthusāsane.",
  "atk-s0404a1:45_19": "Nāssa paro paccayo,",
  "atk-s0404a1:45_20": "na paraṁ saddhāya ettha vattatīti aparappaccayo.",
  "atk-s0404a1:46_0": "Pavattamaṁsanti pakatiyā pavattaṁ kappiyamaṁsaṁ mūlaṁ gahetvā antarāpaṇe pariyesāhīti adhippāyo.",
  "atk-s0404a1:46_1": "Sambahulā nigaṇṭhāti pañcasatamattā nigaṇṭhā.",
  "atk-s0404a1:46_2": "Thūlaṁ pasunti thūlaṁ mahāsarīraṁ gokaṇṇamahiṁsasūkarasaṅkhātaṁ pasuṁ.",
  "atk-s0404a1:46_3": "Uddissakatanti attānaṁ uddisitvā kataṁ,",
  "atk-s0404a1:46_4": "māritanti attho.",
  "atk-s0404a1:46_5": "Paṭiccakammanti svāyaṁ taṁ maṁsaṁ paṭicca taṁ pāṇavadhakammaṁ phusati.",
  "atk-s0404a1:46_6": "Tañhi akusalaṁ upaḍḍhaṁ dāyakassa,",
  "atk-s0404a1:46_7": "upaḍḍhaṁ paṭiggāhakassa hotīti nesaṁ laddhi.",
  "atk-s0404a1:46_8": "Aparo nayo –",
  "atk-s0404a1:46_9": "paṭiccakammanti attānaṁ paṭiccakataṁ.",
  "atk-s0404a1:46_10": "Atha vā paṭiccakammanti nimittakammassetaṁ adhivacanaṁ,",
  "atk-s0404a1:46_11": "taṁ paṭiccakammaṁ ettha atthīti maṁsampi paṭiccakammanti vuttaṁ.",
  "atk-s0404a1:46_12": "Upakaṇṇaketi kaṇṇamūle.",
  "atk-s0404a1:46_13": "Alanti paṭikkhepavacanaṁ,",
  "atk-s0404a1:46_14": "kiṁ imināti attho.",
  "atk-s0404a1:46_15": "Na ca paneteti ete āyasmanto dīgharattaṁ avaṇṇakāmā hutvā avaṇṇaṁ bhāsantāpi abbhācikkhantā na jiridanti,",
  "atk-s0404a1:46_16": "abbhakkhānassa antaṁ na gacchantīti attho.",
  "atk-s0404a1:46_17": "Atha vā lajjanatthe idaṁ jiridantīti padaṁ daṭṭhabbaṁ,",
  "atk-s0404a1:46_18": "na lajjantīti attho.",
  "atk-s0404a1:47_0": "3. Assājānīyasuttavaṇṇanā",
  "atk-s0404a1:48_0": "13.",
  "atk-s0404a1:48_1": "Tatiye aṅgehīti guṇaṅgehi.",
  "atk-s0404a1:48_2": "Tassaṁ disāyaṁ jāto hotīti tassaṁ sindhunadītīradisāyaṁ jāto hoti.",
  "atk-s0404a1:48_3": "Aññepi bhadrā assājānīyā tattheva jāyanti.",
  "atk-s0404a1:48_4": "Allaṁ vā sukkhaṁ vāti allatiṇaṁ vā sukkhatiṇaṁ vā.",
  "atk-s0404a1:48_5": "Nāññe asse ubbejetāti aññe asse na ubbejeti na paharati na ḍaṁsati na kalahaṁ karoti.",
  "atk-s0404a1:48_6": "Sāṭheyyānīti saṭhabhāvo.",
  "atk-s0404a1:48_7": "Kūṭeyyānīti kūṭabhāvo.",
  "atk-s0404a1:48_8": "Jimheyyānīti jimhabhāvo.",
  "atk-s0404a1:48_9": "Vaṅkeyyānīti vaṅkabhāvā.",
  "atk-s0404a1:48_10": "Iccassa catūhipi padehi asikkhitabhāvova kathito.",
  "atk-s0404a1:48_11": "Vāhīti vahanasabhāvo dinnovādapaṭikaro.",
  "atk-s0404a1:48_12": "Yāvajīvitamaraṇapariyādānāti yāva jīvitassa maraṇena pariyosānā.",
  "atk-s0404a1:48_13": "Sakkaccaṁ paribhuñjatīti amataṁ viya paccavekkhitvā paribhuñjati.",
  "atk-s0404a1:48_14": "Purisathāmenātiādīsu ñāṇathāmādayo kathitā.",
  "atk-s0404a1:48_15": "Saṇṭhānanti osakkanaṁ paṭippassaddhi.",
  "atk-s0404a1:49_0": "4. Assakhaḷuṅkasuttavaṇṇanā",
  "atk-s0404a1:50_0": "14.",
  "atk-s0404a1:50_1": "Catutthe “pehī”ti vuttoti “gacchā”ti vutto.",
  "atk-s0404a1:50_2": "Piṭṭhito rathaṁ pavattetīti khandhaṭṭhikena yugaṁ uppīḷitvā pacchimabhāgena rathaṁ pavaṭṭento osakkati.",
  "atk-s0404a1:50_3": "Pacchā laṅghati,",
  "atk-s0404a1:50_4": "kubbaraṁ hanatīti dve pacchimapāde ukkhipitvā tehi paharitvā rathakubbaraṁ bhindati.",
  "atk-s0404a1:50_5": "Tidaṇḍaṁ bhañjatīti rathassa purato tayo daṇḍakā honti,",
  "atk-s0404a1:50_6": "te bhañjati.",
  "atk-s0404a1:50_7": "Rathīsāya satthiṁ ussajjitvāti sīsaṁ nāmetvā yugaṁ bhūmiyaṁ pātetvā satthinā rathīsaṁ paharitvā.",
  "atk-s0404a1:50_8": "Ajjhomaddatīti dvīhi purimapādehi īsaṁ maddanto tiṭṭhati.",
  "atk-s0404a1:50_9": "Ubbaṭumaṁ rathaṁ karotīti thalaṁ vā kaṇḍakaṭṭhānaṁ vā rathaṁ āropeti.",
  "atk-s0404a1:50_10": "Anādiyitvāti amanasikatvā agaṇitvā.",
  "atk-s0404a1:50_11": "Mukhādhānanti mukhaṭhapanatthāya dinnaṁ ayasaṅkhalikaṁ.",
  "atk-s0404a1:50_12": "Khīlaṭṭhāyīti cattāro pāde thambhe viya niccalaṁ ṭhapetvā khīlaṭṭhānasadisena ṭhānena tiṭṭhati.",
  "atk-s0404a1:50_13": "Imasmiṁ sutte vaṭṭameva kathitaṁ.",
  "atk-s0404a1:51_0": "5. Malasuttavaṇṇanā",
  "atk-s0404a1:52_0": "15.",
  "atk-s0404a1:52_1": "Pañcame asajjhāyamalāti uggahitamantānaṁ asajjhāyakaraṇaṁ malaṁ nāma hoti.",
  "atk-s0404a1:52_2": "Anuṭṭhānamalā gharāti uṭṭhānavīriyābhāvo gharānaṁ malaṁ nāma.",
  "atk-s0404a1:52_3": "Vaṇṇassāti sarīravaṇṇassa.",
  "atk-s0404a1:52_4": "Rakkhatoti yaṁkiñci attano santakaṁ rakkhantassa.",
  "atk-s0404a1:52_5": "Avijjā paramaṁ malanti tato sesākusaladhammamalato aṭṭhasu ṭhānesu aññāṇabhūtā vaṭṭamūlasaṅkhātā bahalandhakāraavijjā paramaṁ malaṁ.",
  "atk-s0404a1:52_6": "Tato hi malataraṁ nāma natthi.",
  "atk-s0404a1:52_7": "Imasmimpi sutte vaṭṭameva kathitaṁ.",
  "atk-s0404a1:53_0": "6. Dūteyyasuttavaṇṇanā",
  "atk-s0404a1:54_0": "16.",
  "atk-s0404a1:54_1": "Chaṭṭhe dūteyyanti dūtakammaṁ.",
  "atk-s0404a1:54_2": "Gantumarahatīti taṁ dūteyyasaṅkhātaṁ sāsanaṁ dhāretvā harituṁ arahati.",
  "atk-s0404a1:54_3": "Sotāti yo taṁ assa sāsanaṁ deti,",
  "atk-s0404a1:54_4": "tassa sotā.",
  "atk-s0404a1:54_5": "Sāvetāti taṁ uggaṇhitvā “idaṁ nāma tumhehi vutta”nti paṭisāvetā.",
  "atk-s0404a1:54_6": "Uggahetāti suggahitaṁ katvā uggahetā.",
  "atk-s0404a1:54_7": "Dhāretāti sudhāritaṁ katvā dhāretā.",
  "atk-s0404a1:54_8": "Viññāti atthānatthassa atthaṁ jānitā.",
  "atk-s0404a1:54_9": "Viññāpetāti paraṁ vijānāpetā.",
  "atk-s0404a1:54_10": "Sahitā sahitassāti idaṁ sahitaṁ,",
  "atk-s0404a1:54_11": "idaṁ asahitanti evaṁ sahitāsahitassa kusalo,",
  "atk-s0404a1:54_12": "upagatānupagatesu cheko sāsanaṁ ārocento sahitaṁ sallakkhetvā āroceti.",
  "atk-s0404a1:54_13": "Na byathatīti vedhati na chambhati.",
  "atk-s0404a1:54_14": "Asandiddhanti nissandehaṁ vigatasaṁsayaṁ.",
  "atk-s0404a1:54_15": "Pucchitoti pañhatthāya pucchito.",
  "atk-s0404a1:55_0": "7-8. Bandhanasuttadvayavaṇṇanā",
  "atk-s0404a1:56_0": "17-18.",
  "atk-s0404a1:56_1": "Sattame ruṇṇenāti ruditena.",
  "atk-s0404a1:56_2": "Ākappenāti nivāsanapārupanādinā vidhānena.",
  "atk-s0404a1:56_3": "Vanabhaṅgenāti vanato bhañjitvā āhaṭena pupphaphalādipaṇṇākārena.",
  "atk-s0404a1:56_4": "Aṭṭhamepi eseva nayo.",
  "atk-s0404a1:57_0": "9. Pahārādasuttavaṇṇanā",
  "atk-s0404a1:58_0": "19.",
  "atk-s0404a1:58_1": "Navame pahārādoti evaṁnāmako.",
  "atk-s0404a1:58_2": "Asurindoti asurajeṭṭhako.",
  "atk-s0404a1:58_3": "Asuresu hi vepacitti rāhu pahārādoti ime tayo jeṭṭhakā.",
  "atk-s0404a1:58_4": "Yena bhagavā tenupasaṅkamīti dasabalassa abhisambuddhadivasato paṭṭhāya “ajja gamissāmi sve gamissāmī”ti",
  "atk-s0404a1:58_5": "ekādasa vassāni atikkamitvā dvādasame vasse satthu verañjāyaṁ vasanakāle “sammāsambuddhassa santikaṁ",
  "atk-s0404a1:58_6": "gamissāmī”ti cittaṁ uppādetvā “mama ‘ajja sve’ti dvādasa vassāni jātāni,",
  "atk-s0404a1:58_7": "handāhaṁ idāneva gacchāmī”ti taṅkhaṇaṁyeva asuragaṇaparivuto asurabhavanā nikkhamitvā divā divassa yena bhagavā tenupasaṅkami,",
  "atk-s0404a1:58_8": "ekamantaṁ aṭṭhāsīti so kira “tathāgataṁ pañhaṁ pucchitvā eva dhammaṁ suṇissāmī”ti āgato,",
  "atk-s0404a1:58_9": "tathāgatassa pana diṭṭhakālato paṭṭhāya buddhagāravena pucchituṁ asakkonto api satthāraṁ vanditvā ekamantaṁ aṭṭhāsi.",
  "atk-s0404a1:58_10": "Tato satthā cintesi –",
  "atk-s0404a1:58_11": "“ayaṁ pahārādo mayi akathente paṭhamataraṁ kathetuṁ na sakkhissati,",
  "atk-s0404a1:58_12": "ciṇṇavasiṭṭhāneyeva naṁ kathāsamuṭṭhāpanatthaṁ ekaṁ pañhaṁ pucchissāmī”ti.",
  "atk-s0404a1:59_0": "Atha naṁ pucchanto api pana pahārādātiādimāha.",
  "atk-s0404a1:59_1": "Tattha abhiramantīti ratiṁ vindanti,",
  "atk-s0404a1:59_2": "anukkaṇṭhamānā vasantīti attho.",
  "atk-s0404a1:59_3": "So “pariciṇṇaṭṭhāneyeva maṁ bhagavā pucchatī”ti attamano hutvā abhiramanti,",
  "atk-s0404a1:59_4": "bhanteti āha.",
  "atk-s0404a1:59_5": "Anupubbaninnotiādīni sabbāni anupaṭipāṭiyā ninnabhāvassa vevacanāni.",
  "atk-s0404a1:59_6": "Na āyatakeneva papātoti na chinnataṭamahāsobbho viya āditova papāto.",
  "atk-s0404a1:59_7": "So hi tīrato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanādivasena",
  "atk-s0404a1:59_8": "gambhīro hutvā gacchanto sinerupādamūle caturāsītiyojanasahassagambhīro hutvā ṭhitoti dasseti.",
  "atk-s0404a1:60_0": "Ṭhitadhammoti ṭhitasabhāvo.",
  "atk-s0404a1:60_1": "Kuṇapenāti yena kenaci hatthiassādīnaṁ kaḷevarena.",
  "atk-s0404a1:60_2": "Thalaṁ ussāretīti hatthena gahetvā viya vīcipahāreneva thalaṁ khipati.",
  "atk-s0404a1:61_0": "Gaṅgāyamunāti idha ṭhatvā imāsaṁ nadīnaṁ uppattikathaṁ kathetuṁ vaṭṭati.",
  "atk-s0404a1:61_1": "Ayaṁ tāva jambudīpo dasasahassayojanaparimāṇo,",
  "atk-s0404a1:61_2": "tattha catusahassayojanaparimāṇo padeso udakena ajjhotthaṭo mahāsamuddoti saṅkhaṁ gato,",
  "atk-s0404a1:61_3": "tisahassayojanappamāṇe manussā vasanti,",
  "atk-s0404a1:61_4": "tisahassayojanappamāṇe himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto,",
  "atk-s0404a1:61_5": "yattha āyāmavitthārena ca gambhīrato ca paṇṇāsapaṇṇāsayojanā diyaḍḍhayojanasataparimaṇḍalā anotattadaho",
  "atk-s0404a1:61_6": "kaṇṇamuṇḍadaho rathakāradaho chaddantadaho kuṇāladaho mandākinidaho sīhappapātadahoti satta mahāsarā",
  "atk-s0404a1:61_7": "patiṭṭhahanti.",
  "atk-s0404a1:62_0": "Tesu anotatto sudassanakūṭaṁ cittakūṭaṁ kāḷakūṭaṁ gandhamādanakūṭaṁ kelāsakūṭanti imehi pañcahi pabbatehi parikkhitto.",
  "atk-s0404a1:62_1": "Tattha sudassanakūṭaṁ sovaṇṇamayaṁ dviyojanasatubbedhaṁ antovaṅkaṁ kākamukhasaṇṭhānaṁ tameva saraṁ paṭicchādetvā tiṭṭhati,",
  "atk-s0404a1:62_2": "cittakūṭaṁ sabbaratanamayaṁ,",
  "atk-s0404a1:62_3": "kāḷakūṭaṁ añjanamayaṁ,",
  "atk-s0404a1:62_4": "gandhamādanakūṭaṁ sānumayaṁ abbhantare muggavaṇṇaṁ,",
  "atk-s0404a1:62_5": "mūlagandho sāragandho pheggugandho tacagandho papaṭikāgandho rasagandho pattagandho pupphagandho phalagandho",
  "atk-s0404a1:62_6": "gandhagandhoti imehi dasahi gandhehi ussannaṁ,",
  "atk-s0404a1:62_7": "nānappakāraosadhasañchannaṁ kāḷapakkhauposathadivase ādittamiva aṅgāraṁ jalantaṁ tiṭṭhati,",
  "atk-s0404a1:62_8": "kelāsakūṭaṁ rajatamayaṁ.",
  "atk-s0404a1:62_9": "Sabbāni sudassanena samānubbedhasaṇṭhānāni tameva saraṁ paṭicchādetvā ṭhitāni.",
  "atk-s0404a1:62_10": "Tāni sabbāni devānubhāvena nāgānubhāvena ca vassanti,",
  "atk-s0404a1:62_11": "nadiyo cetesu sandanti.",
  "atk-s0404a1:62_12": "Taṁ sabbampi udakaṁ anotattameva pavisati.",
  "atk-s0404a1:62_13": "Candimasūriyā dakkhiṇena vā uttarena vā gacchantā pabbatantarena tattha obhāsaṁ karonti,",
  "atk-s0404a1:62_14": "ujuṁ gacchantā na karonti.",
  "atk-s0404a1:62_15": "Tenevassa anotatto tisaṅkhā udapādi.",
  "atk-s0404a1:63_0": "Tattha manoharasilātalāni nimmacchakacchapāni phalikasadisanimmalodakāni nhānatitthāni supaṭiyattāni honti,",
  "atk-s0404a1:63_1": "yesu buddhā khīṇāsavā ca paccekabuddhā ca iddhimantā ca isayo nhāyanti,",
  "atk-s0404a1:63_2": "devayakkhādayo udakakīḷaṁ kīḷanti.",
  "atk-s0404a1:64_0": "Tassa catūsu passesu sīhamukhaṁ,",
  "atk-s0404a1:64_1": "hatthimukhaṁ,",
  "atk-s0404a1:64_2": "assamukhaṁ,",
  "atk-s0404a1:64_3": "usabhamukhanti cattāri mukhāni honti,",
  "atk-s0404a1:64_4": "yehi catasso nadiyo sandanti.",
  "atk-s0404a1:64_5": "Sīhamukhena nikkhantanadītīre sīhā bahutarā honti,",
  "atk-s0404a1:64_6": "hatthimukhādīhi hatthiassausabhā.",
  "atk-s0404a1:64_7": "Puratthimadisato nikkhantanadī anotattaṁ tikkhattuṁ padakkhiṇaṁ katvā itarā tisso nadiyo anupagamma pācīnahimavanteneva",
  "atk-s0404a1:64_8": "amanussapathaṁ gantvā mahāsamuddaṁ pavisati.",
  "atk-s0404a1:64_9": "Pacchimadisato ca uttaradisato ca nikkhantanadiyopi tatheva padakkhiṇaṁ katvā pacchimahimavanteneva uttarahimavanteneva",
  "atk-s0404a1:64_10": "ca amanussapathaṁ gantvā mahāsamuddaṁ pavisanti.",
  "atk-s0404a1:64_11": "Dakkhiṇamukhato nikkhantanadī pana taṁ tikkhattuṁ padakkhiṇaṁ katvā uttarena ujukaṁ pāsāṇapiṭṭheneva",
  "atk-s0404a1:64_12": "saṭṭhi yojanāni gantvā pabbataṁ paharitvā uṭṭhāya parikkhepena tigāvutappamāṇā udakadhārā hutvā ākāsena",
  "atk-s0404a1:64_13": "saṭṭhi yojanāni gantvā tiyaggaḷe nāma pāsāṇe patitā,",
  "atk-s0404a1:64_14": "pāsāṇo udakadhārāvegena bhinno.",
  "atk-s0404a1:64_15": "Tattha paññāsayojanappamāṇā tiyaggaḷā nāma mahāpokkharaṇī jātā,",
  "atk-s0404a1:64_16": "pokkharaṇiyā kūlaṁ bhinditvā pāsāṇaṁ pavisitvā saṭṭhi yojanāni gatā.",
  "atk-s0404a1:64_17": "Tato ghanapathaviṁ bhinditvā ummaṅgena saṭṭhi yojanāni gantvā giñjhaṁ nāma tiracchānapabbataṁ paharitvā",
  "atk-s0404a1:64_18": "hatthatale pañcaṅgulisadisā pañca dhārā hutvā pavattati.",
  "atk-s0404a1:64_19": "Sā tikkhattuṁ anotattaṁ padakkhiṇaṁ katvā gataṭṭhāne āvattagaṅgāti vuccati.",
  "atk-s0404a1:64_20": "Ujukaṁ pāsāṇapiṭṭhena saṭṭhi yojanāni gataṭṭhāne kaṇhagaṅgā,",
  "atk-s0404a1:64_21": "ākāsena saṭṭhi yojanāni gataṭṭhāne ākāsagaṅgā,",
  "atk-s0404a1:64_22": "tiyaggaḷapāsāṇe paññāsayojanokāse ṭhitā tiyaggaḷapokkharaṇī,",
  "atk-s0404a1:64_23": "kūlaṁ bhinditvā pāsāṇaṁ pavisitvā saṭṭhi yojanāni gataṭṭhāne bahalagaṅgāti,",
  "atk-s0404a1:64_24": "umaṅgena saṭṭhi yojanāni gataṭṭhāne umaṅgagaṅgāti vuccati.",
  "atk-s0404a1:64_25": "Viñjhaṁ nāma tiracchānapabbataṁ paharitvā pañca dhārā hutvā pavattanaṭṭhāne pana gaṅgā, yamunā,",
  "atk-s0404a1:64_26": "aciravatī, sarabhū,",
  "atk-s0404a1:64_27": "mahīti pañca saṅkhaṁ gatā.",
  "atk-s0404a1:64_28": "Evametā pañca mahānadiyo himavantato pavattantīti veditabbā.",
  "atk-s0404a1:65_0": "Savantiyoti yā kāci savamānā gacchantī mahānadiyo vā kunnadiyo vā.",
  "atk-s0404a1:65_1": "Appentīti allīyanti osaranti.",
  "atk-s0404a1:65_2": "Dhārāti vuṭṭhidhārā.",
  "atk-s0404a1:65_3": "Pūrattanti puṇṇabhāvo.",
  "atk-s0404a1:65_4": "Mahāsamuddassa hi ayaṁ dhammatā –",
  "atk-s0404a1:65_5": "“imasmiṁ kāle devo mando jāto,",
  "atk-s0404a1:65_6": "jālakkhipādīni ādāya macchakacchape gaṇhissāmā”ti vā “imasmiṁ kāle mahantā vuṭṭhi,",
  "atk-s0404a1:65_7": "labhissāma nu kho piṭṭhipasāraṇaṭṭhāna”nti vā vattuṁ na sakkā.",
  "atk-s0404a1:65_8": "Paṭhamakappikakālato paṭṭhāya hi yaṁ sinerumekhalaṁ āhacca udakaṁ ṭhitaṁ,",
  "atk-s0404a1:65_9": "tato ekaṅgulamattampi udakaṁ neva heṭṭhā osīdati,",
  "atk-s0404a1:65_10": "na uddhaṁ uttarati.",
  "atk-s0404a1:65_11": "Ekarasoti asambhinnaraso.",
  "atk-s0404a1:66_0": "Muttāti khuddakamahantavaṭṭadīghādibhedā anekavidhā.",
  "atk-s0404a1:66_1": "Maṇīti rattanīlādibhedo anekavidho.",
  "atk-s0404a1:66_2": "Veḷuriyoti vaṁsavaṇṇasirīsapupphavaṇṇādibhedo anekavidho.",
  "atk-s0404a1:66_3": "Saṅkhoti dakkhiṇāvaṭṭatambakucchikadhamanasaṅkhādibhedo anekavidho.",
  "atk-s0404a1:66_4": "Silāti setakāḷamuggavaṇṇādibhedo anekavidhā.",
  "atk-s0404a1:66_5": "Pavāḷanti khuddakamahantarattaghanarattādibhedaṁ anekavidhaṁ.",
  "atk-s0404a1:66_6": "Masāragallanti kabaramaṇi.",
  "atk-s0404a1:66_7": "Nāgāti ūmipiṭṭhavāsinopi vimānaṭṭhakā nāgāpi.",
  "atk-s0404a1:67_0": "Aṭṭha pahārādāti satthā aṭṭhapi dhamme vattuṁ sakkoti,",
  "atk-s0404a1:67_1": "soḷasapi bāttiṁsapi catusaṭṭhipi sahassampi,",
  "atk-s0404a1:67_2": "pahārādena pana aṭṭha kathitā,",
  "atk-s0404a1:67_3": "ahampi teheva sarikkhake katvā kathessāmīti cintetvā evamāha.",
  "atk-s0404a1:67_4": "Anupubbasikkhātiādīsu anupubbasikkhāya tisso sikkhā gahitā,",
  "atk-s0404a1:67_5": "anupubbakiriyāya terasa dhutaṅgāni,",
  "atk-s0404a1:67_6": "anupubbapaṭipadāya satta anupassanā aṭṭhārasa mahāvipassanā aṭṭhatiṁsa ārammaṇavibhattiyo sattatiṁsa bodhapakkhiyadhammā.",
  "atk-s0404a1:67_7": "Na āyatakeneva aññāpaṭivedhoti maṇḍūkassa uppatitvā gamanaṁ viya āditova sīlapūraṇādiṁ akatvā arahattappaṭivedho nāma natthi,",
  "atk-s0404a1:67_8": "paṭipāṭiyā pana sīlasamādhipaññāyo pūretvāva sakkā arahattaṁ pattunti attho.",
  "atk-s0404a1:68_0": "Ārakāvāti dūreyeva.",
  "atk-s0404a1:68_1": "Na tena nibbānadhātuyā ūnattaṁ vā pūrattaṁ vāti asaṅkhyeyyepi kappe buddhesu anuppannesu ekasattopi parinibbātuṁ na sakkoti,",
  "atk-s0404a1:68_2": "tadāpi “tucchā nibbānadhātū”ti na sakkā vattuṁ.",
  "atk-s0404a1:68_3": "Buddhakāle ca pana ekekasmiṁ samāgame asaṅkhyeyyāpi sattā amataṁ ārādhenti,",
  "atk-s0404a1:68_4": "tadāpi na sakkā vattuṁ –",
  "atk-s0404a1:68_5": "“pūrā nibbānadhātū”ti.",
  "atk-s0404a1:69_0": "10. Uposathasuttavaṇṇanā",
  "atk-s0404a1:70_0": "20.",
  "atk-s0404a1:70_1": "Dasame nisinno hotīti uposathakaraṇatthāya upāsikāya ratanapāsāde nisinno.",
  "atk-s0404a1:70_2": "Nisajja pana bhikkhūnaṁ cittāni olokento ekaṁ dussīlapuggalaṁ disvā “sacāhaṁ imasmiṁ puggale nisinneyeva pātimokkhaṁ uddisissāmi,",
  "atk-s0404a1:70_3": "sattadhā tassa muddhā phalissatī”ti tassa anukampāya tuṇhīyeva ahosi.",
  "atk-s0404a1:70_4": "Abhikkantāti atikkantā parikkhīṇā.",
  "atk-s0404a1:70_5": "Uddhaste aruṇeti uggate aruṇasīse.",
  "atk-s0404a1:70_6": "Nandimukhiyāti tuṭṭhamukhiyā.",
  "atk-s0404a1:70_7": "Aparisuddhā, ānanda,",
  "atk-s0404a1:70_8": "parisāti “asukapuggalo aparisuddho”ti avatvā “aparisuddhā, ānanda,",
  "atk-s0404a1:70_9": "parisā”ti āha.",
  "atk-s0404a1:70_10": "Sesaṁ sabbattha uttānamevāti.",
  "atk-s0404a1:71_0": "Mahāvaggo dutiyo."
}