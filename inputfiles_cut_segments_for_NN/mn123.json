{
  "mn123:0.1_0": "Majjhima Nikāya 123 ",
  "mn123:0.2_0": "Acchariyaabbhutasutta ",
  "mn123:1.1_0": "Evaṁ me sutaṁ—",
  "mn123:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn123:2.1_0": "Atha kho sambahulānaṁ bhikkhūnaṁ pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ sannipatitānaṁ ayamantarākathā udapādi: ",
  "mn123:2.2_0": "“acchariyaṁ, āvuso, abbhutaṁ, āvuso. Tathāgatassa mahiddhikatā mahānubhāvatā, ",
  "mn123:2.3_0": "yatra hi nāma tathāgato atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte jānissati: ",
  "mn123:2.4_0": "‘evaṁjaccā te bhagavanto ahesuṁ’ itipi,",
  "mn123:2.4_1": "‘evaṁnāmā te bhagavanto ahesuṁ’ itipi,",
  "mn123:2.4_2": "‘evaṅgottā te bhagavanto ahesuṁ’ itipi,",
  "mn123:2.4_3": "‘evaṁsīlā te bhagavanto ahesuṁ’ itipi,",
  "mn123:2.4_4": "‘evaṁdhammā te bhagavanto ahesuṁ’ itipi,",
  "mn123:2.4_5": "‘evaṁpaññā te bhagavanto ahesuṁ’ itipi,",
  "mn123:2.4_6": "‘evaṁvihārī te bhagavanto ahesuṁ’ itipi,",
  "mn123:2.4_7": "‘evaṁvimuttā te bhagavanto ahesuṁ’ itipī”ti.",
  "mn123:2.5_0": "Evaṁ vutte, āyasmā ānando te bhikkhū etadavoca: ",
  "mn123:2.6_0": "“acchariyā ceva, āvuso, tathāgatā acchariyadhammasamannāgatā ca; ",
  "mn123:2.7_0": "abbhutā ceva, āvuso, tathāgatā abbhutadhammasamannāgatā cā”ti. ",
  "mn123:2.8_0": "Ayañca hidaṁ tesaṁ bhikkhūnaṁ antarākathā vippakatā hoti. ",
  "mn123:2.9_0": "Atha kho bhagavā sāyanhasamayaṁ paṭisallānā vuṭṭhito yenupaṭṭhānasālā tenupasaṅkami;",
  "mn123:2.9_1": "upasaṅkamitvā paññatte āsane nisīdi.",
  "mn123:2.10_0": "Nisajja kho bhagavā bhikkhū āmantesi: ",
  "mn123:2.11_0": "“kāya nuttha, bhikkhave, etarahi kathāya sannisinnā, kā ca pana vo antarākathā vippakatā”ti? ",
  "mn123:2.12_0": "“Idha, bhante,",
  "mn123:2.12_1": "amhākaṁ pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ sannipatitānaṁ ayamantarākathā udapādi:",
  "mn123:2.13_0": "‘acchariyaṁ, āvuso, abbhutaṁ, āvuso,",
  "mn123:2.13_1": "tathāgatassa mahiddhikatā mahānubhāvatā,",
  "mn123:2.13_2": "yatra hi nāma tathāgato atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte jānissati—",
  "mn123:2.14_0": "evaṁjaccā te bhagavanto ahesuṁ itipi,",
  "mn123:2.14_1": "evaṁnāmā …",
  "mn123:2.14_2": "evaṅgottā …",
  "mn123:2.14_3": "evaṁsīlā …",
  "mn123:2.14_4": "evaṁdhammā …",
  "mn123:2.14_5": "evaṁpaññā …",
  "mn123:2.14_6": "evaṁvihārī …",
  "mn123:2.14_7": "evaṁvimuttā te bhagavanto ahesuṁ itipī’ti.",
  "mn123:2.14_8": "Evaṁ vutte, bhante,",
  "mn123:2.14_9": "āyasmā ānando amhe etadavoca:",
  "mn123:2.15_0": "‘acchariyā ceva, āvuso, tathāgatā acchariyadhammasamannāgatā ca; ",
  "mn123:2.16_0": "abbhutā ceva, āvuso, tathāgatā abbhutadhammasamannāgatā cā’ti. ",
  "mn123:2.17_0": "Ayaṁ kho no, bhante, antarākathā vippakatā; atha bhagavā anuppatto”ti. ",
  "mn123:2.18_0": "Atha kho bhagavā āyasmantaṁ ānandaṁ āmantesi: ",
  "mn123:2.19_0": "“tasmātiha taṁ, ānanda, bhiyyoso mattāya paṭibhantu tathāgatassa acchariyā abbhutadhammā”ti. ",
  "mn123:3.1_0": "“Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:3.2_0": "‘sato sampajāno, ānanda, bodhisatto tusitaṁ kāyaṁ upapajjī’ti. ",
  "mn123:3.3_0": "Yampi, bhante,",
  "mn123:3.3_1": "sato sampajāno bodhisatto tusitaṁ kāyaṁ upapajji idampāhaṁ, bhante,",
  "mn123:3.3_2": "bhagavato acchariyaṁ abbhutadhammaṁ dhāremi.",
  "mn123:4.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:4.2_0": "‘sato sampajāno, ānanda, bodhisatto tusite kāye aṭṭhāsī’ti. ",
  "mn123:4.3_0": "Yampi, bhante,",
  "mn123:4.3_1": "sato sampajāno bodhisatto tusite kāye aṭṭhāsi idampāhaṁ, bhante,",
  "mn123:4.3_2": "bhagavato acchariyaṁ abbhutadhammaṁ dhāremi.",
  "mn123:5.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:5.2_0": "‘yāvatāyukaṁ, ānanda, bodhisatto tusite kāye aṭṭhāsī’ti. ",
  "mn123:5.3_0": "Yampi, bhante,",
  "mn123:5.3_1": "yāvatāyukaṁ bodhisatto tusite kāye aṭṭhāsi idampāhaṁ, bhante,",
  "mn123:5.3_2": "bhagavato acchariyaṁ abbhutadhammaṁ dhāremi.",
  "mn123:6.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:6.2_0": "‘sato sampajāno, ānanda, bodhisatto tusitā, kāyā cavitvā mātukucchiṁ okkamī’ti. ",
  "mn123:6.3_0": "Yampi, bhante,",
  "mn123:6.3_1": "sato sampajāno bodhisatto tusitā kāyā cavitvā mātukucchiṁ okkami idampāhaṁ, bhante,",
  "mn123:6.3_2": "bhagavato acchariyaṁ abbhutadhammaṁ dhāremi.",
  "mn123:7.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:7.2_0": "‘yadā, ānanda, bodhisatto tusitā kāyā cavitvā mātukucchiṁ okkamati, ",
  "mn123:7.3_0": "atha sadevake loke samārake sabrahmake sassamaṇabrāhmaṇiyā pajāya sadevamanussāya appamāṇo uḷāro obhāso",
  "mn123:7.3_1": "loke pātubhavati atikkammeva devānaṁ devānubhāvaṁ.",
  "mn123:7.4_0": "Yāpi tā lokantarikā aghā asaṁvutā andhakārā andhakāratimisā,",
  "mn123:7.4_1": "yatthapime candimasūriyā evaṁmahiddhikā evaṁmahānubhāvā ābhāya nānubhonti tatthapi appamāṇo uḷāro obhāso",
  "mn123:7.4_2": "loke pātubhavati atikkammeva devānaṁ devānubhāvaṁ.",
  "mn123:7.5_0": "Yepi tattha sattā upapannā tepi tenobhāsena aññamaññaṁ sañjānanti—aññepi kira, bho,",
  "mn123:7.5_1": "santi sattā idhūpapannāti.",
  "mn123:7.6_0": "Ayañca dasasahassī lokadhātu saṅkampati sampakampati sampavedhati appamāṇo ca uḷāro obhāso loke pātubhavati atikkammeva devānaṁ devānubhāvan’ti. ",
  "mn123:7.7_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:8.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:8.2_0": "‘yadā, ānanda,",
  "mn123:8.2_1": "bodhisatto mātukucchiṁ okkanto hoti,",
  "mn123:8.2_2": "cattāro devaputtā catuddisaṁ ārakkhāya upagacchanti—mā naṁ bodhisattaṁ vā bodhisattamātaraṁ vā manusso vā amanusso vā koci vā viheṭhesī’ti.",
  "mn123:8.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:9.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:9.2_0": "‘yadā, ānanda,",
  "mn123:9.2_1": "bodhisatto mātukucchiṁ okkanto hoti,",
  "mn123:9.2_2": "pakatiyā sīlavatī bodhisattamātā hoti viratā pāṇātipātā viratā adinnādānā viratā kāmesumicchācārā viratā",
  "mn123:9.2_3": "musāvādā viratā surāmerayamajjapamādaṭṭhānā’ti.",
  "mn123:9.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:10.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:10.2_0": "‘yadā, ānanda,",
  "mn123:10.2_1": "bodhisatto mātukucchiṁ okkanto hoti,",
  "mn123:10.2_2": "na bodhisattamātu purisesu mānasaṁ uppajjati kāmaguṇūpasaṁhitaṁ,",
  "mn123:10.2_3": "anatikkamanīyā ca bodhisattamātā hoti kenaci purisena rattacittenā’ti.",
  "mn123:10.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:11.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:11.2_0": "‘yadā, ānanda,",
  "mn123:11.2_1": "bodhisatto mātukucchiṁ okkanto hoti,",
  "mn123:11.2_2": "lābhinī bodhisattamātā hoti pañcannaṁ kāmaguṇānaṁ.",
  "mn123:11.2_3": "Sā pañcahi kāmaguṇehi samappitā samaṅgībhūtā paricāretī’ti.",
  "mn123:11.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:12.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:12.2_0": "‘yadā, ānanda,",
  "mn123:12.2_1": "bodhisatto mātukucchiṁ okkanto hoti,",
  "mn123:12.2_2": "na bodhisattamātu kocideva ābādho uppajjati;",
  "mn123:12.2_3": "sukhinī bodhisattamātā hoti akilantakāyā;",
  "mn123:12.2_4": "bodhisattañca bodhisattamātā tirokucchigataṁ passati sabbaṅgapaccaṅgaṁ ahīnindriyaṁ.",
  "mn123:12.3_0": "Seyyathāpi, ānanda,",
  "mn123:12.3_1": "maṇi veḷuriyo subho jātimā aṭṭhaṁso suparikammakato.",
  "mn123:12.3_2": "Tatrāssa suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā.",
  "mn123:12.4_0": "Tamenaṁ cakkhumā puriso hatthe karitvā paccavekkheyya—ayaṁ kho maṇi veḷuriyo subho jātimā aṭṭhaṁso suparikammakato,",
  "mn123:12.4_1": "tatridaṁ suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vāti.",
  "mn123:12.5_0": "Evameva kho, ānanda,",
  "mn123:12.5_1": "yadā bodhisatto mātukucchiṁ okkanto hoti,",
  "mn123:12.5_2": "na bodhisattamātu kocideva ābādho uppajjati;",
  "mn123:12.5_3": "sukhinī bodhisattamātā hoti akilantakāyā;",
  "mn123:12.5_4": "bodhisattañca bodhisattamātā tirokucchigataṁ passati sabbaṅgapaccaṅgaṁ ahīnindriyan’ti.",
  "mn123:12.6_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:13.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:13.2_0": "‘sattāhajāte, ānanda, bodhisatte bodhisattamātā kālaṁ karoti, tusitaṁ kāyaṁ upapajjatī’ti. ",
  "mn123:13.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:14.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:14.2_0": "‘yathā kho panānanda,",
  "mn123:14.2_1": "aññā itthikā nava vā dasa vā māse gabbhaṁ kucchinā pariharitvā vijāyanti,",
  "mn123:14.2_2": "na hevaṁ bodhisattaṁ bodhisattamātā vijāyati.",
  "mn123:14.2_3": "Daseva māsāni bodhisattaṁ bodhisattamātā kucchinā pariharitvā vijāyatī’ti.",
  "mn123:14.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:15.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:15.2_0": "‘yathā kho panānanda,",
  "mn123:15.2_1": "aññā itthikā nisinnā vā nipannā vā vijāyanti,",
  "mn123:15.2_2": "na hevaṁ bodhisattaṁ bodhisattamātā vijāyati.",
  "mn123:15.2_3": "Ṭhitāva bodhisattaṁ bodhisattamātā vijāyatī’ti.",
  "mn123:15.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:16.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:16.2_0": "‘yadā, ānanda,",
  "mn123:16.2_1": "bodhisatto mātukucchimhā nikkhamati,",
  "mn123:16.2_2": "devā naṁ paṭhamaṁ paṭiggaṇhanti pacchā manussā’ti.",
  "mn123:16.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:17.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:17.2_0": "‘yadā, ānanda,",
  "mn123:17.2_1": "bodhisatto mātukucchimhā nikkhamati,",
  "mn123:17.2_2": "appattova bodhisatto pathaviṁ hoti,",
  "mn123:17.2_3": "cattāro naṁ devaputtā paṭiggahetvā mātu purato ṭhapenti—attamanā, devi, hohi;",
  "mn123:17.2_4": "mahesakkho te putto uppanno’ti.",
  "mn123:17.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:18.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:18.2_0": "‘yadā, ānanda,",
  "mn123:18.2_1": "bodhisatto mātukucchimhā nikkhamati,",
  "mn123:18.2_2": "visadova nikkhamati amakkhito udena amakkhito semhena amakkhito ruhirena amakkhito kenaci asucinā suddho visado.",
  "mn123:18.3_0": "Seyyathāpi, ānanda,",
  "mn123:18.3_1": "maṇiratanaṁ kāsike vatthe nikkhittaṁ neva maṇiratanaṁ kāsikaṁ vatthaṁ makkheti nāpi kāsikaṁ vatthaṁ maṇiratanaṁ makkheti.",
  "mn123:18.4_0": "Taṁ kissa hetu? ",
  "mn123:18.5_0": "Ubhinnaṁ suddhattā. ",
  "mn123:18.6_0": "Evameva kho, ānanda,",
  "mn123:18.6_1": "yadā bodhisatto mātukucchimhā nikkhamati,",
  "mn123:18.6_2": "visadova nikkhamati amakkhito udena amakkhito semhena amakkhito ruhirena amakkhito kenaci asucinā suddho visado’ti.",
  "mn123:18.7_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:19.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:19.2_0": "‘yadā, ānanda,",
  "mn123:19.2_1": "bodhisatto mātukucchimhā nikkhamati,",
  "mn123:19.2_2": "dve udakassa dhārā antalikkhā pātubhavanti—ekā sītassa,",
  "mn123:19.2_3": "ekā uṇhassa;",
  "mn123:19.2_4": "yena bodhisattassa udakakiccaṁ karonti mātu cā’ti.",
  "mn123:19.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:20.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:20.2_0": "‘sampatijāto, ānanda,",
  "mn123:20.2_1": "bodhisatto samehi pādehi pathaviyaṁ patiṭṭhahitvā uttarābhimukho sattapadavītihārena gacchati,",
  "mn123:20.2_2": "setamhi chatte anudhāriyamāne,",
  "mn123:20.2_3": "sabbā ca disā viloketi,",
  "mn123:20.2_4": "āsabhiñca vācaṁ bhāsati—aggohamasmi lokassa,",
  "mn123:20.2_5": "jeṭṭhohamasmi lokassa,",
  "mn123:20.2_6": "seṭṭhohamasmi lokassa.",
  "mn123:20.2_7": "Ayamantimā jāti,",
  "mn123:20.2_8": "natthi dāni punabbhavo’ti.",
  "mn123:20.3_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremi. ",
  "mn123:21.1_0": "Sammukhā metaṁ, bhante, bhagavato sutaṁ, sammukhā paṭiggahitaṁ: ",
  "mn123:21.2_0": "‘yadā, ānanda,",
  "mn123:21.2_1": "bodhisatto mātukucchimhā nikkhamati,",
  "mn123:21.2_2": "atha sadevake loke samārake sabrahmake sassamaṇabrāhmaṇiyā pajāya sadevamanussāya appamāṇo uḷāro obhāso",
  "mn123:21.2_3": "loke pātubhavati atikkammeva devānaṁ devānubhāvaṁ.",
  "mn123:21.3_0": "Yāpi tā lokantarikā aghā asaṁvutā andhakārā andhakāratimisā yatthapime candimasūriyā evaṁmahiddhikā evaṁmahānubhāvā",
  "mn123:21.3_1": "ābhāya nānubhonti tatthapi appamāṇo uḷāro obhāso loke pātubhavati atikkammeva devānaṁ devānubhāvaṁ.",
  "mn123:21.4_0": "Yepi tattha sattā upapannā tepi tenobhāsena aññamaññaṁ sañjānanti—aññepi kira, bho,",
  "mn123:21.4_1": "santi sattā idhūpapannāti.",
  "mn123:21.5_0": "Ayañca dasasahassī lokadhātu saṅkampati sampakampati sampavedhati,",
  "mn123:21.5_1": "appamāṇo ca uḷāro obhāso loke pātubhavati atikkammeva devānaṁ devānubhāvan’ti.",
  "mn123:21.6_0": "Yampi, bhante …pe… idampāhaṁ, bhante, bhagavato acchariyaṁ abbhutadhammaṁ dhāremī”ti. ",
  "mn123:22.1_0": "“Tasmātiha tvaṁ, ānanda, idampi tathāgatassa acchariyaṁ abbhutadhammaṁ dhārehi. ",
  "mn123:22.2_0": "Idhānanda, tathāgatassa viditā vedanā uppajjanti, viditā upaṭṭhahanti, viditā abbhatthaṁ gacchanti; ",
  "mn123:22.3_0": "viditā saññā uppajjanti …pe… ",
  "mn123:22.4_0": "viditā vitakkā uppajjanti, viditā upaṭṭhahanti, viditā abbhatthaṁ gacchanti. ",
  "mn123:22.5_0": "Idampi kho tvaṁ, ānanda, tathāgatassa acchariyaṁ abbhutadhammaṁ dhārehī”ti. ",
  "mn123:23.1_0": "“Yampi, bhante,",
  "mn123:23.1_1": "bhagavato viditā vedanā uppajjanti,",
  "mn123:23.1_2": "viditā upaṭṭhahanti,",
  "mn123:23.1_3": "viditā abbhatthaṁ gacchanti;",
  "mn123:23.2_0": "viditā saññā … ",
  "mn123:23.3_0": "viditā vitakkā uppajjanti, viditā upaṭṭhahanti, viditā abbhatthaṁ gacchanti. ",
  "mn123:23.4_0": "Idampāhaṁ, bhante, bhagavato acchariyaṁ abbhutadhammaṁ dhāremī”ti. ",
  "mn123:23.5_0": "Idamavoca āyasmā ānando. ",
  "mn123:23.6_0": "Samanuñño satthā ahosi; ",
  "mn123:23.7_0": "attamanā ca te bhikkhū āyasmato ānandassa bhāsitaṁ abhinandunti. ",
  "mn123:23.8_0": "Acchariyaabbhutasuttaṁ niṭṭhitaṁ tatiyaṁ. "
}