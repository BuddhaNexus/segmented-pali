{
  "atk-s0404a25:0_0": "(11) 1. Samaṇasaññāvaggo",
  "atk-s0404a25:1_0": "1. Samaṇasaññāsuttavaṇṇanā",
  "atk-s0404a25:2_0": "101.",
  "atk-s0404a25:2_1": "Tatiyassa paṭhame samaṇasaññāti samaṇānaṁ uppajjanakasaññā. Santatakārīti nirantarakārī. Abyāpajjhoti niddukkho.",
  "atk-s0404a25:2_2": "Idamatthaṁtissa hotīti idamatthaṁ ime paccayāti evamassa jīvitaparikkhāresu hoti,",
  "atk-s0404a25:2_3": "paccavekkhitaparibhogaṁ paribhuñjatīti attho. Dutiyaṁ uttānatthameva.",
  "atk-s0404a25:3_0": "3. Micchattasuttavaṇṇanā",
  "atk-s0404a25:4_0": "103.",
  "atk-s0404a25:4_1": "Tatiye virādhanā hotīti saggato maggato ca virajjhanaṁ hoti.",
  "atk-s0404a25:4_2": "No ārādhanāti na sampādanā na paripūrakāritā hoti. Pahotīti pavattati.",
  "atk-s0404a25:5_0": "4-5. Bījasuttādivaṇṇanā",
  "atk-s0404a25:6_0": "104-105.",
  "atk-s0404a25:6_1": "Catutthe yathādiṭṭhi samattaṁ samādinnanti diṭṭhānurūpena paripuṇṇaṁ samādinnaṁ sakalaṁ gahitaṁ.",
  "atk-s0404a25:6_2": "Cetanāti tīsu dvāresu nibbattitacetanāva gahitā.",
  "atk-s0404a25:6_3": "Patthanāti ‘‘evarūpo siya’’nti evaṁ patthanā.",
  "atk-s0404a25:6_4": "Paṇidhīti ‘‘devo vā bhavissāmi devaññataro vā’’ti cittaṭṭhapanā.",
  "atk-s0404a25:6_5": "Saṅkhārāti sampayuttakasaṅkhārā.",
  "atk-s0404a25:6_6": "Pañcame purecārikaṭṭhena pubbaṅgamā.",
  "atk-s0404a25:6_7": "Anvadevāti taṁ anubandhamānameva.",
  "atk-s0404a25:7_0": "6. Nijjarasuttavaṇṇanā",
  "atk-s0404a25:8_0": "106.",
  "atk-s0404a25:8_1": "Chaṭṭhe nijjaravatthūnīti nijjarakāraṇāni.",
  "atk-s0404a25:8_2": "Micchādiṭṭhi nijjiṇṇā hotīti ayaṁ heṭṭhā vipassanāyapi nijjiṇṇā eva pahīnā. Kasmā puna gahitāti? Asamucchinnattā.",
  "atk-s0404a25:8_3": "Vipassanāya hi kiñcāpi nijjiṇṇā, na pana samucchinnā.",
  "atk-s0404a25:8_4": "Maggo pana uppajjitvā taṁ samucchindati, na puna vuṭṭhātuṁ deti. Tasmā puna gahitā. Evaṁ sabbapadesu yojetabbo.",
  "atk-s0404a25:8_5": "Ettha ca sammāvimuttipaccayā catusaṭṭhi dhammā bhāvanāpāripūriṁ gacchanti. Katame catusaṭṭhi?",
  "atk-s0404a25:8_6": "Sotāpattimaggakkhaṇe adhimokkhaṭṭhena saddhindriyaṁ paripūrati, paggahaṭṭhena vīriyindriyaṁ, upaṭṭhānaṭṭhena satindriyaṁ,",
  "atk-s0404a25:8_7": "avikkhepaṭṭhena samādhindriyaṁ,",
  "atk-s0404a25:8_8": "dassanaṭṭhena paññindriyaṁ paripūreti, vijānanaṭṭhena manindriyaṁ,",
  "atk-s0404a25:8_9": "abhinandanaṭṭhena somanassindriyaṁ,",
  "atk-s0404a25:8_10": "pavattasantatiādhipateyyaṭṭhena jīvitindriyaṁ paripūrati…pe… arahattaphalakkhaṇe adhimokkhaṭṭhena saddhindriyaṁ…pe… pavattasantatiādhipateyyaṭṭhena jīvitindriyaṁ paripūratīti evaṁ catūsu ca maggesu catūsu ca phalesu aṭṭhaṭṭha hutvā catusaṭṭhi dhammā pāripūriṁ gacchanti.",
  "atk-s0404a25:9_0": "7. Dhovanāsuttavaṇṇanā",
  "atk-s0404a25:10_0": "107.",
  "atk-s0404a25:10_1": "Sattame dhovananti aṭṭhidhovanaṁ.",
  "atk-s0404a25:10_2": "Tasmiñhi janapade manussā ñātake mate na jhāpenti,",
  "atk-s0404a25:10_3": "āvāṭaṁ pana khaṇitvā bhūmiyaṁ nidahanti.",
  "atk-s0404a25:10_4": "Atha nesaṁ pūtibhūtānaṁ aṭṭhīni nīharitvā dhovitvā paṭipāṭiyā ussāpetvā gandhamālehi pūjetvā ṭhapenti.",
  "atk-s0404a25:10_5": "Nakkhatte patte tāni aṭṭhīni gahetvā rodanti paridevanti, tato nakkhattaṁ kīḷanti.",
  "atk-s0404a25:11_0": "8-10. Tikicchakasuttādivaṇṇanā",
  "atk-s0404a25:12_0": "108-110.",
  "atk-s0404a25:12_1": "Aṭṭhame virecananti dosanīharaṇabhesajjaṁ.",
  "atk-s0404a25:12_2": "Virittā hotīti nīhaṭā hoti panuditā.",
  "atk-s0404a25:12_3": "Navame vamananti vamanakaraṇabhesajjaṁ.",
  "atk-s0404a25:12_4": "Dasame niddhamanīyāti niddhamitabbā. Niddhantāti niddhamitā.",
  "atk-s0404a25:13_0": "11. Paṭhamaasekhasuttavaṇṇanā",
  "atk-s0404a25:14_0": "111.",
  "atk-s0404a25:14_1": "Ekādasame aṅgaparipūraṇatthaṁ sammādiṭṭhiyeva sammāñāṇanti vuttā.",
  "atk-s0404a25:14_2": "Evamete sabbepi arahattaphaladhammā asekhā,",
  "atk-s0404a25:14_3": "asekhassa pavattattā paccavekkhaṇañāṇampi asekhanti vuttaṁ.",
  "atk-s0404a25:15_0": "12. Dutiyaasekhasuttavaṇṇanā",
  "atk-s0404a25:16_0": "112.",
  "atk-s0404a25:16_1": "Dvādasame asekhiyāti asekhāyeva, asekhasantakā vā.",
  "atk-s0404a25:16_2": "Iminā suttena khīṇāsavova kathitoti.",
  "atk-s0404a25:17_0": "Samaṇasaññāvaggo paṭhamo."
}