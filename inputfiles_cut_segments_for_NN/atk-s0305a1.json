{
  "atk-s0305a1:0_0": "2. Bojjhaṅgasaṁyuttaṁ",
  "atk-s0305a1:1_0": "1. Pabbatavaggo",
  "atk-s0305a1:2_0": "1. Himavantasuttavaṇṇanā",
  "atk-s0305a1:3_0": "182.",
  "atk-s0305a1:3_1": "Bojjhaṅgasaṁyuttassa paṭhame nāgāti imepi mahāsamuddapiṭṭhe ūmiantaravāsinova,",
  "atk-s0305a1:3_2": "na vimānaṭṭhakanāgā.",
  "atk-s0305a1:3_3": "Tesaṁ himavantaṁ nissāya kāyavaḍḍhanādisabbaṁ heṭṭhā vuttanayeneva veditabbaṁ.",
  "atk-s0305a1:3_4": "Bojjhaṅgeti ettha bodhiyā,",
  "atk-s0305a1:3_5": "bodhissa vā aṅgāti bojjhaṅgā.",
  "atk-s0305a1:3_6": "Kiṁ vuttaṁ hoti?",
  "atk-s0305a1:3_7": "Yā hi ayaṁ dhammasāmaggī,",
  "atk-s0305a1:3_8": "yāya lokiyalokuttaramaggakkhaṇe uppajjamānāya līnuddhaccapatiṭṭhānāyūhana kāmasukhattakilamathānuyogaucchedasassatābhinivesādīnaṁ",
  "atk-s0305a1:3_9": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā",
  "atk-s0305a1:3_10": "ariyasāvako bujjhatīti katvā bodhīti vuccati.",
  "atk-s0305a1:3_11": "Bujjhatīti kilesasantānaniddāya uṭṭhahati,",
  "atk-s0305a1:3_12": "cattāri vā ariyasaccāni paṭivijjhati,",
  "atk-s0305a1:3_13": "nibbānameva vā sacchikarotīti vuttaṁ hoti.",
  "atk-s0305a1:3_14": "Yathāha ‘‘satta bojjhaṅge bhāvetvā anuttaraṁ sammāsambodhiṁ abhisambuddho’’ti (saṁ. ni. 5.378; dī. ni. 3.143).",
  "atk-s0305a1:3_15": "Tassā dhammasāmaggisaṅkhātāya bodhiyā aṅgāti bojjhaṅgā jhānaṅgamaggaṅgādayo viya.",
  "atk-s0305a1:3_16": "Yopesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati,",
  "atk-s0305a1:3_17": "tassa bodhissa aṅgātipi bojjhaṅgā senaṅgarathaṅgādayo viya.",
  "atk-s0305a1:3_18": "Tenāhu aṭṭhakathācariyā –",
  "atk-s0305a1:3_19": "‘‘bujjhanakassa puggalassa aṅgāti vā bojjhaṅgā’’ti.",
  "atk-s0305a1:4_0": "Apica ‘‘bojjhaṅgāti kenaṭṭhena bojjhaṅgā?",
  "atk-s0305a1:4_1": "Bodhāya saṁvattantīti bojjhaṅgā,",
  "atk-s0305a1:4_2": "bujjhantīti bojjhaṅgā,",
  "atk-s0305a1:4_3": "anubujjhantīti bojjhaṅgā,",
  "atk-s0305a1:4_4": "paṭibujjhantīti bojjhaṅgā,",
  "atk-s0305a1:4_5": "sambujjhantīti bojjhaṅgā’’iccādinā (paṭi. ma.",
  "atk-s0305a1:4_6": "2.17) paṭisambhidānayenāpi bojjhaṅgattho veditabbo.",
  "atk-s0305a1:5_0": "Satisambojjhaṅgantiādīsu pana pasattho sundaro ca bojjhaṅgoti sambojjhaṅgo.",
  "atk-s0305a1:5_1": "Satiyeva sambojjhaṅgoti satisambojjhaṅgo,",
  "atk-s0305a1:5_2": "taṁ satisambojjhaṅganti evaṁ sabbattha attho veditabbo.",
  "atk-s0305a1:5_3": "Bhāvetīti vaḍḍheti,",
  "atk-s0305a1:5_4": "attano cittasantāne punappunaṁ janeti,",
  "atk-s0305a1:5_5": "abhinibbattetīti attho.",
  "atk-s0305a1:5_6": "Vivekanissitantiādīni kosalasaṁyutte ‘‘sammādiṭṭhiṁ bhāveti vivekanissita’’nti ettha vuttanayeneva veditabbāni.",
  "atk-s0305a1:6_0": "Ayaṁ pana viseso –",
  "atk-s0305a1:6_1": "tattha tadaṅgavivekanissitaṁ,",
  "atk-s0305a1:6_2": "samucchedavivekanissitaṁ,",
  "atk-s0305a1:6_3": "nissaraṇavivekanissitanti,",
  "atk-s0305a1:6_4": "vivekattayameva vuttaṁ,",
  "atk-s0305a1:6_5": "bojjhaṅgabhāvanaṁ patvā pana pañcavidhavivekanissitampi eke vaṇṇayanti.",
  "atk-s0305a1:6_6": "Te hi na kevalaṁ balavavipassanāmaggaphalakkhaṇesu eva bojjhaṅge uddharanti vipassanāpādaka-kasiṇajjhāna-ānāpānāsubha-brahmavihārajjhānesupi",
  "atk-s0305a1:6_7": "uddharanti,",
  "atk-s0305a1:6_8": "na ca paṭisiddhā aṭṭhakathācariyehi.",
  "atk-s0305a1:6_9": "Tasmā tesaṁ matena etesaṁ jhānānaṁ pavattikkhaṇe kiccato eva vikkhambhanavivekanissitaṁ.",
  "atk-s0305a1:6_10": "Yathā ca vipassanākkhaṇe ‘‘ajjhāsayato nissaraṇavivekanissita’’nti vuttaṁ,",
  "atk-s0305a1:6_11": "evaṁ paṭipassaddhivivekanissitampi bhāvetīti vattuṁ vaṭṭati.",
  "atk-s0305a1:6_12": "Sesamettha heṭṭhā vuttanayameva.",
  "atk-s0305a1:7_0": "2. Kāyasuttavaṇṇanā",
  "atk-s0305a1:8_0": "183.",
  "atk-s0305a1:8_1": "Dutiye āhāraṭṭhitikoti paccayaṭṭhitiko.",
  "atk-s0305a1:8_2": "Āhāraṁ paṭiccāti paccayaṁ paṭicca.",
  "atk-s0305a1:8_3": "Subhanimittanti subhampi subhanimittaṁ,",
  "atk-s0305a1:8_4": "subhassa ārammaṇampi subhanimittaṁ.",
  "atk-s0305a1:8_5": "Ayonisomanasikāroti anupāyamanasikāro uppathamanasikāro anicce ‘‘nicca’’nti vā,",
  "atk-s0305a1:8_6": "dukkhe ‘‘sukha’’nti,",
  "atk-s0305a1:8_7": "anattani ‘‘attā’’ti vā,",
  "atk-s0305a1:8_8": "asubhe ‘‘subha’’nti vā,",
  "atk-s0305a1:8_9": "manasikāro.",
  "atk-s0305a1:8_10": "Taṁ tasmiṁ subhārammaṇe bahulaṁ pavattayato kāmacchando uppajjati.",
  "atk-s0305a1:8_11": "Tena vuttaṁ ‘‘atthi,",
  "atk-s0305a1:8_12": "bhikkhave,",
  "atk-s0305a1:8_13": "subhanimitta’’ntiādi.",
  "atk-s0305a1:8_14": "Evaṁ sabbanīvaraṇesu yojanā veditabbā.",
  "atk-s0305a1:9_0": "Paṭighanimittantiādīsu pana paṭighopi paṭighanimittaṁ paṭighārammaṇampi.",
  "atk-s0305a1:9_1": "Aratīti ukkaṇṭhitā.",
  "atk-s0305a1:9_2": "Yaṁ sandhāya vuttaṁ –",
  "atk-s0305a1:9_3": "‘‘tattha katamā arati?",
  "atk-s0305a1:9_4": "Pantesu vā senāsanesu aññataraññataresu vā adhikusalesu dhammesu arati aratitā anabhirati anabhiramanā ukkaṇṭhitā paritassitā,",
  "atk-s0305a1:9_5": "ayaṁ vuccati aratī’’ti (vibha. 856).",
  "atk-s0305a1:10_0": "Tandīti atisītādipaccayā uppannaṁ āgantukakāyālasiyaṁ.",
  "atk-s0305a1:10_1": "Yasmiṁ uppanne ‘‘atisītaṁ atiuṇhaṁ aticchātosmi atidhātosmi atidūramaggaṁ gatosmī’’ti vadati,",
  "atk-s0305a1:10_2": "yaṁ sandhāya vuttaṁ ‘‘tattha katamā tandi ,",
  "atk-s0305a1:10_3": "yā tandī tandiyanā tandimanakatā ālasyaṁ ālasyāyanā ālasyāyitattaṁ,",
  "atk-s0305a1:10_4": "ayaṁ vuccati tandī’’ti (vibha. 857).",
  "atk-s0305a1:11_0": "Vijambhitāti kilesavasena kāyavinamanā.",
  "atk-s0305a1:11_1": "Yaṁ sandhāya vuttaṁ –",
  "atk-s0305a1:11_2": "‘‘tattha katamā vijambhitā?",
  "atk-s0305a1:11_3": "Yā kāyassa jambhanā vijambhanā ānamanā vinamanā sannamanā paṇamanā byādhiyakaṁ,",
  "atk-s0305a1:11_4": "ayaṁ vuccati vijambhitā’’ti (vibha. 858).",
  "atk-s0305a1:12_0": "Bhattasammadoti bhattapariḷāho.",
  "atk-s0305a1:12_1": "Yaṁ sandhāya vuttaṁ –",
  "atk-s0305a1:12_2": "‘‘tattha katamo bhattasammado?",
  "atk-s0305a1:12_3": "Yā bhuttāvissa bhattamucchā bhattakilamatho bhattapariḷāho kāyaduṭṭhullaṁ,",
  "atk-s0305a1:12_4": "ayaṁ vuccati bhattasammado’’ti (vibha. 859).",
  "atk-s0305a1:13_0": "Cetaso ca līnattanti cittassa līyanākāro,",
  "atk-s0305a1:13_1": "yaṁ sandhāya vuttaṁ –",
  "atk-s0305a1:13_2": "‘‘tattha katamaṁ cetaso līnattaṁ?",
  "atk-s0305a1:13_3": "Yā cittassa akalyatā akammaññatā olīyanā sallīyanā līnaṁ līyanā līyitattaṁ thinaṁ thiyanā thiyitattaṁ cittassa,",
  "atk-s0305a1:13_4": "idaṁ vuccati cetaso līnatta’’nti (vibha. 860).",
  "atk-s0305a1:14_0": "Cetaso avūpasamoti yathā nāma vītaccikopi aṅgāro neva tāva sannisīdati patāpaṁ karotiyeva,",
  "atk-s0305a1:14_1": "yathā ca pattapacanaṭṭhāne neva tāva sannisīdati patāpaṁ karotiyeva,",
  "atk-s0305a1:14_2": "evaṁ cittassa avūpasantākāro,",
  "atk-s0305a1:14_3": "atthato panetaṁ uddhaccakukkuccameva hoti.",
  "atk-s0305a1:15_0": "Vicikicchaṭṭhānīyā dhammāti vicikicchāya ārammaṇadhammā.",
  "atk-s0305a1:15_1": "Ayonisomanasikāro sabbattha vuttanayova.",
  "atk-s0305a1:15_2": "Evamettha kāmacchando vicikicchāti ime dve dhammā ārammaṇena kathitā,",
  "atk-s0305a1:15_3": "byāpādo ārammaṇena ca upanissayena ca,",
  "atk-s0305a1:15_4": "sesā sahajātena ca upanissayena cāti.",
  "atk-s0305a1:16_0": "Satisambojjhaṅgaṭṭhānīyā dhammāti satiyā ārammaṇadhammā sattatiṁsa bodhipakkhiyā ca nava lokuttaradhammā ca.",
  "atk-s0305a1:16_1": "Tattha yonisomanasikārabahulīkāroti tattha upāyamanasikārassa punappunaṁ karaṇaṁ.",
  "atk-s0305a1:17_0": "Kusalākusalā dhammātiādīsu kusalāti kosallasambhūtā anavajjasukhavipākā.",
  "atk-s0305a1:17_1": "Akusalāti akosallasambhūtā sāvajjadukkhavipākā.",
  "atk-s0305a1:17_2": "Sāvajjāti akusalā.",
  "atk-s0305a1:17_3": "Anavajjāti kusalā.",
  "atk-s0305a1:17_4": "Hīnapaṇītakaṇhasukkesupi eseva nayo.",
  "atk-s0305a1:17_5": "Sappaṭibhāgāti kaṇhasukkāyeva.",
  "atk-s0305a1:17_6": "Kaṇhā hi kaṇhavipākadānato ,",
  "atk-s0305a1:17_7": "sukkā ca sukkavipākadānato sappaṭibhāgā nāma,",
  "atk-s0305a1:17_8": "sadisavipākakoṭṭhāsāti attho.",
  "atk-s0305a1:17_9": "Paṭipakkhabhūtassa vā bhāgassa atthitāya sappaṭibhāgā.",
  "atk-s0305a1:17_10": "Kaṇhānañhi sukkā paṭipakkhabhāgā,",
  "atk-s0305a1:17_11": "sukkānañca kaṇhā paṭipakkhabhāgāti evampi sappaṭibhāgā.",
  "atk-s0305a1:17_12": "Sappaṭibāhitaṭṭhena vā sappaṭibhāgā.",
  "atk-s0305a1:17_13": "Akusalañhi kusalaṁ paṭibāhitvā attano vipākaṁ deti,",
  "atk-s0305a1:17_14": "kusalañca akusalaṁ paṭibāhitvāti evampi kaṇhasukkā sappaṭibhāgā.",
  "atk-s0305a1:18_0": "Ārambhadhātūti paṭhamārambhavīriyaṁ.",
  "atk-s0305a1:18_1": "Nikkamadhātūti kosajjato nikkhantattā tato balavataraṁ.",
  "atk-s0305a1:18_2": "Parakkamadhātūti paraṁ paraṁ ṭhānaṁ akkamanatāya tatopi balavataranti tīhipi padehi vīriyameva kathitaṁ.",
  "atk-s0305a1:19_0": "Pītisambojjhaṅgaṭṭhānīyāti pītiyā ārammaṇadhammā.",
  "atk-s0305a1:19_1": "Kāyapassaddhīti tiṇṇaṁ khandhānaṁ darathapassaddhi.",
  "atk-s0305a1:19_2": "Cittapassaddhīti viññāṇakkhandhassa darathapassaddhi.",
  "atk-s0305a1:19_3": "Samathanimittanti samathopi samathanimittaṁ,",
  "atk-s0305a1:19_4": "ārammaṇampi.",
  "atk-s0305a1:19_5": "Abyagganimittanti tasseva vevacanaṁ.",
  "atk-s0305a1:20_0": "Upekkhāsambojjhaṅgaṭṭhānīyāti upekkhāya ārammaṇadhammā,",
  "atk-s0305a1:20_1": "atthato pana majjhattākāro upekkhāṭṭhānīyā dhammoti veditabbo.",
  "atk-s0305a1:20_2": "Evamettha satidhammavicayaupekkhāsambojjhaṅgā ārammaṇena kathitā,",
  "atk-s0305a1:20_3": "sesā ārammaṇenapi upanissayenapi.",
  "atk-s0305a1:21_0": "3. Sīlasuttavaṇṇanā",
  "atk-s0305a1:22_0": "184.",
  "atk-s0305a1:22_1": "Tatiye sīlasampannāti ettha khīṇāsavassa lokiyalokuttarasīlaṁ kathitaṁ,",
  "atk-s0305a1:22_2": "tena sampannāti attho.",
  "atk-s0305a1:22_3": "Samādhipaññāsupi eseva nayo.",
  "atk-s0305a1:22_4": "Vimutti pana phalavimuttiyeva.",
  "atk-s0305a1:22_5": "Vimuttiñāṇadassanaṁ paccavekkhaṇañāṇaṁ.",
  "atk-s0305a1:22_6": "Evamettha sīlādayo tayo lokiyalokuttarā,",
  "atk-s0305a1:22_7": "vimutti lokuttarāva,",
  "atk-s0305a1:22_8": "vimuttiñāṇadassanaṁ lokiyameva.",
  "atk-s0305a1:23_0": "Dassanampāhanti dassanampi ahaṁ.",
  "atk-s0305a1:23_1": "Taṁ panetaṁ dassanaṁ –",
  "atk-s0305a1:23_2": "cakkhudassanaṁ,",
  "atk-s0305a1:23_3": "ñāṇadassananti duvidhaṁ.",
  "atk-s0305a1:23_4": "Tattha pasannehi cakkhūhi ariyānaṁ dassanaṁ olokanaṁ cakkhudassanaṁ nāma.",
  "atk-s0305a1:23_5": "Ariyehi pana diṭṭhassa lakkhaṇassa dassanaṁ,",
  "atk-s0305a1:23_6": "paṭividdhassa ca paṭivijjhanaṁ jhānena vā vipassanāya vā maggaphalehi vā ñāṇadassanaṁ nāma.",
  "atk-s0305a1:23_7": "Imasmiṁ panettha cakkhudassanaṁ adhippetaṁ.",
  "atk-s0305a1:23_8": "Ariyānañhi pasannehi cakkhūhi olokanampi bahukārameva.",
  "atk-s0305a1:23_9": "Savananti ‘‘asuko nāma khīṇāsavo asukasmiṁ nāma raṭṭhe vā janapade vā gāme vā nigame vā vihāre vā leṇe vā vasatī’’ti kathentānaṁ sotena savanaṁ,",
  "atk-s0305a1:23_10": "etampi bahukārameva.",
  "atk-s0305a1:23_11": "Upasaṅkamananti ‘‘dānaṁ vā dassāmi,",
  "atk-s0305a1:23_12": "pañhaṁ vā pucchissāmi,",
  "atk-s0305a1:23_13": "dhammaṁ vā sossāmi,",
  "atk-s0305a1:23_14": "sakkāraṁ vā karissāmī’’ti evarūpena cittena ariyānaṁ upasaṅkamanaṁ.",
  "atk-s0305a1:23_15": "Payirupāsananti pañhāpayirupāsanaṁ.",
  "atk-s0305a1:23_16": "Ariyānaṁ guṇe sutvā te upasaṅkamitvā nimantetvā dānaṁ datvā ‘‘kiṁ, bhante,",
  "atk-s0305a1:23_17": "kusala’’ntiādinā nayena pañhapucchananti attho.",
  "atk-s0305a1:24_0": "Anussatinti rattiṭṭhānadivāṭṭhānesu nisinnassa ‘‘idāni ariyā leṇaguhamaṇḍapādīsu jhānavipassanāmaggaphalasukhehi vītināmentī’’ti anussaraṇaṁ.",
  "atk-s0305a1:24_1": "Yo vā tesaṁ santike ovādo laddho hoti,",
  "atk-s0305a1:24_2": "taṁ āvajjitvā ‘‘imasmiṁ ṭhāne sīlaṁ kathitaṁ,",
  "atk-s0305a1:24_3": "imasmiṁ samādhi,",
  "atk-s0305a1:24_4": "imasmiṁ vipassanā,",
  "atk-s0305a1:24_5": "imasmiṁ maggo,",
  "atk-s0305a1:24_6": "imasmiṁ phala’’nti evaṁ anussaraṇaṁ.",
  "atk-s0305a1:24_7": "Anupabbajjanti ariyesu cittaṁ pasādetvā gharā nikkhamma tesaṁ santike pabbajjaṁ.",
  "atk-s0305a1:24_8": "Ariyānañhi santike cittaṁ pasādetvā tesaṁyeva santike pabbajitvā tesaṁyeva ovādānusāsaniṁ paccāsīsamānassa caratopi pabbajjā anupabbajjā nāma.",
  "atk-s0305a1:24_9": "Ariyesu pasādena aññattha pabbajitvā ariyānaṁ santike ovādānusāsaniṁ paccāsīsamānassa carato pabbajjāpi anupabbajjā nāma.",
  "atk-s0305a1:24_10": "Aññesu pana pasādena aññesaṁyeva santike pabbajitvā aññesaṁyeva ovādānusāsaniṁ paccāsīsamānassa carato pabbajjā anupabbajjā nāma na hoti.",
  "atk-s0305a1:25_0": "Evaṁ pabbajitesu pana mahākassapattherassa tāva anupabbajjaṁ pabbajitā satasahassamattā ahesuṁ,",
  "atk-s0305a1:25_1": "tathā therasseva saddhivihārikassa ca candaguttattherassa,",
  "atk-s0305a1:25_2": "tassāpi saddhivihārikassa sūriyaguttattherassa,",
  "atk-s0305a1:25_3": "tassāpi saddhivihārikassa assaguttattherassa,",
  "atk-s0305a1:25_4": "tassāpi saddhivihārikassa yonakadhammarakkhitattherassa ,",
  "atk-s0305a1:25_5": "tassa pana saddhivihāriko asokarañño kaniṭṭhabhātā tissatthero nāma ahosi,",
  "atk-s0305a1:25_6": "tassa anupabbajjaṁ pabbajitā aḍḍhateyyakoṭisaṅkhā ahesuṁ.",
  "atk-s0305a1:25_7": "Mahindattherassa anupabbajitānaṁ gaṇanaparicchedo natthi.",
  "atk-s0305a1:25_8": "Yāvajjadivasā laṅkādīpe satthari pasādena pabbajantā mahindattherasseva pabbajjaṁ anupabbajanti nāma.",
  "atk-s0305a1:26_0": "Taṁdhammanti taṁ tesaṁ ovādānusāsanīdhammaṁ.",
  "atk-s0305a1:26_1": "Anussaratīti sarati.",
  "atk-s0305a1:26_2": "Anuvitakketīti vitakkāhataṁ karoti.",
  "atk-s0305a1:26_3": "Āraddho hotīti paripuṇṇo hoti.",
  "atk-s0305a1:26_4": "Pavicinatītiādi sabbaṁ tattha ñāṇacāravaseneva vuttaṁ.",
  "atk-s0305a1:26_5": "Atha vā pavicinatīti tesaṁ tesaṁ dhammānaṁ lakkhaṇaṁ vicinati.",
  "atk-s0305a1:26_6": "Pavicaratīti tattha ñāṇaṁ carāpeti.",
  "atk-s0305a1:26_7": "Parivīmaṁsamāpajjatīti vīmaṁsanaṁ olokanaṁ gavesanaṁ āpajjati.",
  "atk-s0305a1:27_0": "Satta phalā sattānisaṁsāti ubhayampetaṁ atthato ekaṁ.",
  "atk-s0305a1:27_1": "Diṭṭheva dhamme paṭikacca aññaṁ ārādhetīti arahattaṁ ārādhento imasmiṁyeva attabhāve ārādheti,",
  "atk-s0305a1:27_2": "tañca kho paṭikacca,",
  "atk-s0305a1:27_3": "asampatteyeva maraṇakāleti attho.",
  "atk-s0305a1:27_4": "Atha maraṇakāleti atha maraṇassa āsannakāle.",
  "atk-s0305a1:28_0": "Antarāparinibbāyīti yo āyuvemajjhaṁ anatikkamitvā parinibbāyati,",
  "atk-s0305a1:28_1": "so tividho hoti.",
  "atk-s0305a1:28_2": "Kappasahassāyukesu tāva avihesu nibbattitvā eko nibbattadivaseyeva arahattaṁ pāpuṇāti.",
  "atk-s0305a1:28_3": "No ce nibbattadivase pāpuṇāti,",
  "atk-s0305a1:28_4": "paṭhamassa pana kappasatassa matthake pāpuṇāti.",
  "atk-s0305a1:28_5": "Ayameko antarāparinibbāyī.",
  "atk-s0305a1:28_6": "Aparo evaṁ asakkonto dvinnaṁ kappasatānaṁ matthake pāpuṇāti,",
  "atk-s0305a1:28_7": "ayaṁ dutiyo.",
  "atk-s0305a1:28_8": "Aparo evampi asakkonto catunnaṁ kappasatānaṁ matthake pāpuṇāti,",
  "atk-s0305a1:28_9": "ayaṁ tatiyo antarāparinibbāyī.",
  "atk-s0305a1:29_0": "Pañcamaṁ pana kappasataṁ atikkamitvā arahattaṁ patto upahaccaparinibbāyī nāma hoti.",
  "atk-s0305a1:29_1": "Atappādīsupi eseva nayo.",
  "atk-s0305a1:29_2": "Yattha katthaci uppanno pana sasaṅkhārena sappayogena arahattaṁ patto sasaṅkhāraparinibbāyī nāma,",
  "atk-s0305a1:29_3": "asaṅkhārena appayogena patto asaṅkhāraparinibbāyī nāma.",
  "atk-s0305a1:29_4": "Avihādīsupi nibbatto tattha yāvatāyukaṁ ṭhatvā uparūpari nibbattitvā akaniṭṭhaṁ patto uddhaṁsoto akaniṭṭhagāmī nāma.",
  "atk-s0305a1:30_0": "Imasmiṁ pana ṭhāne aṭṭhacattārīsa anāgāmino kathetabbā.",
  "atk-s0305a1:30_1": "Avihesu hi tayo antarāparinibbāyī,",
  "atk-s0305a1:30_2": "eko upahaccaparinibbāyī,",
  "atk-s0305a1:30_3": "eko uddhaṁsoto akaniṭṭhagāmīti pañca honti.",
  "atk-s0305a1:30_4": "Te asaṅkhāraparinibbāyino pañca,",
  "atk-s0305a1:30_5": "sasaṅkhāraparinibbāyino pañcāti dasa honti,",
  "atk-s0305a1:30_6": "tathā atappādīsu.",
  "atk-s0305a1:30_7": "Akaniṭṭhesu pana uddhaṁsoto natthi,",
  "atk-s0305a1:30_8": "tasmā tattha cattāro sasaṅkhāraparinibbāyī,",
  "atk-s0305a1:30_9": "cattāro asaṅkhāraparinibbāyīti aṭṭhāti evaṁ aṭṭhacattālīsa honti.",
  "atk-s0305a1:30_10": "Tesaṁ uddhaṁsoto akaniṭṭhagāmī sabbajeṭṭho ceva hoti sabbakaniṭṭho ca. Kathaṁ?",
  "atk-s0305a1:30_11": "So hi soḷasakappasahassāyukattā āyunā sabbesaṁ jeṭṭho,",
  "atk-s0305a1:30_12": "sabbapacchā arahattaṁ pāpuṇīti sabbesaṁ kaniṭṭho.",
  "atk-s0305a1:30_13": "Imasmiṁ sutte apubbaṁ acarimaṁ ekacittakkhaṇikā nānālakkhaṇā arahattamaggassa pubbabhāgavipassanā bojjhaṅgā kathitā.",
  "atk-s0305a1:31_0": "4. Vatthasuttavaṇṇanā",
  "atk-s0305a1:32_0": "185.",
  "atk-s0305a1:32_1": "Catutthe satisambojjhaṅgo iti ce me hotīti satisambojjhaṅgoti evaṁ ce mayhaṁ hoti.",
  "atk-s0305a1:32_2": "Appamāṇoti me hotīti appamāṇoti evaṁ me hoti.",
  "atk-s0305a1:32_3": "Susamāraddhoti suparipuṇṇo.",
  "atk-s0305a1:32_4": "Tiṭṭhatīti ettha aṭṭhahākārehi satisambojjhaṅgo tiṭṭhati –",
  "atk-s0305a1:32_5": "uppādaṁ anāvajjitattā anuppādaṁ āvajjitattā satisambojjhaṅgo tiṭṭhati, pavattaṁ,",
  "atk-s0305a1:32_6": "appavattaṁ, nimittaṁ,",
  "atk-s0305a1:32_7": "animittaṁ saṅkhāre anāvajjitattā,",
  "atk-s0305a1:32_8": "visaṅkhāraṁ āvajjitattā satisambojjhaṅgo tiṭṭhatīti.",
  "atk-s0305a1:32_9": "Imehi aṭṭhahākārehi tiṭṭhatīti thero jānāti,",
  "atk-s0305a1:32_10": "vuttākāraviparīteheva aṭṭhahākārehi cavantaṁ cavatīti pajānāti.",
  "atk-s0305a1:32_11": "Sesabojjhaṅgesupi eseva nayo.",
  "atk-s0305a1:33_0": "Iti imasmiṁ sutte therassa phalabojjhaṅgā kathitā.",
  "atk-s0305a1:33_1": "Yadā hi thero satisambojjhaṅgaṁ sīsaṁ katvā phalasamāpattiṁ samāpajjati,",
  "atk-s0305a1:33_2": "tadā itare cha tadanvayā honti.",
  "atk-s0305a1:33_3": "Yadā dhammavicayādīsu aññataraṁ,",
  "atk-s0305a1:33_4": "tadāpi sesā tadanvayā hontīti evaṁ phalasamāpattiyaṁ attano ciṇṇavasitaṁ dassento thero imaṁ suttaṁ kathesīti.",
  "atk-s0305a1:34_0": "5. Bhikkhusuttavaṇṇanā",
  "atk-s0305a1:35_0": "186.",
  "atk-s0305a1:35_1": "Pañcame bodhāya saṁvattantīti bujjhanatthāya saṁvattanti.",
  "atk-s0305a1:35_2": "Kiṁ bujjhanatthāya?",
  "atk-s0305a1:35_3": "Maggena asaṅkhataṁ nibbānaṁ,",
  "atk-s0305a1:35_4": "paccavekkhaṇāya katakiccataṁ,",
  "atk-s0305a1:35_5": "maggena vā kilesaniddāto pabujjhanatthāya,",
  "atk-s0305a1:35_6": "phalena pabujjhanabhāvatthāyātipi vuttaṁ hoti.",
  "atk-s0305a1:35_7": "Tenevettha nibbānasacchikiriyā kilesapahānapaccavekkhaṇāti sabbaṁ dassitaṁ.",
  "atk-s0305a1:36_0": "6-7. Kuṇḍaliyasuttādivaṇṇanā",
  "atk-s0305a1:37_0": "187-188.",
  "atk-s0305a1:37_1": "Chaṭṭhe ārāmanissayīti ārāmaṁ nissāya vasanabhāvena ārāmanissayī.",
  "atk-s0305a1:37_2": "Parisāvacaroti parisāya avacaro.",
  "atk-s0305a1:37_3": "Parisaṁ nāma bālāpi,",
  "atk-s0305a1:37_4": "paṇḍitāpi osaranti,",
  "atk-s0305a1:37_5": "yo pana parappavādaṁ madditvā attano vādaṁ dīpetuṁ sakkoti,",
  "atk-s0305a1:37_6": "ayaṁ parisāvacaro nāma.",
  "atk-s0305a1:37_7": "Ārāmena ārāmanti ārāmeneva ārāmaṁ anucaṅkamāmi,",
  "atk-s0305a1:37_8": "na bāhirenāti attho.",
  "atk-s0305a1:37_9": "Uyyānena uyyānanti etthāpi eseva nayo.",
  "atk-s0305a1:37_10": "Aññena vā ārāmena pavisitvā aññaṁ ārāmaṁ,",
  "atk-s0305a1:37_11": "aññena uyyānena aññaṁ uyyānanti ayamettha attho.",
  "atk-s0305a1:37_12": "Itivādappamokkhānisaṁsanti ‘‘evaṁ pucchā hoti,",
  "atk-s0305a1:37_13": "evaṁ vissajjanaṁ,",
  "atk-s0305a1:37_14": "evaṁ gahaṇaṁ,",
  "atk-s0305a1:37_15": "evaṁ nibbeṭhana’’nti iminā nayena itivādo hoti itivādappamokkhoti etaṁ ānisaṁsaṁ.",
  "atk-s0305a1:37_16": "Upārambhānisaṁsanti ‘‘ayaṁ pucchāya doso,",
  "atk-s0305a1:37_17": "ayaṁ vissajjane’’ti evaṁ vādadosānisaṁsaṁ.",
  "atk-s0305a1:38_0": "Kathaṁ bhāvito ca,",
  "atk-s0305a1:38_1": "kuṇḍaliya,",
  "atk-s0305a1:38_2": "indriyasaṁvaroti satthā ‘‘ettakaṁ ṭhānaṁ paribbājakena pucchitaṁ,",
  "atk-s0305a1:38_3": "idāni pucchituṁ na sakkotī’’ti ñatvā ‘‘na tāva ayaṁ desanā yathānusandhiṁ gatā.",
  "atk-s0305a1:38_4": "Idāni naṁ yathānusandhiṁ pāpessāmī’’ti sayameva pucchanto imaṁ desanaṁ ārabhi.",
  "atk-s0305a1:38_5": "Tattha manāpaṁ nābhijjhatīti iṭṭhārammaṇaṁ nābhijjhāyati.",
  "atk-s0305a1:38_6": "Nābhihaṁsatīti na sāmisāya tuṭṭhiyā abhihaṁsati.",
  "atk-s0305a1:38_7": "Tassa ṭhito ca kāyo hoti,",
  "atk-s0305a1:38_8": "ṭhitaṁ cittaṁ ajjhattanti tassa nāmakāyo ca cittañca gocarajjhatte ṭhitaṁ hoti.",
  "atk-s0305a1:38_9": "Susaṇṭhitanti kammaṭṭhānavasena suṭṭhu saṇṭhitaṁ.",
  "atk-s0305a1:38_10": "Suvimuttanti kammaṭṭhānavimuttiyā suvimuttaṁ.",
  "atk-s0305a1:38_11": "Amanāpanti aniṭṭhārammaṇaṁ.",
  "atk-s0305a1:38_12": "Na maṅku hotīti tasmiṁ na maṅku hoti.",
  "atk-s0305a1:38_13": "Appatiṭṭhitacittoti kilesavasena aṭṭhitacitto.",
  "atk-s0305a1:38_14": "Adīnamānasoti domanassavasena adīnacitto.",
  "atk-s0305a1:38_15": "Abyāpannacetasoti dosavasena apūticitto.",
  "atk-s0305a1:39_0": "Evaṁ bhāvito kho,",
  "atk-s0305a1:39_1": "kuṇḍaliya,",
  "atk-s0305a1:39_2": "indriyasaṁvaro evaṁ bahulīkato tīṇi sucaritāni paripūretīti ettha evaṁ sucaritapūraṇaṁ veditabbaṁ –",
  "atk-s0305a1:39_3": "imesu tāva chasu dvāresu aṭṭhārasa duccaritāni honti. Kathaṁ?",
  "atk-s0305a1:39_4": "Cakkhudvāre tāva iṭṭhārammaṇe āpāthagate kāyaṅgavācaṅgāni acopetvā tasmiṁ ārammaṇe lobhaṁ uppādentassa manoduccaritaṁ hoti.",
  "atk-s0305a1:39_5": "Lobhasahagatena cittena ‘‘aho vatidaṁ iṭṭhaṁ kantaṁ manāpa’’nti bhaṇantassa vacīduccaritaṁ,",
  "atk-s0305a1:39_6": "tadeva hatthena parāmasantassa kāyaduccaritaṁ.",
  "atk-s0305a1:39_7": "Sesadvāresupi eseva nayo.",
  "atk-s0305a1:40_0": "Ayaṁ pana viseso –",
  "atk-s0305a1:40_1": "sotadvārasmiñhi saddārammaṇassa vatthubhūtaṁ saṅkhapaṇavāditūriyabhaṇḍaṁ anāmāsaṁ āmasantassa,",
  "atk-s0305a1:40_2": "ghānadvāre gandhārammaṇassa vatthubhūtaṁ gandhamālādiṁ,",
  "atk-s0305a1:40_3": "jivhādvāre rasārammaṇassa vatthubhūtaṁ macchamaṁsādiṁ,",
  "atk-s0305a1:40_4": "kāyadvāre phoṭṭhabbārammaṇassa vatthubhūtaṁ vatthatūlakapāvārādiṁ,",
  "atk-s0305a1:40_5": "manodvāre paññattivasena dhammārammaṇabhūtaṁ sappitelamadhuphāṇitādiṁ āmasantassa kāyaduccaritaṁ veditabbaṁ.",
  "atk-s0305a1:40_6": "Saṅkhepato panettha chasu dvāresu kāyavītikkamo kāyaduccaritaṁ,",
  "atk-s0305a1:40_7": "vacīvītikkamo vacīduccaritaṁ,",
  "atk-s0305a1:40_8": "manovītikkamo manoduccaritanti tīṇeva duccaritāni honti.",
  "atk-s0305a1:41_0": "Ayaṁ pana bhikkhu attano bhāvanāpaṭisaṅkhāne ṭhito imāni duccaritāni sucaritaṁ katvā vipariṇāmeti. Kathaṁ?",
  "atk-s0305a1:41_1": "Cakkhudvāre tāva iṭṭhārammaṇe āpāthagate kāyaṅgavācaṅgāni acāletvā rūpārammaṇaṁ vipassanaṁ paṭṭhāpayato manosucaritaṁ hoti,",
  "atk-s0305a1:41_2": "vipassanāsahagatena cittena khayadhammaṁ vayadhammanti bhaṇantassa vacīsucaritaṁ,",
  "atk-s0305a1:41_3": "‘‘anāmāsabhaṇḍaṁ eta’’nti anāmasantassa kāyasucaritaṁ.",
  "atk-s0305a1:41_4": "Sesadvāresupi eseva nayo.",
  "atk-s0305a1:41_5": "Evaṁ imāni vitthārato aṭṭhārasa sucaritāni honti.",
  "atk-s0305a1:41_6": "Saṅkhepato panetthāpi chasu dvāresu kāyasaṁvaro kāyasucaritaṁ,",
  "atk-s0305a1:41_7": "vacīsaṁvaro vacīsucaritaṁ,",
  "atk-s0305a1:41_8": "manosaṁvaro manosucaritanti tīṇeva sucaritāni honti.",
  "atk-s0305a1:41_9": "Evaṁ indriyasaṁvaro tīṇi sucaritāni paripūretīti veditabbo.",
  "atk-s0305a1:41_10": "Ettāvatā sīlānurakkhitaṁ indriyasaṁvarasīlaṁ kathitaṁ.",
  "atk-s0305a1:42_0": "Kāyaduccaritaṁ pahāyātiādīsu tividhaṁ kāyaduccaritaṁ,",
  "atk-s0305a1:42_1": "catubbidhaṁ vacīduccaritaṁ,",
  "atk-s0305a1:42_2": "tividhaṁ manoduccaritaṁ.",
  "atk-s0305a1:42_3": "Tassa paṭipakkhavasena kāyasucaritādīni veditabbāni.",
  "atk-s0305a1:42_4": "Ettāvatā kāyasaṁvaravacīsaṁvarehi pātimokkhasīlaṁ,",
  "atk-s0305a1:42_5": "manosaṁvarena tīṇi sīlānīti catupārisuddhisīlaṁ kathitaṁ hoti.",
  "atk-s0305a1:42_6": "Sakale pana imasmiṁ sutte sucaritamūlakā satipaṭṭhānā lokuttaramissakā,",
  "atk-s0305a1:42_7": "sattannaṁ bojjhaṅgānaṁ mūlabhūtā satipaṭṭhānā pubbabhāgā,",
  "atk-s0305a1:42_8": "tepi satipaṭṭhānamūlakā bojjhaṅgā pubbabhāgāva.",
  "atk-s0305a1:42_9": "Vijjāvimuttimūlakā pana lokuttarāva kathitāti veditabbā.",
  "atk-s0305a1:42_10": "Sattamaṁ uttānameva.",
  "atk-s0305a1:43_0": "8. Upavānasuttavaṇṇanā",
  "atk-s0305a1:44_0": "189.",
  "atk-s0305a1:44_1": "Aṭṭhame paccattanti attanāva.",
  "atk-s0305a1:44_2": "Yonisomanasikārāti yoniso manasikārena.",
  "atk-s0305a1:44_3": "Ārabbhamānovāti kurumānoyeva.",
  "atk-s0305a1:44_4": "Suvimuttanti kammaṭṭhānavimuttiyā suṭṭhu vimuttaṁ.",
  "atk-s0305a1:44_5": "Aṭṭhiṁkatvāti atthaṁ karitvā,",
  "atk-s0305a1:44_6": "atthiko hutvāti vuttaṁ hoti.",
  "atk-s0305a1:45_0": "9. Paṭhamauppannasuttavaṇṇanā",
  "atk-s0305a1:46_0": "190.",
  "atk-s0305a1:46_1": "Navame nāññatra tathāgatassa pātubhāvāti tathāgatassa pātubhāvaṁ vinā na aññasmiṁ kāle uppajjantīti attho.",
  "atk-s0305a1:47_0": "10. Dutiyauppannasuttavaṇṇanā",
  "atk-s0305a1:48_0": "191. Dasame nāññatra sugatavinayāti sugatovādaṁ vinā na uppajjantīti.",
  "atk-s0305a1:49_0": "Pabbatavaggo.",
  "atk-s0305a1:50_0": "2. Gilānavaggo",
  "atk-s0305a1:51_0": "1-3. Pāṇasuttādivaṇṇanā",
  "atk-s0305a1:52_0": "192-194.",
  "atk-s0305a1:52_1": "Dutiyavaggassa paṭhame cattāro iriyāpathe kappentīti yesaṁ cattāro iriyāpathā atthi,",
  "atk-s0305a1:52_2": "tesaṁyeva vasenetaṁ vuttaṁ.",
  "atk-s0305a1:52_3": "Sīlaṁ nissāyāti catupārisuddhisīlaṁ nissayaṁ katvā.",
  "atk-s0305a1:52_4": "Satta bojjhaṅgeti sahavipassanake maggabojjhaṅge.",
  "atk-s0305a1:52_5": "Dutiyatatiyāni uttānatthāneva.",
  "atk-s0305a1:53_0": "4-10. Paṭhamagilānasuttādivaṇṇanā",
  "atk-s0305a1:54_0": "195-201.",
  "atk-s0305a1:54_1": "Catutthe tathā pahīno cāyasmato mahākassapassa so ābādho ahosīti therassa kira imaṁ bojjhaṅgabhāvanaṁ",
  "atk-s0305a1:54_2": "sādhukaṁ suṇantassa etadahosi ‘‘mayhaṁ pabbajitadivasato sattame divase saccāni paṭivijjhantassa ime",
  "atk-s0305a1:54_3": "bojjhaṅgā pātubhūtā’’ti.",
  "atk-s0305a1:54_4": "Athassa ‘‘niyyānikaṁ vata satthusāsana’’nti cintayato lohitaṁ pasīdi,",
  "atk-s0305a1:54_5": "upādārūpaṁ visuddhaṁ ahosi,",
  "atk-s0305a1:54_6": "pokkharapatte patitaudakabindu viya sarīrato rogo vinivattitvā gato.",
  "atk-s0305a1:54_7": "Tena vuttaṁ ‘‘tathā pahīno cāyasmato mahākassapassa so ābādho ahosī’’ti.",
  "atk-s0305a1:54_8": "Pañcamachaṭṭhesupi eseva nayo.",
  "atk-s0305a1:54_9": "Imesaṁ pana tiṇṇampi janānaṁ pabbatapāde pupphitavisarukkhavātasamphassena uppanno mandasītajaro ābādhoti veditabbo.",
  "atk-s0305a1:54_10": "Sesaṁ sabbattha uttānamevāti.",
  "atk-s0305a1:55_0": "Gilānavaggo.",
  "atk-s0305a1:56_0": "3. Udāyivaggo",
  "atk-s0305a1:57_0": "1-2. Bodhāyasuttādivaṇṇanā",
  "atk-s0305a1:58_0": "202-203.",
  "atk-s0305a1:58_1": "Tatiyavaggassa paṭhame kittāvatā nu kho, bhante,",
  "atk-s0305a1:58_2": "bojjhaṅgāti vuccantīti bhante,",
  "atk-s0305a1:58_3": "kittakena nu kho bujjhanakaaṅgā nāma vuccantīti pucchati.",
  "atk-s0305a1:58_4": "Bodhāya saṁvattantīti bujjhanatthāya saṁvattanti.",
  "atk-s0305a1:58_5": "Imasmiṁ sutte missakabojjhaṅgā kathitā.",
  "atk-s0305a1:58_6": "Dutiye dhammaparicchedo kathito.",
  "atk-s0305a1:59_0": "3-5. Ṭhāniyasuttādivaṇṇanā",
  "atk-s0305a1:60_0": "204-206.",
  "atk-s0305a1:60_1": "Tatiye kāmarāgaṭṭhāniyānanti kāmarāgassa kāraṇabhūtānaṁ ārammaṇadhammānaṁ.",
  "atk-s0305a1:60_2": "Byāpādaṭṭhāniyādīsupi eseva nayo.",
  "atk-s0305a1:60_3": "Sakalañhi idaṁ suttaṁ ārammaṇeneva kathitaṁ.",
  "atk-s0305a1:60_4": "Paṭhamavaggassa dutiyasutte vuttaparicchedopettha labbhateva.",
  "atk-s0305a1:60_5": "Catutthe missakabojjhaṅgā kathitā.",
  "atk-s0305a1:60_6": "Pañcame aparihāniye dhammeti aparihānikare sabhāvadhamme.",
  "atk-s0305a1:61_0": "6-7. Taṇhakkhayasuttādivaṇṇanā",
  "atk-s0305a1:62_0": "207-208.",
  "atk-s0305a1:62_1": "Chaṭṭhe etadavocāti ‘‘imissaṁ parisati nisinno udāyitthero nāma anusandhikusalo bhikkhu atthi,",
  "atk-s0305a1:62_2": "so maṁ pucchissatīti bhagavatā osāpitadesanaṁ ñatvā desanānusandhiṁ ghaṭessāmī’’ti pucchanto etaṁ avoca.",
  "atk-s0305a1:62_3": "Vipulantiādi sabbaṁ subhāvitattaṁ sandhāya vuttaṁ.",
  "atk-s0305a1:62_4": "Subhāvito hi satisambojjhaṅgo vipulo ca mahaggato ca appamāṇo ca abyāpajjo ca nāma hoti.",
  "atk-s0305a1:62_5": "So hi patthaṭattā vipulo,",
  "atk-s0305a1:62_6": "mahantabhāvaṁ gatattā mahaggato,",
  "atk-s0305a1:62_7": "vaḍḍhipamāṇattā appamāṇo,",
  "atk-s0305a1:62_8": "nīvaraṇānaṁ dūrībhāvena byāpādarahitattā abyāpajjho nāma hoti.",
  "atk-s0305a1:62_9": "Taṇhāya pahānā kammaṁ pahīyatīti yaṁ taṇhāmūlakaṁ kammaṁ uppajjeyya,",
  "atk-s0305a1:62_10": "taṁ taṇhāpahānena pahīyati.",
  "atk-s0305a1:62_11": "Kammassa pahānā dukkhanti yampi kammamūlakaṁ vaṭṭadukkhaṁ uppajjeyya,",
  "atk-s0305a1:62_12": "taṁ kammapahānena pahīyati.",
  "atk-s0305a1:62_13": "Taṇhakkhayādayo taṇhādīnaṁyeva khayā,",
  "atk-s0305a1:62_14": "atthato panetehi nibbānaṁ kathitanti veditabbaṁ.",
  "atk-s0305a1:62_15": "Sattamaṁ uttānameva.",
  "atk-s0305a1:63_0": "8. Nibbedhabhāgiyasuttavaṇṇanā",
  "atk-s0305a1:64_0": "209.",
  "atk-s0305a1:64_1": "Aṭṭhame nibbedhabhāgiyanti nibbijjhanakoṭṭhāsiyaṁ.",
  "atk-s0305a1:64_2": "Satisambojjhaṅgaṁ bhāvitenāti satisambojjhaṅgena bhāvitena,",
  "atk-s0305a1:64_3": "satisambojjhaṅgaṁ vā bhāvetvā ṭhitena,",
  "atk-s0305a1:64_4": "evamettha maggabojjhaṅgā missakā.",
  "atk-s0305a1:64_5": "Tehi bhāvitaṁ,",
  "atk-s0305a1:64_6": "te vā bhāvetvā ṭhitaṁ cittaṁ nibbattitalokuttarameva.",
  "atk-s0305a1:64_7": "Tampi pana magganissitaṁ katvā missakameva kathetuṁ vaṭṭati.",
  "atk-s0305a1:65_0": "9. Ekadhammasuttavaṇṇanā",
  "atk-s0305a1:66_0": "210. Navame saṁyojanavinibandhāti saṁyojanasaṅkhātā vinibandhā. Ajjhosānāti pariniṭṭhapetvā gahaṇā.",
  "atk-s0305a1:67_0": "10. Udāyisuttavaṇṇanā",
  "atk-s0305a1:68_0": "211.",
  "atk-s0305a1:68_1": "Dasame abahukatoti akatabahumāno.",
  "atk-s0305a1:68_2": "Ukkujjāvakujjanti ettha ukkujjaṁ vuccati udayo,",
  "atk-s0305a1:68_3": "avakujjaṁ vayoti udayabbayavasena parivattento sammasantoti dīpeti.",
  "atk-s0305a1:68_4": "Dhammo ca me, bhante,",
  "atk-s0305a1:68_5": "abhisamitoti vipassanādhammo abhisamāgato.",
  "atk-s0305a1:68_6": "Maggoti vipassanāmaggova.",
  "atk-s0305a1:68_7": "Sace hi thero tasmiṁ samaye sotāpanno,",
  "atk-s0305a1:68_8": "upari tiṇṇaṁ maggānaṁ atthāya,",
  "atk-s0305a1:68_9": "sace anāgāmī,",
  "atk-s0305a1:68_10": "arahattamaggassa atthāya ayaṁ vipassanā veditabbā.",
  "atk-s0305a1:68_11": "Tathā tathā viharantanti tena tenākārena viharantaṁ.",
  "atk-s0305a1:68_12": "Tathattāyāti tathābhāvāya.",
  "atk-s0305a1:68_13": "Khīṇā jātītiādīhi tathattāyāti adhippetaṁ tathābhāvaṁ dasseti.",
  "atk-s0305a1:68_14": "Paccavekkhaṇatthāya upanīyatīti hi ettha adhippāyo,",
  "atk-s0305a1:68_15": "taṁ dassento evamāha.",
  "atk-s0305a1:68_16": "Sesaṁ sabbattha uttānamevāti.",
  "atk-s0305a1:69_0": "Udāyivaggo.",
  "atk-s0305a1:70_0": "4. Nīvaraṇavaggo",
  "atk-s0305a1:71_0": "3-4. Upakkilesasuttādivaṇṇanā",
  "atk-s0305a1:72_0": "214-215.",
  "atk-s0305a1:72_1": "Catutthavaggassa tatiye na ca pabhassaranti na ca pabhāvantaṁ.",
  "atk-s0305a1:72_2": "Pabhaṅgu cāti pabhijjanasabhāvaṁ.",
  "atk-s0305a1:72_3": "Ayoti kāḷalohaṁ.",
  "atk-s0305a1:72_4": "Ṭhapetvā idha vuttāni cattāri avasesaṁ lohaṁ nāma.",
  "atk-s0305a1:72_5": "Sajjhūti rajataṁ.",
  "atk-s0305a1:72_6": "Cittassāti catubhūmakacittassa.",
  "atk-s0305a1:72_7": "Lokiyassa tāva upakkileso hotu ,",
  "atk-s0305a1:72_8": "lokuttarassa kathaṁ hotīti?",
  "atk-s0305a1:72_9": "Uppajjituṁ appadānena.",
  "atk-s0305a1:72_10": "Yadaggena hi uppajjituṁ na denti,",
  "atk-s0305a1:72_11": "tadaggeneva te lokiyassāpi lokuttarassāpi upakkilesā nāma honti.",
  "atk-s0305a1:72_12": "Pabhaṅgu cāti ārammaṇe cuṇṇavicuṇṇabhāvūpagamanena bhijjanasabhāvaṁ.",
  "atk-s0305a1:72_13": "Anāvaraṇā anīvaraṇāti kusaladhamme na āvarantīti anāvaraṇā,",
  "atk-s0305a1:72_14": "na nīvaranti na paṭicchādentīti anīvaraṇā.",
  "atk-s0305a1:72_15": "Cetaso anupakkilesāti catubhūmakacittassa anupakkilesā.",
  "atk-s0305a1:73_0": "8. Āvaraṇanīvaraṇasuttavaṇṇanā",
  "atk-s0305a1:74_0": "219.",
  "atk-s0305a1:74_1": "Aṭṭhame paññāya dubbalīkaraṇāti paññāya mandabhāvakarā.",
  "atk-s0305a1:74_2": "Nīvaraṇānañhi abhiṇhuppāde sati antarantarā uppajjamānā paññā dubbalā hoti mandā avisadā.",
  "atk-s0305a1:75_0": "Pañca nīvaraṇā tasmiṁ samaye na honti.",
  "atk-s0305a1:75_1": "Sattabojjhaṅgā tasmiṁ samaye bhāvanāpāripūriṁ gacchantīti ariyasāvakassa hi sappāyadhammassavanaṁ suṇantassa pañca nīvaraṇā dūre honti.",
  "atk-s0305a1:75_2": "So sace tasmiṁyeva ṭhāne visesaṁ nibbattetuṁ sakkoti,",
  "atk-s0305a1:75_3": "evamassa satta bojjhaṅgā bhāvanāpāripūriṁ gacchanti.",
  "atk-s0305a1:75_4": "No ce sakkoti,",
  "atk-s0305a1:75_5": "tato vuṭṭhāya rattiṭṭhānadivāṭṭhānaṁ gato tameva pītiṁ avijahanto pañca nīvaraṇe vikkhambhetvā visesaṁ nibbattessati.",
  "atk-s0305a1:75_6": "Tattha asakkontopi yāva sattadivasabbhantarā tameva pītiṁ avijahanto nīvaraṇe vikkhambhetvā visesaṁ nibbattessatīti idaṁ sandhāyetaṁ vuttaṁ.",
  "atk-s0305a1:75_7": "Dhammassavanavasena sakiṁ pītipāmojjapakkhiyā paṭiladdhabojjhaṅgā hi kammārāmatādīni āgamma nassanti,",
  "atk-s0305a1:75_8": "tathārūpaṁ pana utusappāyādiṁ labhitvā puna uppajjantāpi tasmiṁ samaye bhāvanāpāripūriṁ gacchanti icceva vuccati.",
  "atk-s0305a1:76_0": "9. Rukkhasuttavaṇṇanā",
  "atk-s0305a1:77_0": "220.",
  "atk-s0305a1:77_1": "Navame ajjhāruhāti abhiruhanakā.",
  "atk-s0305a1:77_2": "Kacchakoti aṭṭhikacchako.",
  "atk-s0305a1:77_3": "Kapitthanoti makkaṭathanasadisaphalo vijātapilakkho.",
  "atk-s0305a1:78_0": "10. Nīvaraṇasuttavaṇṇanā",
  "atk-s0305a1:79_0": "221.",
  "atk-s0305a1:79_1": "Dasame andhakaraṇāti andhabhāvakaraṇā.",
  "atk-s0305a1:79_2": "Acakkhukaraṇāti paññācakkhussa akaraṇā.",
  "atk-s0305a1:79_3": "Paññānirodhikāti paññāya nirodhanā.",
  "atk-s0305a1:79_4": "Vighātapakkhiyāti dukkhapakkhikā.",
  "atk-s0305a1:79_5": "Anibbānasaṁvattanikāti nibbānatthāya asaṁvattanikā.",
  "atk-s0305a1:79_6": "Sesaṁ sabbattha uttānatthameva.",
  "atk-s0305a1:79_7": "Sakalepi imasmiṁ vagge missakabojjhaṅgāva kathitāti.",
  "atk-s0305a1:80_0": "Nīvaraṇavaggo.",
  "atk-s0305a1:81_0": "5. Cakkavattivaggo",
  "atk-s0305a1:82_0": "1. Vidhāsuttavaṇṇanā",
  "atk-s0305a1:83_0": "222.",
  "atk-s0305a1:83_1": "Pañcamavaggassa paṭhame tisso vidhāti tayo mānakoṭṭhāsā,",
  "atk-s0305a1:83_2": "mānoyeva vā.",
  "atk-s0305a1:83_3": "Tathā tathā vidahanato hi mānova vidhāti vuccati.",
  "atk-s0305a1:84_0": "2. Cakkavattisuttavaṇṇanā",
  "atk-s0305a1:85_0": "223.",
  "atk-s0305a1:85_1": "Dutiye rañño,",
  "atk-s0305a1:85_2": "bhikkhave,",
  "atk-s0305a1:85_3": "cakkavattissāti ettha attano sirisampattiyā rājati,",
  "atk-s0305a1:85_4": "catūhi vā saṅgahavatthūhi lokaṁ rañjetīti rājā,",
  "atk-s0305a1:85_5": "tassa rañño.",
  "atk-s0305a1:85_6": "‘‘Pavattatu bhavaṁ cakkaratana’’nti puññānubhāvena abbhuggatāya vācāya codento cakkaṁ vattetīti cakkavattī,",
  "atk-s0305a1:85_7": "tassa cakkavattissa.",
  "atk-s0305a1:85_8": "Pātubhāvāti pātubhāvena.",
  "atk-s0305a1:85_9": "Sattannanti gaṇanaparicchedo.",
  "atk-s0305a1:85_10": "Ratanānanti paricchinnaatthadassanaṁ.",
  "atk-s0305a1:85_11": "Vacanattho panettha ratijananaṭṭhena ratanaṁ. Apica –",
  "atk-s0305a1:86_0": "‘‘Cittīkataṁ mahagghañca, atulaṁ dullabhadassanaṁ;",
  "atk-s0305a1:87_0": "Anomasattaparibhogaṁ, ratanaṁ tena vuccatī’’ti.",
  "atk-s0305a1:88_0": "Cakkaratanassa ca nibbattakālato paṭṭhāya aññaṁ devaṭṭhānaṁ nāma na hoti,",
  "atk-s0305a1:88_1": "sabbeva gandhapupphādīhi tasseva pūjañca abhivādanādīni ca karontīti cittīkataṭṭhena ratanaṁ.",
  "atk-s0305a1:88_2": "Cakkaratanassa ca ‘‘ettakaṁ nāma dhanaṁ agghatī’’ti aggho natthi,",
  "atk-s0305a1:88_3": "iti mahagghaṭṭhenāpi ratanaṁ.",
  "atk-s0305a1:88_4": "Cakkaratanañca aññehi loke vijjamānaratanehi asadisanti atulaṭṭhena ratanaṁ.",
  "atk-s0305a1:88_5": "Yasmā pana yasmiṁ kappe buddhā uppajjanti ,",
  "atk-s0305a1:88_6": "tasmiṁyeva cakkavattino,",
  "atk-s0305a1:88_7": "buddhā ca kadāci karahaci uppajjanti,",
  "atk-s0305a1:88_8": "tasmā dullabhadassanaṭṭhena ratanaṁ.",
  "atk-s0305a1:88_9": "Tadetaṁ jātirūpakulaissariyādīhi anomassa uḷārasattasseva uppajjati,",
  "atk-s0305a1:88_10": "na aññassāti anomasattaparibhogaṭṭhenāpi ratanaṁ.",
  "atk-s0305a1:88_11": "Yathā ca cakkaratanaṁ,",
  "atk-s0305a1:88_12": "evaṁ sesānipīti.",
  "atk-s0305a1:88_13": "Tena vuttaṁ –",
  "atk-s0305a1:89_0": "‘‘Cittīkataṁ mahagghañca, atulaṁ dullabhadassanaṁ;",
  "atk-s0305a1:90_0": "Anomasattaparibhogaṁ, ratanaṁ tena vuccatī’’ti.",
  "atk-s0305a1:91_0": "Pātubhāvo hotīti nibbatti hoti.",
  "atk-s0305a1:91_1": "Tatrāyaṁ yojanā –",
  "atk-s0305a1:91_2": "cakkavattissa pātubhāvā sattannaṁ ratanānaṁ pātubhāvoti ayuttaṁ.",
  "atk-s0305a1:91_3": "Uppannañhi cakkaṁ vattetvā so cakkavattī nāma hotīti nāyuttaṁ. Kasmā?",
  "atk-s0305a1:91_4": "Cakkavattananiyamāpekkhatāya.",
  "atk-s0305a1:91_5": "Yo hi niyamena cakkaṁ vattessati,",
  "atk-s0305a1:91_6": "so paṭisandhito pabhuti ‘‘cakkavatti pātubhūto’’ti vattabbataṁ āpajjati.",
  "atk-s0305a1:91_7": "Laddhanāmassa ca purisassa mūluppattivacanatopi yuttamevetaṁ.",
  "atk-s0305a1:91_8": "Yo hi esa cakkavattīti laddhanāmo sattaviseso,",
  "atk-s0305a1:91_9": "tassa paṭisandhisaṅkhāto pātubhāvoti ayamettha attho.",
  "atk-s0305a1:91_10": "Tassa hi pātubhāvā ratanāni pātubhavanti.",
  "atk-s0305a1:91_11": "Pātubhūtehi pana tehi saddhiṁ paripakke puññasambhāre so saṁyujjati,",
  "atk-s0305a1:91_12": "tadā lokassa tesu pātubhāvacittaṁ uppajjati.",
  "atk-s0305a1:91_13": "Bahulavacanato cāpi yuttamevetaṁ.",
  "atk-s0305a1:91_14": "Yadā hi lokassa tesu pātubhāvasaññā uppajjati,",
  "atk-s0305a1:91_15": "tadā ekameva paṭhamaṁ,",
  "atk-s0305a1:91_16": "pacchā itarāni cha pātubhavantīti bahulavacanato cāpi etaṁ yuttaṁ.",
  "atk-s0305a1:91_17": "Pātubhāvassa ca atthabhedatopi yuttamevetaṁ.",
  "atk-s0305a1:91_18": "Na kevalañhi pātubhūtameva pātubhāvo,",
  "atk-s0305a1:91_19": "pātubhāvayatīti pātubhāvo.",
  "atk-s0305a1:91_20": "Ayaṁ pātubhāvassa atthabhedo.",
  "atk-s0305a1:91_21": "Yasmā yo so puññasambhāro rājānaṁ cakkavattiṁ paṭisandhivasena pātubhāvayati,",
  "atk-s0305a1:91_22": "tasmā rañño cakkavattissa pātubhāvā.",
  "atk-s0305a1:91_23": "Na kevalañhi cakkavattiyeva,",
  "atk-s0305a1:91_24": "imāni pana satta ratanānipi pātubhavantīti ayamettha attho.",
  "atk-s0305a1:91_25": "Yatheva hi so puññasambhāro rañño janakahetu,",
  "atk-s0305a1:91_26": "evaṁ ratanānampi pariyāyena upanissayahetūti yuttamevetaṁ ‘‘rañño,",
  "atk-s0305a1:91_27": "bhikkhave,",
  "atk-s0305a1:91_28": "cakkavattissa pātubhāvā sattannaṁ ratanānaṁ pātubhāvo hotī’’ti.",
  "atk-s0305a1:92_0": "Idāni tesaṁ ratanānaṁ sarūpavasena dassanatthaṁ katamesaṁ sattannaṁ cakkaratanassātiādimāha.",
  "atk-s0305a1:92_1": "Tattha cakkaratanassātiādīsu ayaṁ saṅkhepādhippāyo –",
  "atk-s0305a1:92_2": "dvisahassadīpaparivārānaṁ catunnaṁ mahādīpānaṁ sirivibhavaṁ gahetvā dātuṁ samatthassa cakkaratanassa pātubhāvo hoti,",
  "atk-s0305a1:92_3": "tathā purebhattameva sāgarapariyantaṁ pathaviṁ anupariyāyanasamatthassa vehāsaṅgamassa hatthiratanassa,",
  "atk-s0305a1:92_4": "tādisasseva assaratanassa,",
  "atk-s0305a1:92_5": "caturaṅgasamannāgatepi andhakāre yojanappamāṇaṁ andhakāraṁ vidhamitvā ālokadassanasamatthassa maṇiratanassa,",
  "atk-s0305a1:92_6": "chabbidhaṁ dosaṁ vivajjetvā manāpacārino itthiratanassa,",
  "atk-s0305a1:92_7": "yojanappamāṇe padese antopathavigatānaṁ nidhīnaṁ dassanasamatthassa gahapatiratanassa,",
  "atk-s0305a1:92_8": "aggamahesiyā kucchimhi nibbattitvā sakalarajjānusāsanasamatthassa jeṭṭhaputtasaṅkhātassa pariṇāyakaratanassa ca pātubhāvo hotīti .",
  "atk-s0305a1:92_9": "Ayamettha saṅkhepo.",
  "atk-s0305a1:92_10": "Vitthārato pana tesaṁ cakkaratanādīnaṁ pātubhāvavidhānaṁ mahāsudassanādīsu suttesu āgatameva.",
  "atk-s0305a1:92_11": "Atthopissa tesaṁ vaṇṇanāya saṁvaṇṇitoyeva.",
  "atk-s0305a1:93_0": "Satisambojjhaṅgaratanassātiādīsu sarikkhakatā evaṁ veditabbā –",
  "atk-s0305a1:93_1": "yatheva hi cakkavattino cakkaratanaṁ sabbaratanānaṁ purecaraṁ,",
  "atk-s0305a1:93_2": "evaṁ satisambojjhaṅgaratanaṁ sabbesaṁ catubhūmakadhammānaṁ purecaranti,",
  "atk-s0305a1:93_3": "purecaraṇaṭṭhena cakkavattirañño cakkaratanasadisaṁ hoti.",
  "atk-s0305a1:93_4": "Cakkavattino ca ratanesu mahākāyūpapannaṁ accuggataṁ vipulaṁ mahantaṁ hatthiratanaṁ,",
  "atk-s0305a1:93_5": "idampi dhammavicayasambojjhaṅgaratanaṁ mahantaṁ dhammakāyūpapannaṁ accuggataṁ vipulaṁ mahantanti hatthiratanasadisaṁ hoti.",
  "atk-s0305a1:93_6": "Cakkavattino assaratanaṁ sīghaṁ lahu javaṁ,",
  "atk-s0305a1:93_7": "idampi vīriyasambojjhaṅgaratanaṁ sīghaṁ lahu javanti imāya sīghalahujavatāya assaratanasadisaṁ hoti.",
  "atk-s0305a1:93_8": "Cakkavattino maṇiratanaṁ andhakāraṁ vidhamati,",
  "atk-s0305a1:93_9": "ālokaṁ dasseti,",
  "atk-s0305a1:93_10": "idampi pītisambojjhaṅgaratanaṁ tāya ekantakusalattā kilesandhakāraṁ vidhamati,",
  "atk-s0305a1:93_11": "sahajātapaccayādivasena ñāṇālokaṁ dassetīti iminā andhakāravidhamanaālokadassanabhāvena maṇiratanasadisaṁ hoti.",
  "atk-s0305a1:94_0": "Cakkavattino itthiratanaṁ kāyacittadarathaṁ paṭipassambheti,",
  "atk-s0305a1:94_1": "pariḷāhaṁ vūpasameti.",
  "atk-s0305a1:94_2": "Idampi passaddhisambojjhaṅgaratanaṁ kāyacittadarathaṁ paṭipassambheti,",
  "atk-s0305a1:94_3": "pariḷāhaṁ vūpasametīti itthiratanasadisaṁ hoti.",
  "atk-s0305a1:94_4": "Cakkavattino gahapatiratanaṁ icchiticchitakkhaṇe dhanadānena vikkhepaṁ pacchinditvā cittaṁ ekaggaṁ karoti,",
  "atk-s0305a1:94_5": "idampi samādhisambojjhaṅgaratanaṁ yathicchitādivasena appanaṁ sampādeti,",
  "atk-s0305a1:94_6": "vikkhepaṁ pacchinditvā cittaṁ ekaggaṁ karotīti gahapatiratanasadisaṁ hoti.",
  "atk-s0305a1:94_7": "Cakkavattino ca pariṇāyakaratanaṁ sabbatthakiccasampādanena appossukkataṁ karoti.",
  "atk-s0305a1:94_8": "Idampi upekkhāsambojjhaṅgaratanaṁ cittuppādaṁ līnuddhaccato mocetvā payogamajjhatte ṭhapayamānaṁ appossukkataṁ karotīti pariṇāyakaratanasadisaṁ hoti.",
  "atk-s0305a1:94_9": "Iti imasmiṁ sutte catubhūmako sabbasaṅgāhikadhammaparicchedo kathitoti veditabbo.",
  "atk-s0305a1:95_0": "4-10. Duppaññasuttādivaṇṇanā",
  "atk-s0305a1:96_0": "225-231.",
  "atk-s0305a1:96_1": "Catutthe eḷamūgoti mukhena vācaṁ nicchāretuṁ sakkontopi dosehi mūgo asampannavacano.",
  "atk-s0305a1:96_2": "Sesaṁ sabbattha uttānatthamevāti.",
  "atk-s0305a1:97_0": "Cakkavattivaggo.",
  "atk-s0305a1:98_0": "6. Sākacchavaggo",
  "atk-s0305a1:99_0": "1. Āhārasuttavaṇṇanā",
  "atk-s0305a1:100_0": "232.",
  "atk-s0305a1:100_1": "Chaṭṭhavaggassa paṭhame ayamāhāro anuppannassa vā satisambojjhaṅgassa uppādāyātiādīsu ayaṁ purimanayato viseso.",
  "atk-s0305a1:100_2": "Na kevalañhi satisambojjhaṅgādīnaṁ ete vuttappakārāva uppādāya,",
  "atk-s0305a1:100_3": "uppannānaṁ vā bhāvanāya pāripūriyā paccayā honti,",
  "atk-s0305a1:100_4": "aññepi pana evaṁ veditabbā.",
  "atk-s0305a1:100_5": "Aparepi hi cattāro dhammā satisambojjhaṅgassa uppādāya saṁvattanti satisampajaññaṁ muṭṭhassatipuggalaparivajjanatā",
  "atk-s0305a1:100_6": "upaṭṭhitassatipuggalasevanatā tadadhimuttatāti.",
  "atk-s0305a1:100_7": "Abhikkantādīsu hi sattasu ṭhānesu satisampajaññena,",
  "atk-s0305a1:100_8": "bhattanikkhittakākasadise muṭṭhassatipuggale parivajjanena,",
  "atk-s0305a1:100_9": "tissadattattheraabhayattherādisadise upaṭṭhitassatipuggale sevanena,",
  "atk-s0305a1:100_10": "ṭhānanisajjādīsu satisamuṭṭhāpanatthaṁ ninnapoṇapabbhāracittatāya ca satisambojjhaṅgo uppajjati.",
  "atk-s0305a1:100_11": "Evaṁ catūhi kāraṇehi uppannassa panassa arahattamaggena bhāvanāpāripūrī hoti.",
  "atk-s0305a1:101_0": "Satta dhammā dhammavicayasambojjhaṅgassa uppādāya saṁvattanti –",
  "atk-s0305a1:101_1": "paripucchakatā vatthuvisadakiriyā indriyasamattapaṭipādanā duppaññapuggalaparivajjanā paññavantapuggalasevanā",
  "atk-s0305a1:101_2": "gambhīrañāṇacariyapaccavekkhaṇā tadadhimuttatāti.",
  "atk-s0305a1:101_3": "Tattha paripucchakatāti khandhadhātuāyatanaindriyabalabojjhaṅgamaggaṅgajhānaṅgasamathavipassanānaṁ atthasannissitaparipucchābahulatā.",
  "atk-s0305a1:102_0": "Vatthuvisadakiriyāti ajjhattikabāhirānaṁ vatthūnaṁ visadabhāvakaraṇaṁ.",
  "atk-s0305a1:102_1": "Yadā hissa kesanakhalomāni dīghāni honti,",
  "atk-s0305a1:102_2": "sarīraṁ vā ussannadosañceva sedamalamakkhitañca,",
  "atk-s0305a1:102_3": "tadā ajjhattikavatthu avisadaṁ hoti aparisuddhaṁ.",
  "atk-s0305a1:102_4": "Yadā pana cīvaraṁ jiṇṇaṁ kiliṭṭhaṁ duggandhaṁ hoti,",
  "atk-s0305a1:102_5": "senāsanaṁ vā uklāpaṁ,",
  "atk-s0305a1:102_6": "tadā bāhiravatthu avisadaṁ hoti aparisuddhaṁ.",
  "atk-s0305a1:102_7": "Tasmā kesādichedanena uddhaṁvirecanaadhovirecanādīhi sarīrasallahukabhāvakaraṇena ucchādananahāpanena ca ajjhattikavatthu visadaṁ kātabbaṁ.",
  "atk-s0305a1:102_8": "Sūcikammadhovanarajanaparibhaṇḍakaraṇādīhi bāhiravatthu visadaṁ kātabbaṁ.",
  "atk-s0305a1:102_9": "Etasmiñhi ajjhattikabāhire vatthumhi avisade uppannesu cittacetasikesu ñāṇampi avisadaṁ aparisuddhaṁ",
  "atk-s0305a1:102_10": "hoti aparisuddhāni dīpakapallakavaṭṭitelāni nissāya uppannadīpasikhāya obhāso viya.",
  "atk-s0305a1:102_11": "Visade pana ajjhattikabāhire vatthumhi uppannesu cittacetasikesu ñāṇampi visadaṁ hoti parisuddhāni dīpakapallakavaṭṭitelāni",
  "atk-s0305a1:102_12": "nissāya uppannadīpasikhāya obhāso viya.",
  "atk-s0305a1:102_13": "Tena vuttaṁ –",
  "atk-s0305a1:102_14": "‘‘vatthuvisadakiriyā dhammavicayasambojjhaṅgassa uppādāya saṁvattatī’’ti.",
  "atk-s0305a1:103_0": "Indriyasamattapaṭipādanā nāma saddhādīnaṁ indriyānaṁ samabhāvakaraṇaṁ.",
  "atk-s0305a1:103_1": "Sace hissa saddhindriyaṁ balavaṁ hoti,",
  "atk-s0305a1:103_2": "itarāni mandāni,",
  "atk-s0305a1:103_3": "tato vīriyindriyaṁ paggahakiccaṁ,",
  "atk-s0305a1:103_4": "satindriyaṁ upaṭṭhānakiccaṁ,",
  "atk-s0305a1:103_5": "samādhindriyaṁ avikkhepakiccaṁ,",
  "atk-s0305a1:103_6": "paññindriyaṁ dassanakiccaṁ kātuṁ na sakkoti .",
  "atk-s0305a1:103_7": "Tasmā taṁ dhammasabhāvapaccavekkhaṇena vā,",
  "atk-s0305a1:103_8": "yathā vā manasikaroto balavaṁ jātaṁ,",
  "atk-s0305a1:103_9": "tathā amanasikaraṇena hāpetabbaṁ.",
  "atk-s0305a1:103_10": "Vakkalittheravatthu cettha nidassanaṁ.",
  "atk-s0305a1:103_11": "Sace pana vīriyindriyaṁ balavaṁ hoti,",
  "atk-s0305a1:103_12": "atha neva saddhindriyaṁ adhimokkhakiccaṁ kātuṁ sakkoti,",
  "atk-s0305a1:103_13": "na itarāni itarakiccabhedaṁ.",
  "atk-s0305a1:103_14": "Tasmā taṁ passaddhādibhāvanāya hāpetabbaṁ.",
  "atk-s0305a1:103_15": "Tatthāpi soṇattherassa vatthu dassetabbaṁ.",
  "atk-s0305a1:103_16": "Evaṁ sesesupi ekassa balavabhāve sati itaresaṁ attano kiccesu asamatthatā veditabbā.",
  "atk-s0305a1:104_0": "Visesato panettha saddhāpaññānaṁ samādhivīriyānañca samataṁ pasaṁsanti.",
  "atk-s0305a1:104_1": "Balavasaddho hi mandapañño mudhappasanno hoti,",
  "atk-s0305a1:104_2": "avatthusmiṁ pasīdati.",
  "atk-s0305a1:104_3": "Balavapañño pana mandasaddho kerāṭikapakkhaṁ bhajati,",
  "atk-s0305a1:104_4": "bhesajjasamuṭṭhito viya rogo atekiccho hoti.",
  "atk-s0305a1:104_5": "Cittuppādamatteneva kusalaṁ hotīti atidhāvitvā dānādīni akaronto niraye uppajjati.",
  "atk-s0305a1:104_6": "Ubhinnaṁ samatāya vatthusmiṁyeva pasīdati.",
  "atk-s0305a1:104_7": "Balavasamādhiṁ pana mandavīriyaṁ samādhissa kosajjapakkhattā kosajjaṁ abhibhavati.",
  "atk-s0305a1:104_8": "Balavavīriyaṁ mandasamādhiṁ vīriyassa uddhaccapakkhattā uddhaccaṁ abhibhavati.",
  "atk-s0305a1:104_9": "Samādhi pana vīriyena saṁyojito kosajje patituṁ na labhati,",
  "atk-s0305a1:104_10": "vīriyaṁ samādhinā saṁyojitaṁ uddhacce patituṁ na labhati.",
  "atk-s0305a1:104_11": "Tasmā tadubhayaṁ samaṁ kātabbaṁ.",
  "atk-s0305a1:104_12": "Ubhayasamatāya hi appanā hoti.",
  "atk-s0305a1:105_0": "Api ca samādhikammikassa balavatīpi saddhā vaṭṭati.",
  "atk-s0305a1:105_1": "Evaṁ saddahanto okappento appanaṁ pāpuṇissati.",
  "atk-s0305a1:105_2": "Samādhipaññāsu pana samādhikammikassa ekaggatā balavatī vaṭṭati.",
  "atk-s0305a1:105_3": "Evañhi so appanaṁ pāpuṇāti.",
  "atk-s0305a1:105_4": "Vipassanākammikassa paññā balavatī vaṭṭati.",
  "atk-s0305a1:105_5": "Evañhi so lakkhaṇapaṭivedhaṁ pāpuṇāti.",
  "atk-s0305a1:105_6": "Ubhinnaṁ pana samatāyapi appanā hotiyeva.",
  "atk-s0305a1:105_7": "Sati pana sabbattha balavatī vaṭṭati.",
  "atk-s0305a1:105_8": "Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato ,",
  "atk-s0305a1:105_9": "kosajjapakkhikena ca samādhinā kosajjapātato rakkhati.",
  "atk-s0305a1:105_10": "Tasmā sā loṇadhūpanaṁ viya sabbabyañjanesu,",
  "atk-s0305a1:105_11": "sabbakammikaamacco viya ca sabbarājakiccesu sabbattha icchitabbā.",
  "atk-s0305a1:105_12": "Tenāha ‘‘sati ca pana sabbatthikā vuttā bhagavatā.",
  "atk-s0305a1:105_13": "Kiṁ kāraṇā?",
  "atk-s0305a1:105_14": "Cittañhi satipaṭisaraṇaṁ,",
  "atk-s0305a1:105_15": "ārakkhapaccupaṭṭhānā ca sati,",
  "atk-s0305a1:105_16": "na vinā satiyā cittassa paggahaniggaho hotī’’ti.",
  "atk-s0305a1:106_0": "Duppaññapuggalaparivajjanā nāma khandhādibhede anogāḷhapaññānaṁ dummedhapuggalānaṁ ārakā parivajjanaṁ.",
  "atk-s0305a1:106_1": "Paññavantapuggalasevanā nāma samapaññāsalakkhaṇapariggāhikāya udayabbayapaññāya samannāgatapuggalasevanā.",
  "atk-s0305a1:106_2": "Gambhīrañāṇacariyapaccavekkhaṇā nāma gambhīresu khandhādīsu pavattāya gambhīrapaññāya pabhedapaccavekkhaṇā.",
  "atk-s0305a1:106_3": "Tadadhimuttatā nāma ṭhānanisajjādīsu dhammavicayasambojjhaṅgasamuṭṭhāpanatthaṁ ninnapoṇapabbhāracittatā.",
  "atk-s0305a1:106_4": "Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:107_0": "Ekādasa dhammā vīriyasambojjhaṅgassa uppādāya saṁvattanti –",
  "atk-s0305a1:107_1": "apāyabhayapaccavekkhaṇatā,",
  "atk-s0305a1:107_2": "ānisaṁsadassāvitā,",
  "atk-s0305a1:107_3": "gamanavīthipaccavekkhaṇatā,",
  "atk-s0305a1:107_4": "piṇḍapātāpacāyanatā,",
  "atk-s0305a1:107_5": "dāyajjamahattapaccavekkhaṇatā,",
  "atk-s0305a1:107_6": "satthumahattapaccavekkhaṇatā,",
  "atk-s0305a1:107_7": "jātimahattapaccavekkhaṇatā,",
  "atk-s0305a1:107_8": "sabrahmacārimahattapaccavekkhaṇatā,",
  "atk-s0305a1:107_9": "kusītapuggalaparivajjanatā,",
  "atk-s0305a1:107_10": "āraddhavīriyapuggalasevanatā,",
  "atk-s0305a1:107_11": "tadadhimuttatāti.",
  "atk-s0305a1:108_0": "Tattha ‘‘nirayesu pañcavidhabandhanakammakāraṇato paṭṭhāya mahādukkhaṁ anubhavanakālepi,",
  "atk-s0305a1:108_1": "tiracchānayoniyaṁ jālakhipanakumīnādīhi gahitakālepi,",
  "atk-s0305a1:108_2": "pājanakaṇṭakādippahāratunnassa pana sakaṭavahanādikālepi,",
  "atk-s0305a1:108_3": "pettivisaye anekānipi vassasahassāni ekaṁ buddhantarampi khuppipāsāhi āturībhūtakālepi,",
  "atk-s0305a1:108_4": "kālakañcikaasuresu saṭṭhihatthaasītihatthappamāṇena aṭṭhicammamatteneva attabhāvena vātātapādidukkhānubhavanakālepi",
  "atk-s0305a1:108_5": "na sakkā vīriyasambojjhaṅgaṁ uppādetuṁ.",
  "atk-s0305a1:108_6": "Ayameva te bhikkhu kālo’’ti evaṁ apāyabhayaṁ paccavekkhantassāpi vīriyasambojjhaṅgo uppajjati.",
  "atk-s0305a1:109_0": "‘‘Na sakkā kusītena navalokuttaradhammaṁ laddhuṁ,",
  "atk-s0305a1:109_1": "āraddhavīriyeneva sakkā ayamānisaṁso vīriyassā’’ti evaṁ ānisaṁsadassāvinopi uppajjati.",
  "atk-s0305a1:109_2": "‘‘Sabbabuddha-paccekabuddha-mahāsāvakeheva gatamaggo te gantabbo.",
  "atk-s0305a1:109_3": "So ca na sakkā kusītena gantu’’nti evaṁ gamanavīthiṁ paccavekkhantassāpi uppajjati.",
  "atk-s0305a1:110_0": "‘‘Ye taṁ piṇḍapātādīhi upaṭṭhahanti,",
  "atk-s0305a1:110_1": "ime te manussā neva ñātakā,",
  "atk-s0305a1:110_2": "na dāsakammakarā,",
  "atk-s0305a1:110_3": "nāpi ‘taṁ nissāya jīvissāmā’ti te paṇītāni piṇḍapātādīni denti.",
  "atk-s0305a1:110_4": "Atha kho attano kārānaṁ mahapphalataṁ paccāsīsamānā denti.",
  "atk-s0305a1:110_5": "Satthārāpi ‘‘ayaṁ ime paccaye paribhuñjitvā kāyadaḷhibahulo sukhaṁ viharissatī’’ti na evaṁ sampassatā tuyhaṁ paccayā anuññātā,",
  "atk-s0305a1:110_6": "atha kho ‘‘ayaṁ ime paribhuñjamānova samaṇadhammaṁ katvā vaṭṭadukkhato muccissatī’ti te paccayā anuññātā,",
  "atk-s0305a1:110_7": "so dāni tvaṁ kusīto viharanto na taṁ piṇḍaṁ apacāyissasi,",
  "atk-s0305a1:110_8": "āraddhavīriyasseva hi piṇḍapātāpacāyanaṁ nāma hotī’’ti evaṁ piṇḍapātāpacāyanaṁ paccavekkhantassāpi uppajjati mahāmittattherassa viya.",
  "atk-s0305a1:111_0": "Thero kira kassakaleṇe nāma paṭivasati.",
  "atk-s0305a1:111_1": "Tasseva gocaragāme ekā mahāupāsikā theraṁ puttaṁ katvā paṭijaggati.",
  "atk-s0305a1:111_2": "Sā ekadivasaṁ araññaṁ gacchantī dhītaraṁ āha – ‘‘amma,",
  "atk-s0305a1:111_3": "asukasmiṁ ṭhāne purāṇataṇḍulā,",
  "atk-s0305a1:111_4": "asukasmiṁ khīraṁ,",
  "atk-s0305a1:111_5": "asukasmiṁ sappi,",
  "atk-s0305a1:111_6": "asukasmiṁ phāṇitaṁ,",
  "atk-s0305a1:111_7": "tava bhātikassa ayyamittassa āgatakāle bhattaṁ pacitvā khīrasappiphāṇitehi saddhiṁ dehi,",
  "atk-s0305a1:111_8": "tvañca bhuñjeyyāsi,",
  "atk-s0305a1:111_9": "ahaṁ pana hiyyo pakkaṁ pārivāsikabhattaṁ kañjiyena bhuttāmhī’’ti.",
  "atk-s0305a1:111_10": "‘‘Divā kiṁ bhuñjissasi, ammā’’ti?",
  "atk-s0305a1:111_11": "‘‘Sākapaṇṇaṁ pakkhipitvā kaṇataṇḍulehi ambilayāguṁ pacitvā ṭhapehi, ammā’’ti.",
  "atk-s0305a1:112_0": "Thero cīvaraṁ pārupitvā pattaṁ nīharantova taṁ saddaṁ sutvā attānaṁ ovadi ‘‘mahāupāsikā kira kañjiyena",
  "atk-s0305a1:112_1": "pārivāsikabhattaṁ bhuñjitvā divāpi kaṇapaṇṇambilayāguṁ bhuñjissati,",
  "atk-s0305a1:112_2": "tuyhaṁ atthāya pana purāṇataṇḍulādīni ācikkhati,",
  "atk-s0305a1:112_3": "taṁ nissāya kho panesā neva khettaṁ na vatthuṁ na bhattaṁ na vatthaṁ paccāsīsati,",
  "atk-s0305a1:112_4": "tisso pana sampattiyo patthayamānā deti,",
  "atk-s0305a1:112_5": "tvaṁ etissā tā sampattiyo dātuṁ sakkhissasi ,",
  "atk-s0305a1:112_6": "na sakkhissasīti,",
  "atk-s0305a1:112_7": "ayaṁ kho pana piṇḍapāto tayā sarāgena sadosena samohena na sakkā gaṇhitu’’nti pattaṁ thavikāya pakkhipitvā",
  "atk-s0305a1:112_8": "gaṇṭhikaṁ muñcitvā nivattitvā kassakaleṇameva gantvā pattaṁ heṭṭhāmañce,",
  "atk-s0305a1:112_9": "cīvaraṁ cīvaravaṁse ṭhapetvā ‘‘arahattaṁ apāpuṇitvā na nikkhamissāmī’’ti vīriyaṁ adhiṭṭhahitvā nisīdi .",
  "atk-s0305a1:112_10": "Dīgharattaṁ appamatto hutvā nivutthabhikkhu vipassanaṁ vaḍḍhetvā purebhattameva arahattaṁ patvā vikasamānamiva",
  "atk-s0305a1:112_11": "padumaṁ mahākhīṇāsavo sitaṁ karontova nikkhami.",
  "atk-s0305a1:112_12": "Leṇadvāre rukkhamhi adhivatthā devatā –",
  "atk-s0305a1:113_0": "‘‘Namo te purisājañña, namo te purisuttama;",
  "atk-s0305a1:114_0": "Yassa te āsavā khīṇā, dakkhiṇeyyosi mārisā’’ti. –",
  "atk-s0305a1:115_0": "Udānaṁ udānetvā ‘‘bhante,",
  "atk-s0305a1:115_1": "piṇḍāya paviṭṭhānaṁ tumhādisānaṁ arahantānaṁ bhikkhaṁ datvā mahallakitthiyo dukkhā muccissantī’’ti āha.",
  "atk-s0305a1:115_2": "Thero uṭṭhahitvā dvāraṁ vivaritvā kālaṁ olokento ‘‘pātoyevā’’ti ñatvā pattacīvaraṁ ādāya gāmaṁ pāvisi.",
  "atk-s0305a1:116_0": "Dārikāpi bhattaṁ sampādetvā ‘‘idāni me bhātā āgamissati,",
  "atk-s0305a1:116_1": "idāni āgamissatī’’ti dvāraṁ olokayamānā nisīdi.",
  "atk-s0305a1:116_2": "Sā there gharadvāraṁ sampatte pattaṁ gahetvā sappiphāṇitayojitassa khīrapiṇḍapātassa pūretvā hatthe ṭhapesi.",
  "atk-s0305a1:116_3": "Thero ‘‘sukhaṁ hotū’’ti anumodanaṁ katvā pakkāmi.",
  "atk-s0305a1:116_4": "Sāpi taṁ olokayamānāva aṭṭhāsi.",
  "atk-s0305a1:116_5": "Therassa hi tadā ativiya parisuddho chavivaṇṇo ahosi,",
  "atk-s0305a1:116_6": "vippasannāni indriyāni,",
  "atk-s0305a1:116_7": "mukhaṁ bandhanā muttatālapakkaṁ viya ativiya virocittha.",
  "atk-s0305a1:117_0": "Mahāupāsikā araññato āgantvā ‘‘kiṁ, amma,",
  "atk-s0305a1:117_1": "bhātiko te āgato’’ti pucchi.",
  "atk-s0305a1:117_2": "Sā sabbaṁ taṁ pavattiṁ ārocesi.",
  "atk-s0305a1:117_3": "Upāsikā ‘‘ajja me puttassa pabbajitakiccaṁ matthakaṁ patta’’nti ñatvā ‘‘abhiramati te, amma,",
  "atk-s0305a1:117_4": "bhātā buddhasāsane,",
  "atk-s0305a1:117_5": "na ukkaṇṭhatī’’ti āha.",
  "atk-s0305a1:118_0": "‘‘Mahantaṁ kho panetaṁ satthudāyajjaṁ,",
  "atk-s0305a1:118_1": "yadidaṁ satta ariyadhanāni nāma,",
  "atk-s0305a1:118_2": "taṁ na sakkā kusītena gahetuṁ.",
  "atk-s0305a1:118_3": "Yathā hi vippaṭipannaṁ puttaṁ mātāpitaro ‘ayaṁ amhākaṁ aputto’ti paribāhiraṁ karonti,",
  "atk-s0305a1:118_4": "so tesaṁ accayena dāyajjaṁ na labhati,",
  "atk-s0305a1:118_5": "evaṁ kusītopi idaṁ ariyadhanadāyajjaṁ na labhati ,",
  "atk-s0305a1:118_6": "āraddhavīriyova labhatī’’ti dāyajjamahattaṁ paccavekkhatopi uppajjati.",
  "atk-s0305a1:119_0": "‘‘Mahā kho pana te satthā,",
  "atk-s0305a1:119_1": "satthuno hi te mātukucchismiṁ paṭisandhiggahaṇakālepi abhinikkhamanepi abhisambodhiyampi dhammacakkappavattana-yamakapāṭihāriya-devorohana-āyusaṅkhāravossajjanesupi",
  "atk-s0305a1:119_2": "parinibbānakālepi dasasahassilokadhātu akampittha.",
  "atk-s0305a1:119_3": "Yuttaṁ nu kho te evarūpassa satthu sāsane pabbajitvā kusītena bhavitu’’nti evaṁ satthumahattaṁ paccavekkhatopi uppajjati.",
  "atk-s0305a1:120_0": "‘‘Jātiyāpi tvaṁ idāni na lāmakajātiko,",
  "atk-s0305a1:120_1": "asambhinnāya mahāsammatapaveṇiyā āgataukkākarājavaṁse jātosi,",
  "atk-s0305a1:120_2": "suddhodanamahārājassa ca mahāmāyādeviyā ca nattā,",
  "atk-s0305a1:120_3": "rāhulabhaddassa kaniṭṭho,",
  "atk-s0305a1:120_4": "tayā nāma evarūpena jinaputtena hutvā na yuttaṁ kusītena viharitu’’nti evaṁ jātimahattaṁ paccavekkhatopi uppajjati.",
  "atk-s0305a1:121_0": "‘‘Sāriputtamoggallānā ceva asīti mahāsāvakā ca vīriyeneva lokuttaradhammaṁ paṭivijjhiṁsu.",
  "atk-s0305a1:121_1": "Tvaṁ pana etesaṁ sabrahmacārīnaṁ maggaṁ paṭipajjasi,",
  "atk-s0305a1:121_2": "na paṭipajjasī’’ti evaṁ sabrahmacārimahattaṁ paccavekkhatopi uppajjati.",
  "atk-s0305a1:122_0": "Kucchiṁ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi,",
  "atk-s0305a1:122_1": "āraddhavīriye pahitatte puggale sevantassāpi ṭhānanisajjādīsu vīriyuppādanatthaṁ ninnapoṇapabbhāracittassāpi uppajjati.",
  "atk-s0305a1:122_2": "Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:123_0": "Ekādasa dhammā pītisambojjhaṅgassa uppādāya saṁvattanti –",
  "atk-s0305a1:123_1": "buddhānussati dhammo, saṅgho, sīlaṁ, cāgo,",
  "atk-s0305a1:123_2": "devatānussati,",
  "atk-s0305a1:123_3": "upasamānussati,",
  "atk-s0305a1:123_4": "lūkhapuggalaparivajjanatā,",
  "atk-s0305a1:123_5": "siniddhapuggalasevanatā,",
  "atk-s0305a1:123_6": "pasādanīyasuttantapaccavekkhaṇatā,",
  "atk-s0305a1:123_7": "tadadhimuttatāti.",
  "atk-s0305a1:124_0": "Buddhaguṇe anussarantassāpi hi yāva upacārā sakalasarīraṁ pharamāno pītisambojjhaṅgo uppajjati,",
  "atk-s0305a1:124_1": "dhammasaṅghaguṇe anussarantassāpi,",
  "atk-s0305a1:124_2": "dīgharattaṁ akhaṇḍaṁ katvā rakkhitaṁ catupārisuddhisīlaṁ paccavekkhantassāpi,",
  "atk-s0305a1:124_3": "gihino dasasīlapañcasīlāni paccavekkhantassāpi,",
  "atk-s0305a1:124_4": "dubbhikkhabhayādīsu paṇītaṁ bhojanaṁ sabrahmacārīnaṁ datvā ‘‘evaṁ nāma adamhā’’ti cāgaṁ paccavekkhantassāpi,",
  "atk-s0305a1:124_5": "gihinopi evarūpe kāle sīlavantānaṁ dinnadānaṁ paccavekkhantassāpi,",
  "atk-s0305a1:124_6": "yehi guṇehi samannāgatā devattaṁ pattā,",
  "atk-s0305a1:124_7": "tathārūpānaṁ attani atthitaṁ paccavekkhantassāpi,",
  "atk-s0305a1:124_8": "samāpattiyā vikkhambhitā kilesā saṭṭhipi sattatipi vassāni na samudācarantīti paccavekkhantassāpi,",
  "atk-s0305a1:124_9": "cetiyadassanabodhidassanatheradassanesu asakkaccakiriyāya saṁsūcitalūkhabhāve buddhādīsu pasādasinehābhāvena",
  "atk-s0305a1:124_10": "gadrabhapiṭṭharajasadise lūkhapuggale parivajjentassāpi,",
  "atk-s0305a1:124_11": "buddhādīsu pasādabahule muducitte siniddhapuggale sevantassāpi,",
  "atk-s0305a1:124_12": "ratanattayaguṇaparidīpake pasādanīye suttante paccavekkhantassāpi,",
  "atk-s0305a1:124_13": "ṭhānanisajjādīsu pītiuppādanatthaṁ ninnapoṇapabbhāracittassāpi uppajjati.",
  "atk-s0305a1:124_14": "Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:125_0": "Satta dhammā passaddhisambojjhaṅgassa uppādāya saṁvattanti –",
  "atk-s0305a1:125_1": "paṇītabhojanasevanatā,",
  "atk-s0305a1:125_2": "utusukhasevanatā,",
  "atk-s0305a1:125_3": "iriyāpathasukhasevanatā,",
  "atk-s0305a1:125_4": "majjhattapayogatā,",
  "atk-s0305a1:125_5": "sāraddhakāyapuggalaparivajjanatā,",
  "atk-s0305a1:125_6": "passaddhakāya-puggalasevanatā,",
  "atk-s0305a1:125_7": "tadadhimuttatāti.",
  "atk-s0305a1:126_0": "Paṇītañhi siniddhaṁ bhojanaṁ bhuñjantassāpi,",
  "atk-s0305a1:126_1": "sītuṇhesu utūsu ṭhānādīsu ca iriyāpathesu sappāyaṁ utuñca iriyāpathañca sevantassāpi passaddhi uppajjati.",
  "atk-s0305a1:126_2": "Yo pana mahāpurisajātiko sabbautuiriyāpathakkhamova hoti,",
  "atk-s0305a1:126_3": "na taṁ sandhāyetaṁ vuttaṁ.",
  "atk-s0305a1:126_4": "Yassa sabhāgavisabhāgatā atthi,",
  "atk-s0305a1:126_5": "tasseva visabhāge utuiriyāpathe vajjetvā sabhāge sevantassa uppajjati.",
  "atk-s0305a1:126_6": "Majjhattapayogo vuccati attano ca parassa ca kammassakatapaccavekkhaṇā.",
  "atk-s0305a1:126_7": "Iminā majjhattapayogena uppajjati.",
  "atk-s0305a1:126_8": "Yo leḍḍudaṇḍādīhi paraṁ viheṭhayamānova vicarati,",
  "atk-s0305a1:126_9": "evarūpaṁ sāraddhakāyapuggalaṁ parivajjentassāpi,",
  "atk-s0305a1:126_10": "saṁyatapādapāṇiṁ passaddhakāyaṁ puggalaṁ sevantassāpi,",
  "atk-s0305a1:126_11": "ṭhānanisajjādīsu passaddhiuppādanatthāya ninnapoṇapabbhāracittassāpi uppajjati.",
  "atk-s0305a1:126_12": "Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:127_0": "Dasa dhammā samādhisambojjhaṅgassa uppādāya saṁvattanti –",
  "atk-s0305a1:127_1": "vatthuvisadakiriyatā,",
  "atk-s0305a1:127_2": "indriyasamattapaṭipādanatā,",
  "atk-s0305a1:127_3": "nimittakusalatā,",
  "atk-s0305a1:127_4": "samaye cittassa paggaṇhanatā,",
  "atk-s0305a1:127_5": "samaye cittassa niggaṇhanatā,",
  "atk-s0305a1:127_6": "samaye sampahaṁsanatā,",
  "atk-s0305a1:127_7": "samaye ajjhupekkhanatā,",
  "atk-s0305a1:127_8": "asamāhitapuggalaparivajjanatā,",
  "atk-s0305a1:127_9": "samāhitapuggalasevanatā,",
  "atk-s0305a1:127_10": "tadadhimuttatāti.",
  "atk-s0305a1:127_11": "Tattha vatthuvisadakiriyatā ca indriyasamattapaṭipādanatā ca vuttanayeneva veditabbā.",
  "atk-s0305a1:128_0": "Nimittakusalatā nāma kasiṇanimittassa uggahaṇakusalatā.",
  "atk-s0305a1:128_1": "Samaye cittassa paggaṇhanatāti yasmiṁ samaye atisithilavīriyatādīhi līnaṁ cittaṁ hoti,",
  "atk-s0305a1:128_2": "tasmiṁ samaye dhammavicayavīriyapītisambojjhaṅgasamuṭṭhāpanena tassa paggaṇhanaṁ.",
  "atk-s0305a1:128_3": "Samaye cittassa niggaṇhanatāti yasmiṁ samaye accāraddhavīriyatādīhi uddhataṁ cittaṁ hoti,",
  "atk-s0305a1:128_4": "tasmiṁ samaye passaddhisamādhiupekkhāsambojjhaṅgasamuṭṭhāpanena tassa niggaṇhanaṁ.",
  "atk-s0305a1:128_5": "Samaye sampahaṁsanatāti yasmiṁ samaye cittaṁ paññāpayogamandatāya vā upasamasukhānaṁ vigamena vā nirassādaṁ hoti,",
  "atk-s0305a1:128_6": "tasmiṁ samaye aṭṭhasaṁvegavatthupaccavekkhaṇena saṁvejeti.",
  "atk-s0305a1:128_7": "Aṭṭha saṁvegavatthūni nāma jātijarābyādhimaraṇāni cattāri,",
  "atk-s0305a1:128_8": "apāyadukkhaṁ pañcamaṁ,",
  "atk-s0305a1:128_9": "atīte vaṭṭamūlakaṁ dukkhaṁ,",
  "atk-s0305a1:128_10": "anāgate vaṭṭamūlakaṁ dukkhaṁ,",
  "atk-s0305a1:128_11": "paccuppanne āhārapariyeṭṭhimūlakaṁ dukkhanti.",
  "atk-s0305a1:128_12": "Ratanattayaguṇānussaraṇena ca pasādaṁ janeti,",
  "atk-s0305a1:128_13": "ayaṁ vuccati ‘‘samaye sampahaṁsanatā’’ti.",
  "atk-s0305a1:129_0": "Samaye ajjhupekkhanatā nāma yasmiṁ samaye sammāpaṭipattiṁ āgamma alīnaṁ anuddhataṁ anirassādaṁ ārammaṇe",
  "atk-s0305a1:129_1": "samappavattaṁ samathavīthipaṭipannaṁ cittaṁ hoti,",
  "atk-s0305a1:129_2": "tadāssa paggahaniggahasampahaṁsanesu na byāpāraṁ āpajjati sārathi viya samappavattesu assesu.",
  "atk-s0305a1:129_3": "Ayaṁ vuccati ‘‘samaye ajjhupekkhanatā’’ti.",
  "atk-s0305a1:129_4": "Asamāhitapuggalaparivajjanatā nāma upacāraṁ vā appanaṁ vā appattānaṁ vikkhittacittānaṁ puggalānaṁ ārakā parivajjanaṁ.",
  "atk-s0305a1:129_5": "Samāhitapuggalasevanatā nāma upacārena vā appanāya vā samāhitacittānaṁ sevanā bhajanā payirupāsanā.",
  "atk-s0305a1:129_6": "Tadadhimuttatā nāma ṭhānanisajjādīsu samādhiuppādanatthameva ninnapoṇapabbhāracittatā.",
  "atk-s0305a1:129_7": "Evañhi paṭipajjato esa uppajjati.",
  "atk-s0305a1:129_8": "Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:130_0": "Pañca dhammā upekkhāsambojjhaṅgassa uppādāya saṁvattanti –",
  "atk-s0305a1:130_1": "sattamajjhattatā,",
  "atk-s0305a1:130_2": "saṅkhāramajjhattatā,",
  "atk-s0305a1:130_3": "sattasaṅkhārakelāyanapuggalaparivajjanatā,",
  "atk-s0305a1:130_4": "sattasaṅkhāramajjhattapuggalasevanatā,",
  "atk-s0305a1:130_5": "tadadhimuttatāti.",
  "atk-s0305a1:130_6": "Tattha dvīhākārehi sattamajjhattataṁ samuṭṭhāpeti –",
  "atk-s0305a1:130_7": "‘‘tvaṁ attanova kammena āgantvā attanova kammena gamissasi,",
  "atk-s0305a1:130_8": "esopi attano kammena āgantvā attanova kammena gamissati,",
  "atk-s0305a1:130_9": "tvaṁ kaṁ kelāyasī’’ti evaṁ kammassakatapaccavekkhaṇena ca –",
  "atk-s0305a1:130_10": "‘‘paramatthato sattoyeva natthi,",
  "atk-s0305a1:130_11": "so tvaṁ kaṁ kelāyasī’’ti evaṁ nissattapaccavekkhaṇena ca.",
  "atk-s0305a1:130_12": "Dvīhevākārehi saṅkhāramajjhattataṁ samuṭṭhāpeti –",
  "atk-s0305a1:130_13": "‘‘idaṁ cīvaraṁ anupubbena vaṇṇavikāratañceva jiṇṇabhāvañca upagantvā pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati,",
  "atk-s0305a1:130_14": "sace panassa sāmiko bhaveyya ,",
  "atk-s0305a1:130_15": "nāyaṁ evaṁ vinassituṁ dadeyyā’’ti evaṁ assāmikabhāvapaccavekkhaṇena ca,",
  "atk-s0305a1:130_16": "‘‘anaddhaniyaṁ idaṁ tāvakālika’’nti evaṁ tāvakālikabhāvapaccavekkhaṇena ca.",
  "atk-s0305a1:130_17": "Yathā ca cīvare,",
  "atk-s0305a1:130_18": "evaṁ pattādīsupi yojanā kātabbā.",
  "atk-s0305a1:131_0": "Sattasaṅkhārakelāyanapuggalaparivajjanatāti ettha yo puggalo gihi vā attano puttadhītādike,",
  "atk-s0305a1:131_1": "pabbajito vā attano antevāsikasamānupajjhāyakādike mamāyati,",
  "atk-s0305a1:131_2": "sahatthāva nesaṁ kesacchedana-sūcikamma-cīvaradhovana-rajana-pattapacanādīni karoti,",
  "atk-s0305a1:131_3": "muhuttampi apassanto ‘‘asuko sāmaṇero kuhiṁ,",
  "atk-s0305a1:131_4": "asuko daharo kuhi’’nti bhantamigo viya ito cito ca āloketi,",
  "atk-s0305a1:131_5": "aññena kesacchedanādīnaṁ atthāya ‘‘muhuttaṁ tāva asukaṁ pesethā’’ti yāciyamānopi ‘‘amhepi taṁ attano kammaṁ na kārema,",
  "atk-s0305a1:131_6": "tumhe naṁ gahetvā kilamessathā’’ti na deti,",
  "atk-s0305a1:131_7": "ayaṁ sattakelāyano nāma.",
  "atk-s0305a1:131_8": "Yo pana cīvarapattathālakakattarayaṭṭhiādīni mamāyati,",
  "atk-s0305a1:131_9": "aññassa hatthena parāmasitumpi na deti,",
  "atk-s0305a1:131_10": "tāvakālikaṁ yācitopi ‘‘mayampi imaṁ dhanāyantā na paribhuñjāma,",
  "atk-s0305a1:131_11": "tumhākaṁ kiṁ dassāmā’’ti vadati,",
  "atk-s0305a1:131_12": "ayaṁ saṅkhārakelāyano nāma.",
  "atk-s0305a1:131_13": "Yo pana tesu dvīsupi vatthūsu majjhatto udāsino,",
  "atk-s0305a1:131_14": "ayaṁ sattasaṅkhāramajjhatto nāma.",
  "atk-s0305a1:131_15": "Iti ayaṁ upekkhāsambojjhaṅgo evarūpaṁ sattasaṅkhārakelāyanapuggalaṁ ārakā parivajjentassāpi,",
  "atk-s0305a1:131_16": "sattasaṅkhāramajjhattapuggalaṁ sevantassāpi,",
  "atk-s0305a1:131_17": "ṭhānanisajjādīsu taduppādanatthaṁ ninnapoṇapabbhāracittassāpi uppajjati.",
  "atk-s0305a1:131_18": "Evaṁ uppannassa panassa arahattamaggena bhāvanāpāripūrī hoti.",
  "atk-s0305a1:132_0": "Asubhanimittanti uddhumātakādibhedā dasa asubhārammaṇā dhammā.",
  "atk-s0305a1:132_1": "Yonisomanasikārabahulīkāroti ettha pana yonisomanasikāro nāma upāyamanasikāro,",
  "atk-s0305a1:132_2": "pathamanasikāro,",
  "atk-s0305a1:132_3": "uppādakamanasikāro.",
  "atk-s0305a1:132_4": "Apica cha dhammā kāmacchandassa pahānāya saṁvattanti –",
  "atk-s0305a1:132_5": "asubhanimittassa uggaho,",
  "atk-s0305a1:132_6": "asubhabhāvanānuyogo,",
  "atk-s0305a1:132_7": "indriyesu guttadvāratā,",
  "atk-s0305a1:132_8": "bhojane mattaññutā,",
  "atk-s0305a1:132_9": "kalyāṇamittatā,",
  "atk-s0305a1:132_10": "sappāyakathāti.",
  "atk-s0305a1:133_0": "Dasavidhañhi asubhanimittaṁ uggaṇhantassāpi kāmacchando pahīyati,",
  "atk-s0305a1:133_1": "bhāventassāpi,",
  "atk-s0305a1:133_2": "indriyesu guttadvārassāpi,",
  "atk-s0305a1:133_3": "catunnaṁ pañcannaṁ ālopānaṁ okāse sati udakaṁ pivitvā yāpanasīlatāya bhojane mattaññunopi.",
  "atk-s0305a1:133_4": "Tenetaṁ vuttaṁ –",
  "atk-s0305a1:134_0": "‘‘Cattāro pañca ālope, abhutvā udakaṁ pive;",
  "atk-s0305a1:135_0": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-s0305a1:136_0": "Asubhakammikatissattherasadise asubhabhāvanārate kalyāṇamitte sevantassāpi kāmacchando pahīyati,",
  "atk-s0305a1:136_1": "ṭhānanisajjādīsu dasaasubhanimittāya-sappāyakathāyapi pahīyati.",
  "atk-s0305a1:136_2": "Tena vuttaṁ ‘‘cha dhammā kāmacchandassa pahānāya saṁvattantī’’ti .",
  "atk-s0305a1:136_3": "Imehi pana chahi dhammehi pahīnassa kāmacchandassa arahattamaggena āyatiṁ anuppādo hoti.",
  "atk-s0305a1:137_0": "Mettā cetovimuttīti ettha mettāti vutte appanāpi upacāropi vaṭṭati,",
  "atk-s0305a1:137_1": "cetovimuttīti appanāyeva.",
  "atk-s0305a1:137_2": "Yonisomanasikāro vuttalakkhaṇova.",
  "atk-s0305a1:137_3": "Apica cha dhammā byāpādassa pahānāya saṁvattanti –",
  "atk-s0305a1:137_4": "mettānimittassa uggaho,",
  "atk-s0305a1:137_5": "mettābhāvanānuyogo,",
  "atk-s0305a1:137_6": "kammassakatāpaccavekkhaṇatā,",
  "atk-s0305a1:137_7": "paṭisaṅkhānabahulatā,",
  "atk-s0305a1:137_8": "kalyāṇamittatā,",
  "atk-s0305a1:137_9": "sappāyakathāti.",
  "atk-s0305a1:138_0": "Odissakaanodissakadisāpharaṇānañhi aññataravasena mettaṁ uggaṇhantassāpi byāpādo pahīyati,",
  "atk-s0305a1:138_1": "tathā odhisoanodhisodisāpharaṇavasena mettaṁ bhāventassāpi.",
  "atk-s0305a1:138_2": "‘‘Tvaṁ etassa kuddho kiṁ karissasi?",
  "atk-s0305a1:138_3": "Kimassa sīlādīni nāsetuṁ sakkhissasi?",
  "atk-s0305a1:138_4": "Nanu tvaṁ attano kammena āgantvā attano kammeneva gamissasi?",
  "atk-s0305a1:138_5": "Parassa kujjhanaṁ nāma vītaccikaṅgāratattaayasalākagūthādīni gahetvā paraṁ paharitukāmatāsadisaṁ hoti.",
  "atk-s0305a1:138_6": "Esopi tava kuddho kiṁ karissati?",
  "atk-s0305a1:138_7": "Kiṁ te sīlādīni vināsetuṁ sakkhissati?",
  "atk-s0305a1:138_8": "Esa attano kammena āgantvā attano kammeneva gamissati?",
  "atk-s0305a1:138_9": "Appaṭicchitapaheṇakaṁ viya paṭivātaṁ khittarajomuṭṭhi viya ca etassevesa kodho matthake patissatī’’ti",
  "atk-s0305a1:138_10": "evaṁ attano ca parassa ca kammassakataṁ paccavekkhatopi,",
  "atk-s0305a1:138_11": "ubhayakammassakataṁ paccavekkhitvā paṭisaṅkhāne ṭhitassāpi,",
  "atk-s0305a1:138_12": "assaguttattherasadise mettābhāvanārate kalyāṇamitte sevantassāpi byāpādo pahīyati,",
  "atk-s0305a1:138_13": "ṭhānanisajjādīsu mettānissitasappāyakathāyapi pahīyati.",
  "atk-s0305a1:138_14": "Tena vuttaṁ ‘‘cha dhammā byāpādassa pahānāya saṁvattantī’’ti .",
  "atk-s0305a1:138_15": "Imehi pana chahi dhammehi pahīnassa byāpādassa anāgāmimaggena āyatiṁ anuppādo hoti.",
  "atk-s0305a1:139_0": "Atthi bhikkhave aratītiādi vuttatthameva.",
  "atk-s0305a1:139_1": "Api ca cha dhammā thinamiddhassa pahānāya saṁvattanti –",
  "atk-s0305a1:139_2": "atibhojane nimittaggāho,",
  "atk-s0305a1:139_3": "iriyāpathasamparivattanatā,",
  "atk-s0305a1:139_4": "ālokasaññāmanasikāro,",
  "atk-s0305a1:139_5": "abbhokāsavāso,",
  "atk-s0305a1:139_6": "kalyāṇamittatā,",
  "atk-s0305a1:139_7": "sappāyakathāti.",
  "atk-s0305a1:140_0": "Āharahatthakaṁ,",
  "atk-s0305a1:140_1": "bhuttavamitakaṁ,",
  "atk-s0305a1:140_2": "tatravaṭṭakaṁ,",
  "atk-s0305a1:140_3": "alaṁsāṭakaṁ,",
  "atk-s0305a1:140_4": "kākamāsakabhojanaṁ bhuñjitvā rattiṭṭhānadivāṭṭhāne nisinnassa hi samaṇadhammaṁ karoto thinamiddhaṁ mahāhatthī viya ottharantaṁ āgacchati,",
  "atk-s0305a1:140_5": "catupañcaālopaokāsaṁ pana ṭhapetvā pānīyaṁ pivitvā yāpanasīlassa bhikkhuno taṁ na hotīti evaṁ atibhojane nimittaṁ gaṇhantassapi thinamiddhaṁ pahīyati.",
  "atk-s0305a1:140_6": "Yasmiṁ iriyāpathe thinamiddhaṁ okkamati,",
  "atk-s0305a1:140_7": "tato aññaṁ parivattentassāpi,",
  "atk-s0305a1:140_8": "rattiṁ candālokadīpālokaukkāloke divā sūriyālokaṁ manasikarontassāpi,",
  "atk-s0305a1:140_9": "abbhokāse vasantassāpi,",
  "atk-s0305a1:140_10": "mahākassapattherasadise pahīnathinamiddhe kalyāṇamitte sevantassāpi thinamiddhaṁ pahīyati,",
  "atk-s0305a1:140_11": "ṭhānanisajjādīsu dhutaṅganissitasappāyakathāyapi pahīyati.",
  "atk-s0305a1:140_12": "Tena vuttaṁ ‘‘cha dhammā thinamiddhassa pahānāya saṁvattantī’’ti.",
  "atk-s0305a1:140_13": "Imehi pana chahi dhammehi pahīnassa thinamiddhassa arahattamaggena āyatiṁ anuppādo hoti.",
  "atk-s0305a1:141_0": "Atthi bhikkhave cetaso vūpasamotiādīni vuttatthāneva.",
  "atk-s0305a1:141_1": "Apica cha dhammā uddhaccakukkuccassa pahānāya saṁvattanti –",
  "atk-s0305a1:141_2": "bahussutatā,",
  "atk-s0305a1:141_3": "paripucchakatā,",
  "atk-s0305a1:141_4": "vinaye pakataññutā,",
  "atk-s0305a1:141_5": "vuddhasevitatā,",
  "atk-s0305a1:141_6": "kalyāṇamittatā,",
  "atk-s0305a1:141_7": "sappāyakathāti.",
  "atk-s0305a1:142_0": "Bāhusaccenapi hi ekaṁ vā dve vā tayo vā cattāro vā pañca vā nikāye pāḷivasena ca atthavasena ca uggaṇhantassāpi uddhaccakukkuccaṁ pahīyati,",
  "atk-s0305a1:142_1": "kappiyākappiyaparipucchābahulassāpi,",
  "atk-s0305a1:142_2": "vinayapaññattiyaṁ ciṇṇavasībhāvatāya pakataññunopi,",
  "atk-s0305a1:142_3": "vuddhe mahallakatthere upasaṅkamantassāpi,",
  "atk-s0305a1:142_4": "upālittherasadise vinayadhare kalyāṇamitte sevantassāpi,",
  "atk-s0305a1:142_5": "uddhaccakukkuccaṁ pahīyati,",
  "atk-s0305a1:142_6": "ṭhānanisajjādīsu kappiyākappiyanissitasappāyakathāyapi pahīyati.",
  "atk-s0305a1:142_7": "Tena vuttaṁ ‘‘cha dhammā uddhaccakukkuccassa pahānāya saṁvattantī’’ti.",
  "atk-s0305a1:142_8": "Imehi pana chahi dhammehi pahīne uddhaccakukkucce uddhaccassa arahattamaggena,",
  "atk-s0305a1:142_9": "kukkuccassa anāgāmimaggena āyatiṁ anuppādo hotīti.",
  "atk-s0305a1:143_0": "Kusalākusalā dhammātiādīnipi vuttatthāneva.",
  "atk-s0305a1:143_1": "Apica cha dhammā vicikicchāya pahānāya saṁvattanti –",
  "atk-s0305a1:143_2": "bahussutatā,",
  "atk-s0305a1:143_3": "paripucchakatā,",
  "atk-s0305a1:143_4": "vinaye pakataññutā,",
  "atk-s0305a1:143_5": "adhimokkhabahulatā,",
  "atk-s0305a1:143_6": "kalyāṇamittatā,",
  "atk-s0305a1:143_7": "sappāyakathāti.",
  "atk-s0305a1:144_0": "Bāhusaccenapi hi ekaṁ vā…pe…",
  "atk-s0305a1:144_1": "pañca vā nikāye pāḷivasena ca atthavasena ca uggaṇhantassāpi vicikicchā pahīyati,",
  "atk-s0305a1:144_2": "tīṇi ratanāni ārabbha paripucchābahulassāpi ,",
  "atk-s0305a1:144_3": "vinaye ciṇṇavasībhāvassāpi,",
  "atk-s0305a1:144_4": "tīsu ratanesu okappaniyasaddhāsaṅkhātaadhimokkhabahulassāpi,",
  "atk-s0305a1:144_5": "saddhādhimutte vakkalittherasadise kalyāṇamitte sevantassāpi vicikicchā pahīyati,",
  "atk-s0305a1:144_6": "ṭhānanisajjādīsu tiṇṇaṁ ratanānaṁ guṇanissitasappāyakathāyapi pahīyati.",
  "atk-s0305a1:144_7": "Tena vuttaṁ ‘‘cha dhammā vicikicchāya pahānāya saṁvattantī’’ti.",
  "atk-s0305a1:144_8": "Imehi pana chahi dhammehi pahīnāya vicikicchāya sotāpattimaggena āyatiṁ anuppādo hoti.",
  "atk-s0305a1:144_9": "Iti bhagavā imasmiṁ sutte desanaṁ tīhi bhavehi nivattetvā arahattena kūṭaṁ gaṇhi.",
  "atk-s0305a1:144_10": "Desanāpariyosāne pañcasatā bhikkhū arahattaṁ pāpuṇiṁsu.",
  "atk-s0305a1:145_0": "2. Pariyāyasuttavaṇṇanā",
  "atk-s0305a1:146_0": "233.",
  "atk-s0305a1:146_1": "Dutiye sambahulāti vinayapariyāyena tayo janā sambahulāti vuccanti,",
  "atk-s0305a1:146_2": "tato paraṁ saṅgho.",
  "atk-s0305a1:146_3": "Suttantapariyāyena tayo tayo eva,",
  "atk-s0305a1:146_4": "tato uddhaṁ sambahulā.",
  "atk-s0305a1:146_5": "Idha suttantapariyāyena sambahulāti veditabbā.",
  "atk-s0305a1:146_6": "Piṇḍāya pavisiṁsūti piṇḍāya paviṭṭhā.",
  "atk-s0305a1:146_7": "Te pana na tāva paviṭṭhā,",
  "atk-s0305a1:146_8": "‘‘pavisissāmā’’ti nikkhantattā pana pavisiṁsūti vuttā.",
  "atk-s0305a1:146_9": "Yathā kiṁ?",
  "atk-s0305a1:146_10": "Yathā ‘‘gāmaṁ gamissāmī’’ti nikkhantapuriso taṁ gāmaṁ apattopi ‘‘kahaṁ itthannāmo’’ti vutte ‘‘gāmaṁ gato’’ti vuccati, evaṁ.",
  "atk-s0305a1:146_11": "Paribbājakānaṁ ārāmoti jetavanassa avidūre aññatitthiyānaṁ paribbājakānaṁ ārāmo atthi,",
  "atk-s0305a1:146_12": "taṁ sandhāyetaṁ vuttaṁ.",
  "atk-s0305a1:146_13": "Samaṇo āvusoti āvuso tumhākaṁ satthā samaṇo gotamo.",
  "atk-s0305a1:147_0": "Mayampi kho āvuso sāvakānaṁ evaṁ dhammaṁ desemāti titthiyānaṁ samaye ‘‘pañca nīvaraṇā pahātabbā,",
  "atk-s0305a1:147_1": "satta bojjhaṅgā bhāvetabbā’’ti etaṁ natthi .",
  "atk-s0305a1:147_2": "Te pana ārāmaṁ gantvā parisapariyante ṭhatvā aññaṁ olokento viya aññavihitakā viya hutvā bhagavato dhammadesanaṁ suṇanti.",
  "atk-s0305a1:147_3": "Tato ‘‘samaṇo gotamo ‘idaṁ pajahatha idaṁ bhāvethā’ti vadatī’’ti sallakkhetvā attano ārāmaṁ gantvā ārāmamajjhe",
  "atk-s0305a1:147_4": "āsanaṁ paññāpetvā upaṭṭhāyakaupaṭṭhāyikāhi parivutā sīsaṁ ukkhipitvā kāyaṁ unnāmetvā attano sayambhūñāṇena",
  "atk-s0305a1:147_5": "paṭividdhākāraṁ dassentā –",
  "atk-s0305a1:147_6": "‘‘pañca nīvaraṇā nāma pahātabbā,",
  "atk-s0305a1:147_7": "satta bojjhaṅgā nāma bhāvetabbā’’ti kathenti.",
  "atk-s0305a1:148_0": "Idha no āvusoti ettha idhāti imasmiṁ paññāpane.",
  "atk-s0305a1:148_1": "Ko visesoti kiṁ adhikaṁ?",
  "atk-s0305a1:148_2": "Ko adhippayāsoti ko adhikappayogo?",
  "atk-s0305a1:148_3": "Kiṁ nānākaraṇanti kiṁ nānattaṁ?",
  "atk-s0305a1:148_4": "Dhammadesanāya vā dhammadesananti yadidaṁ samaṇassa vā gotamassa dhammadesanāya saddhiṁ amhākaṁ dhammadesanaṁ,",
  "atk-s0305a1:148_5": "amhākaṁ vā dhammadesanāya saddhiṁ samaṇassa gotamassa dhammadesanaṁ ārabbha nānākaraṇaṁ vucceyya,",
  "atk-s0305a1:148_6": "taṁ kinnāmāti vadanti.",
  "atk-s0305a1:148_7": "Dutiyapadepi eseva nayo.",
  "atk-s0305a1:149_0": "Neva abhinandiṁsūti ‘‘evameva’’nti na sampaṭicchiṁsu.",
  "atk-s0305a1:149_1": "Nappaṭikkosiṁsūti ‘‘nayidaṁ eva’’nti na paṭisedhiṁsu.",
  "atk-s0305a1:149_2": "Kiṁ pana te pahontā evaṁ akaṁsu,",
  "atk-s0305a1:149_3": "udāhu appahontāti? Pahontā.",
  "atk-s0305a1:149_4": "Na hi te ettakaṁ kathaṁ kathetuṁ na sakkonti ‘‘āvuso tumhākaṁ samaye pañca nīvaraṇā pahātabbā nāma natthi,",
  "atk-s0305a1:149_5": "satta bojjhaṅgā bhāvetabbā nāma natthī’’ti.",
  "atk-s0305a1:149_6": "Evaṁ pana tesaṁ ahosi –",
  "atk-s0305a1:149_7": "‘‘atthi no etaṁ kathāpābhataṁ,",
  "atk-s0305a1:149_8": "mayaṁ etaṁ satthu ārocessāma,",
  "atk-s0305a1:149_9": "atha no satthā madhuradhammadesanaṁ desessatī’’ti.",
  "atk-s0305a1:150_0": "Pariyāyoti kāraṇaṁ.",
  "atk-s0305a1:150_1": "Na ceva sampāyissantīti sampādetvā kathetuṁ na sakkhissanti.",
  "atk-s0305a1:150_2": "Uttariñca vighātanti asampāyanato uttarimpi dukkhaṁ āpajjissanti.",
  "atk-s0305a1:150_3": "Sampādetvā kathetuṁ asakkontānañhi dukkhaṁ uppajjati.",
  "atk-s0305a1:150_4": "Yathā taṁ,",
  "atk-s0305a1:150_5": "bhikkhave,",
  "atk-s0305a1:150_6": "avisayasminti ettha tanti nipātamattaṁ,",
  "atk-s0305a1:150_7": "yathāti kāraṇavacanaṁ,",
  "atk-s0305a1:150_8": "yasmā avisaye pañho pucchitoti attho.",
  "atk-s0305a1:150_9": "Sadevaketi saha devehi sadevake.",
  "atk-s0305a1:150_10": "Samārakādīsupi eseva nayo.",
  "atk-s0305a1:150_11": "Evaṁ tīṇi ṭhānāni loke pakkhipitvā dve pajāyāti,",
  "atk-s0305a1:150_12": "pañcahipi sattalokameva pariyādiyitvā etasmiṁ sadevakādibhede loke devaṁ vā manussaṁ vā na samanupassāmīti dīpeti.",
  "atk-s0305a1:150_13": "Ito vā pana sutvāti ito vā pana mama sāsanato sutvā.",
  "atk-s0305a1:150_14": "Ito sutvā hi tathāgato tathāgatasāvakopi ārādheyya,",
  "atk-s0305a1:150_15": "paritoseyya,",
  "atk-s0305a1:150_16": "aññathā ārādhanā nāma natthīti dasseti.",
  "atk-s0305a1:151_0": "Idāni attano tesaṁ pañhānaṁ veyyākaraṇena cittārādhanaṁ dassento katamo ca bhikkhave pariyāyotiādimāha.",
  "atk-s0305a1:151_1": "Tattha ajjhattaṁ kāmacchandoti attano pañcakkhandhe ārabbha uppannachandarāgo .",
  "atk-s0305a1:151_2": "Bahiddhā kāmacchandoti paresaṁ pañcakkhandhe ārabbha uppannachandarāgo.",
  "atk-s0305a1:151_3": "Uddesaṁ gacchatīti gaṇanaṁ gacchati.",
  "atk-s0305a1:151_4": "Ajjhattaṁ byāpādoti attano hatthapādādīsu uppannapaṭigho.",
  "atk-s0305a1:151_5": "Bahiddhā byāpādoti paresaṁ tesu uppannapaṭigho.",
  "atk-s0305a1:151_6": "Ajjhattaṁ dhammesu vicikicchāti attano khandhesu vimati.",
  "atk-s0305a1:151_7": "Bahiddhā dhammesu vicikicchāti bahiddhā aṭṭhasu ṭhānesu mahāvicikicchā.",
  "atk-s0305a1:151_8": "Ajjhattaṁ dhammesu satīti ajjhattike saṅkhāre paṭiggaṇhantassa uppannā sati.",
  "atk-s0305a1:151_9": "Bahiddhā dhammesu satīti bahiddhā saṅkhāre pariggaṇhantassa uppannā sati.",
  "atk-s0305a1:151_10": "Dhammavicayasambojjhaṅgepi eseva nayo.",
  "atk-s0305a1:152_0": "Kāyikanti caṅkamaṁ adhiṭṭhahantassa uppannavīriyaṁ.",
  "atk-s0305a1:152_1": "Cetasikanti –",
  "atk-s0305a1:152_2": "‘‘na tāvāhaṁ imaṁ pallaṅkaṁ bhindissāmi,",
  "atk-s0305a1:152_3": "yāva me anupādāya āsavehi cittaṁ vimuccissatī’’ti evaṁ kāyapayogaṁ vinā uppannavīriyaṁ.",
  "atk-s0305a1:152_4": "Kāyappassaddhīti tiṇṇaṁ khandhānaṁ darathapassaddhi.",
  "atk-s0305a1:152_5": "Cittappassaddhīti viññāṇakkhandhassa darathapassaddhi.",
  "atk-s0305a1:152_6": "Upekkhāsambojjhaṅge satisambojjhaṅgasadisova vinicchayo.",
  "atk-s0305a1:153_0": "Imasmiṁ sutte missakasambojjhaṅgā kathitā.",
  "atk-s0305a1:153_1": "Etesu hi ajjhattadhammesu sati, pavicayo,",
  "atk-s0305a1:153_2": "upekkhāti ime attano khandhārammaṇattā lokiyāva honti,",
  "atk-s0305a1:153_3": "tathā maggaṁ apattaṁ kāyikavīriyaṁ.",
  "atk-s0305a1:153_4": "Avitakkaavicārā pana pītisamādhī kiñcāpi rūpāvacarā honti,",
  "atk-s0305a1:153_5": "rūpāvacare pana bojjhaṅgā na labbhantīti lokuttarāva honti.",
  "atk-s0305a1:153_6": "Ye ca therā brahmavihāravipassanāpādakajjhānādīsu bojjhaṅge uddharanti,",
  "atk-s0305a1:153_7": "tesaṁ matena rūpāvacarāpi arūpāvacarāpi honti.",
  "atk-s0305a1:153_8": "Bojjhaṅgesu hi arūpāvacare pītiyeva ekantena na labbhati,",
  "atk-s0305a1:153_9": "sesā cha missakāva hontīti.",
  "atk-s0305a1:153_10": "Desanāpariyosāne keci bhikkhū sotāpannā jātā,",
  "atk-s0305a1:153_11": "keci sakadāgāmī,",
  "atk-s0305a1:153_12": "keci anāgāmī,",
  "atk-s0305a1:153_13": "keci arahantoti.",
  "atk-s0305a1:154_0": "3. Aggisuttavaṇṇanā",
  "atk-s0305a1:155_0": "234.",
  "atk-s0305a1:155_1": "Tatiye satiñca khvāhaṁ,",
  "atk-s0305a1:155_2": "bhikkhave,",
  "atk-s0305a1:155_3": "sabbatthikaṁ vadāmīti loṇadhūpanaṁ viya sabbakammikāmaccaṁ viya ca sabbattha icchitabbaṁ vadāmīti attho.",
  "atk-s0305a1:155_4": "Yathā hi loṇadhūpanaṁ sabbabyañjanesupi nivisati,",
  "atk-s0305a1:155_5": "yathā ca sabbakammiko amacco yodhakammampi karoti mantakammampi paṭihārakammampīti sabbakiccāni sādheti,",
  "atk-s0305a1:155_6": "evaṁ uddhatassa cittassa niggaṇhanaṁ,",
  "atk-s0305a1:155_7": "līnassa paggaṇhananti sabbametaṁ satiyā ijjhati,",
  "atk-s0305a1:155_8": "na sakkā vinā satiyā etaṁ sampādetuṁ,",
  "atk-s0305a1:155_9": "tasmā evamāha.",
  "atk-s0305a1:155_10": "Imasmiṁ sutte pubbabhāgavipassanā bojjhaṅgāva kathitā.",
  "atk-s0305a1:156_0": "4. Mettāsahagatasuttavaṇṇanā",
  "atk-s0305a1:157_0": "235.",
  "atk-s0305a1:157_1": "Catutthe mettāsahagatena cetasātiādi sabbaṁ sabbākārena visuddhimagge (visuddhi.",
  "atk-s0305a1:157_2": "1.240-241) vitthāritameva.",
  "atk-s0305a1:157_3": "Mayampi kho, āvuso,",
  "atk-s0305a1:157_4": "sāvakānaṁ evaṁ dhammaṁ desemāti idampi te purimanayeneva satthu dhammadesanaṁ sutvā vadanti.",
  "atk-s0305a1:157_5": "Titthiyānañhi samaye pañcanīvaraṇappahānaṁ vā mettādibrahmavihārabhāvanā vā natthi.",
  "atk-s0305a1:157_6": "Kiṁ gatikā hotīti kiṁ nipphatti hoti.",
  "atk-s0305a1:157_7": "Kiṁ paramāti kiṁ uttamā.",
  "atk-s0305a1:157_8": "Kiṁ phalāti kiṁ ānisaṁsā.",
  "atk-s0305a1:157_9": "Kiṁ pariyosānāti kiṁ niṭṭhā.",
  "atk-s0305a1:157_10": "Mettāsahagatanti mettāya sahagataṁ saṁsaṭṭhaṁ sampayuttaṁ.",
  "atk-s0305a1:157_11": "Eseva nayo sabbattha.",
  "atk-s0305a1:157_12": "Vivekanissitādīni vuttatthāneva.",
  "atk-s0305a1:158_0": "Appaṭikūlanti duvidhaṁ appaṭikūlaṁ –",
  "atk-s0305a1:158_1": "sattaappaṭikūlañca,",
  "atk-s0305a1:158_2": "saṅkhāraappaṭikūlañca.",
  "atk-s0305a1:158_3": "Tasmiṁ appaṭikūle iṭṭhe vatthusminti attho.",
  "atk-s0305a1:158_4": "Paṭikūlasaññīti aniṭṭhasaññī.",
  "atk-s0305a1:158_5": "Kathaṁ panettha evaṁ viharati?",
  "atk-s0305a1:158_6": "Asubhapharaṇaṁ vā aniccanti manasikāraṁ vā karonto.",
  "atk-s0305a1:158_7": "Vuttañhetaṁ paṭisambhidāyaṁ ‘‘kathaṁ appaṭikūle paṭikūlasaññī viharati.",
  "atk-s0305a1:158_8": "Iṭṭhasmiṁ vatthusmiṁ asubhāya vā pharati,",
  "atk-s0305a1:158_9": "aniccato vā upasaṁharatī’’ti.",
  "atk-s0305a1:158_10": "Paṭikūle pana aniṭṭhe vatthusmiṁ mettāpharaṇaṁ vā dhātumanasikāraṁ vā karonto appaṭikūlasaññī viharati nāma.",
  "atk-s0305a1:158_11": "Yathāha ‘‘kathaṁ paṭikūle appaṭikūlasaññī viharati.",
  "atk-s0305a1:158_12": "Aniṭṭhasmiṁ vatthusmiṁ mettāya vā pharati,",
  "atk-s0305a1:158_13": "dhātuto vā upasaṁharatī’’ti (paṭi. ma. 2.17).",
  "atk-s0305a1:158_14": "Ubhayamissakapadesupi eseva nayo.",
  "atk-s0305a1:158_15": "Appaṭikūlappaṭikūlesu hi tadeva asubhapharaṇaṁ vā aniccanti manasikāraṁ vā karonto paṭikūlasaññī viharati nāma.",
  "atk-s0305a1:158_16": "Paṭikūlāpaṭikūlesu ca tadeva mettāpharaṇaṁ vā dhātumanasikāraṁ vā karonto appaṭikūlasaññī viharati nāma.",
  "atk-s0305a1:158_17": "‘‘Cakkhunā rūpaṁ disvā neva sumano hotī’’tiādinā (paṭi. ma.",
  "atk-s0305a1:158_18": "2.17) nayena vuttaṁ pana chaḷaṅgupekkhaṁ pavattayamāno ‘‘appaṭikūle ca paṭikūle ca tadubhayaṁ abhinivajjetvā",
  "atk-s0305a1:158_19": "upekkhako tattha viharati sato sampajāno’’ti veditabbo.",
  "atk-s0305a1:159_0": "Ettāvatā ca imassa bhikkhuno mettāya tikacatukkajjhānaṁ nibbattetvā tadeva pādakaṁ katvā vipassanaṁ vaḍḍhetvā",
  "atk-s0305a1:159_1": "arahattaṁ pattassa saha vipassanāya maggasambojjhaṅgānaṁ ariyiddhiyā ca dassitattā desanā vinivaṭṭetabbā siyā.",
  "atk-s0305a1:159_2": "Idaṁ pana mettājhānaṁ pādakaṁ katvā saṅkhāre sammasantopi yo arahattaṁ pāpuṇituṁ na sakkoti,",
  "atk-s0305a1:159_3": "yasmā tassa arahattaparamā mettā na hoti.",
  "atk-s0305a1:159_4": "Yaṁparamā pana hoti,",
  "atk-s0305a1:159_5": "taṁ dassetabbaṁ.",
  "atk-s0305a1:159_6": "Tasmā tassa dassanatthaṁ ayaṁ desanā āraddhā.",
  "atk-s0305a1:159_7": "Parato sabbaso vā pana rūpasaññānaṁ samatikkamātiādīsupi iminā nayena puna desanārambhapayojanaṁ veditabbaṁ.",
  "atk-s0305a1:160_0": "Subhaparamanti subhaniṭṭhaṁ,",
  "atk-s0305a1:160_1": "subhakoṭikaṁ,",
  "atk-s0305a1:160_2": "subhanipphattiṁ.",
  "atk-s0305a1:160_3": "Idhapaññassāti idheva paññā assa,",
  "atk-s0305a1:160_4": "nayimaṁ lokaṁ atikkamatīti idhapañño,",
  "atk-s0305a1:160_5": "tassa idhapaññassa,",
  "atk-s0305a1:160_6": "lokiyapaññassāti attho.",
  "atk-s0305a1:160_7": "Uttarivimuttiṁ appaṭivijjhatoti lokuttaradhammaṁ appaṭivijjhantassa.",
  "atk-s0305a1:160_8": "Yo pana paṭivijjhituṁ sakkoti,",
  "atk-s0305a1:160_9": "tassa arahattaparamāva mettā hotīti attho.",
  "atk-s0305a1:160_10": "Karuṇādīsupi eseva nayo.",
  "atk-s0305a1:161_0": "Kasmā panetāsaṁ mettādīnaṁ subhaparamāditā vuttā bhagavatāti?",
  "atk-s0305a1:161_1": "Sabhāgavasena tassa tassa upanissayattā.",
  "atk-s0305a1:161_2": "Mettāvihārissa hi sattā appaṭikūlā honti,",
  "atk-s0305a1:161_3": "athassa appaṭikūlaparicayā appaṭikūlesu parisuddhavaṇṇesu nīlādīsu cittaṁ upasaṁharato appakasireneva tattha cittaṁ pakkhandati.",
  "atk-s0305a1:161_4": "Iti mettā subhavimokkhassa upanissayo hoti,",
  "atk-s0305a1:161_5": "na tato paraṁ,",
  "atk-s0305a1:161_6": "tasmā subhaparamāti vuttā.",
  "atk-s0305a1:162_0": "Karuṇāvihārissa uṇhābhighātādirūpanimittaṁ sattadukkhaṁ samanupassantassa karuṇāya pavattisambhavato rūpe ādīnavo parividito hoti ,",
  "atk-s0305a1:162_1": "athassa parividitarūpādīnavattā pathavīkasiṇādīsu aññataraṁ ugghāṭetvā rūpanissaraṇe ākāse cittaṁ upasaṁharato",
  "atk-s0305a1:162_2": "appakasireneva tattha cittaṁ pakkhandati.",
  "atk-s0305a1:162_3": "Iti karuṇā ākāsānañcāyatanassa upanissayo hoti,",
  "atk-s0305a1:162_4": "na tato paraṁ,",
  "atk-s0305a1:162_5": "tasmā ākāsānañcāyatanaparamāti vuttā.",
  "atk-s0305a1:163_0": "Muditāvihārissa pana tena tena pāmojjakāraṇena uppannapāmojjasattānaṁ viññāṇaṁ samanupassantassa muditāya",
  "atk-s0305a1:163_1": "pavattisambhavato viññāṇaggahaṇaparicitaṁ hoti,",
  "atk-s0305a1:163_2": "athassa anukkamādhigataṁ ākāsānañcāyatanaṁ atikkamma ākāsanimittagocare viññāṇe cittaṁ upasaṁharato appakasireneva tattha cittaṁ pakkhandati.",
  "atk-s0305a1:163_3": "Iti muditā viññāṇañcāyatanassa upanissayo hoti,",
  "atk-s0305a1:163_4": "na tato paraṁ,",
  "atk-s0305a1:163_5": "tasmā viññāṇañcāyatanaparamāti vuttā.",
  "atk-s0305a1:164_0": "Upekkhāvihārissa pana ‘‘sattā sukhitā vā hontu,",
  "atk-s0305a1:164_1": "dukkhato vā vimuccantu,",
  "atk-s0305a1:164_2": "sampattasukhato vā mā vigacchantū’’ti ābhogābhāvato sukhadukkhādiparamatthagāhavimukhasambhavato avijjamānaggahaṇadukkhacittaṁ hoti.",
  "atk-s0305a1:164_3": "Athassa paramatthagāhato vimukhabhāvaparicitacittassa paramatthato avijjamānaggahaṇadukkhacittassa ca",
  "atk-s0305a1:164_4": "anukkamādhigataṁ viññāṇāñcāyatanaṁ samatikkammasambhavato avijjamāne paramatthabhūtassa viññāṇassa abhāve",
  "atk-s0305a1:164_5": "cittaṁ upasaṁharato appakasireneva tattha cittaṁ pakkhandati.",
  "atk-s0305a1:164_6": "Iti upekkhā ākiñcaññāyatanassa upanissayo hoti,",
  "atk-s0305a1:164_7": "na tato paraṁ,",
  "atk-s0305a1:164_8": "tasmā ākiñcaññāyatanaparamāti vuttā.",
  "atk-s0305a1:164_9": "Desanāpariyosāne pañcasatā bhikkhū arahattaṁ pattāti.",
  "atk-s0305a1:165_0": "5. Saṅgāravasuttavaṇṇanā",
  "atk-s0305a1:166_0": "236.",
  "atk-s0305a1:166_1": "Pañcame pagevāti paṭhamaññeva.",
  "atk-s0305a1:166_2": "Kāmarāgapariyuṭṭhitenāti kāmarāgagahitena.",
  "atk-s0305a1:166_3": "Kāmarāgaparetenāti kāmarāgānugatena.",
  "atk-s0305a1:166_4": "Nissaraṇanti tividhaṁ kāmarāgassa nissaraṇaṁ vikkhambhananissaraṇaṁ tadaṅganissaraṇaṁ samucchedanissaraṇanti .",
  "atk-s0305a1:166_5": "Tattha asubhe paṭhamajjhānaṁ vikkhambhananissaraṇaṁ nāma,",
  "atk-s0305a1:166_6": "vipassanā tadaṅganissaraṇaṁ nāma,",
  "atk-s0305a1:166_7": "arahattamaggo samucchedanissaraṇaṁ nāma.",
  "atk-s0305a1:166_8": "Taṁ tividhampi nappajānātīti attho.",
  "atk-s0305a1:166_9": "Attatthampītiādīsu arahattasaṅkhāto attano attho attattho nāma,",
  "atk-s0305a1:166_10": "paccayadāyakānaṁ attho parattho nāma,",
  "atk-s0305a1:166_11": "sveva duvidhopi ubhayattho nāma.",
  "atk-s0305a1:166_12": "Iminā nayena sabbavāresu attho veditabbo.",
  "atk-s0305a1:167_0": "Ayaṁ pana viseso –",
  "atk-s0305a1:167_1": "byāpādassa nissaraṇantiādīsu hi dveva nissaraṇāni vikkhambhananissaraṇañca samucchedanissaraṇañca.",
  "atk-s0305a1:167_2": "Tattha byāpādassa tāva mettāya paṭhamajjhānaṁ vikkhambhananissaraṇaṁ,",
  "atk-s0305a1:167_3": "anāgāmimaggo samucchedanissaraṇaṁ.",
  "atk-s0305a1:167_4": "Thinamiddhassa ālokasaññā vikkhambhananissaraṇaṁ,",
  "atk-s0305a1:167_5": "arahattamaggo samucchedanissaraṇaṁ.",
  "atk-s0305a1:167_6": "Uddhaccakukkuccassa yo koci samatho vikkhambhananissaraṇaṁ,",
  "atk-s0305a1:167_7": "uddhaccassa panettha arahattamaggo,",
  "atk-s0305a1:167_8": "kukkuccassa anāgāmimaggo samucchedanissaraṇaṁ.",
  "atk-s0305a1:167_9": "Vicikicchāya dhammavavatthānaṁ vikkhambhananissaraṇaṁ,",
  "atk-s0305a1:167_10": "paṭhamamaggo samucchedanissaraṇaṁ.",
  "atk-s0305a1:168_0": "Yā panettha seyyathāpi brāhmaṇa udapatto saṁsaṭṭho lākhāya vātiādikā upamā vuttā,",
  "atk-s0305a1:168_1": "tāsu udapattoti udakabharitā pāti.",
  "atk-s0305a1:168_2": "Saṁsaṭṭhoti vaṇṇabhedakaraṇavasena saṁsaṭṭho.",
  "atk-s0305a1:168_3": "Pakkuthitoti kuthito.",
  "atk-s0305a1:168_4": "Usmudakajātoti usumajāto.",
  "atk-s0305a1:168_5": "Sevālapaṇakapariyonaddhoti tilabījakādibhedena sevālena vā nīlamaṇḍūkapiṭṭhivaṇṇena vā udakapiṭṭhiṁ chādetvā nibbattapaṇakena pariyonaddho.",
  "atk-s0305a1:168_6": "Vāteritoti vātena erito kampito.",
  "atk-s0305a1:168_7": "Āviloti appasanno.",
  "atk-s0305a1:168_8": "Luḷitoti asannisinno.",
  "atk-s0305a1:168_9": "Kalalībhūtoti kaddamībhūto.",
  "atk-s0305a1:168_10": "Andhakāre nikkhittoti koṭṭhantarādibhede anālokaṭṭhāne ṭhapito.",
  "atk-s0305a1:168_11": "Imasmiṁ sutte bhagavā tīhi bhavehi desanaṁ nivattetvā arahattanikūṭena desanaṁ niṭṭhāpesi,",
  "atk-s0305a1:168_12": "brāhmaṇo pana saraṇamatte patiṭṭhito.",
  "atk-s0305a1:169_0": "6. Abhayasuttavaṇṇanā",
  "atk-s0305a1:170_0": "237.",
  "atk-s0305a1:170_1": "Chaṭṭhe aññāṇāya adassanāyāti aññāṇatthāya adassanatthāya.",
  "atk-s0305a1:170_2": "Taggha bhagavā nīvaraṇāti ekaṁsena bhagavā nīvaraṇā.",
  "atk-s0305a1:170_3": "Kāyakilamathoti kāyadaratho.",
  "atk-s0305a1:170_4": "Cittakilamathoti cittadaratho.",
  "atk-s0305a1:170_5": "Sopi me paṭippassaddhoti tassa kira satthu santike sītalaṁ utusappāyaṭṭhānaṁ pavisitvā nisinnassa kāyadaratho paṭipassambhi,",
  "atk-s0305a1:170_6": "tasmiṁ paṭipassaddhe tadanvayeneva cittadarathopi.",
  "atk-s0305a1:170_7": "Apica maggenevassa etaṁ ubhayampi passaddhanti veditabbaṁ.",
  "atk-s0305a1:171_0": "7. Ānāpānavaggo",
  "atk-s0305a1:172_0": "1. Aṭṭhikamahapphalasuttādivaṇṇanā",
  "atk-s0305a1:173_0": "238.",
  "atk-s0305a1:173_1": "Sattamādīsu aṭṭhikasaññāti aṭṭhikaṁ aṭṭhikanti bhāventassa uppannasaññā.",
  "atk-s0305a1:173_2": "Taṁ panetaṁ bhāvayato yāva nimittaṁ na uppajjati,",
  "atk-s0305a1:173_3": "tāva chavipi cammampi upaṭṭhāti.",
  "atk-s0305a1:173_4": "Nimitte pana uppanne chavicammāni neva upaṭṭhahanti,",
  "atk-s0305a1:173_5": "saṅkhavaṇṇo suddhaaṭṭhikasaṅghāṭova upaṭṭhāti hatthikkhandhagataṁ dhammikatissarājānaṁ olokentassa sāmaṇerassa viya,",
  "atk-s0305a1:173_6": "paṭimagge hasamānaṁ itthiṁ olokentassa cetiyapabbatavāsino tissattherassa viya cāti.",
  "atk-s0305a1:173_7": "Vatthūni visuddhimagge (visuddhi.",
  "atk-s0305a1:173_8": "1.15) vitthāritāni.",
  "atk-s0305a1:173_9": "Sati vā upādiseseti gahaṇasese upādānasese vijjamānamhi.",
  "atk-s0305a1:174_0": "2-10. Puḷavakasuttādivaṇṇanā",
  "atk-s0305a1:175_0": "239-247.Puḷavakasaññāti puḷavaṁ puḷavanti bhāventassa uppannasaññā.",
  "atk-s0305a1:175_1": "Vinīlakasaññādīsupi eseva nayo.",
  "atk-s0305a1:175_2": "Vinicchayakathā panettha saddhiṁ bhāvanānayena visuddhimagge (visuddhi.",
  "atk-s0305a1:175_3": "1.102) vuttā.",
  "atk-s0305a1:175_4": "Mettādayo tikacatukkajjhānavasena veditabbā,",
  "atk-s0305a1:175_5": "upekkhā catutthajjhānavaseneva.",
  "atk-s0305a1:176_0": "8. Nirodhavaggo",
  "atk-s0305a1:177_0": "1-10. Asubhasuttādivaṇṇanā",
  "atk-s0305a1:178_0": "248-257.Asubhasaññāti asubhe paṭhamajjhānasaññā.",
  "atk-s0305a1:178_1": "Maraṇasaññāti ‘‘avassaṁ maritabbaṁ,",
  "atk-s0305a1:178_2": "maraṇapaṭibaddhaṁ me jīvita’’nti abhiṇhaṁ paccavekkhantassa uppannasaññā .",
  "atk-s0305a1:178_3": "Āhāre paṭikūlasaññāti odanakummāsādimhi ajjhoharaṇīye paṭikūlasaññā.",
  "atk-s0305a1:178_4": "Sabbaloke anabhiratisaññāti sakalalokasmiṁ anabhiratiṁ uppādentassa uppannasaññā.",
  "atk-s0305a1:178_5": "Pahānasaññāvirāgasaññāti dve pubbabhāgā.",
  "atk-s0305a1:178_6": "Nirodhasaññā missakā.",
  "atk-s0305a1:178_7": "Evametāni aṭṭhikasaññādīni vīsati kammaṭṭhānāni niddiṭṭhāni.",
  "atk-s0305a1:178_8": "Tesaṁ navasu appanā honti,",
  "atk-s0305a1:178_9": "ekādasa upacārajjhānikā.",
  "atk-s0305a1:178_10": "Sesā panettha vinicchayakathā visuddhimagge (visuddhi.",
  "atk-s0305a1:178_11": "1.294) āgatāva.",
  "atk-s0305a1:178_12": "Gaṅgāpeyyālādayo maggasaṁyutte vuttanayeneva veditabbā.",
  "atk-s0305a1:179_0": "Bojjhaṅgasaṁyuttavaṇṇanā niṭṭhitā."
}