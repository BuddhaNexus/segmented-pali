{
  "atk-s0508a10:0_0": " Namo tassa bhagavato arahato sammāsambuddhassa",
  "atk-s0508a10:1_0": "Khuddakanikāye",
  "atk-s0508a10:2_0": "Theragāthā-aṭṭhakathā",
  "atk-s0508a10:3_0": "(Paṭhamo bhāgo)",
  "atk-s0508a10:4_0": "Ganthārambhakathā",
  "atk-s0508a10:5_0": "Mahākāruṇikaṁ nāthaṁ, ñeyyasāgarapāraguṁ;",
  "atk-s0508a10:6_0": "Vande nipuṇagambhīra-vicitranayadesanaṁ.",
  "atk-s0508a10:7_0": "Vijjācaraṇasampannā, yena niyyanti lokato;",
  "atk-s0508a10:8_0": "Vande tamuttamaṁ dhammaṁ, sammāsambuddhapūjitaṁ.",
  "atk-s0508a10:9_0": "Sīlādiguṇasampanno, ṭhito maggaphalesu yo;",
  "atk-s0508a10:10_0": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0508a10:11_0": "Vandanājanitaṁ puññaṁ, iti yaṁ ratanattaye;",
  "atk-s0508a10:12_0": "Hatantarāyo sabbattha, hutvāhaṁ tassa tejasā.",
  "atk-s0508a10:13_0": "Yā tā subhūtiādīhi, katakiccehi tādihi;",
  "atk-s0508a10:14_0": "Therehi bhāsitā gāthā, therīhi ca nirāmisā.",
  "atk-s0508a10:15_0": "Udānanādavidhinā, gambhīrā nipuṇā subhā;",
  "atk-s0508a10:16_0": "Suññatāpaṭisaṁyuttā, ariyadhammappakāsikā.",
  "atk-s0508a10:17_0": "Theragāthāti nāmena, therīgāthāti tādino;",
  "atk-s0508a10:18_0": "Yā khuddakanikāyamhi, saṅgāyiṁsu mahesayo.",
  "atk-s0508a10:19_0": "Tāsaṁ gambhīrañāṇehi, ogāhetabbabhāvato;",
  "atk-s0508a10:20_0": "Kiñcāpi dukkarā kātuṁ, atthasaṁvaṇṇanā mayā.",
  "atk-s0508a10:21_0": "Sahasaṁvaṇṇanaṁ yasmā, dharate satthu sāsanaṁ;",
  "atk-s0508a10:22_0": "Pubbācariyasīhānaṁ, tiṭṭhateva vinicchayo.",
  "atk-s0508a10:23_0": "Tasmā taṁ avalambitvā, ogāhetvāna pañcapi;",
  "atk-s0508a10:24_0": "Nikāye upanissāya, porāṇaṭṭhakathānayaṁ.",
  "atk-s0508a10:25_0": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0508a10:26_0": "Mahāvihāravāsīnaṁ, samayaṁ avilomayaṁ.",
  "atk-s0508a10:27_0": "Yāsaṁ attho duviññeyyo, anupubbikathaṁ vinā;",
  "atk-s0508a10:28_0": "Tāsaṁ tañca vibhāvento, dīpayanto vinicchayaṁ.",
  "atk-s0508a10:29_0": "Yathābalaṁ karissāmi, atthasaṁvaṇṇanaṁ subhaṁ;",
  "atk-s0508a10:30_0": "Sakkaccaṁ theragāthānaṁ, therīgāthānameva ca.",
  "atk-s0508a10:31_0": "Iti ākaṅkhamānassa, saddhammassa ciraṭṭhitiṁ;",
  "atk-s0508a10:32_0": "Tadatthaṁ vibhajantassa, nisāmayatha sādhavoti.",
  "atk-s0508a10:33_0": "Kā panetā theragāthā therīgāthā ca,",
  "atk-s0508a10:33_1": "kathañca pavattāti,",
  "atk-s0508a10:33_2": "kāmañcāyamattho gāthāsu vuttoyeva pākaṭakaraṇatthaṁ pana punapi vuccate –",
  "atk-s0508a10:33_3": "tattha theragāthā tāva subhūtittherādīhi bhāsitā.",
  "atk-s0508a10:33_4": "Yā hi te attanā yathādhigataṁ maggaphalasukhaṁ paccavekkhitvā kāci udānavasena,",
  "atk-s0508a10:33_5": "kāci attano samāpattivihārapaccavekkhaṇavasena,",
  "atk-s0508a10:33_6": "kāci pucchāvasena,",
  "atk-s0508a10:33_7": "kāci parinibbānasamaye sāsanassa niyyānikabhāvavibhāvanavasena abhāsiṁsu,",
  "atk-s0508a10:33_8": "tā sabbā saṅgītikāle ekajjhaṁ katvā ‘‘theragāthā’’icceva dhammasaṅgāhakehi saṅgītā.",
  "atk-s0508a10:33_9": "Therīgāthā pana theriyo uddissa desitā.",
  "atk-s0508a10:34_0": "Tā pana vinayapiṭakaṁ,",
  "atk-s0508a10:34_1": "suttantapiṭakaṁ abhidhammapiṭakanti tīsu piṭakesu suttantapiṭakapariyāpannā.",
  "atk-s0508a10:34_2": "Dīghanikāyo,",
  "atk-s0508a10:34_3": "majjhimanikāyo,",
  "atk-s0508a10:34_4": "saṁyuttanikāyo,",
  "atk-s0508a10:34_5": "aṅguttaranikāyo,",
  "atk-s0508a10:34_6": "khuddakanikāyoti pañcasu nikāyesu khuddakanikāyapariyāpannā, suttaṁ, geyyaṁ,",
  "atk-s0508a10:34_7": "veyyākaraṇaṁ, gāthā, udānaṁ,",
  "atk-s0508a10:34_8": "itivuttakaṁ , jātakaṁ,",
  "atk-s0508a10:34_9": "abbhutadhammaṁ,",
  "atk-s0508a10:34_10": "vedallanti navasu sāsanaṅgesu gāthaṅgasaṅgahaṁ gatā.",
  "atk-s0508a10:35_0": "‘‘Dvāsīti buddhato gaṇhiṁ, dvesahassāni bhikkhuto;",
  "atk-s0508a10:36_0": "Caturāsītisahassāni, ye me dhammā pavattino’’ti.",
  "atk-s0508a10:37_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ gatā.",
  "atk-s0508a10:38_0": "Tattha theragāthā tāva nipātato ekanipāto ekuttaravasena yāva cuddasanipātāti cuddasanipāto soḷasanipāto",
  "atk-s0508a10:38_1": "vīsatinipāto tiṁsanipāto cattālīsanipāto paññāsanipāto saṭṭhinipāto sattatinipātoti ekavīsatinipātasaṅgahā.",
  "atk-s0508a10:38_2": "Nipātanaṁ nikkhipananti nipāto.",
  "atk-s0508a10:38_3": "Eko ekeko gāthānaṁ nipāto nikkhepo etthāti ekanipāto.",
  "atk-s0508a10:38_4": "Iminā nayena sesesupi attho veditabbo.",
  "atk-s0508a10:39_0": "Tattha ekanipāte dvādasa vaggā.",
  "atk-s0508a10:39_1": "Ekekasmiṁ vagge dasa dasa katvā vīsuttarasataṁ therā,",
  "atk-s0508a10:39_2": "tattikā eva gāthā.",
  "atk-s0508a10:39_3": "Vuttañhi –",
  "atk-s0508a10:40_0": "‘‘Vīsuttarasataṁ therā, katakiccā anāsavā;",
  "atk-s0508a10:41_0": "Ekakamhi nipātamhi, susaṅgītā mahesibhī’’ti.",
  "atk-s0508a10:42_0": "Dukanipāte ekūnapaññāsa therā,",
  "atk-s0508a10:42_1": "aṭṭhanavuti gāthā;",
  "atk-s0508a10:42_2": "tikanipāte soḷasa therā,",
  "atk-s0508a10:42_3": "aṭṭhacattālīsa gāthā;",
  "atk-s0508a10:42_4": "catukkanipāte terasa therā,",
  "atk-s0508a10:42_5": "dvepaññāsa gāthā;",
  "atk-s0508a10:42_6": "pañcakanipāte dvādasa therā,",
  "atk-s0508a10:42_7": "saṭṭhi gāthā;",
  "atk-s0508a10:42_8": "chakkanipāte cuddasa therā,",
  "atk-s0508a10:42_9": "caturāsīti gāthā;",
  "atk-s0508a10:42_10": "sattakanipāte pañca therā,",
  "atk-s0508a10:42_11": "pañcatiṁsa gāthā;",
  "atk-s0508a10:42_12": "aṭṭhakanipāte tayo therā,",
  "atk-s0508a10:42_13": "catuvīsati gāthā;",
  "atk-s0508a10:42_14": "navakanipāte eko thero,",
  "atk-s0508a10:42_15": "nava gāthā;",
  "atk-s0508a10:42_16": "dasanipāte satta therā,",
  "atk-s0508a10:42_17": "sattati gāthā;",
  "atk-s0508a10:42_18": "ekādasanipāte eko thero,",
  "atk-s0508a10:42_19": "ekādasa gāthā;",
  "atk-s0508a10:42_20": "dvādasanipāte dve therā,",
  "atk-s0508a10:42_21": "catuvīsati gāthā;",
  "atk-s0508a10:42_22": "terasanipāte eko thero,",
  "atk-s0508a10:42_23": "terasa gāthā;",
  "atk-s0508a10:42_24": "cuddasanipāte dve therā,",
  "atk-s0508a10:42_25": "aṭṭhavīsati gāthā;",
  "atk-s0508a10:42_26": "pannarasanipāto natthi,",
  "atk-s0508a10:42_27": "soḷasanipāte dve therā,",
  "atk-s0508a10:42_28": "dvattiṁsa gāthā;",
  "atk-s0508a10:42_29": "vīsatinipāte dasa therā,",
  "atk-s0508a10:42_30": "pañcacattālīsādhikāni dve gāthāsatāni;",
  "atk-s0508a10:42_31": "tiṁsanipāte tayo therā,",
  "atk-s0508a10:42_32": "sataṁ pañca ca gāthā;",
  "atk-s0508a10:42_33": "cattālīsanipāte eko thero,",
  "atk-s0508a10:42_34": "dvecattālīsa gāthā;",
  "atk-s0508a10:42_35": "paññāsanipāte eko thero,",
  "atk-s0508a10:42_36": "pañcapaññāsa gāthā;",
  "atk-s0508a10:42_37": "saṭṭhinipāte eko thero,",
  "atk-s0508a10:42_38": "aṭṭhasaṭṭhi gāthā;",
  "atk-s0508a10:42_39": "sattatinipāte eko thero,",
  "atk-s0508a10:42_40": "ekasattati gāthā.",
  "atk-s0508a10:42_41": "Sampiṇḍetvā pana dvesatāni catusaṭṭhi ca therā,",
  "atk-s0508a10:42_42": "sahassaṁ tīṇi satāni saṭṭhi ca gāthāti.",
  "atk-s0508a10:42_43": "Vuttampi cetaṁ –",
  "atk-s0508a10:43_0": "‘‘Sahassaṁ honti tā gāthā, tīṇi saṭṭhi satāni ca;",
  "atk-s0508a10:44_0": "Therā ca dve satā saṭṭhi, cattāro ca pakāsitā’’ti.",
  "atk-s0508a10:45_0": "Therīgāthā pana ekanipāto ekuttaravasena yāva navanipātāti navanipāto ekādasanipāto,",
  "atk-s0508a10:45_1": "dvādasanipāto,",
  "atk-s0508a10:45_2": "soḷasanipāto,",
  "atk-s0508a10:45_3": "vīsatinipāto,",
  "atk-s0508a10:45_4": "tiṁsanipāto,",
  "atk-s0508a10:45_5": "cattālīsanipāto,",
  "atk-s0508a10:45_6": "mahānipātoti soḷasanipātasaṅgahā.",
  "atk-s0508a10:45_7": "Tattha ekanipāte aṭṭhārasa theriyo,",
  "atk-s0508a10:45_8": "aṭṭhāraseva gāthā;",
  "atk-s0508a10:45_9": "dukanipāte dasa theriyo,",
  "atk-s0508a10:45_10": "vīsati gāthā;",
  "atk-s0508a10:45_11": "tikanipāte aṭṭha theriyo,",
  "atk-s0508a10:45_12": "catuvīsati gāthā;",
  "atk-s0508a10:45_13": "catukkanipāte ekā therī,",
  "atk-s0508a10:45_14": "catasso gāthā;",
  "atk-s0508a10:45_15": "pañcakanipāte dvādasa theriyo saṭṭhi gāthā;",
  "atk-s0508a10:45_16": "chakkanipāte aṭṭha theriyo aṭṭhacattālīsa gāthā;",
  "atk-s0508a10:45_17": "sattanipāte tisso theriyo,",
  "atk-s0508a10:45_18": "ekavīsati gāthā;",
  "atk-s0508a10:45_19": "aṭṭha nipātato paṭṭhāya yāva soḷasanipātā ekekā theriyo taṁtaṁnipātaparimāṇā gāthā;",
  "atk-s0508a10:45_20": "vīsatinipāte pañca theriyo,",
  "atk-s0508a10:45_21": "aṭṭhārasasatagāthā;",
  "atk-s0508a10:45_22": "tiṁsanipāte ekā therī,",
  "atk-s0508a10:45_23": "catuttiṁsa gāthā;",
  "atk-s0508a10:45_24": "cattālīsanipāte ekā therī,",
  "atk-s0508a10:45_25": "aṭṭhacattālīsa gāthā;",
  "atk-s0508a10:45_26": "mahānipātepi ekā therī,",
  "atk-s0508a10:45_27": "pañcasattati gāthā.",
  "atk-s0508a10:45_28": "Evamettha nipātānaṁ gāthāvaggānaṁ gāthānañca parimāṇaṁ veditabbaṁ.",
  "atk-s0508a10:46_0": "Nidānagāthāvaṇṇanā",
  "atk-s0508a10:47_0": "Evaṁ paricchinnaparimāṇāsu panetāsu theragāthā ādi. Tatthāpi –",
  "atk-s0508a10:48_0": "‘‘Sīhānaṁva nadantānaṁ, dāṭhīnaṁ girigabbhare;",
  "atk-s0508a10:49_0": "Suṇātha bhāvitattānaṁ, gāthā atthūpanāyikā’’ti.",
  "atk-s0508a10:50_0": "Ayaṁ paṭhamamahāsaṅgītikāle āyasmatā ānandena tesaṁ therānaṁ thomanatthaṁ bhāsitā gāthā ādi.",
  "atk-s0508a10:50_1": "Tattha sīhānanti sīhasaddo ‘‘sīho,",
  "atk-s0508a10:50_2": "bhikkhave,",
  "atk-s0508a10:50_3": "migarājā’’tiādīsu (a. ni.",
  "atk-s0508a10:50_4": "4.33) migarāje āgato.",
  "atk-s0508a10:50_5": "‘‘Atha kho sīho senāpati yena bhagavā tenupasaṅkamī’’tiādīsu (a. ni.",
  "atk-s0508a10:50_6": "5.34) paññattiyaṁ.",
  "atk-s0508a10:50_7": "‘‘Sīhoti kho,",
  "atk-s0508a10:50_8": "bhikkhave,",
  "atk-s0508a10:50_9": "tathāgatassetaṁ adhivacanaṁ arahato sammāsambuddhassā’’tiādīsu (a. ni. 5.99;",
  "atk-s0508a10:50_10": "10.21) tathāgate.",
  "atk-s0508a10:50_11": "Tattha yathā tathāgate sadisakappanāya āgato,",
  "atk-s0508a10:50_12": "evaṁ idhāpi sadisakappanāvaseneva veditabbo,",
  "atk-s0508a10:50_13": "tasmā sīhānaṁvāti sīhānaṁ iva.",
  "atk-s0508a10:50_14": "Sandhivasena saralopo ‘‘evaṁsa te’’tiādīsu (ma. ni.",
  "atk-s0508a10:50_15": "1.22) viya.",
  "atk-s0508a10:50_16": "Tattha ivāti nipātapadaṁ.",
  "atk-s0508a10:50_17": "Suṇāthāti ākhyātapadaṁ.",
  "atk-s0508a10:50_18": "Itarāni nāmapadāni.",
  "atk-s0508a10:50_19": "Sīhānaṁvāti ca sambandhe sāmivacanaṁ.",
  "atk-s0508a10:50_20": "Kāmañcettha sambandhī sarūpato na vutto,",
  "atk-s0508a10:50_21": "atthato pana vuttova hoti.",
  "atk-s0508a10:50_22": "Yathā hi ‘‘oṭṭhasseva mukhaṁ etassā’’ti vutte oṭṭhassa mukhaṁ viya mukhaṁ etassāti ayamattho vutto eva hoti,",
  "atk-s0508a10:50_23": "evamidhāpi ‘‘sīhānaṁvā’’ti vutte sīhānaṁ nādo viyāti ayamattho vutto eva hoti.",
  "atk-s0508a10:50_24": "Tattha mukhasaddasannidhānaṁ hotīti ce,",
  "atk-s0508a10:50_25": "idhāpi ‘‘nadantāna’’nti padasannidhānato,",
  "atk-s0508a10:50_26": "tasmā sīhānaṁvāti nidassanavacanaṁ.",
  "atk-s0508a10:50_27": "Nadantānanti tassa nidassitabbena sambandhadassanaṁ.",
  "atk-s0508a10:50_28": "Dāṭhīnanti tabbisesanaṁ.",
  "atk-s0508a10:50_29": "Girigabbhareti tassa pavattiṭṭhānadassanaṁ.",
  "atk-s0508a10:50_30": "Suṇāthāti savane niyojanaṁ.",
  "atk-s0508a10:50_31": "Bhāvitattānanti sotabbassa pabhavadassanaṁ.",
  "atk-s0508a10:50_32": "Gāthāti sotabbavatthudassanaṁ.",
  "atk-s0508a10:50_33": "Atthupanāyikāti tabbisesanaṁ.",
  "atk-s0508a10:50_34": "Kāmañcettha ‘‘sīhānaṁ nadantānaṁ dāṭhīna’’nti pulliṅgavasena āgataṁ,",
  "atk-s0508a10:50_35": "liṅgaṁ pana parivattetvā ‘‘sīhīna’’ntiādinā itthiliṅgavasenāpi attho veditabbo.",
  "atk-s0508a10:50_36": "Ekasesavasena vā sīhā ca sīhiyo ca sīhā,",
  "atk-s0508a10:50_37": "tesaṁ sīhānantiādinā sādhāraṇā hetā tisso nidānagāthā theragāthānaṁ therīgāthānañcāti.",
  "atk-s0508a10:51_0": "Tattha sahanato hananato ca sīho.",
  "atk-s0508a10:51_1": "Yathā hi sīhassa migarañño balavisesayogato sarabhamigamattavaravāraṇāditopi parissayo nāma natthi,",
  "atk-s0508a10:51_2": "vātātapādiparissayampi so sahatiyeva,",
  "atk-s0508a10:51_3": "gocarāya pakkamantopi tejussadatāya mattagandhahatthivanamahiṁsādike samāgantvā abhīrū achambhī abhibhavati,",
  "atk-s0508a10:51_4": "abhibhavanto ca te aññadatthu hantvā tattha mudumaṁsāni bhakkhayitvā sukheneva viharati,",
  "atk-s0508a10:51_5": "evametepi mahātherā ariyabalavisesayogena sabbesampi parissayānaṁ sahanato,",
  "atk-s0508a10:51_6": "rāgādisaṁkilesabalassa abhibhavitvā hananato pajahanato tejussadabhāvena kutocipi abhīrū achambhī jhānādisukhena",
  "atk-s0508a10:51_7": "viharantīti sahanato hananato ca sīhā viyāti sīhā.",
  "atk-s0508a10:51_8": "Saddatthato pana yathā kantanatthena ādiantavipallāsato takkaṁ vuccati,",
  "atk-s0508a10:51_9": "evaṁ hiṁsanaṭṭhena sīho veditabbo.",
  "atk-s0508a10:51_10": "Tathā sahanaṭṭhena.",
  "atk-s0508a10:51_11": "Pisodarādipakkhepena niruttinayena pana vuccamāne vattabbameva natthi.",
  "atk-s0508a10:52_0": "Atha vā yathā migarājā kesarasīho attano tejussadatāya ekacārī viharati,",
  "atk-s0508a10:52_1": "na kañci sahāyaṁ paccāsīsati,",
  "atk-s0508a10:52_2": "evametepi tejussadatāya vivekābhiratiyā ca ekacārinoti ekacariyaṭṭhenapi sīhā viyāti sīhā, tenāha –",
  "atk-s0508a10:52_3": "bhagavā ‘‘sīhaṁvekacaraṁ nāga’’nti (saṁ. ni. 1.30; su. ni. 168).",
  "atk-s0508a10:53_0": "Atha vā asantāsanajavaparakkamādivisesayogato sīhā viyāti sīhā,",
  "atk-s0508a10:53_1": "ete mahātherā.",
  "atk-s0508a10:53_2": "Vuttañhetaṁ bhagavatā –",
  "atk-s0508a10:54_0": "‘‘Dveme,",
  "atk-s0508a10:54_1": "bhikkhave,",
  "atk-s0508a10:54_2": "asaniyā phalantiyā na santasanti,",
  "atk-s0508a10:54_3": "katameva dve?",
  "atk-s0508a10:54_4": "Bhikkhu ca khīṇāsavo sīho ca migarājā’’ti (a. ni. 2.60).",
  "atk-s0508a10:55_0": "Javopi sīhassa aññehi asādhāraṇo,",
  "atk-s0508a10:55_1": "tathā parakkamo.",
  "atk-s0508a10:55_2": "Tathā hi so usabhasatampi laṅghitvā vanamahiṁsādīsu nipatati,",
  "atk-s0508a10:55_3": "potakopi samāno pabhinnamadānampi mattavaravāraṇānaṁ paṭimānaṁ bhinditvā dantakaḷīraṁva khādati.",
  "atk-s0508a10:55_4": "Etesaṁ pana ariyamaggajavo iddhijavo ca aññehi asādhāraṇo,",
  "atk-s0508a10:55_5": "sammappadhānaparakkamo ca niratisayo.",
  "atk-s0508a10:55_6": "Tasmā sīhānaṁvāti sīhasadisānaṁ viya.",
  "atk-s0508a10:55_7": "Sīhassa cettha hīnūpamatā daṭṭhabbā,",
  "atk-s0508a10:55_8": "accantavisiṭṭhassa sahanādiatthassa theresveva labbhanato.",
  "atk-s0508a10:56_0": "Nadantānanti gajjantānaṁ.",
  "atk-s0508a10:56_1": "Gocaraparakkamatuṭṭhivelādīsu hi yathā sīhā attano āsayato nikkhamitvā vijambhitvā sīhanādaṁ abhītanādaṁ nadanti,",
  "atk-s0508a10:56_2": "evaṁ etepi visayajjhattapaccavekkhaṇaudānādikālesu imaṁ abhītanādaṁ nadiṁsu.",
  "atk-s0508a10:56_3": "Tena vuttaṁ –",
  "atk-s0508a10:56_4": "‘‘sīhānaṁva nadantāna’’nti.",
  "atk-s0508a10:56_5": "Dāṭhīnanti dāṭhāvantānaṁ.",
  "atk-s0508a10:56_6": "Pasaṭṭhadāṭhīnaṁ,",
  "atk-s0508a10:56_7": "atisayadāṭhānanti vā attho.",
  "atk-s0508a10:56_8": "Yathā hi sīhā ativiya daḷhānaṁ tikkhānañca catunnaṁ dāṭhānaṁ balena paṭipakkhaṁ abhibhavitvā attano manorathaṁ matthakaṁ pūrenti,",
  "atk-s0508a10:56_9": "evametepi catunnaṁ ariyamaggadāṭhānaṁ balena anādimati saṁsāre anabhibhūtapubbapaṭipakkhaṁ abhibhavitvā attano manorathaṁ matthakaṁ pāpesuṁ.",
  "atk-s0508a10:56_10": "Idhāpi dāṭhā viyāti dāṭhāti sadisakappanāvaseneva attho veditabbo.",
  "atk-s0508a10:57_0": "Girigabbhareti pabbataguhāyaṁ,",
  "atk-s0508a10:57_1": "samīpatthe bhummavacanaṁ.",
  "atk-s0508a10:57_2": "‘‘Girigavhare’’ti keci paṭhanti.",
  "atk-s0508a10:57_3": "Pabbatesu vanagahane vanasaṇḍeti attho.",
  "atk-s0508a10:57_4": "Idaṁ pana nesaṁ virocanaṭṭhānadassanañceva sīhanādassa yogyabhūmidassanañca.",
  "atk-s0508a10:57_5": "Nadantānaṁ girigabbhareti yojanā.",
  "atk-s0508a10:57_6": "Yathā hi sīhā yebhuyyena girigabbhare aññehi durāsadatāya janavivitte vasantā attano dassanena uppajjanakassa",
  "atk-s0508a10:57_7": "khuddakamigasantāsassa pariharaṇatthaṁ gocaragamane sīhanādaṁ nadanti,",
  "atk-s0508a10:57_8": "evametepi aññehi durāsadagirigabbharasadiseva suññāgārevasantā guṇehi khuddakānaṁ puthujjanānaṁ taṇhādiṭṭhiparittāsaparivajjanatthaṁ",
  "atk-s0508a10:57_9": "vakkhamānagāthāsaṅkhātaṁ abhītanādaṁ nadiṁsu.",
  "atk-s0508a10:57_10": "Tena vuttaṁ ‘‘sīhānaṁva nadantānaṁ,",
  "atk-s0508a10:57_11": "dāṭhīnaṁ girigabbhare’’ti.",
  "atk-s0508a10:58_0": "Suṇāthāti savanāṇattikavacanaṁ,",
  "atk-s0508a10:58_1": "tena vakkhamānānaṁ gāthānaṁ sannipatitāya parisāya sotukāmataṁ uppādento savane ādaraṁ janeti,",
  "atk-s0508a10:58_2": "ussāhaṁ samuṭṭhāpento gāravaṁ bahumānañca upaṭṭhapeti.",
  "atk-s0508a10:58_3": "Atha vā ‘‘sīhāna’’ntiādīnaṁ padānaṁ sadisakappanāya vinā mukhyavaseneva attho veditabbo.",
  "atk-s0508a10:58_4": "Tasmā daḷhatikkhabhāvena pasaṭṭhātisayadāṭhatāya dāṭhīnaṁ girigabbhare nadantānaṁ sīhagajjitaṁ gajjantānaṁ",
  "atk-s0508a10:58_5": "sīhānaṁ migarājūnaṁ viya tesaṁ abhītanādasadisā gāthā suṇāthāti attho.",
  "atk-s0508a10:58_6": "Idaṁ vuttaṁ hoti –",
  "atk-s0508a10:58_7": "‘‘yathā sīhanādaṁ nadantānaṁ sīhānaṁ migarājūnaṁ kutocipi bhayābhāvato so abhītanādo tadaññamigasantāsakaro,",
  "atk-s0508a10:58_8": "evaṁ bhāvitattānaṁ appamattānaṁ therānaṁ sīhanādasadisiyo sabbaso bhayahetūnaṁ suppahīnattā abhītanādabhūtā,",
  "atk-s0508a10:58_9": "pamattajanasantāsakarā gāthā suṇāthā’’ti.",
  "atk-s0508a10:59_0": "Bhāvitattānanti bhāvitacittānaṁ.",
  "atk-s0508a10:59_1": "Cittañhi ‘‘attā hi kira duddamo (dha. pa.",
  "atk-s0508a10:59_2": "159) yo ve ṭhitatto tasaraṁva ujjū’’ti (su. ni.",
  "atk-s0508a10:59_3": "217) ca ‘‘attasammāpaṇidhī’’ti (khu. pā. 5.4; su. ni.",
  "atk-s0508a10:59_4": "263) ca evamādīsu attāti vuccati,",
  "atk-s0508a10:59_5": "tasmā adhicittānuyogena samathavipassanābhivaḍḍhitacittānaṁ samathavipassanābhāvanāmatthakaṁ pāpetvā ṭhitānanti attho.",
  "atk-s0508a10:59_6": "Atha vā bhāvitattānanti bhāvitasabhāvānaṁ,",
  "atk-s0508a10:59_7": "sabhāvabhūtasīlādibhāvitānanti attho.",
  "atk-s0508a10:59_8": "Gīyatīti gāthā,",
  "atk-s0508a10:59_9": "anuṭṭhubhādivasena isīhi pavattitaṁ catuppadaṁ chappadaṁ vā vacanaṁ.",
  "atk-s0508a10:59_10": "Aññesampi taṁsadisatāya tathā vuccanti.",
  "atk-s0508a10:59_11": "Attatthādibhede atthe upanenti tesu vā upaniyyantīti atthūpanāyikā.",
  "atk-s0508a10:60_0": "Atha vā bhāvitattānanti bhāvitattābhāvānaṁ,",
  "atk-s0508a10:60_1": "attabhāvo hi āhito ahaṁ māno etthāti ‘‘attā’’ti vuccati,",
  "atk-s0508a10:60_2": "so ca tehi appamādabhāvanāya anavajjabhāvanāya bhāvito sammadeva guṇagandhaṁ gāhāpito.",
  "atk-s0508a10:60_3": "Tena tesaṁ kāyabhāvanā sīlabhāvanā cittabhāvanā paññābhāvanāti catunnampi bhāvanānaṁ paripuṇṇabhāvaṁ dasseti.",
  "atk-s0508a10:60_4": "‘‘Bhāvanā’’ti ca sambodhipaṭipadā idhādhippetā.",
  "atk-s0508a10:60_5": "Yāyaṁ saccasambodhi atthi,",
  "atk-s0508a10:60_6": "sā duvidhā abhisamayato tadatthato ca.",
  "atk-s0508a10:60_7": "Sambodhi pana tividhā sammāsambodhi paccekasambodhi sāvakasambodhīti.",
  "atk-s0508a10:60_8": "Tattha sammā sāmaṁ sabbadhammānaṁ bujjhanato bodhanato ca sammāsambodhi.",
  "atk-s0508a10:60_9": "Sabbaññutaññāṇapadaṭṭhānaṁ maggañāṇaṁ maggañāṇapadaṭṭhānañca sabbaññutaññāṇaṁ ‘‘sammāsambodhī’’ti vuccati. Tenāha –",
  "atk-s0508a10:61_0": "‘‘Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi,",
  "atk-s0508a10:61_1": "tattha ca sabbaññutaṁ patto balesu ca vasībhāva’’nti (mahāni. 192; cūḷani.",
  "atk-s0508a10:61_2": "pārāyanatthutigāthāniddesa 97; paṭi. ma. 1.161).",
  "atk-s0508a10:62_0": "Bodhaneyyabodhanattho hi balesu vasībhāvo.",
  "atk-s0508a10:62_1": "Paccekaṁ sayameva bodhīti paccekasambodhi,",
  "atk-s0508a10:62_2": "ananubuddho sayambhūñāṇena saccābhisamayoti attho.",
  "atk-s0508a10:62_3": "Sammāsambuddhānañhi sayambhūñāṇatāya sayameva pavattamānopi saccābhisamayo sānubuddho aparimāṇānaṁ sattānaṁ saccābhisamayassa hetubhāvato.",
  "atk-s0508a10:62_4": "Imesaṁ pana so ekassāpi sattassa saccābhisamayahetu na hoti.",
  "atk-s0508a10:62_5": "Satthu dhammadesanāya savanante jātāti sāvakā.",
  "atk-s0508a10:62_6": "Sāvakānaṁ saccābhisamayo sāvakasambodhi.",
  "atk-s0508a10:62_7": "Tividhāpesā tiṇṇaṁ bodhisattānaṁ yathāsakaṁ āgamanīyapaṭipadāya matthakappattiyā satipaṭṭhānādīnaṁ sattatiṁsāya",
  "atk-s0508a10:62_8": "bodhipakkhiyadhammānaṁ bhāvanāpāripūrīti veditabbā itarābhisamayānaṁ tadavinābhāvato.",
  "atk-s0508a10:62_9": "Na hi sacchikiriyābhisamayena vinā bhāvanābhisamayo sambhavati,",
  "atk-s0508a10:62_10": "sati ca bhāvanābhisamaye pahānābhisamayo pariññābhisamayo ca siddhoyeva hotīti.",
  "atk-s0508a10:63_0": "Yadā hi mahābodhisatto paripūritabodhisambhāro carimabhave katapubbakicco bodhimaṇḍaṁ āruyha –",
  "atk-s0508a10:63_1": "‘‘na tāvimaṁ pallaṅkaṁ bhindissāmi,",
  "atk-s0508a10:63_2": "yāva na me anupādāya āsavehi cittaṁ vimuccissatī’’ti paṭiññaṁ katvā aparājitapallaṅke nisinno asampattāya",
  "atk-s0508a10:63_3": "eva sañjhāvelāya mārabalaṁ vidhamitvā purimayāme pubbenivāsānussatiñāṇena anekākāravokāre pubbe nivutthakkhandhe",
  "atk-s0508a10:63_4": "anussaritvā majjhimayāme dibbacakkhuvisodhanena cutūpapātañāṇaanāgataṁsañāṇāni adhigantvā pacchimayāme",
  "atk-s0508a10:63_5": "‘‘kicchaṁ vatāyaṁ loko āpanno jāyati ca jīyati ca mīyati ca cavati ca upapajjati ca,",
  "atk-s0508a10:63_6": "atha ca panimassa dukkhassa nissaraṇaṁ nappajānāti jarāmaraṇassā’’tiādinā (dī. ni.",
  "atk-s0508a10:63_7": "2.57) jarāmaraṇato paṭṭhāya paṭiccasamuppādamukhena vipassanaṁ abhinivisitvā mahāgahanaṁ chindituṁ nisadasilāyaṁ",
  "atk-s0508a10:63_8": "pharasuṁ nisento viya kilesagahanaṁ chindituṁ lokanātho ñāṇapharasuṁ tejento buddhabhāvāya hetusampattiyā",
  "atk-s0508a10:63_9": "paripākaṁ gatattā sabbaññutaññāṇādhigamāya vipassanaṁ gabbhaṁ gaṇhāpento antarantarā nānāsamāpattiyo",
  "atk-s0508a10:63_10": "samāpajjitvā yathāvavatthāpite nāmarūpe tilakkhaṇaṁ āropetvā anupadadhammavipassanāvasena anekākāravokārasaṅkhāre",
  "atk-s0508a10:63_11": "sammasanto chattiṁsakoṭisatasahassamukhena sammasanavāraṁ vitthāretvā tattha mahāvajirañāṇasaṅkhāte vipassanāñāṇe",
  "atk-s0508a10:63_12": "tikkhe sūre pasanne vuṭṭhānagāminibhāvena pavattamāne yadā taṁ maggena ghaṭeti,",
  "atk-s0508a10:63_13": "tadā maggapaṭipāṭiyā diyaḍḍhakilesasahassaṁ khepento aggamaggakkhaṇe sammāsambodhiṁ adhigacchati nāma,",
  "atk-s0508a10:63_14": "aggaphalakkhaṇato paṭṭhāya adhigato nāma.",
  "atk-s0508a10:63_15": "Sammāsambuddhabhāvato dasabalacatuvesārajjādayopi tassa tadā hatthagatāyeva hontīti ayaṁ tāva abhisamayato sammāsambodhipaṭipadā.",
  "atk-s0508a10:63_16": "Tadatthato pana mahābhinīhārato paṭṭhāya yāva tusitabhavane nibbatti,",
  "atk-s0508a10:63_17": "etthantare pavattaṁ bodhisambhārasambharaṇaṁ.",
  "atk-s0508a10:63_18": "Tattha yaṁ vattabbaṁ,",
  "atk-s0508a10:63_19": "taṁ sabbākārasampannaṁ cariyāpiṭakavaṇṇanāyaṁ vitthārato vuttamevāti tattha vuttanayeneva gahetabbaṁ.",
  "atk-s0508a10:64_0": "Paccekabodhisattāpi paccekabodhiyā katābhinīhārā anupubbena sambhatapaccekasambodhisambhārā tādise kāle",
  "atk-s0508a10:64_1": "carimattabhāve ṭhitā ñāṇassa paripākagatabhāvena upaṭṭhitaṁ saṁveganimittaṁ gahetvā savisesaṁ bhavādīsu",
  "atk-s0508a10:64_2": "ādīnavaṁ disvā sayambhūñāṇena pavatti pavattihetuṁ nivatti nivattihetuñca paricchinditvā ‘‘so ‘idaṁ dukkha’nti",
  "atk-s0508a10:64_3": "yoniso manasi karotī’’tiādinā āgatanayena catusaccakammaṭṭhānaṁ paribrūhentā attano abhinīhārānurūpaṁ",
  "atk-s0508a10:64_4": "saṅkhāre parimaddantā anukkamena vipassanaṁ ussukkāpetvā maggapaṭipāṭiyā aggamaggaṁ adhigacchantā paccekasambodhiṁ",
  "atk-s0508a10:64_5": "abhisambujjhanti nāma,",
  "atk-s0508a10:64_6": "aggaphalakkhaṇato paṭṭhāya paccekasambuddhā nāma hutvā sadevakassa lokassa aggadakkhiṇeyyā honti.",
  "atk-s0508a10:65_0": "Sāvakā pana satthu sabrahmacārino vā catusaccakammaṭṭhānakathaṁ sutvā tasmiṁyeva khaṇe kālantare vā tajjaṁ",
  "atk-s0508a10:65_1": "paṭipattiṁ anutiṭṭhantā ghaṭentā vāyamantā vipassanaṁ ussukkāpetvā,",
  "atk-s0508a10:65_2": "yadi vā paṭipadāya vaḍḍhantiyā,",
  "atk-s0508a10:65_3": "saccāni paṭivijjhantā attano abhinīhārānurūpasiddhiaggasāvakabhūmiyā vā kevalaṁ vā aggamaggakkhaṇe sāvakasambodhiṁ adhigacchanti nāma.",
  "atk-s0508a10:65_4": "Tato paraṁ sāvakabuddhā nāma honti sadevake loke aggadakkhiṇeyyā.",
  "atk-s0508a10:65_5": "Evaṁ tāva abhisamayato paccekasambodhi sāvakasambodhi ca veditabbā.",
  "atk-s0508a10:66_0": "Tadatthato pana yathā mahābodhisattānaṁ heṭṭhimaparicchedena cattāri asaṅkhyeyyāni kappānaṁ satasahassañca",
  "atk-s0508a10:66_1": "bodhisambhārasambharaṇaṁ icchitabbaṁ majjhimaparicchedena aṭṭha asaṅkhyeyyāni kappānaṁ satasahassañca,",
  "atk-s0508a10:66_2": "uparimaparicchedena soḷasa asaṅkhyeyyāni kappānaṁ satasahassañca ete ca bhedā paññādhikasaddhādhikavīriyādhikavasena veditabbā.",
  "atk-s0508a10:66_3": "Paññādhikānañhi saddhā mandā hoti paññā tikkhā,",
  "atk-s0508a10:66_4": "tato ca upāyakosallassa visadanipuṇabhāvena nacirasseva pāramiyo pāripūriṁ gacchanti.",
  "atk-s0508a10:66_5": "Saddhādhikānaṁ paññā majjhimā hotīti tesaṁ nātisīghaṁ nātisaṇikaṁ pāramiyo pāripūriṁ gacchanti.",
  "atk-s0508a10:66_6": "Vīriyādhikānaṁ pana paññā mandā hotīti tesaṁ cireneva pāramiyo pāripūriṁ gacchanti.",
  "atk-s0508a10:66_7": "Na evaṁ paccekabodhisattānaṁ.",
  "atk-s0508a10:66_8": "Tesañhi satipi paññādhikabhāve dve asaṅkhyeyyāni kappānaṁ satasahassañca bodhisambhārasambharaṇaṁ icchitabbaṁ,",
  "atk-s0508a10:66_9": "na tato oraṁ.",
  "atk-s0508a10:66_10": "Saddhādhikavīriyādhikāpi vuttaparicchedato paraṁ katipaye eva kappe atikkamitvā paccekasambodhiṁ abhisambujjhanti,",
  "atk-s0508a10:66_11": "na tatiyaṁ asaṅkhyeyyanti.",
  "atk-s0508a10:66_12": "Sāvakabodhisattānaṁ pana yesaṁ aggasāvakabhāvāya abhinīhāro,",
  "atk-s0508a10:66_13": "tesaṁ ekaṁ asaṅkhyeyyaṁ kappānaṁ satasahassañca sambhārasambharaṇaṁ icchitabbaṁ.",
  "atk-s0508a10:66_14": "Yesaṁ mahāsāvakabhāvāya,",
  "atk-s0508a10:66_15": "tesaṁ kappānaṁ satasahassameva,",
  "atk-s0508a10:66_16": "tathā buddhassa mātāpitūnaṁ upaṭṭhākassa puttassa ca.",
  "atk-s0508a10:66_17": "Tattha yathā –",
  "atk-s0508a10:67_0": "‘‘Manussattaṁ liṅgasampatti, hetu satthāradassanaṁ;",
  "atk-s0508a10:68_0": "Pabbajjā guṇasampatti, adhikāro ca chandatā;",
  "atk-s0508a10:69_0": "Aṭṭhadhammasamohānā, abhinīhāro samijjhatī’’ti. (bu. vaṁ. 2.59) –",
  "atk-s0508a10:70_0": "Evaṁ vutte aṭṭha dhamme samodhānetvā katapaṇidhānānaṁ mahābodhisattānaṁ mahābhinīhārato pabhuti savisesaṁ",
  "atk-s0508a10:70_1": "dānādīsu yuttappayuttānaṁ divase divase vessantaradānasadisaṁ mahādānaṁ dentānaṁ tadanurūpasīlādike sabbapāramidhamme",
  "atk-s0508a10:70_2": "ācinantānampi yathāvuttakālaparicchedaṁ asampatvā antarā eva buddhabhāvappatti nāma natthi. Kasmā?",
  "atk-s0508a10:70_3": "Ñāṇassa aparipaccanato.",
  "atk-s0508a10:70_4": "Paricchinnakāle nipphāditaṁ viya hi sassaṁ buddhañāṇaṁ yathāparicchinnakālavaseneva vuddhiṁ viruḷhiṁ",
  "atk-s0508a10:70_5": "vepullaṁ āpajjantaṁ gabbhaṁ gaṇhantaṁ paripākaṁ gacchatīti evaṁ –",
  "atk-s0508a10:71_0": "‘‘Manussattaṁ liṅgasampatti, vigatāsavadassanaṁ;",
  "atk-s0508a10:72_0": "Adhikāro chandatā ete, abhinīhārakāraṇā’’ti. (su. ni. aṭṭha. 1.khaggavisāṇasuttavaṇṇanā) –",
  "atk-s0508a10:73_0": "Ime pañca dhamme samodhānetvā katābhinīhārānaṁ paccekabodhisattānaṁ ‘‘adhikāro chandatā’’ti dvaṅgasamannāgatāya",
  "atk-s0508a10:73_1": "patthanāya vasena katapaṇidhānānaṁ sāvakabodhisattānañca tattha tattha vuttakālaparicchedaṁ asampatvā",
  "atk-s0508a10:73_2": "antarā eva paccekasambodhiyā yathāvuttasāvakasambodhiyā ca adhigamo natthi. Kasmā?",
  "atk-s0508a10:73_3": "Ñāṇassa aparipaccanato.",
  "atk-s0508a10:73_4": "Imesampi hi yathā mahābodhisattānaṁ dānādipāramīhi paribrūhitā paññāpāramī anukkamena gabbhaṁ gaṇhantī paripākaṁ gacchantī buddhañāṇaṁ paripūreti,",
  "atk-s0508a10:73_5": "evaṁ dānādīhi paribrūhitā anupubbena yathārahaṁ gabbhaṁ gaṇhantī paripākaṁ gacchantī paccekabodhiñāṇaṁ sāvakabodhiñāṇañca paripūreti.",
  "atk-s0508a10:73_6": "Dānaparicayena hete tattha tattha bhave alobhajjhāsayatāya sabbattha asaṅgamānasā anapekkhacittā hutvā,",
  "atk-s0508a10:73_7": "sīlaparicayena susaṁvutakāyavācatāya suparisuddhakāyavacīkammantā parisuddhājīvā indriyesu guttadvārā",
  "atk-s0508a10:73_8": "bhojane mattaññuno hutvā jāgariyānuyogena cittaṁ samādahanti,",
  "atk-s0508a10:73_9": "svāyaṁ tesaṁ jāgariyānuyogo gatapaccāgatikavattavasena veditabbo.",
  "atk-s0508a10:74_0": "Evaṁ pana paṭipajjantānaṁ adhikārasampattiyā appakasireneva aṭṭha samāpattiyo pañcābhiññā chaḷabhiññā",
  "atk-s0508a10:74_1": "adhiṭṭhānabhūtā pubbabhāgavipassanā ca hatthagatāyeva honti.",
  "atk-s0508a10:74_2": "Vīriyādayo pana tadantogadhā eva.",
  "atk-s0508a10:74_3": "Yañhi paccekabodhiyā sāvakabodhiyā vā atthāya dānādipuññasambharaṇe abbhussahanaṁ,",
  "atk-s0508a10:74_4": "idaṁ vīriyaṁ.",
  "atk-s0508a10:74_5": "Yaṁ tadanuparodhassa sahanaṁ,",
  "atk-s0508a10:74_6": "ayaṁ khanti.",
  "atk-s0508a10:74_7": "Yaṁ dānasīlādisamādānāvisaṁvādanaṁ,",
  "atk-s0508a10:74_8": "idaṁ saccaṁ.",
  "atk-s0508a10:74_9": "Sabbatthameva acalasamādhānādhiṭṭhānaṁ,",
  "atk-s0508a10:74_10": "idaṁ adhiṭṭhānaṁ .",
  "atk-s0508a10:74_11": "Yā dānasīlādīnaṁ pavattiṭṭhānabhūtesu sattesu hitesitā,",
  "atk-s0508a10:74_12": "ayaṁ mettā.",
  "atk-s0508a10:74_13": "Yaṁ sattānaṁ katavippakāresu ajjhupekkhanaṁ,",
  "atk-s0508a10:74_14": "ayaṁ upekkhāti.",
  "atk-s0508a10:74_15": "Evaṁ dānasīlabhāvanāsu sīlasamādhipaññāsu ca sijjhamānāsu vīriyādayo siddhā eva honti.",
  "atk-s0508a10:74_16": "Sāyeva paccekabodhiatthāya sāvakabodhiatthāya ca dānādipaṭipadā tesaṁ bodhisattānaṁ santānassa bhāvanato paribhāvanato bhāvanā nāma.",
  "atk-s0508a10:74_17": "Visesato dānasīlādīhi svābhisaṅkhate santāne pavattā samathavipassanāpaṭipadā,",
  "atk-s0508a10:74_18": "yato te bodhisattā pubbayogāvacarasamudāgamasampannā honti.",
  "atk-s0508a10:74_19": "Tenāha bhagavā –",
  "atk-s0508a10:75_0": "‘‘Pañcime, ānanda,",
  "atk-s0508a10:75_1": "ānisaṁsā pubbayogāvacare.",
  "atk-s0508a10:75_2": "Katame pañca?",
  "atk-s0508a10:75_3": "Idhānanda,",
  "atk-s0508a10:75_4": "pubbayogāvacaro diṭṭheva dhamme paṭikacca aññaṁ ārādheti,",
  "atk-s0508a10:75_5": "no ce diṭṭheva dhamme paṭikacca aññaṁ ārādheti,",
  "atk-s0508a10:75_6": "atha maraṇakāle aññaṁ ārādheti,",
  "atk-s0508a10:75_7": "atha devaputto samāno aññaṁ ārādheti,",
  "atk-s0508a10:75_8": "atha buddhānaṁ sammukhībhāve khippābhiñño hoti,",
  "atk-s0508a10:75_9": "atha pacchime kāle paccekasambuddho hotī’’ti (su. ni. aṭṭha.",
  "atk-s0508a10:75_10": "1.khaggavisāṇasuttavaṇṇanā).",
  "atk-s0508a10:76_0": "Iti pubbabhāgapaṭipadābhūtāya pāramitāparibhāvitāya samathavipassanābhāvanāya nirodhagāminipaṭipadābhūtāya",
  "atk-s0508a10:76_1": "abhisamayasaṅkhātāya maggabhāvanāya ca bhāvitattabhāvā buddhapaccekabuddhabuddhasāvakā bhāvitattā nāma.",
  "atk-s0508a10:76_2": "Tesu idha buddhasāvakā adhippetā.",
  "atk-s0508a10:77_0": "Ettha ca ‘‘sīhānaṁvā’’ti iminā therānaṁ sīhasamānavuttitādassanena attano paṭipakkhehi anabhibhavanīyataṁ,",
  "atk-s0508a10:77_1": "te ca abhibhuyya pavattiṁ dasseti.",
  "atk-s0508a10:77_2": "‘‘Sīhānaṁva nadantānaṁ…pe…",
  "atk-s0508a10:77_3": "gāthā’’ti iminā theragāthānaṁ sīhanādasadisatādassanena tāsaṁ paravādehi anabhibhavanīyataṁ,",
  "atk-s0508a10:77_4": "te ca abhibhavitvā pavattiṁ dasseti.",
  "atk-s0508a10:77_5": "‘‘Bhāvitattāna’’nti iminā tadubhayassa kāraṇaṁ vibhāveti.",
  "atk-s0508a10:77_6": "Bhāvitattabhāvena therā idha sīhasadisā vuttā,",
  "atk-s0508a10:77_7": "tesañca gāthā sīhanādasadisiyo.",
  "atk-s0508a10:77_8": "‘‘Atthūpanāyikā’’ti iminā abhibhavane payojanaṁ dasseti.",
  "atk-s0508a10:77_9": "Tattha therānaṁ paṭipakkho nāma saṁkilesadhammo,",
  "atk-s0508a10:77_10": "tadabhibhavo tadaṅgivikkhambhanappahānehi saddhiṁ samucchedappahānaṁ.",
  "atk-s0508a10:77_11": "Tasmiṁ sati paṭipassaddhīppahānaṁ nissaraṇappahānañca siddhameva hoti,",
  "atk-s0508a10:77_12": "yato te bhāvitattāti vuccanti.",
  "atk-s0508a10:77_13": "Maggakkhaṇe hi ariyā appamādabhāvanaṁ bhāventi nāma,",
  "atk-s0508a10:77_14": "aggaphalakkhaṇato paṭṭhāya bhāvitattā nāmāti vuttovāyamattho.",
  "atk-s0508a10:78_0": "Tesu tadaṅgappahānena nesaṁ sīlasampadā dassitā,",
  "atk-s0508a10:78_1": "vikkhambhanappahānena samādhisampadā,",
  "atk-s0508a10:78_2": "samucchedappahānena paññāsampadā,",
  "atk-s0508a10:78_3": "itarena tāsaṁ phalaṁ dassitaṁ.",
  "atk-s0508a10:78_4": "Sīlena ca tesaṁ paṭipattiyā ādikalyāṇatā dassitā,",
  "atk-s0508a10:78_5": "‘‘ko cādi kusalānaṁ dhammānaṁ?",
  "atk-s0508a10:78_6": "Sīlañca suvisuddhaṁ’’ (saṁ. ni. 5.369),",
  "atk-s0508a10:78_7": "‘‘sīle patiṭṭhāya’’ (saṁ. ni. 1.23; visuddhi. 1.1),",
  "atk-s0508a10:78_8": "‘‘sabbapāpassa akaraṇa’’nti (dha. pa. 183; dī. ni.",
  "atk-s0508a10:78_9": "2.90) ca vacanato sīlaṁ paṭipattiyā ādikalyāṇaṁva avippaṭisārādiguṇāvahattā.",
  "atk-s0508a10:78_10": "Samādhinā majjhekalyāṇatā dassitā,",
  "atk-s0508a10:78_11": "‘‘cittaṁ bhāvayaṁ’’,",
  "atk-s0508a10:78_12": "‘‘kusalassa upasampadā’’ti ca vacanato samādhipaṭipattiyā majjhekalyāṇova,",
  "atk-s0508a10:78_13": "iddhividhādiguṇāvahattā.",
  "atk-s0508a10:78_14": "Paññāya pariyosānakalyāṇatā dassitā,",
  "atk-s0508a10:78_15": "‘‘sacittapariyodapanaṁ’’ (dha. pa. 183; dī. ni. 2.90),",
  "atk-s0508a10:78_16": "‘‘paññaṁ bhāvaya’’nti (saṁ. ni. 1.23; visuddhi.",
  "atk-s0508a10:78_17": "1.1) ca vacanato paññā paṭipattiyā pariyosānaṁva,",
  "atk-s0508a10:78_18": "paññuttarato kusalānaṁ dhammānaṁ sāva kalyāṇā iṭṭhāniṭṭhesu tādibhāvāvahattā.",
  "atk-s0508a10:79_0": "‘‘Selo yathā ekaghano, vātena na samīrati; (Mahāva. 244);",
  "atk-s0508a10:80_0": "Evaṁ nindāpasaṁsāsu, na samiñjanti paṇḍitā’’ti. (dha. pa. 81) –",
  "atk-s0508a10:81_0": "Hi vuttaṁ.",
  "atk-s0508a10:82_0": "Tathā sīlasampadāya tevijjabhāvo dassito.",
  "atk-s0508a10:82_1": "Sīlasampattiñhi nissāya tisso vijjā pāpuṇanti.",
  "atk-s0508a10:82_2": "Samādhisampadāya chaḷabhiññābhāvo.",
  "atk-s0508a10:82_3": "Samādhisampattiñhi nissāya chaḷabhiññā pāpuṇanti.",
  "atk-s0508a10:82_4": "Paññāsampadāya pabhinnapaṭisambhidābhāvo.",
  "atk-s0508a10:82_5": "Paññāsampadañhi nissāya catasso paṭisambhidā pāpuṇanti.",
  "atk-s0508a10:82_6": "Iminā tesaṁ therānaṁ keci tevijjā,",
  "atk-s0508a10:82_7": "keci chaḷabhiññā,",
  "atk-s0508a10:82_8": "keci paṭisambhidāpattāti ayamattho dassitoti veditabbaṁ.",
  "atk-s0508a10:83_0": "Tathā sīlasampadāya tesaṁ kāmasukhānuyogasaṅkhātassa antassa parivajjanaṁ dasseti.",
  "atk-s0508a10:83_1": "Samādhisampadāya attakilamathānuyogasaṅkhātassa,",
  "atk-s0508a10:83_2": "paññāsampadāya majjhimāya paṭipadāya sevanaṁ dasseti.",
  "atk-s0508a10:83_3": "Tathā sīlasampadāya tesaṁ vītikkamappahānaṁ kilesānaṁ dasseti.",
  "atk-s0508a10:83_4": "Samādhisampadāya pariyuṭṭhānappahānaṁ ,",
  "atk-s0508a10:83_5": "paññāsampadāya anusayappahānaṁ dasseti.",
  "atk-s0508a10:83_6": "Sīlasampadāya vā duccaritasaṁkilesavisodhanaṁ,",
  "atk-s0508a10:83_7": "samādhisampadāya taṇhāsaṁkilesavisodhanaṁ,",
  "atk-s0508a10:83_8": "paññāsampadāya diṭṭhisaṁkilesavisodhanaṁ dasseti.",
  "atk-s0508a10:83_9": "Tadaṅgappahānena vā nesaṁ apāyasamatikkamo dassito.",
  "atk-s0508a10:83_10": "Vikkhambhanappahānena kāmadhātusamatikkamo,",
  "atk-s0508a10:83_11": "samucchedappahānena sabbabhavasamatikkamo dassitoti veditabbaṁ.",
  "atk-s0508a10:84_0": "‘‘Bhāvitattāna’’nti vā ettha sīlabhāvanā,",
  "atk-s0508a10:84_1": "cittabhāvanā paññābhāvanāti tisso bhāvanā veditabbā kāyabhāvanāya tadantogadhattā.",
  "atk-s0508a10:84_2": "Sīlabhāvanā ca paṭipattiyā ādīti sabbaṁ purimasadisaṁ .",
  "atk-s0508a10:84_3": "Yathā pana sīhanādaṁ pare migagaṇā na sahanti,",
  "atk-s0508a10:84_4": "kuto abhibhave,",
  "atk-s0508a10:84_5": "aññadatthu sīhanādova te abhibhavati evameva aññatitthiyavādā therānaṁ vāde na sahanti,",
  "atk-s0508a10:84_6": "kuto abhibhave,",
  "atk-s0508a10:84_7": "aññadatthu theravādāva te abhibhavanti.",
  "atk-s0508a10:84_8": "Taṁ kissa hetu?",
  "atk-s0508a10:84_9": "‘‘Sabbe saṅkhārā aniccā,",
  "atk-s0508a10:84_10": "sabbe saṅkhārā dukkhā,",
  "atk-s0508a10:84_11": "sabbe dhammā anattā’’ti (dha. pa.",
  "atk-s0508a10:84_12": "277-279) ‘‘nibbānadhātū’’ti ca pavattanato.",
  "atk-s0508a10:84_13": "Na hi dhammato sakkā kenaci aññathā kātuṁ appaṭivattanīyato.",
  "atk-s0508a10:84_14": "Yaṁ panettha vattabbaṁ,",
  "atk-s0508a10:84_15": "taṁ parato āvibhavissati.",
  "atk-s0508a10:84_16": "Evamettha saṅkhepeneva paṭhamagāthāya atthavibhāvanā veditabbā.",
  "atk-s0508a10:85_0": "Dutiyagāthāyaṁ pana ayaṁ sambandhadassanamukhena atthavibhāvanā.",
  "atk-s0508a10:85_1": "Tattha yesaṁ therānaṁ gāthā sāvetukāmo,",
  "atk-s0508a10:85_2": "te sādhāraṇavasena nāmato gottato guṇato ca kittetuṁ ‘‘yathānāmā’’tiādi vuttaṁ.",
  "atk-s0508a10:85_3": "Asādhāraṇato pana tattha tattha gāthāsveva āvibhavissati.",
  "atk-s0508a10:85_4": "Tattha yathānāmāti yaṁyaṁnāmā,",
  "atk-s0508a10:85_5": "subhūti mahākoṭṭhikotiādinā nayena nāmadheyyena paññātāti attho.",
  "atk-s0508a10:85_6": "Yathāgottāti yaṁyaṁgottā,",
  "atk-s0508a10:85_7": "gotamo kassapotiādinā nayena kulapadesena yāya yāya jātiyā paññātāti attho.",
  "atk-s0508a10:85_8": "Yathādhammavihārinoti yādisadhammavihārino,",
  "atk-s0508a10:85_9": "pariyattiparamatāyaṁ aṭṭhatvā yathānurūpaṁ samāpattivihārino hutvā vihariṁsūti attho.",
  "atk-s0508a10:85_10": "Atha vā yathādhammavihārinoti yathādhammā vihārino ca,",
  "atk-s0508a10:85_11": "yādisasīlādidhammā dibbavihārādīsu abhiṇhaso viharamānā yādisavihārā cāti attho.",
  "atk-s0508a10:85_12": "Yathādhimuttāti yādisaadhimuttikā saddhādhimuttipaññādhimuttīsu yaṁyaṁadhimuttikā suññatamukhādīsu vā yathā yathā nibbānaṁ adhimuttāti yathādhimuttā.",
  "atk-s0508a10:85_13": "‘‘Nibbānaṁ adhimuttānaṁ,",
  "atk-s0508a10:85_14": "atthaṁ gacchanti āsavā’’ti (dha. pa.",
  "atk-s0508a10:85_15": "226) hi vuttaṁ.",
  "atk-s0508a10:85_16": "Ubhayañcetaṁ pubbabhāgavasena veditabbaṁ.",
  "atk-s0508a10:85_17": "Arahattappattito pubbeyeva hi yathāvuttamadhimuccanaṁ,",
  "atk-s0508a10:85_18": "na parato.",
  "atk-s0508a10:85_19": "Tenāha bhagavā –",
  "atk-s0508a10:86_0": "‘‘Assaddho akataññū ca, sandhicchedo ca yo naro’’tiādi. (dha. pa. 97).",
  "atk-s0508a10:87_0": "‘‘Yathāvimuttā’’ti vā pāṭho,",
  "atk-s0508a10:87_1": "paññāvimuttiubhatobhāgavimuttīsu yaṁyaṁvimuttikāti attho.",
  "atk-s0508a10:87_2": "Sappaññāti tihetukapaṭisandhipaññāya pārihārikapaññāya bhāvanāpaññāya cāti tividhāyapi paññāya paññavanto.",
  "atk-s0508a10:87_3": "Vihariṁsūti tāya eva sappaññatāya yathāladdhena phāsuvihāreneva vasiṁsu.",
  "atk-s0508a10:87_4": "Atanditāti analasā,",
  "atk-s0508a10:87_5": "attahitapaṭipattiyaṁ yathābalaṁ parahitapaṭipattiyañca uṭṭhānavantoti attho.",
  "atk-s0508a10:88_0": "Ettha ca pana nāmagottaggahaṇena tesaṁ therānaṁ pakāsapaññātabhāvaṁ dasseti.",
  "atk-s0508a10:88_1": "Dhammavihāraggahaṇena sīlasampadaṁ samādhisampadañca dasseti.",
  "atk-s0508a10:88_2": "‘‘Yathādhimuttā sappaññā’’ti iminā paññāsampadaṁ .",
  "atk-s0508a10:88_3": "‘‘Atanditā’’ti iminā sīlasampadādīnaṁ kāraṇabhūtaṁ vīriyasampadaṁ dasseti.",
  "atk-s0508a10:88_4": "‘‘Yathānāmā’’ti iminā tesaṁ pakāsananāmataṁ dasseti.",
  "atk-s0508a10:88_5": "‘‘Yathāgottā’’ti iminā saddhānusārīdhammānusārīgottasampattisamudāgamaṁ,",
  "atk-s0508a10:88_6": "‘‘yathādhammavihārino’’tiādinā sīlasamādhipaññāvimuttivimuttiñāṇadassanaṁ sampattisamudāgamaṁ,",
  "atk-s0508a10:88_7": "‘‘atanditā’’ti iminā evaṁ attahitasampattiyaṁ ṭhitānaṁ parahitapaṭipattiṁ dasseti.",
  "atk-s0508a10:89_0": "Atha vā ‘‘yathānāmā’’ti idaṁ tesaṁ therānaṁ garūhi gahitanāmadheyyadassanaṁ samaññāmattakittanato.",
  "atk-s0508a10:89_1": "‘‘Yathāgottā’’ti idaṁ kulaputtabhāvadassanaṁ kulāpadesa kittanato.",
  "atk-s0508a10:89_2": "Tena nesaṁ saddhāpabbajitabhāvaṁ dasseti .",
  "atk-s0508a10:89_3": "‘‘Yathādhammavihārino’’ti idaṁ caraṇasampattidassanaṁ sīlasaṁvarādīhi samaṅgībhāvadīpanato .",
  "atk-s0508a10:89_4": "‘‘Yathādhimuttā sappaññā’’ti idaṁ nesaṁ vijjāsampattidassanaṁ āsavakkhayapariyosānāya ñāṇasampattiyā adhigamaparidīpanato.",
  "atk-s0508a10:89_5": "‘‘Atanditā’’ti idaṁ vijjācaraṇasampattīnaṁ adhigamūpāyadassanaṁ.",
  "atk-s0508a10:89_6": "‘‘Yathānāmā’’ti vā iminā tesaṁ pakāsananāmataṁyeva dasseti.",
  "atk-s0508a10:89_7": "‘‘Yathāgottā’’ti pana iminā pacchimacakkadvayasampattiṁ dasseti.",
  "atk-s0508a10:89_8": "Na hi sammāappaṇihitattano pubbe ca akatapuññassa saddhānusārīdhammānusārino gottasampattisamudāgamo sambhavati.",
  "atk-s0508a10:89_9": "‘‘Yathādhammavihārino’’ti iminā tesaṁ purimacakkadvayasampattiṁ dasseti.",
  "atk-s0508a10:89_10": "Na hi appatirūpe dese vasato sappurisūpanissayarahitassa ca tādisā guṇavisesā sambhavanti.",
  "atk-s0508a10:89_11": "‘‘Yathādhimuttā’’ti iminā saddhammasavanasampadāsamāyogaṁ dasseti.",
  "atk-s0508a10:89_12": "Na hi paratoghosena vinā sāvakānaṁ saccasampaṭivedho sambhavati.",
  "atk-s0508a10:89_13": "‘‘Sappaññā atanditā’’ti iminā yathāvuttassa guṇavisesassa abyabhicārihetuṁ dasseti ñāyārambhadassanato.",
  "atk-s0508a10:90_0": "Aparo nayo –",
  "atk-s0508a10:90_1": "‘‘yathāgottā’’ti ettha gottakittanena tesaṁ therānaṁ yonisomanasikārasampadaṁ dasseti yathāvuttagottasampannassa yonisomanasikārasambhavato.",
  "atk-s0508a10:90_2": "‘‘Yathādhammavihārino’’ti ettha dhammavihāraggahaṇena saddhammasavanasampadaṁ dasseti saddhammasavanena vinā tadabhāvato.",
  "atk-s0508a10:90_3": "‘‘Yathādhimuttā’’ti iminā matthakappattaṁ dhammānudhammapaṭipadaṁ dasseti.",
  "atk-s0508a10:90_4": "‘‘Sappaññā’’ti iminā sabbattha sampajānakāritaṁ.",
  "atk-s0508a10:90_5": "‘‘Atanditā’’ti iminā vuttanayena attahitasampattiṁ paripūretvā ṭhitānaṁ paresaṁ hitasukhāvahāya paṭipattiyaṁ akilāsubhāvaṁ dasseti.",
  "atk-s0508a10:90_6": "Tathā ‘‘yathāgottā’’ti iminā nesaṁ saraṇagamanasampadā dassitā saddhānusārīgottakittanato.",
  "atk-s0508a10:90_7": "‘‘Yathādhammavihārino’’ti iminā sīlakkhandhapubbaṅgamo samādhikkhandho dassito.",
  "atk-s0508a10:90_8": "‘‘Yathādhimuttā sappaññā’’ti iminā paññakkhandhādayo.",
  "atk-s0508a10:90_9": "Saraṇagamanañca sāvakaguṇānaṁ ādi,",
  "atk-s0508a10:90_10": "samādhi majjhe,",
  "atk-s0508a10:90_11": "paññā pariyosānanti ādimajjhapariyosānadassanena sabbepi sāvakaguṇā dassitā honti.",
  "atk-s0508a10:91_0": "Īdisī pana guṇavibhūti yāya sammāpaṭipattiyā tehi adhigatā,",
  "atk-s0508a10:91_1": "taṁ dassetuṁ ‘‘tattha tattha vipassitvā’’tiādi vuttaṁ.",
  "atk-s0508a10:91_2": "Tattha tatthāti tesu tesu araññarukkhamūlapabbatādīsu vivittasenāsanesu.",
  "atk-s0508a10:91_3": "Tattha tatthāti vā tasmiṁ tasmiṁ udānādikāle.",
  "atk-s0508a10:91_4": "Vipassitvāti sampassitvā.",
  "atk-s0508a10:91_5": "Nāmarūpavavatthāpanapaccayapariggahehi diṭṭhivisuddhikaṅkhāvitaraṇavisuddhiyo sampādetvā kalāpasammasanādikkamena",
  "atk-s0508a10:91_6": "pañcamaṁ visuddhiṁ adhigantvā paṭipadāñāṇadassanavisuddhiyā matthakaṁ pāpanavasena vipassanaṁ ussukkāpetvā",
  "atk-s0508a10:91_7": "phusitvāti patvā sacchikatvā.",
  "atk-s0508a10:91_8": "Accutaṁ padanti nibbānaṁ.",
  "atk-s0508a10:91_9": "Tañhi sayaṁ acavanadhammattā adhigatānaṁ accutihetubhāvato ca natthi ettha cutīti ‘‘accutaṁ’’.",
  "atk-s0508a10:91_10": "Saṅkhatadhammehi asammissabhāvatāya tadatthikehi paṭipajjitabbatāya ca ‘‘pada’’nti ca vuccati.",
  "atk-s0508a10:91_11": "Katantanti katassa antaṁ.",
  "atk-s0508a10:91_12": "Yo hi tehi adhigato ariyamaggo,",
  "atk-s0508a10:91_13": "so attano paccayehi uppāditattā kato nāma.",
  "atk-s0508a10:91_14": "Tassa pana pariyosānabhūtaṁ phalaṁ katantoti adhippetaṁ.",
  "atk-s0508a10:91_15": "Taṁ katantaṁ aggaphalaṁ.",
  "atk-s0508a10:91_16": "Atha vā paccayehi katattā nipphāditattā katā nāma saṅkhatadhammā,",
  "atk-s0508a10:91_17": "tannissaraṇabhāvato katanto nibbānaṁ.",
  "atk-s0508a10:91_18": "Taṁ katantaṁ.",
  "atk-s0508a10:91_19": "Paccavekkhantāti ‘‘adhigataṁ vata mayā ariyamaggādhigamena idaṁ ariyaphalaṁ,",
  "atk-s0508a10:91_20": "adhigatā asaṅkhatā dhātū’’ti ariyaphalanibbānāni vimuttiñāṇadassanena paṭipattiṁ avekkhamānā.",
  "atk-s0508a10:91_21": "Atha vā saccasampaṭivedhavasena yaṁ ariyena karaṇīyaṁ pariññādisoḷasavidhaṁ kiccaṁ aggaphale ṭhitena nipphāditattā pariyosāpitattā kataṁ nāma,",
  "atk-s0508a10:91_22": "evaṁ kataṁ taṁ paccavekkhantā.",
  "atk-s0508a10:91_23": "Etena pahīnakilesapaccavekkhaṇaṁ dassitaṁ.",
  "atk-s0508a10:91_24": "Purimanayena pana itarapaccavekkhaṇānīti ekūnavīsati paccavekkhaṇāni dassitāni honti.",
  "atk-s0508a10:92_0": "Imamatthanti ettha imanti sakalo theratherīgāthānaṁ attho attano itaresañca tattha sannipatitānaṁ dhammasaṅgāhakamahātherānaṁ",
  "atk-s0508a10:92_1": "buddhiyaṁ viparivattamānatāya āsanno paccakkhoti ca katvā vuttaṁ.",
  "atk-s0508a10:92_2": "Atthanti ‘‘channā me kuṭikā’’tiādīhi gāthāhi vuccamānaṁ attūpanāyikaṁ parūpanāyikaṁ lokiyalokuttarapaṭisaṁyuttaṁ atthaṁ.",
  "atk-s0508a10:92_3": "Abhāsisunti gāthābandhavasena kathesuṁ,",
  "atk-s0508a10:92_4": "taṁdīpaniyo idāni mayā vuccamānā tesaṁ bhāvitattānaṁ gāthā attūpanāyikā suṇāthāti yojanā.",
  "atk-s0508a10:92_5": "Te ca mahātherā evaṁ kathentā attano sammāpaṭipattipakāsanīhi gāthāhi sāsanassa ekantaniyyānikavibhāvanena",
  "atk-s0508a10:92_6": "parepi tattha sammāpaṭipattiyaṁ niyojentīti etamatthaṁ dīpeti āyasmā dhammabhaṇḍāgāriko,",
  "atk-s0508a10:92_7": "tathā dīpento ca imāhi gāthāhi tesaṁ thomanaṁ tāsañca tesaṁ vacanassa nidānabhāvena ṭhapanaṁ ṭhānagatamevāti dassetīti daṭṭhabbaṁ.",
  "atk-s0508a10:93_0": "Nidānagāthāvaṇṇanā niṭṭhitā."
}