{
  "atk-s0404a4:0_0": "5. Uposathavaggo",
  "atk-s0404a4:1_0": "4. Vāseṭṭhasuttavaṇṇanā",
  "atk-s0404a4:2_0": "44.",
  "atk-s0404a4:2_1": "Pañcamassa catutthe ime cepi, vāseṭṭha,",
  "atk-s0404a4:2_2": "mahāsālāti purato ṭhite dve sālarukkhe dassento parikappopamaṁ āha.",
  "atk-s0404a4:2_3": "Idaṁ vuttaṁ hoti –",
  "atk-s0404a4:2_4": "ime tāva mahāsālā acetanā.",
  "atk-s0404a4:2_5": "Sace etepi sacetanā hutvā aṭṭhaṅgasamannāgataṁ uposathaṁ upavaseyyuṁ,",
  "atk-s0404a4:2_6": "etesampi so uposathavāso dīgharattaṁ hitāya sukhāya assa.",
  "atk-s0404a4:2_7": "Bhūte pana vattabbameva natthīti.",
  "atk-s0404a4:3_0": "6. Anuruddhasuttavaṇṇanā",
  "atk-s0404a4:4_0": "46.",
  "atk-s0404a4:4_1": "Chaṭṭhe yenāyasmā anuruddhoti tā kira devatā attano sampattiṁ oloketvā ‘‘kiṁ nu kho nissāya ayaṁ sampatti",
  "atk-s0404a4:4_2": "amhehi laddhā’’ti āvajjamānā theraṁ disvā ‘‘mayaṁ amhākaṁ ayyassa pubbe cakkavattirajjaṁ karontassa pādaparicārikā",
  "atk-s0404a4:4_3": "hutvā tena dinnovāde ṭhatvā imaṁ sampattiṁ labhimha,",
  "atk-s0404a4:4_4": "gacchāma theraṁ ānetvā imaṁ sampattiṁ anubhavissāmā’’ti divā yenāyasmā anuruddho tenupasaṅkamiṁsu.",
  "atk-s0404a4:4_5": "Tīsu ṭhānesūti tīsu kāraṇesu.",
  "atk-s0404a4:4_6": "Ṭhānaso paṭilabhāmāti khaṇeneva labhāma.",
  "atk-s0404a4:4_7": "Saranti vacanasaddaṁ vā gītasaddaṁ vā ābharaṇasaddaṁ vā.",
  "atk-s0404a4:4_8": "Pītā assūtiādīni nīlā tāva jātā,",
  "atk-s0404a4:4_9": "pītā bhavituṁ na sakkhissantītiādinā nayena cintetvā vitakketi.",
  "atk-s0404a4:4_10": "Tāpi ‘‘idāni ayyo amhākaṁ pītabhāvaṁ icchati,",
  "atk-s0404a4:4_11": "idāni lohitabhāva’’nti tādisāva ahesuṁ.",
  "atk-s0404a4:5_0": "Accharaṁ vādesīti pāṇitalaṁ vādesi.",
  "atk-s0404a4:5_1": "Pañcaṅgikassāti ātataṁ, vitataṁ,",
  "atk-s0404a4:5_2": "ātatavitataṁ, ghanaṁ,",
  "atk-s0404a4:5_3": "susiranti imehi pañcahi aṅgehi samannāgatassa.",
  "atk-s0404a4:5_4": "Tattha ātataṁ nāma cammapariyonaddhesu bheriādīsu ekatalatūriyaṁ,",
  "atk-s0404a4:5_5": "vitataṁ nāma ubhayatalaṁ,",
  "atk-s0404a4:5_6": "ātatavitataṁ nāma sabbaso pariyonaddhaṁ,",
  "atk-s0404a4:5_7": "susiraṁ vaṁsādi,",
  "atk-s0404a4:5_8": "ghanaṁ sammādi.",
  "atk-s0404a4:5_9": "Suvinītassāti ākaḍḍhanasithilakaraṇādīhi samucchitassa.",
  "atk-s0404a4:5_10": "Suppaṭipatāḷitassāti pamāṇe ṭhitabhāvajānanatthaṁ suṭṭhu paṭipatāḷitassa.",
  "atk-s0404a4:5_11": "Kusalehi susamannāhatassāti ye vādetuṁ kusalā chekā,",
  "atk-s0404a4:5_12": "tehi vāditassa.",
  "atk-s0404a4:5_13": "Vaggūti cheko sundaro.",
  "atk-s0404a4:5_14": "Rajanīyoti rañjetuṁ samattho.",
  "atk-s0404a4:5_15": "Kamanīyoti kāmetabbayutto.",
  "atk-s0404a4:5_16": "Khamanīyoti vā pāṭho,",
  "atk-s0404a4:5_17": "divasampi suyyamāno khamateva,",
  "atk-s0404a4:5_18": "na nibbindatīti attho.",
  "atk-s0404a4:5_19": "Madanīyoti mānamadapurisamadajanano.",
  "atk-s0404a4:5_20": "Indriyāni okkhipīti ‘‘asāruppaṁ imā devatā karontī’’ti indriyāni heṭṭhā khipi,",
  "atk-s0404a4:5_21": "na akkhīni ummīletvā olokesi.",
  "atk-s0404a4:5_22": "Na khvayyo anuruddho sādiyatīti ‘‘mayaṁ naccāma gāyāma,",
  "atk-s0404a4:5_23": "ayyo pana anuruddho na kho sādiyati,",
  "atk-s0404a4:5_24": "akkhīni ummīletvā na oloketi,",
  "atk-s0404a4:5_25": "kiṁ mayaṁ naccitvā vā gāyitvā vā karissāmā’’ti tattheva antaradhāyiṁsu.",
  "atk-s0404a4:5_26": "Yena bhagavā tenupasaṅkamīti tāsaṁ devatānaṁ ānubhāvaṁ disvā ‘‘katihi nu kho dhammehi samannāgato mātugāmo",
  "atk-s0404a4:5_27": "manāpakāyike devaloke nibbattatī’’ti imamatthaṁ pucchituṁ upasaṅkami.",
  "atk-s0404a4:6_0": "9-10. Idhalokikasuttadvayavaṇṇanā",
  "atk-s0404a4:7_0": "49-50.",
  "atk-s0404a4:7_1": "Navame ayaṁ’sa loko āraddho hotīti ayamassa loko idhaloke karaṇamattāya āraddhattā paripuṇṇattā āraddho hoti paripuṇṇo.",
  "atk-s0404a4:7_2": "Soḷasākārasampannāti sutte vuttehi aṭṭhahi,",
  "atk-s0404a4:7_3": "gāthāsu aṭṭhahīti soḷasahi ākārehi samannāgatā,",
  "atk-s0404a4:7_4": "yāni vā aṭṭhaṅgāni parampi tesu samādapetīti evampi soḷasākārasampannāti eke.",
  "atk-s0404a4:7_5": "Saddhāsīlapaññā panettha missikā kathitā.",
  "atk-s0404a4:7_6": "Dasamaṁ bhikkhusaṅghassa kathitaṁ.",
  "atk-s0404a4:7_7": "Sabbasuttesu pana yaṁ na vuttaṁ,",
  "atk-s0404a4:7_8": "taṁ heṭṭhā āgatanayattā uttānatthamevāti.",
  "atk-s0404a4:8_0": "Uposathavaggo pañcamo.",
  "atk-s0404a4:9_0": "Paṭhamapaṇṇāsakaṁ niṭṭhitaṁ.",
  "atk-s0404a4:10_0": "2. Dutiyapaṇṇāsakaṁ"
}