{
  "tika-vin09t4:0_0": "Nissaggiyakaṇḍaṁ",
  "tika-vin09t4:1_0": "1. Cīvaravaggo",
  "tika-vin09t4:2_0": "1. Kathinasikkhāpadavaṇṇanā",
  "tika-vin09t4:3_0": "Nissaggiyakaṇḍe tiṇṇaṁ kathinasikkhāpadānaṁ,",
  "tika-vin09t4:3_1": "vassikasāṭikaaccekacīvarasāsaṅkasikkhāpadānañca ekadesanāya tathākiṇṇāpattikkhandhāva veditabbā –",
  "tika-vin09t4:4_0": "Kathinaṁ yassa cattāro, sahajā samayadvayaṁ;",
  "tika-vin09t4:5_0": "Channaṁ sikkhāpadānañca, ekadesavinicchayo.",
  "tika-vin09t4:6_0": "Tattha kathinanti ‘‘saṅghassa anumodanāya,",
  "tika-vin09t4:6_1": "gaṇassa anumodanāya,",
  "tika-vin09t4:6_2": "puggalassa atthārā saṅghassa atthataṁ hoti kathina’’nti (pari.",
  "tika-vin09t4:6_3": "414) vacanato tesaṁyeva anumodanādidhammānaṁ saṅgaho kathinaṁ nāma.",
  "tika-vin09t4:6_4": "Yathāha ‘‘kathinaṁ jānitabbanti tesaññeva dhammānaṁ saṅgaho samavāyo nāmaṁ nāmakamma’’ntiādi (pari. 412).",
  "tika-vin09t4:6_5": "Tasmā kathinanti idaṁ bahūsu dhammesu nāmamattaṁ,",
  "tika-vin09t4:6_6": "na paramatthato eko dhammo.",
  "tika-vin09t4:6_7": "Ko panassa atthāroti?",
  "tika-vin09t4:6_8": "Tadekadesova khīrassa dhārā viya.",
  "tika-vin09t4:6_9": "Yathā cāha ‘‘atthāro ekena dhammena saṅgahito vacībhedenā’’ti.",
  "tika-vin09t4:6_10": "Sahajā nāma aṭṭha mātikā,",
  "tika-vin09t4:6_11": "dve palibodhā,",
  "tika-vin09t4:6_12": "pañcānisaṁsāti ime pannarasa dhammā.",
  "tika-vin09t4:6_13": "Samayadvayaṁ nāma kathinatthārasamayo,",
  "tika-vin09t4:6_14": "cīvarasamayo cāti.",
  "tika-vin09t4:6_15": "Tattha kathinatthārasamayo vassānassa pacchimo māso.",
  "tika-vin09t4:6_16": "Cīvarasamayo nāma anatthate kathine ayaṁ kattikamāso,",
  "tika-vin09t4:6_17": "atthate cattāro hemantikā cāti pañca māsā.",
  "tika-vin09t4:7_0": "Tattha aṭṭha mātikā nāma pakkamanantikādayo.",
  "tika-vin09t4:7_1": "Tā sabbāpi atthārena ekato uppajjanti nāma.",
  "tika-vin09t4:7_2": "Tabbhāvabhāvitāya atthāre sati uddhāro sambhavati.",
  "tika-vin09t4:7_3": "Tattha kathinatthārena ekuppādā ekanirodhā antarubbhāro sahubbhāro,",
  "tika-vin09t4:7_4": "avasesā kathinubbhārā ekuppādā,",
  "tika-vin09t4:7_5": "nānānirodhā ca.",
  "tika-vin09t4:7_6": "Tattha ekanirodhāti atthārena saha nirodhā,",
  "tika-vin09t4:7_7": "antarubbhārasahubbhārānaṁ uddhārābhāvo ekakkhaṇe hotīti attho.",
  "tika-vin09t4:7_8": "Sesā nānā nirujjhanti nāma.",
  "tika-vin09t4:7_9": "Tesu hi uddhārabhāvaṁ pattesupi atthāro tiṭṭhati evāti aṭṭhakathāyaṁ atthavibhāvanā.",
  "tika-vin09t4:7_10": "Sace atthate kathine bhikkhusmiṁ sāpekkhe tamhā āvāsā pakkamante saṅgho antarubbhāraṁ karoti,",
  "tika-vin09t4:7_11": "tassa bhikkhuno paṭhamameva mūlāvāse niṭṭhitacīvarapalibodhābhāvepi sati antarubbhāre palibodho chijjati satipi sāpekkhatāya saussāhattā.",
  "tika-vin09t4:7_12": "Iminā pariyāyena pakkamanantiko kathinuddhāro atthārena ekuppādo nānānirodho hoti.",
  "tika-vin09t4:7_13": "Tathā antarubbhāre sati suṇantassāpi yāva cīvaraniṭṭhānaṁ na gacchati,",
  "tika-vin09t4:7_14": "tāva parihārasambhavato niṭṭhānantiko.",
  "tika-vin09t4:7_15": "Yāva sanniṭṭhānaṁ na gacchati,",
  "tika-vin09t4:7_16": "tāva parihārasambhavato sanniṭṭhānantiko.",
  "tika-vin09t4:7_17": "Yāva na nassati,",
  "tika-vin09t4:7_18": "tāva parihārasambhavato nāsanantiko.",
  "tika-vin09t4:7_19": "Yāva na suṇāti,",
  "tika-vin09t4:7_20": "tāva parihārasambhavato savanantiko.",
  "tika-vin09t4:7_21": "Yāva cīvarāsā na chijjati,",
  "tika-vin09t4:7_22": "tāva parihārasambhavato āsāvacchediko.",
  "tika-vin09t4:7_23": "Yāva sīmaṁ nātikkamati,",
  "tika-vin09t4:7_24": "tāva parihārasambhavato sīmātikkantiko.",
  "tika-vin09t4:7_25": "Atthārena ekuppādo nānānirodho hotīti veditabbo.",
  "tika-vin09t4:8_0": "Tattha antarubbhārasahubbhārā dve antosīmāyaṁ eva sambhavanti,",
  "tika-vin09t4:8_1": "na bahisīmāyaṁ.",
  "tika-vin09t4:8_2": "Pakkamanasavanasīmātikkantikā bahisīmāyameva sambhavanti,",
  "tika-vin09t4:8_3": "na antosīmāyaṁ.",
  "tika-vin09t4:8_4": "Niṭṭhānasaaāṭṭhānāsāvacchedikā antosīmāyañceva bahisīmāyañca.",
  "tika-vin09t4:8_5": "Antarubbhāro saṅghāyatto,",
  "tika-vin09t4:8_6": "pakkamananiṭṭhānasanniṭṭhānasīmātikkantikā puggalādhīnā,",
  "tika-vin09t4:8_7": "sesā tadubhayaviparītā.",
  "tika-vin09t4:9_0": "Tattha ‘‘niṭṭhitacīvarasmi’’nti iminā cīvarapalibodhābhāvameva dīpeti.",
  "tika-vin09t4:9_1": "Na āvāsapalibodhābhāvaṁ.",
  "tika-vin09t4:9_2": "‘‘Ubbhatasmiṁ kathine’’ti iminā ubhayapalibodhābhāvaṁ dīpeti,",
  "tika-vin09t4:9_3": "tasmā ubhayapalibodhābhāvadīpanatthaṁ tadeva vattabbanti ce? Na,",
  "tika-vin09t4:9_4": "visesattā. Kathaṁ?",
  "tika-vin09t4:9_5": "Kāmañcetaṁ tasmā ‘‘ubbhatasmiṁ kathine’’ti kesañci kathinuddhārānaṁ nānānirodhattā,",
  "tika-vin09t4:9_6": "saṅghapuggalādhīnānadhīnattā ca antobahiubhayasīmāsu niyamāniyamato ca ubbhatasmiṁ kathine saṅghassa,",
  "tika-vin09t4:9_7": "na puggalassa ubbhataṁ hoti,",
  "tika-vin09t4:9_8": "tathāpi ‘‘ubbhatasmiṁ kathine’’ti idaṁ sāmaññavacanaṁ.",
  "tika-vin09t4:9_9": "Tasmā ‘‘niṭṭhitacīvarasmi’’nti iminā niyameti.",
  "tika-vin09t4:10_0": "Kiṁ vuttaṁ hoti –",
  "tika-vin09t4:10_1": "saṅghassa antarubbhārena ubbhatasmiṁ kathine acchinnacīvarapalibodho bahisīmāgato pacchā gantvā attano",
  "tika-vin09t4:10_2": "sīmāgato aniṭṭhitacīvaro ānisaṁsaṁ labhati evāti katvā ‘‘niṭṭhitacīvarasmi’’nti vuttanti veditabbaṁ.",
  "tika-vin09t4:10_3": "Tattha āvāsapalibodho nāma vasati vā tasmiṁ āvāse,",
  "tika-vin09t4:10_4": "sāpekkho vā pakkamati.",
  "tika-vin09t4:10_5": "Cīvarapalibodho nāma cīvaraṁ akataṁ vippakataṁ,",
  "tika-vin09t4:10_6": "cīvarāsānupacchinnā,",
  "tika-vin09t4:10_7": "tabbiparītena apalibodho veditabbo.",
  "tika-vin09t4:10_8": "Tattha anatthatakathinānaṁ cīvarakālasamaye niyamato cattāro ānisaṁsā labbhanti,",
  "tika-vin09t4:10_9": "asamādānacāro aniyamato.",
  "tika-vin09t4:10_10": "Tena sāsaṅkasikkhāpadaṁ vuttaṁ.",
  "tika-vin09t4:10_11": "Kathaṁ cattāro niyatāti ce?",
  "tika-vin09t4:10_12": "‘‘Cīvarakālasamayo nāma anatthate kathine vassānassa pacchimo māso’’ti (pārā.",
  "tika-vin09t4:10_13": "649) vacanato anatthatakathinānaṁ tasmiṁ māse yāvadatthacīvaraṁ siddhaṁ,",
  "tika-vin09t4:10_14": "tathā tatiyakathinasikkhāpade (pārā.",
  "tika-vin09t4:10_15": "497 ādayo) akālacīvaraṁ nāma piṭṭhisamayato paṭṭhāya taṁ paṭiggahetvā saṅghato labhitabbaṁ ce,",
  "tika-vin09t4:10_16": "yāva cīvarakālasamayaṁ nikkhipitvā bhājetvā gahetabbaṁ.",
  "tika-vin09t4:10_17": "Puggalikaṁ ce,",
  "tika-vin09t4:10_18": "vassānassa chaṭṭhapakkhassa pañcamito paṭṭhāya yāva cīvarakālasamayaṁ anadhiṭṭhitaṁ avikappitaṁ vaṭṭati accekacīvarasikkhāpadena anuññātattā,",
  "tika-vin09t4:10_19": "na tato paraṁ.",
  "tika-vin09t4:10_20": "Tadā uppannacīvarassa paṭisiddhattā paṭhamakathinena.",
  "tika-vin09t4:10_21": "Tattha aṭṭhakathāyaṁ vuttanayo saṅghikaṁ sandhāya,",
  "tika-vin09t4:10_22": "tathā porāṇagaṇṭhipade cāti veditabbaṁ.",
  "tika-vin09t4:11_0": "Paṭhamakathine (pārā.",
  "tika-vin09t4:11_1": "459 ādayo) paṭhamapaññattiyā,",
  "tika-vin09t4:11_2": "avisesena vā ekādasame divase āpatti.",
  "tika-vin09t4:11_3": "Vassānassa hi antonivāraṇatthaṁ aṭṭhakathāya ‘‘niṭṭhitacīvarasmiṁ bhikkhunā ubbhatasmiṁ kathine’’ti (pārā.",
  "tika-vin09t4:11_4": "462 ādayo) vuttaṁ.",
  "tika-vin09t4:11_5": "Eseva nayo dutiye,",
  "tika-vin09t4:11_6": "tatiye ca.",
  "tika-vin09t4:11_7": "Tena cīvarakālato pure vā anto vā uppannaṁ cīvarakālato uddhaṁ ekadivasampi parihāraṁ na labhati.",
  "tika-vin09t4:11_8": "Yadi labheyya,",
  "tika-vin09t4:11_9": "accekacīvarasikkhāpadavirodho.",
  "tika-vin09t4:11_10": "‘‘Yāva cīvarakālasamayaṁ nikkhipitabbaṁ,",
  "tika-vin09t4:11_11": "tato ce uttari nikkhipeyya,",
  "tika-vin09t4:11_12": "nissaggiya’’nti (pārā.",
  "tika-vin09t4:11_13": "648) hi tattha vuttaṁ.",
  "tika-vin09t4:11_14": "Vassāvāsikabhāvena saṅghato laddhaṁ vuṭṭhavassattā attano santakabhūtaṁ accekacīvaraṁ cīvarakālasamayaṁ atikkāmayato eva āpatti,",
  "tika-vin09t4:11_15": "na accekacīvarakālaṁ atikkāmayato āpattīti.",
  "tika-vin09t4:11_16": "‘‘Anatthate kathine ekādasamāse uppanna’’nti (pārā.",
  "tika-vin09t4:11_17": "500) vacanato yo ca tattha cīvaruppādo,",
  "tika-vin09t4:11_18": "so ca nesaṁ bhavissatīti siddhaṁ,",
  "tika-vin09t4:11_19": "anāmantacāragaṇabhojanasikkhāpade ‘‘aññatra samayā’’ti (pāci.",
  "tika-vin09t4:11_20": "222 ādayo) vuttattā sesadvayaṁ siddhameva.",
  "tika-vin09t4:11_21": "Tasmā ‘‘kālepi ādissa dinnaṁ,",
  "tika-vin09t4:11_22": "etaṁ akālacīvara’’nti (pārā.",
  "tika-vin09t4:11_23": "500) vacanato ādissa dinnacīvaraṁ parihāraṁ na labhati.",
  "tika-vin09t4:12_0": "Aparakattikāyameva vā ubbhatasmiṁ kathine labhati,",
  "tika-vin09t4:12_1": "evaṁ ‘‘ubbhatasmiṁ kathine’’ti vuttattāti ce?",
  "tika-vin09t4:12_2": "Na vattabbaṁ.",
  "tika-vin09t4:12_3": "Cha ṭhānāni hi sāpekkhatāya vuttāni .",
  "tika-vin09t4:12_4": "Duṭṭhadosadvaye adhikaraṇacatutthaṁ,",
  "tika-vin09t4:12_5": "paṭhamāniyate sotassa raho,",
  "tika-vin09t4:12_6": "tatiyakathine ādissa dinnaṁ cīvaraṁ,",
  "tika-vin09t4:12_7": "accekacīvarasikkhāpade ‘‘saññāṇaṁ katvā nikkhipitabba’’nti padaṁ,",
  "tika-vin09t4:12_8": "duṭṭhullārocanappaṭicchādanadvaye adhikaraṇaṁ,",
  "tika-vin09t4:12_9": "pārājikavacanañca,",
  "tika-vin09t4:12_10": "tīsu kathinasikkhāpadesu ‘‘aṭṭhannaṁ mātikānaṁ aññatarāyā’’ti vacananti.",
  "tika-vin09t4:12_11": "Tattha ādissa dinnaṁ cīvaraṁ saṅghikaṁ bhājitabbacīvaraṁ sandhāya vuttaṁ,",
  "tika-vin09t4:12_12": "na puggalikaṁ.",
  "tika-vin09t4:12_13": "Saññāṇaṁ katvā nikkhipitabbanti vassāvāsikacīvaraṁ sandhāya vuttaṁ.",
  "tika-vin09t4:12_14": "Avuṭṭhavassena pacchā dātabbattā saññāṇaṁ kātabbaṁ,",
  "tika-vin09t4:12_15": "na ñātippavāritato laddhaṁ puggalikaṁ sandhāya.",
  "tika-vin09t4:12_16": "Tasmā duvidhaṁ accekacīvaraṁ saṅghe ninnaṁ,",
  "tika-vin09t4:12_17": "puggale ninnañcāti siddhaṁ.",
  "tika-vin09t4:12_18": "Tattha saṅghe pariṇataṁ accekacīvaraṁ vassūpanāyikadivasato paṭṭhāya,",
  "tika-vin09t4:12_19": "piṭṭhisamayato paṭṭhāya vā yāva pavāraṇā nikkhipituṁ vaṭṭati eva saṅghikattā,",
  "tika-vin09t4:12_20": "puggalikampi ‘‘vassaṁvuṭṭhakāle gaṇhathā’’ti dinnattā.",
  "tika-vin09t4:12_21": "Tādisañhi yāva vassaṁvuṭṭho na hoti,",
  "tika-vin09t4:12_22": "tāva tasseva dāyakassa santakaṁ hoti.",
  "tika-vin09t4:12_23": "Ettako visesahetu.",
  "tika-vin09t4:13_0": "‘‘Anaccekacīvare anaccekacīvarasaññī cīvarakālasamayaṁ atikkāmeti,",
  "tika-vin09t4:13_1": "anāpattī’’ti vacanato accekacīvarakasseva so aparādho.",
  "tika-vin09t4:13_2": "Yena ‘‘virodho’’ti vacanaṁ dasseyyāti na vinaye visesahetu pariyesitabbo.",
  "tika-vin09t4:13_3": "Buddhavisayattā pamāṇanti ce? Na,",
  "tika-vin09t4:13_4": "yadi evaṁ ettha attano santakabhūtampi accekacīvaraṁ saññāṇaṁ katvā nikkhipitabbameva,",
  "tika-vin09t4:13_5": "na adhiṭṭhātabbaṁ na vikappetabbaṁ na vissajjetabbaṁ.",
  "tika-vin09t4:13_6": "Tato ‘‘anāpatti,",
  "tika-vin09t4:13_7": "antosamaye adhiṭṭheti vikappeti vissajjetī’’tiādivacanavirodho (pārā.",
  "tika-vin09t4:13_8": "651) adhivāsetabbo siyā.",
  "tika-vin09t4:13_9": "Tathā ‘‘vassānassa pacchime māse kathinuddhāre kate tasmiṁ māse atthate kathine kathinuddhāradivasaṁ atikkāmeti,",
  "tika-vin09t4:13_10": "nissaggiyaṁ hotī’’ti vacanato nissaggiyaṁ hotīti ayampi atthavirodho adhivāsetabbo siyā.",
  "tika-vin09t4:13_11": "Tasmiñca ‘‘anaccekacīvare anāpattī’’ti vuttaṁ,",
  "tika-vin09t4:13_12": "tañca anadhiṭṭhitaṁ avikappitamevāti ettako visesahetu.",
  "tika-vin09t4:13_13": "Atirekacīvarañcetaṁ paṭhamasikkhāpadenāpatti,",
  "tika-vin09t4:13_14": "itaraṁ ce anāpattiyevāti imassa atthassa ayaṁ bhagavato visesahetu.",
  "tika-vin09t4:13_15": "Tathā atirekadasāhānāgatāyeva kattikapuṇṇamāya saṅghassa vassāvāsikatthaṁ accekacīvaraṁ viya dadamānaṁ na gahetabbaṁ,",
  "tika-vin09t4:13_16": "dasāhānāgatāya eva gahetabbanti ettako visesahetu.",
  "tika-vin09t4:13_17": "Tato aṭṭhakathānayavirodho ca adhivāsetabbo siyā.",
  "tika-vin09t4:13_18": "Tattha ‘‘adhiṭṭhitato paṭṭhāya uppannaṁ accekacīvaraṁ na hotī’’ti vatvā aññathā nayo dassito.",
  "tika-vin09t4:13_19": "Porāṇagaṇṭhipade so ca nayo saṅghikaṁ upādāya vuttattā na virujjhatīti neva so ca paṭikkhitto.",
  "tika-vin09t4:13_20": "Yathā anaccekacīvaraṁ chaṭṭhito paṭṭhāya uppannaṁ atirekadasāhānāgatāyapi paṭiggahetabbaṁ,",
  "tika-vin09t4:13_21": "paṭiggahetvā cīvarakālasamayaṁ atikkāmayatopi anāpattīti ayampi nayo adhivāsetabbo siyā.",
  "tika-vin09t4:13_22": "Tato paṭhamakathinavirodho.",
  "tika-vin09t4:13_23": "Dasāhānāgatāya eva paṭiggahetabbaṁ,",
  "tika-vin09t4:13_24": "paṭiggahetvā cīvarakālasamayaṁ atikkāmayato anāpattīti ce,",
  "tika-vin09t4:13_25": "taṁ dve dasāhe labhatīti ettako visesahetu.",
  "tika-vin09t4:14_0": "Antarā anāpattikkhettacīvarakālappaviṭṭhattā adhiṭṭhahitvā paccuddhaṭaṁ viya taṁ punapi dasāhe labhatīti ce? Na,",
  "tika-vin09t4:14_1": "kālappaveso adhiṭṭhānaṁ viya hotīti ce? Na,",
  "tika-vin09t4:14_2": "‘‘vassikasāṭikaṁ vassānaṁ cātumāsaṁ adhiṭṭhātuṁ,",
  "tika-vin09t4:14_3": "tato paraṁ vikappetu’’nti vacanavirodhaṁ katvā,",
  "tika-vin09t4:14_4": "tato paraṁ dasāhaṁ avikappentassāpi anāpatti siyā.",
  "tika-vin09t4:14_5": "Apica yaṁ vuttaṁ aṭṭhakathāyaṁ ‘‘vassikasāṭikā antovasse laddhā ceva niṭṭhitā ca,",
  "tika-vin09t4:14_6": "antodasāhe adhiṭṭhātabbā,",
  "tika-vin09t4:14_7": "dasāhātikkame niṭṭhitā,",
  "tika-vin09t4:14_8": "tadaheva adhiṭṭhātabbā,",
  "tika-vin09t4:14_9": "dasāhe appahonte cīvarakālaṁ nātikkāmetabbā’’ti (pārā. aṭṭha. 2.630).",
  "tika-vin09t4:14_10": "Tena āpattito na mucceyya.",
  "tika-vin09t4:14_11": "Kālappaveso hi adhiṭṭhānapariyāyo na jātoti.",
  "tika-vin09t4:14_12": "Ettāvatā yathāvutto atthavikappo pāḷinayeneva patiṭṭhāpito hoti.",
  "tika-vin09t4:15_0": "Apicettha yaṁ vuttaṁ aṭṭhakathāyaṁ ‘‘dasāhe appahonte cīvarakālaṁ nātikkāmetabbā’’ti,",
  "tika-vin09t4:15_1": "tatthapi cīvarakāle uppannaṁ,",
  "tika-vin09t4:15_2": "dasāhe appahonte cassa karaṇaṁ natthi,",
  "tika-vin09t4:15_3": "taṁ accekacīvaraṁ akālacīvaramiva cīvarakālaṁ nātikkāmetabbanti siddhametaṁ.",
  "tika-vin09t4:15_4": "Pāḷito ca tañce antokāle uppajjati,",
  "tika-vin09t4:15_5": "dasāhe appahontepi uppajjati,",
  "tika-vin09t4:15_6": "evaṁ uppannaṁ accekacīvaraṁ accekacīvarameva na hoti.",
  "tika-vin09t4:15_7": "Na hi taṁ kālavisesavasena accekacīvarasaṅkhaṁ gacchati.",
  "tika-vin09t4:15_8": "Vuttañhetaṁ ‘‘accekacīvaraṁ nāma senāya vā gantukāmo hoti,",
  "tika-vin09t4:15_9": "pavāsaṁ vā gantukāmo hoti,",
  "tika-vin09t4:15_10": "gilāno vā hoti,",
  "tika-vin09t4:15_11": "gabbhinī vā hoti ,",
  "tika-vin09t4:15_12": "assaddhassa vā saddhā uppannā hoti…pe…",
  "tika-vin09t4:15_13": "‘vassāvāsikaṁ dassāmī’ti evaṁ ārocitaṁ,",
  "tika-vin09t4:15_14": "etaṁ accekacīvaraṁ nāmā’’ti (pārā. 649).",
  "tika-vin09t4:15_15": "Tasmā yathā taṁ cīvaraṁ nātikkāmetabbaṁ,",
  "tika-vin09t4:15_16": "tathā anaccekacīvarampīti siddhaṁ hoti.",
  "tika-vin09t4:15_17": "Tena vuttaṁ aṭṭhakathāyaṁ ‘‘dasāhe appahonte cīvarakālaṁ nātikkāmetabbā’’ti.",
  "tika-vin09t4:15_18": "Apica yadi evaṁ taṁ accekacīvarasikkhāpadameva accekacīvaraṁ cīvarakālaṁ nātikkāmetabbanti imassa pana",
  "tika-vin09t4:15_19": "atthavisesassa dassanatthaṁ bhagavatā paññattaṁ.",
  "tika-vin09t4:16_0": "Mahāaṭṭhakathāyaṁ pana taṁ evaṁ vuttaṁ –",
  "tika-vin09t4:16_1": "kāmañcedaṁ ‘‘dasāhaparamaṁ atirekacīvaraṁ dhāretabba’’nti iminā siddhaṁ,",
  "tika-vin09t4:16_2": "aṭṭhuppattivasena pana apubbaṁ viya atthaṁ dassetvā sikkhāpadaṁ ṭhapitanti atthavisesadīpanapayojanato.",
  "tika-vin09t4:16_3": "Tasmā taṁ tassa atthavisesadassanatthaṁ vuttanti siddhameva.",
  "tika-vin09t4:16_4": "Tasmāpi veditabbameva yaṁ kiñci cīvaraṁ cīvarakālasamayaṁ nātikkāmetabbanti.",
  "tika-vin09t4:16_5": "Apica yaṁ vuttaṁ aṭṭhakathāyaṁ ‘‘chaṭṭhito paṭṭhāya pana uppannaṁ anaccekacīvarampi paccuddhāretvā ṭhapitacīvarampi etaṁ parihāraṁ labhatī’’ti (pārā. aṭṭha.",
  "tika-vin09t4:16_6": "2.646-649).",
  "tika-vin09t4:16_7": "Tena ‘‘anaccekacīvare anaccekacīvarasaññī cīvarakālasamayaṁ atikkāmeti,",
  "tika-vin09t4:16_8": "anāpattī’’ti (pārā.",
  "tika-vin09t4:16_9": "650) imināpi anaccekacīvarassāpi accekacīvaraparihāralābhaṁ dīpetīti.",
  "tika-vin09t4:17_0": "Ettāvatā yathāvutto dutiyo atthavikappo pāḷinayena,",
  "tika-vin09t4:17_1": "aṭṭhakathānayena ca patiṭṭhāpito hoti.",
  "tika-vin09t4:17_2": "Evaṁ tāva pakiṇṇakāya adhikathā parato pāṭhato vitthāritā hotīti apakiṇṇakaṁ.",
  "tika-vin09t4:18_0": "Cīvarapalibodho,",
  "tika-vin09t4:18_1": "āvāsapalibodho cāti dve palibodhā.",
  "tika-vin09t4:18_2": "Tesu ekapalibodhepi sati anāmantacārādiānisaṁsaṁ labhati,",
  "tika-vin09t4:18_3": "taṁ idha natthīti dassetuṁ ‘‘niṭṭhitacīvarasmiṁ bhikkhunā ubbhatasmiṁ kathine’’ti vuttaṁ.",
  "tika-vin09t4:18_4": "Tasmā eva ‘‘atthatakathinassa hi bhikkhuno’’tiādi vuttaṁ.",
  "tika-vin09t4:18_5": "Kathinatthārārahassāti ettha ‘‘aṭṭhahi aṅgehi samannāgato puggalo bhabbo kathinaṁ attharituṁ –",
  "tika-vin09t4:18_6": "pubbakaraṇaṁ jānāti,",
  "tika-vin09t4:18_7": "paccuddhāraṁ jānāti,",
  "tika-vin09t4:18_8": "adhiṭṭhānaṁ jānāti,",
  "tika-vin09t4:18_9": "atthāraṁ jānāti,",
  "tika-vin09t4:18_10": "mātikaṁ jānāti,",
  "tika-vin09t4:18_11": "palibodhaṁ jānāti,",
  "tika-vin09t4:18_12": "uddhāraṁ jānāti,",
  "tika-vin09t4:18_13": "ānisaṁsaṁ jānātī’’ti (pari.",
  "tika-vin09t4:18_14": "409) vacanato imehi aṭṭhahi aṅgehi samannāgato puggalo kathinatthārāraho nāma.",
  "tika-vin09t4:18_15": "Pubbakaraṇaṁ nāma dhovanavicāraṇacchedanasibbanarajanakappakaraṇaṁ.",
  "tika-vin09t4:19_0": "‘‘Cīvaraṁnāma khoma’’ntiādinā pāḷivasena jātiñca pamāṇañca dassetvā idāni atirekacīvaraṁ dassetuṁ ‘‘yaṁ",
  "tika-vin09t4:19_1": "pana vuttaṁ adhiṭṭhitavikappitesū’’tiādi vuttaṁ.",
  "tika-vin09t4:19_2": "Ṭhapitaṭṭhānaṁ sallakkhetvā’’ti vuttepi yasmiṁ ṭhāne yaṁ ṭhapitaṁ,",
  "tika-vin09t4:19_3": "tasmiṁ taṁ pacchā hotu vā, mā vā,",
  "tika-vin09t4:19_4": "adhiṭṭhānaṁ ruhateva.",
  "tika-vin09t4:19_5": "Pure pacchā ṭhapanaṭṭhānaṁ na pamāṇaṁ.",
  "tika-vin09t4:20_0": "Antimavatthuṁ ajjhāpannassa bhikkhubhāvapariccāgavasena setavatthanivāsanaṁ vā kāsāvacajanaṁ vā hīnāyāvattanaṁ.",
  "tika-vin09t4:21_0": "Ekādasame aruṇuggamaneti antimaṁ ṭhapetvā tato purimatarasminti attho veditabbo.",
  "tika-vin09t4:21_1": "Tattha antimaṁ nāma aparakattikāya paṭhamāruṇuggamanaṁ.",
  "tika-vin09t4:21_2": "Tañhi kālattā nissaggiyaṁ na karoti.",
  "tika-vin09t4:21_3": "Idha ‘‘niṭṭhitacīvarasmiṁ bhikkhunā’’ti karaṇavacanaṁ nidānānapekkhaṁ nidāne karaṇābhāvato.",
  "tika-vin09t4:21_4": "Tasmā eva ‘‘dasāhaparama’’nti ayamettha anupaññattīti vuttaṁ.",
  "tika-vin09t4:21_5": "‘‘Anujānāmi,",
  "tika-vin09t4:21_6": "bhikkhave,",
  "tika-vin09t4:21_7": "ticīvaraṁ adhiṭṭhātuṁ na vikappetu’’ntiādi (mahāva.",
  "tika-vin09t4:21_8": "358) vacanato ca idha ‘‘vikappetī’’ti avisesena vuttavacanaṁ viruddhaṁ viya dissati,",
  "tika-vin09t4:21_9": "na ca viruddhaṁ tathāgatā bhāsanti,",
  "tika-vin09t4:21_10": "tasmā evamassa attho veditabbo –",
  "tika-vin09t4:21_11": "ticīvaraṁ ticīvarasaṅkhepena parihārato adhiṭṭhātumeva anujānāmi,",
  "tika-vin09t4:21_12": "na vikappetuṁ.",
  "tika-vin09t4:21_13": "Vassikasāṭikaṁ pana catumāsato paraṁ vikappetumeva,",
  "tika-vin09t4:21_14": "na adhiṭṭhātunti.",
  "tika-vin09t4:21_15": "Evañca pana sati yo ticīvare ekena cīvarena vippavasitukāmo hoti,",
  "tika-vin09t4:21_16": "tassa ticīvarādhiṭṭhānaṁ paccuddharitvā vippavāsasukhatthaṁ vikappanāya okāso dinno hoti,",
  "tika-vin09t4:21_17": "dasāhātikkame ca anāpattīti.",
  "tika-vin09t4:21_18": "Etena upāyena sabbattha vikappanāya apaṭisiddhabhāvo veditabboti likhitaṁ.",
  "tika-vin09t4:22_0": "Imassa pana sikkhāpadassa ayaṁ saṅkhepavinicchayo –",
  "tika-vin09t4:22_1": "anatthate kathine hemantānaṁ paṭhamadivasato paṭṭhāya,",
  "tika-vin09t4:22_2": "atthate kathine gimhānaṁ paṭhamadivasato paṭṭhāya uppannacīvaraṁ sandhāya ‘‘niṭṭhitacīvarasmi’’ntiādi vuttaṁ. Etthāha –",
  "tika-vin09t4:22_3": "‘‘rajakehi dhovāpetvā setakaṁ kārāpentassāpi adhiṭṭhānaṁ adhiṭṭhānamevā’’ti (pārā. aṭṭha.",
  "tika-vin09t4:22_4": "2.465) vacanato arajitepi adhiṭṭhānaṁ ruhatīti.",
  "tika-vin09t4:22_5": "Tena sūcikammaṁ katvā rajitvā kappabinduṁ datvā adhiṭṭhātabbanti niyamo kātabbo,",
  "tika-vin09t4:22_6": "na kātabboti?",
  "tika-vin09t4:22_7": "Kattabbova.",
  "tika-vin09t4:22_8": "Patto viya adhiṭṭhito yathā puna setabhāvaṁ vā tambabhāvaṁ vā patto adhiṭṭhānaṁ na vijahati,",
  "tika-vin09t4:22_9": "na ca pana tādiso yaṁ adhiṭṭhānaṁ upagacchati,",
  "tika-vin09t4:22_10": "evametaṁ daṭṭhabbanti.",
  "tika-vin09t4:22_11": "‘‘Sve kathinaṁ uddharissatī’’ti laddhacīvaraṁ sace ajjeva na adhiṭṭhāti,",
  "tika-vin09t4:22_12": "aruṇuggamane eva nissaggiyaṁ hoti. Kasmā?",
  "tika-vin09t4:22_13": "‘‘Niṭṭhitacīvarasmi’’ntiādinā (pārā.",
  "tika-vin09t4:22_14": "462-463;) sikkhāpadassa vuttattā.",
  "tika-vin09t4:22_15": "Kathinabbhantare dasāhato uttaripi parihāraṁ labhati,",
  "tika-vin09t4:22_16": "kathinato pana pacchā ekadivasampi na labhati.",
  "tika-vin09t4:22_17": "Yathā kiṁ –",
  "tika-vin09t4:22_18": "yathā atthatakathino saṅgho ticīvaraṁ atthatadivasato paṭṭhāya yāva ubbhārā ānisaṁsaṁ labhati,",
  "tika-vin09t4:22_19": "na tato paraṁ,",
  "tika-vin09t4:22_20": "evaṁ atthatadivasato paṭṭhāya yāva ubbhārā labhati,",
  "tika-vin09t4:22_21": "uddhate pana kathine ekadivasampi na labhati. Etthāha –",
  "tika-vin09t4:22_22": "ubbhatadivasato paṭṭhāya puna dasāhaṁ labhatīti? Na, kasmā?",
  "tika-vin09t4:22_23": "‘‘Anujānāmi,",
  "tika-vin09t4:22_24": "bhikkhave,",
  "tika-vin09t4:22_25": "dasāhaparamaṁ atirekacīvaraṁ dhāretu’’nti vacanato.",
  "tika-vin09t4:22_26": "Kathinabbhantarepi ekādase aruṇuggamane nissaggiyanti āpannaṁ.",
  "tika-vin09t4:22_27": "Taṁ pana atippasaṅgaṁ nivāretuṁ ‘‘niṭṭhitacīvarasmi’’ntiādi vuttaṁ,",
  "tika-vin09t4:22_28": "na kathinadivasāni adivasānīti dīpanatthaṁ.",
  "tika-vin09t4:22_29": "Ayamattho tattha tattha āvibhavissati.",
  "tika-vin09t4:22_30": "Atha vā vassikasāṭikā anatirittappamāṇā nāmaṁ gahetvā vuttanayeneva cattāro vassike māse adhiṭṭhātabbā,",
  "tika-vin09t4:22_31": "tato paraṁ paccuddharitvā vikappetabbāti vuttaṁ.",
  "tika-vin09t4:22_32": "Ettha ‘‘paccuddharitvā’’ti vacane uposathadivase eva paccuddharitvā vikappetvā ṭhapitaṁ hoti,",
  "tika-vin09t4:22_33": "tato paraṁ hemantassa paṭhamadivasato paṭṭhāya paccuddharaṇābhāvā.",
  "tika-vin09t4:22_34": "Evaṁ kathinabbhantare uppannacīvarampi veditabbanti likhitaṁ.",
  "tika-vin09t4:23_0": "Kathinasikkhāpadavaṇṇanā niṭṭhitā.",
  "tika-vin09t4:24_0": "2. Udositasikkhāpadavaṇṇanā",
  "tika-vin09t4:25_0": "‘‘Atthatakathinassa pañca māse baddhasīmāyaṁ yattha katthaci cīvaraṁ nikkhipitvā pakkamantassa anāpattī’’ti aṭṭhakathāyaṁ vuttaṁ.",
  "tika-vin09t4:25_1": "‘‘Abaddhasīmāyapi vaṭṭatī’’ti idaṁ abaddhasīmāyaṁ kathinatthārañca āraññakasikkhāpadañca sādhetīti likhitaṁ. Idāni –",
  "tika-vin09t4:26_0": "‘‘Chinnaṁ dhutaṅgaṁ sāsaṅka-sammato santaruttaraṁ;",
  "tika-vin09t4:27_0": "Acīvarassānāpatti, paccuddhārādisiddhito’’ti. (vajira. ṭī. pārājika 479) –",
  "tika-vin09t4:28_0": "Idaṁ pakiṇṇakaṁ veditabbaṁ.",
  "tika-vin09t4:29_0": "Tatrāyaṁ codanāpubbaṅgamavinicchayo –",
  "tika-vin09t4:29_1": "keci ‘‘diguṇaṁ saṅghāṭi’’nti (mahāva.",
  "tika-vin09t4:29_2": "348) vacanato ‘‘ekaccikā saṅghāṭi nādhiṭṭhātabbā.",
  "tika-vin09t4:29_3": "Sace adhiṭṭhāti,",
  "tika-vin09t4:29_4": "na ruhatī’’ti vatvā upasampadāpekkhānampi diguṇaṁyeva saṅghāṭiṁ datvā upasampādenti,",
  "tika-vin09t4:29_5": "te iminā suttalesena saññāpetabbā.",
  "tika-vin09t4:29_6": "Bhagavatā hi ‘‘chinnakaṁ saṅghāṭiṁ,",
  "tika-vin09t4:29_7": "chinnakaṁ uttarāsaṅgaṁ,",
  "tika-vin09t4:29_8": "chinnakaṁ antaravāsaka’’nti paṭhamaṁ anuññātaṁ.",
  "tika-vin09t4:29_9": "Tato ‘‘aññatarassa bhikkhuno ticīvare kariyamāne sabbaṁ chinnakaṁ nappahoti.",
  "tika-vin09t4:29_10": "Dve chinnakāni ekaṁ achinnakaṁ nappahoti,",
  "tika-vin09t4:29_11": "dve achinnakāni ekaṁ chinnakaṁ nappahotī’’ti imasmiṁ vatthusmiṁ ‘‘anujānāmi,",
  "tika-vin09t4:29_12": "bhikkhave,",
  "tika-vin09t4:29_13": "anvādhikampi āropetu’’nti (mahāva.",
  "tika-vin09t4:29_14": "360) anuññātaṁ,",
  "tika-vin09t4:29_15": "tasmā ekaccikāpi saṅghāṭi vaṭṭatīti siddhaṁ.",
  "tika-vin09t4:29_16": "Yā chijjamānāpi nappahoti,",
  "tika-vin09t4:29_17": "tassā kuto diguṇatāti?",
  "tika-vin09t4:29_18": "Aṭṭhakathāyampissa vuttaṁ ‘‘anvādhikampi āropetunti āgantukapattampi dātuṁ,",
  "tika-vin09t4:29_19": "idaṁ pana appahonake āropetabbaṁ.",
  "tika-vin09t4:29_20": "Sace pahoti,",
  "tika-vin09t4:29_21": "āgantukapattaṁ na vaṭṭati,",
  "tika-vin09t4:29_22": "chinditabbamevā’’ti (mahāva. aṭṭha. 360).",
  "tika-vin09t4:29_23": "Kathinaṁ pana chinnakameva vaṭṭati,",
  "tika-vin09t4:29_24": "āveṇikalakkhaṇattā,",
  "tika-vin09t4:29_25": "‘‘chinnakaṁ diguṇaṁ nappahotī’’ti vacanābhāvato cāti sanniṭṭhānamettha gantabbanti.",
  "tika-vin09t4:30_0": "Dhutaṅganti anupasampannānaṁ tecīvarikadhutaṅgābhāvato ticīvareneva tecīvarikoti,",
  "tika-vin09t4:30_1": "tesaṁ adhiṭṭhānābhāvato ‘‘adhiṭṭhitenevā’’ti vattabbaṁ hotūti ce? Na,",
  "tika-vin09t4:30_2": "dhutaṅgabhedena virodhappasaṅgato.",
  "tika-vin09t4:30_3": "Catutthacīvarasādiyanena hi dhutaṅgabhedo,",
  "tika-vin09t4:30_4": "na ticīvaravippavāsena,",
  "tika-vin09t4:30_5": "nāpi atirekacīvarasādiyanena,",
  "tika-vin09t4:30_6": "nāpi atirekacīvaradhāraṇena.",
  "tika-vin09t4:30_7": "Yasmā pana bhikkhūnaṁ eva bhagavatā adhiṭṭhānavasena nava cīvarāni anuññātāni,",
  "tika-vin09t4:30_8": "jātivasena ca vuttāni,",
  "tika-vin09t4:30_9": "na evaṁ anupasampannānaṁ,",
  "tika-vin09t4:30_10": "tasmā nesaṁ cīvaraniyamābhāvā na taṁ dhutaṅgaṁ anuññātaṁ gahaṭṭhānaṁ viya.",
  "tika-vin09t4:30_11": "Tasmā tassa samādānavidhāne avacanato ca sanniṭṭhānamettha gantabbanti.",
  "tika-vin09t4:31_0": "Sāsaṅkasammatoti kaṅkhāvitaraṇiyaṁ (kaṅkhā. aṭṭha.",
  "tika-vin09t4:31_1": "sāsaṅkasikkhāpadavaṇṇanā) sāsaṅkasikkhāpade visuṁ aṅgāni na vuttāni,",
  "tika-vin09t4:31_2": "‘‘sesamettha cīvaravaggassa dutiyasikkhāpade vuttanayeneva veditabba’’nti vuttaṁ,",
  "tika-vin09t4:31_3": "na ca panetaṁ vuttaṁ.",
  "tika-vin09t4:31_4": "Tattha rattivippavāso catutthamaṅgaṁ,",
  "tika-vin09t4:31_5": "idha chārattavippavāso,",
  "tika-vin09t4:31_6": "ayamettha visesoti.",
  "tika-vin09t4:31_7": "Tasmā aṅgasāmaññato ca sammutisāmaññato ca sāsaṅkasikkhāpadamevidanti idaṁ nippadesaṁ,",
  "tika-vin09t4:31_8": "taṁ sappadesaṁ māsaparamattā.",
  "tika-vin09t4:31_9": "Tattha bahigāmepi gāmasīmaṁ okkamitvā vasitvā pakkamantassa anāpatti,",
  "tika-vin09t4:31_10": "idha na tathā.",
  "tika-vin09t4:31_11": "Idha anantare anantare aruṇuggamane nissaggiyaṁ,",
  "tika-vin09t4:31_12": "tattha sattameti ayaṁ imesaṁ dvinnaṁ viseso.",
  "tika-vin09t4:31_13": "Aṅgāni pana cīvaranikkhepanaṅgasampattito vipariyāyena,",
  "tika-vin09t4:31_14": "idha vuttanayena ca siddhattā na vuttāni.",
  "tika-vin09t4:31_15": "Tāni kāmaṁ na vuttāni,",
  "tika-vin09t4:31_16": "tathāpi catutthamaṅgaṁ visesitabbaṁ,",
  "tika-vin09t4:31_17": "na pana visesitaṁ.",
  "tika-vin09t4:31_18": "Kiṁ kāraṇaṁ?",
  "tika-vin09t4:31_19": "Idha vuttanissajjanakkamena nissajjitvā āpattidesanato,",
  "tika-vin09t4:31_20": "tatthāpannāpattivimokkhadīpanatthaṁ.",
  "tika-vin09t4:31_21": "Saṁvaccharavippavutthampi rattivippavutthameva,",
  "tika-vin09t4:31_22": "pageva chārattavippavutthaṁ.",
  "tika-vin09t4:31_23": "Evaṁ santepi tattha yathāvuttaaṅgasampattiyā sati tattha vuttanayeneva nissajjitabbaṁ. Hemante,",
  "tika-vin09t4:31_24": "gimhe vā nissajjati ce?",
  "tika-vin09t4:31_25": "Idha vuttanayenāpi nissajjituṁ vaṭṭatīti ñāpanatthaṁ catutthamaṅgaṁ na visesitanti no takkoti ācariyo.",
  "tika-vin09t4:31_26": "Māsātikkantaṁ,",
  "tika-vin09t4:31_27": "dasāhātikkantampi cīvaraṁ ‘‘dasāhātikkanta’’nti vatvā nissaṭṭhameva,",
  "tika-vin09t4:31_28": "na ūnamāsaṁ hutvā ‘‘dasāhātikkanta’’nti vatvā,",
  "tika-vin09t4:31_29": "māsātikkanta’’nti vatvāti eke.",
  "tika-vin09t4:31_30": "Tathāpi sace paccāsācīvaraṁ hoti,",
  "tika-vin09t4:31_31": "nissaggiyaṁ.",
  "tika-vin09t4:31_32": "‘‘Dasāhātikkanta’’nti vatvā mūlacīvaraṁ pana ‘‘māsātikkanta’’nti vatvā nissajjitabbaṁ.",
  "tika-vin09t4:32_0": "‘‘Santaruttara’’nti vā ‘‘saṅghāṭi’’nti vā ‘‘cīvara’’nti vā kiṁ ticīvaraṁ,",
  "tika-vin09t4:32_1": "udāhu aññampīti?",
  "tika-vin09t4:32_2": "Kiñcettha –",
  "tika-vin09t4:32_3": "yadi ticīvarameva paṭisiddhaṁ,",
  "tika-vin09t4:32_4": "pariyāpannavasena acchinnacīvaraaachandanadhovāpanaviññattiādivirodho.",
  "tika-vin09t4:32_5": "Atha aññampi ‘‘niṭṭhitacīvarasmi’’nti evamādinā virodhoti? Vuccate –",
  "tika-vin09t4:32_6": "na niyamato veditabbaṁ yathāsambhavaṁ gahetabbato.",
  "tika-vin09t4:32_7": "Tathā hi ‘‘cīvaraṁ nikkhipitvā santaruttarena janapadacārikaṁ pakkamantī’’ti (pārā.",
  "tika-vin09t4:32_8": "471) evamādīsu ticīvarameva, ‘‘na,",
  "tika-vin09t4:32_9": "bhikkhave,",
  "tika-vin09t4:32_10": "santaruttarena gāmo pavisitabbo (mahāva. 362),",
  "tika-vin09t4:32_11": "santaruttaraparamaṁ tato cīvaraṁ sāditabba’’nti (pārā.",
  "tika-vin09t4:32_12": "523-524) evamādīsu yaṁ kiñci,",
  "tika-vin09t4:32_13": "tathā ‘‘saguṇaṁ katvā saṅghāṭiyo dātabbā,",
  "tika-vin09t4:32_14": "nivāsanaṁ dātabbaṁ,",
  "tika-vin09t4:32_15": "saṅghāṭi dātabbā, handa te, āvuso , saṅghāṭi,",
  "tika-vin09t4:32_16": "dehi me paṭa’’nti evamādīsu.",
  "tika-vin09t4:32_17": "Vuttañhetaṁ ‘‘sabbañhi cīvaraṁ saṅghaṭitaṭṭhena ‘saṅghāṭī’ti vuccatī’’ti (pāci. aṭṭha. 898).",
  "tika-vin09t4:32_18": "Tathā ‘‘niṭṭhitacīvarasmi’’nti etthāpīti eke.",
  "tika-vin09t4:32_19": "Antosamaye yāvadatthaṁ cīvaraṁ anuññātaṁ,",
  "tika-vin09t4:32_20": "taṁ sabbaṁ kariyamānaṁ kadā niṭṭhānaṁ gacchissati,",
  "tika-vin09t4:32_21": "tasmā ticīvaramevāti eke.",
  "tika-vin09t4:33_0": "Acīvarassānāpattipaccuddhārādisiddhitoti kiṁ vuttaṁ hoti –",
  "tika-vin09t4:33_1": "udositasikkhāpadassa nippayojanabhāvappasaṅgato ticīvaravippavāse tecīvarassa āpattīti eke.",
  "tika-vin09t4:33_2": "Tatthetaṁ vuccati na hoti āpatti paccuddhārādisiddhito.",
  "tika-vin09t4:33_3": "‘‘Anāpatti antoaruṇe paccuddharati vissajjetī’’ti (pārā.",
  "tika-vin09t4:33_4": "496) hi vuttaṁ.",
  "tika-vin09t4:33_5": "Aññathā paccuddharantassa,",
  "tika-vin09t4:33_6": "antoaruṇe vissajjentassa ca yāva añño nādhiṭṭhāti,",
  "tika-vin09t4:33_7": "tāva āpattiṁ āpajjati yathāvuttanayeneva.",
  "tika-vin09t4:33_8": "Aññathā sattabbhantarena vippavāsassāti vippavāsato yathārutaṁyeva sati vippavāse vippavāsato,",
  "tika-vin09t4:33_9": "avippavāse sati avippavāsatoti.",
  "tika-vin09t4:34_0": "Udositasikkhāpadavaṇṇanā niṭṭhitā.",
  "tika-vin09t4:35_0": "3. Akālacīvarasikkhāpadavaṇṇanā",
  "tika-vin09t4:36_0": "Aparikkhittassa parikkhepārahaṭṭhānassa dubbijānattā taṁ dassetuṁ ‘‘apica bhikkhūna’’ntiādi vuttaṁ.",
  "tika-vin09t4:36_1": "Vihārapariyante niviṭṭhadhuvasannipātaṭṭhānato vā pariyante ṭhitabhojanasālato vā nibaddhavasanakaāvāsato vāti evaṁ gahetabbaṁ.",
  "tika-vin09t4:36_2": "Sace vihāre sannipatitabhikkhūhi saddhiṁ ekābaddhā hutvā yojanasatampi pūretvā nisīdanti,",
  "tika-vin09t4:36_3": "yojanasatampi upacārasīmā hotīti attho.",
  "tika-vin09t4:36_4": "‘‘Samānasaṁvāsakasīmāyā’’ti vutte khaṇḍasīmādīsu ṭhitānaṁ na pāpuṇāti,",
  "tika-vin09t4:36_5": "tāsaṁ visuṁ samānasaṁvāsakasīmattāti ca samānasaṁvāsakaavippavāsasīmānaṁ idaṁ nānattaṁ.",
  "tika-vin09t4:36_6": "‘‘Avippavāsasīmāya dammī’’ti dinnaṁ pana gāme ṭhitānaṁ na pāpuṇāti. Kasmā?",
  "tika-vin09t4:36_7": "‘‘Ṭhapetvā gāmañca gāmūpacārañcā’’ti (mahāva.",
  "tika-vin09t4:36_8": "144) vacanato.",
  "tika-vin09t4:36_9": "‘‘Samānasaṁvāsakasīmāyā’’ti dinnaṁ pana yasmiṁ ṭhāne avippavāsasīmā atthi,",
  "tika-vin09t4:36_10": "tattha ṭhitānampi.",
  "tika-vin09t4:36_11": "‘‘Tatra ṭhitānañca pāpuṇātī’’ti ca,",
  "tika-vin09t4:36_12": "‘‘khaṇḍasīmāyaṁ ṭhatvā ‘sīmaṭṭhakasaṅgho gaṇhātū’ti vutte upacārasīmāya eva paricchinditvā dātabba’’nti ca,",
  "tika-vin09t4:36_13": "‘‘tesaṁ bahisīmaṭṭhānampi pāpuṇāti yāva kathinassubbhārāti attho’’ti ca,",
  "tika-vin09t4:36_14": "‘‘anatthate pana kathine antohemante sace vihāraṁ pavisitvā ‘vassaṁvuṭṭhasaṅghassa dammī’ti vadati,",
  "tika-vin09t4:36_15": "ye tattha vassacchedaṁ akatvā pacchimavassaṁvuṭṭhā,",
  "tika-vin09t4:36_16": "tesaṁ bahisīmaṭṭhānampi pāpuṇātī’’ti vinayadharā paricchindanti,",
  "tika-vin09t4:36_17": "aṭṭhakathāyaṁ pana anāgataṁ.",
  "tika-vin09t4:36_18": "Tasmā samantapāsādikāyaṁ ‘‘lakkhaṇaññū vadantī’’ti (mahāva. aṭṭha.",
  "tika-vin09t4:36_19": "379) vuttanti ca,",
  "tika-vin09t4:36_20": "‘‘‘cīvaramāsato paṭṭhāya yāva hemantassa pacchimo divaso,",
  "tika-vin09t4:36_21": "tāva vassāvāsikaṁ demā’ti vutte kathinaṁ atthataṁ vā hotu,",
  "tika-vin09t4:36_22": "anatthataṁ vāti yaṁ samantapāsādikāvacanaṁ (mahāva. aṭṭha. 379),",
  "tika-vin09t4:36_23": "etthāpi yadi atthataṁ,",
  "tika-vin09t4:36_24": "purimavassaṁvuṭṭhā pañca māse.",
  "tika-vin09t4:36_25": "Yadi anatthataṁ,",
  "tika-vin09t4:36_26": "pacchimavassaṁvuṭṭhā cattāro māse labhantīti vinicchayo’’ti ca likhitaṁ.",
  "tika-vin09t4:37_0": "‘‘Yehi mayhaṁ yāgu pītāti yehi nimantitehi mayhaṁ yāgu pītāti adhippāyo.",
  "tika-vin09t4:37_1": "Tasmā yehi nimantitehi yāgu pītā,",
  "tika-vin09t4:37_2": "tesaṁyeva pāpuṇātīti vuttaṁ.",
  "tika-vin09t4:37_3": "Aññathā ‘yehi mayhaṁ yāgu pītā’ti vutte nimantitā vā hontu,",
  "tika-vin09t4:37_4": "animantitā vā,",
  "tika-vin09t4:37_5": "yehi pītā,",
  "tika-vin09t4:37_6": "tesaṁ pāpuṇitabbānī’’ti vadanti.",
  "tika-vin09t4:37_7": "Ettha ‘‘niṭṭhitacīvarasmiṁ bhikkhunā ubbhatasmiṁ kathine’’ti vadanto ñāpeti etthantare tiṇṇampi akālacīvarānaṁ uppattiabhāvanti.",
  "tika-vin09t4:37_8": "Kasmā pana padabhājane vitthāritānīti? Vuccate –",
  "tika-vin09t4:37_9": "idaṁ pana sikkhāpadaṁ adhiṭṭhānaṁ sandhāya na vuttaṁ kintu paṭhamasikkhāpade dasāhaparamaṁ anujānitvā tasmiṁ appahonte sace paccāsā atthi,",
  "tika-vin09t4:37_10": "tameva vaḍḍhetvā māsamanujānanto imampi atthavisesaṁ dīpeti.",
  "tika-vin09t4:37_11": "Akālacīvaraṁ nāma sammukhībhūtena bhājetabbaṁ.",
  "tika-vin09t4:37_12": "Taṁ pana ‘‘ākaṅkhamānena bhikkhunā paṭiggahetabba’’nti iminā sikkhāpadena vaḍḍhetvā vuttanti.",
  "tika-vin09t4:37_13": "Tasmā tīṇipi padabhājane vitthāritānīti.",
  "tika-vin09t4:38_0": "‘‘Khippameva kāretabbanti sīghaṁ antodasāheyeva kāretabba’’nti idaṁ pana pahonakabhāve purimasikkhāpadalakkhaṇenāti dīpetuṁ vuttaṁ.",
  "tika-vin09t4:38_1": "Tasmā evaṁ ‘‘sīgha’’nti vā ‘‘lahu’’nti vā ādinā avatvāpi ‘‘dasāhā’’ti vuttanti.",
  "tika-vin09t4:38_2": "Atthatakathinassa evaṁ hotu,",
  "tika-vin09t4:38_3": "anatthate pana kathine kathanti vutte anatthatassa paṭikkhepataṁ dassetīti vutto apassanto vighātaṁ āpajjatīti (vajira. ṭī.",
  "tika-vin09t4:38_4": "pārājika 499-500) likhitaṁ.",
  "tika-vin09t4:39_0": "Akālacīvarasikkhāpadavaṇṇanā niṭṭhitā.",
  "tika-vin09t4:40_0": "4. Purāṇacīvarasikkhāpadavaṇṇanā",
  "tika-vin09t4:41_0": "‘‘Sākiyāniyo viya suddhabhikkhusaṅghe vā’’ti idaṁ ‘‘bhikkhunī nāma ubhatosaṅghe upasampannā’’ti (pārā.",
  "tika-vin09t4:41_1": "505) iminā virujjhatīti ce? Na,",
  "tika-vin09t4:41_2": "adhippāyājānanato .",
  "tika-vin09t4:41_3": "Bhikkhūnaṁ santike upasampadāya paṭikkhittattā tadanuppasaṅgabhayā evaṁ vuttanti veditabbaṁ.",
  "tika-vin09t4:42_0": "Ekena vatthunāti yena kenaci paṭhamena.",
  "tika-vin09t4:42_1": "Avuttā vā dhovatīti avuttā dhovati,",
  "tika-vin09t4:42_2": "rajati ākoṭetīti attho.",
  "tika-vin09t4:42_3": "‘‘‘Avuttā’ti vacanato avādāpetvā dhovanādīsu anāpattī’’ti likhitaṁ.",
  "tika-vin09t4:42_4": "Idha cīvaraṁ nāma nivāsanapārupanūpagameva.",
  "tika-vin09t4:42_5": "Yadi evaṁ ‘‘nivāsanapārupanūpagameva vattabba’’nti ce?",
  "tika-vin09t4:42_6": "Taṁ na vattabbaṁ ‘‘purāṇacīvara’’nti imināva siddhattā.",
  "tika-vin09t4:42_7": "Vuttañhetaṁ ‘‘purāṇacīvaraṁ nāma sakiṁ nivatthampi sakiṁ pārutampī’’ti (pārā. 505).",
  "tika-vin09t4:43_0": "Purāṇacīvarasikkhāpadavaṇṇanā niṭṭhitā.",
  "tika-vin09t4:44_0": "5. Cīvarappaṭiggahaṇasikkhāpadavaṇṇanā",
  "tika-vin09t4:45_0": "Upacāro dvādasahattho.",
  "tika-vin09t4:45_1": "Acittakattā kathaṁ paṁsukūlaṁ vaṭṭatīti ce?",
  "tika-vin09t4:45_2": "Tāya tassa bhikkhuno adinnattā,",
  "tika-vin09t4:45_3": "bhikkhunā ca tato bhikkhunito aggahitattā ca.",
  "tika-vin09t4:46_0": "Cīvarappaṭiggahaṇasikkhāpadavaṇṇanā niṭṭhitā.",
  "tika-vin09t4:47_0": "6. Aññātakaviññattisikkhāpadavaṇṇanā",
  "tika-vin09t4:48_0": "Ñātakappavārite vā viññāpentassāti ettha ca saṅghavasena pavāritesu pamāṇameva vaṭṭati.",
  "tika-vin09t4:48_1": "Puggalikappavāraṇāya yaṁ yaṁ pavāreti,",
  "tika-vin09t4:48_2": "taṁ taṁyeva viññāpetabbanti likhitaṁ.",
  "tika-vin09t4:49_0": "Aññātakaviññattisikkhāpadavaṇṇanā niṭṭhitā.",
  "tika-vin09t4:50_0": "7. Tatuttarisikkhāpadavaṇṇanā",
  "tika-vin09t4:51_0": "Pakatiyā santaruttarena carati kathinapalibodhavasena vā sāsaṅkasikkhāpadavasena vā.",
  "tika-vin09t4:51_1": "Ettha siyā –",
  "tika-vin09t4:51_2": "‘‘na mattaṁ jānitvā bahuṁ cīvaraṁ viññāpessanti,",
  "tika-vin09t4:51_3": "dussavāṇijjaṁ vā’’tiādinā (pārā.",
  "tika-vin09t4:51_4": "522) ujjhāyantānaṁ sutvā bhagavāpi chabbaggiye bhikkhū ‘‘kathañhi nāma tumhe moghapurisā na mattaṁ jānitvā bahuṁ cīvaraṁ viññāpessathā’’ti (pārā.",
  "tika-vin09t4:51_5": "522) vatvā sikkhāpadassa paññattattā ca imissaṁ kaṅkhāvitaraṇiyaṁ ‘‘bahucīvaraviññāpanavatthusmiṁ paññatta’’nti vuttattā,",
  "tika-vin09t4:51_6": "samantapāsādikāyaṁ ‘‘na hi anacchinnacīvarā attano atthāya sākhāpalāsaṁ bhañjituṁ labhanti,",
  "tika-vin09t4:51_7": "acchinnacīvarānaṁ pana atthāya labhantī’’ti vuttattā ca aññassatthāya pamāṇaṁ viññāpetuṁ vaṭṭatīti ce? Na, kasmā?",
  "tika-vin09t4:51_8": "Aññātakaviññattisikkhāpadassa aṭṭhuppattiyā eva aññātakaviññatti vāritā.",
  "tika-vin09t4:51_9": "Tassa sikkhāpadassa anāpatti.",
  "tika-vin09t4:51_10": "Pāḷiyaṁ (pārā.",
  "tika-vin09t4:51_11": "521) ‘‘aññassatthāyā’’ti imissā anāpattipāḷiyā aññassatthāya viññāpento tassa ñātakappavārite eva viññāpeti,",
  "tika-vin09t4:51_12": "na aññeti vacanato ca vāritā.",
  "tika-vin09t4:51_13": "Tasmā bhagavāpi ‘‘bahuṁ cīvaraṁ viññāpessathā’’ti (pārā.",
  "tika-vin09t4:51_14": "522) vigarahitvā sikkhāpadaṁ paññāpento ‘‘abhihaṭṭhuṁ pavāreyyā’’ti vuttanayeneva pamāṇato gahaṇaṁ anujāni,",
  "tika-vin09t4:51_15": "na aññassatthāya pamāṇato viññāpanaṁ.",
  "tika-vin09t4:51_16": "Yasmā panimaṁ sikkhāpadaṁ aññassatthāya viññāpanavatthusmiṁyeva paññattaṁ,",
  "tika-vin09t4:51_17": "tasmā idha ‘‘aññassatthāyā’’ti na vuttaṁ,",
  "tika-vin09t4:51_18": "na na labbhatīti katvā.",
  "tika-vin09t4:52_0": "Aṭṭhakathāsu ‘‘aññātakappavāritaṭṭhāne pakatiyā bahumpi vaṭṭati,",
  "tika-vin09t4:52_1": "acchinnakāraṇā pamāṇameva vaṭṭatī’’ti vuttaṁ.",
  "tika-vin09t4:52_2": "Taṁ ‘‘anāpatti ñātakānaṁ pavāritāna’’nti (pārā.",
  "tika-vin09t4:52_3": "526) vuttaanāpattipāḷiyā na sametīti samantapāsādikāyaṁ (pārā. aṭṭha.",
  "tika-vin09t4:52_4": "2.526) vuttattā idhāpi vuttanayeneva ñātakappavārite viññāpentassa attano dhanena gaṇhantassa anāpattīti likhitaṁ.",
  "tika-vin09t4:52_5": "‘‘Aññassatthāyā’’ti nidānavirodhato na vuttaṁ,",
  "tika-vin09t4:52_6": "tathāpi anantare vuttanayeneva labbhati evāti vadanti.",
  "tika-vin09t4:53_0": "Tatuttarisikkhāpadavaṇṇanā niṭṭhitā.",
  "tika-vin09t4:54_0": "8. Upakkhaṭasikkhāpadavaṇṇanā",
  "tika-vin09t4:55_0": "Paṭhamaupakkhaṭe ‘‘pubbe appavārito’’ti (pārā.",
  "tika-vin09t4:55_1": "528) vacanato tasmiṁ khaṇe pavāritopi appavāritova hotīti veditabbaṁ.",
  "tika-vin09t4:56_0": "Upakkhaṭasikkhāpadavaṇṇanā niṭṭhitā.",
  "tika-vin09t4:57_0": "9. Dutiyaupakkhaṭasikkhāpadavaṇṇanā",
  "tika-vin09t4:58_0": "Dutiyaupakkhaṭena kiṁ payojananti ce?",
  "tika-vin09t4:58_1": "Natthi payojanaṁ,",
  "tika-vin09t4:58_2": "kevalaṁ aṭṭhuppattivasena pana paññattaṁ bhikkhuniyā rahonisajjasikkhāpadaṁ viya.",
  "tika-vin09t4:58_3": "Evaṁ sante saṅgītikārakehi saṅgītiṁ anāropetabbaṁ bhaveyya vināpi tena tadatthasiddhito,",
  "tika-vin09t4:58_4": "anissarattā,",
  "tika-vin09t4:58_5": "anāropetuṁ anuññātattā ca.",
  "tika-vin09t4:58_6": "Vuttañhetaṁ ‘‘ākaṅkhamāno, ānanda,",
  "tika-vin09t4:58_7": "saṅgho…pe…",
  "tika-vin09t4:58_8": "samūhaneyyā’’ti (dī. ni. 2.216; cūḷava. 441).",
  "tika-vin09t4:58_9": "Idaṁ sabbamakāraṇaṁ.",
  "tika-vin09t4:58_10": "Na hi buddhā appayojanaṁ vacanaṁ nicchārenti,",
  "tika-vin09t4:58_11": "pageva sikkhāpadaṁ.",
  "tika-vin09t4:58_12": "Tenevāha aṭṭhakathāyaṁ ‘‘imināva nayena attho veditabbo.",
  "tika-vin09t4:58_13": "Idañhi purimassa anupaññattisadisa’’ntiādi.",
  "tika-vin09t4:58_14": "Anupaññatti ca nippayojanaṁ natthi.",
  "tika-vin09t4:58_15": "Taṁsadisañcetaṁ,",
  "tika-vin09t4:58_16": "na nippayojananti dassitaṁ hoti.",
  "tika-vin09t4:58_17": "Evaṁ sante ko panettha atthavisesoti?",
  "tika-vin09t4:58_18": "Tato āha ‘‘kevalaṁ tattha ekassa pīḷā katā,",
  "tika-vin09t4:58_19": "idha dvinnaṁ,",
  "tika-vin09t4:58_20": "ayamettha viseso’’ti.",
  "tika-vin09t4:58_21": "Iminā atthavisesena ko panañño atirekattho dassitoti?",
  "tika-vin09t4:58_22": "Porāṇagaṇṭhipade tāva vuttaṁ ‘‘ekasmimpi vatthusmiṁ ubhinnampi pīḷā kātuṁ na vaṭṭatīti ayamatirekattho dassito’’ti.",
  "tika-vin09t4:58_23": "Tenetaṁ dīpeti ‘‘na kevalaṁ paṭiladdhacīvaragaṇanāya eva āpattigaṇanā,",
  "tika-vin09t4:58_24": "pīḷitapuggalasaṅkhātavatthugaṇanāyapī’’ti.",
  "tika-vin09t4:59_0": "Honti cettha –",
  "tika-vin09t4:60_0": "‘‘Vatthuto gaṇanāyapi, siyā āpatti nekatā;",
  "tika-vin09t4:61_0": "Iti sandassanatthañca, dutiyūpakkhaṭaṁ idha.",
  "tika-vin09t4:62_0": "‘‘Kāyasaṁsaggasikkhāya, vibhaṅge viya kintetaṁ;",
  "tika-vin09t4:63_0": "Ekitthiyāpi nekatā, āpattīnaṁ payogato’’ti. (vajira. ṭī. pārājika 532);",
  "tika-vin09t4:64_0": "Apicetaṁ sikkhāpadaṁ taṁjātikesu sikkhāpadesu sabbesupi gahetabbavinicchayassa dassanappayojananti veditabbaṁ. Āha ca –",
  "tika-vin09t4:65_0": "‘‘Aññātikāya bahutāya vimissatāya;",
  "tika-vin09t4:66_0": "Āpattiyāpi bahutā ca vimissatā ca;",
  "tika-vin09t4:67_0": "Iccevamādividhisambhavadassanatthaṁ ;",
  "tika-vin09t4:68_0": "Satthā upakkhaṭamidaṁ dutiyaṁ avocā’’ti. (vajira. ṭī. pārājika 532);",
  "tika-vin09t4:69_0": "Tassāyaṁ saṅkhepato adhippāyapubbaṅgamā vicāraṇā –",
  "tika-vin09t4:69_1": "purāṇacīvaraṁ ekameva bhikkhu bhikkhunīhi dvīhi,",
  "tika-vin09t4:69_2": "bahūhi vā dhovāpeti,",
  "tika-vin09t4:69_3": "bhikkhunigaṇanāya pācittiyagaṇanā.",
  "tika-vin09t4:69_4": "Tathā dvinnaṁ,",
  "tika-vin09t4:69_5": "bahūnaṁ vā sādhāraṇaṁ ekameva cīvaraṁ aññatra pārivattakā paṭiggaṇhāti,",
  "tika-vin09t4:69_6": "idhāpi tathā dvinnaṁ,",
  "tika-vin09t4:69_7": "bahūnaṁ vā sādhāraṇamekaṁ viññāpeti,",
  "tika-vin09t4:69_8": "viññattapuggalagaṇanāya āpattigaṇanā.",
  "tika-vin09t4:69_9": "Tathā aññesupi evarūpesu sikkhāpadesu nayo netabbo.",
  "tika-vin09t4:69_10": "Ayaṁ tāva bahutāya nayo.",
  "tika-vin09t4:70_0": "Vimissatāya pana ñātikāya,",
  "tika-vin09t4:70_1": "aññātikāya ca ekaṁ dhovāpeti,",
  "tika-vin09t4:70_2": "ekato niṭṭhāpane ekaṁ pācittiyaṁ.",
  "tika-vin09t4:70_3": "Atha ñātikā paṭhamaṁ thokaṁ dhovitvā ṭhitā,",
  "tika-vin09t4:70_4": "puna aññātikā sudhotaṁ karoti,",
  "tika-vin09t4:70_5": "nissaggiyaṁ pācittiyaṁ.",
  "tika-vin09t4:70_6": "Atha aññātikā paṭhamaṁ dhovati,",
  "tika-vin09t4:70_7": "pacchā ñātikā sudhotaṁ karoti,",
  "tika-vin09t4:70_8": "aññātikāya payogavasena bhikkhuno dukkaṭameva.",
  "tika-vin09t4:70_9": "Aññātikāya,",
  "tika-vin09t4:70_10": "ñātikāya ca aññātikasaññī, vematiko,",
  "tika-vin09t4:70_11": "ñātikasaññī vā dhovāpeti,",
  "tika-vin09t4:70_12": "yathāvuttanayena nissaggiyadukkaṭādiāpattibhedagaṇanā veditabbā.",
  "tika-vin09t4:70_13": "Tathā aññātikāya,",
  "tika-vin09t4:70_14": "ñātikāya ca santakaṁ cīvaraṁ ubhohi ekato diyyamānaṁ paṭiggaṇhāti,",
  "tika-vin09t4:70_15": "nissaggiyameva.",
  "tika-vin09t4:70_16": "Atha aññātikāya eva hatthato paṭiggaṇhāti,",
  "tika-vin09t4:70_17": "nissaggiyameva.",
  "tika-vin09t4:70_18": "Atha ñātikāya hatthato paṭiggaṇhāti, anāpatti.",
  "tika-vin09t4:70_19": "Atha ubhosu aññātikādisaññī,",
  "tika-vin09t4:70_20": "vuttanayeneva nissaggiyadukkaṭādiāpattibhedagaṇanā veditabbā.",
  "tika-vin09t4:70_21": "Tathā aññātikaviññattiādīsupi yathāsambhavaṁ nayo netabbo.",
  "tika-vin09t4:70_22": "Ayaṁ vimissatāya nayo.",
  "tika-vin09t4:71_0": "Ādisaddena pana aneke aññātikā viññattā,",
  "tika-vin09t4:71_1": "viññattapuggalagaṇanāya dukkaṭaṁ. Eko deti,",
  "tika-vin09t4:71_2": "eko na deti,",
  "tika-vin09t4:71_3": "nissaggiyaṁ.",
  "tika-vin09t4:71_4": "Atha aviññatto deti,",
  "tika-vin09t4:71_5": "na nisaggiyaṁ.",
  "tika-vin09t4:71_6": "Atha viññattāviññattānaṁ sādhāraṇaṁ viññatto deti,",
  "tika-vin09t4:71_7": "nissaggiyaṁ.",
  "tika-vin09t4:71_8": "Ubho denti,",
  "tika-vin09t4:71_9": "nissaggiyameva.",
  "tika-vin09t4:71_10": "Aviññatto deti,",
  "tika-vin09t4:71_11": "nissaggiyena anāpatti.",
  "tika-vin09t4:71_12": "Viññattassa vacanena aviññatto deti,",
  "tika-vin09t4:71_13": "anāpatti eva.",
  "tika-vin09t4:71_14": "Tathā upakkhaṭādīsupi yathāsambhavaṁ nayo netabbo.",
  "tika-vin09t4:72_0": "Ettāvatā saṅkhepato aññātikāyādigāthā vuttādhippāyā hoti.",
  "tika-vin09t4:72_1": "Yaṁ panettha bhikkhuniyā rahonisajjasikkhāpadaṁ nippayojanatāya nidassanaṁ vuttaṁ,",
  "tika-vin09t4:72_2": "tassa payojanaviseso tasmiṁyeva āvibhavissatīti .",
  "tika-vin09t4:72_3": "Evameva aññatthapi vacanena,",
  "tika-vin09t4:72_4": "visesaaṭṭhuppattivasena ca sikkhāpadesu ñātabbaṁ visesappayojananti.",
  "tika-vin09t4:73_0": "Dutiyaupakkhaṭasikkhāpadavaṇṇanā niṭṭhitā.",
  "tika-vin09t4:74_0": "10. Rājasikkhāpadavaṇṇanā",
  "tika-vin09t4:75_0": "‘‘Ṭhānaṁ bhañjati,",
  "tika-vin09t4:75_1": "āgatakāraṇaṁ vināsetī’’ti vuttattā puna codanaṁ na labhatīti eke.",
  "tika-vin09t4:75_2": "Āgamanassa sātthakaṁ na hoti,",
  "tika-vin09t4:75_3": "cīvaraṁ na labhissati paṭisanthārassa katattāti eke.",
  "tika-vin09t4:75_4": "Codanālakkhaṇaṁ na hotīti katvā vuttanti eke.",
  "tika-vin09t4:75_5": "‘‘Dhammadesanādhippāyādinā na paṭisanthāro kātabbo’’ti upatissatthero ‘‘‘āgatakāraṇaṁ vināsetī’ti codanāṭhānāni bhañjati,",
  "tika-vin09t4:75_6": "codetukāmo akattabbamakāsi,",
  "tika-vin09t4:75_7": "tappaccayā vattabhede dukkaṭa’’nti ca vadati.",
  "tika-vin09t4:75_8": "Dhammasiritthero pana ‘‘āsane ce nisīdati,",
  "tika-vin09t4:75_9": "ekāya nisajjāya dve ṭhānāni bhañjati.",
  "tika-vin09t4:75_10": "Āmisaṁ ce paṭiggaṇhāti,",
  "tika-vin09t4:75_11": "ekena paṭiggahaṇena dve ṭhānāni bhañjati.",
  "tika-vin09t4:75_12": "Dhammaṁ ce bhāsati,",
  "tika-vin09t4:75_13": "dhammadesanāsikkhāpade vuttaparicchedāya ekāya vācāya dve ṭhānāni bhañjati.",
  "tika-vin09t4:75_14": "Taṁ sandhāya ‘āgatakāraṇaṁ vināsetī’ti vutta’’nti vadati.",
  "tika-vin09t4:75_15": "‘‘Eso kho’’ti vuttena saññatto eko,",
  "tika-vin09t4:75_16": "‘‘ayaṁ veyyāvaccakaroti…pe…",
  "tika-vin09t4:75_17": "avuttepi codetuṁ vaṭṭatī’’ti vutto dutiyo,",
  "tika-vin09t4:75_18": "sace pana dūto gacchantova ‘‘ahaṁ tassa hatthe dassāmī’’tiādinā vutto tatiyo,",
  "tika-vin09t4:75_19": "‘‘aññaṁ vā pesetvā ārocāpetī’’ti vutto catutthoti yathā bhikkhunā niddiṭṭhā cattāro,",
  "tika-vin09t4:75_20": "tatheva dūtena niddiṭṭhā cattāro.",
  "tika-vin09t4:75_21": "Mukhavevaṭikakappiyakārako,",
  "tika-vin09t4:75_22": "parammukhakappiyakārako ceti etesu aññātakaappavāritesu viya paṭipajjitabbanti likhitaṁ.",
  "tika-vin09t4:76_0": "Rājasikkhāpadavaṇṇanā niṭṭhitā.",
  "tika-vin09t4:77_0": "Cīvaravaggo paṭhamo.",
  "tika-vin09t4:78_0": "2. Eḷakalomavaggo",
  "tika-vin09t4:79_0": "1. Kosiyasikkhāpadavaṇṇanā",
  "tika-vin09t4:80_0": "Kārāpeyyāti attano ca parassa ca ubhinnañca kosiyaṁ ekato gaṇhitvā vuttaṁ,",
  "tika-vin09t4:80_1": "ubho vā ekato karontīti atthato veditabbaṁ.",
  "tika-vin09t4:80_2": "Tattha attanā kataṁ ce,",
  "tika-vin09t4:80_3": "‘‘nissajjanakāle sayaṁ kataṁ nissaggiya’’nti vattabbaṁ.",
  "tika-vin09t4:80_4": "Ubhohi ce kataṁ,",
  "tika-vin09t4:80_5": "yathāpāḷimeva.",
  "tika-vin09t4:81_0": "Kosiyasikkhāpadavaṇṇanā niṭṭhitā.",
  "tika-vin09t4:82_0": "2. Suddhakāḷakasikkhāpadavaṇṇanā",
  "tika-vin09t4:83_0": "Yathā paṭhame ‘‘ekenapi kosiyaṁsunā’’ti (kaṅkhā. aṭṭha.",
  "tika-vin09t4:83_1": "kosiyasikkhāpadavaṇṇanā) vuttaṁ,",
  "tika-vin09t4:83_2": "tathā idha ‘‘ekenapi aññena amissitāna’’nti vacanābhāvato aññena missabhāve satipi apaññāyamānarūpakaṁ ce,",
  "tika-vin09t4:83_3": "‘‘suddhakāḷaka’’micceva vuccatīti vadanti.",
  "tika-vin09t4:84_0": "Suddhakāḷakasikkhāpadavaṇṇanā niṭṭhitā.",
  "tika-vin09t4:85_0": "3. Dvebhāgasikkhāpadavaṇṇanā",
  "tika-vin09t4:86_0": "‘‘Tulayitvā’’ti vacanato yathā tulādhāraṇāya kāḷakādhikā na honti,",
  "tika-vin09t4:86_1": "tathā kāḷakānaṁ dve bhāgā gahetabbā ukkaṭṭhaparicchedena.",
  "tika-vin09t4:86_2": "‘‘Ekassāpi kāḷakalomassa atirekabhāve nissaggiyanti vacanaṁ tulādhāraṇāya kiñcāpi na sameti,",
  "tika-vin09t4:86_3": "acittakattā pana sikkhāpadassa pubbe tulāya dhārayitvā ṭhapitesu ekampi lomaṁ tattha pateyya,",
  "tika-vin09t4:86_4": "nissaggiyanti ayamadhippāyoti no takko’’ti ācariyo.",
  "tika-vin09t4:86_5": "Vuttaparicchedena aggahaṇaṁ akiriyā,",
  "tika-vin09t4:86_6": "santhatakaraṇaṁ kiriyā.",
  "tika-vin09t4:87_0": "Dvebhāgasikkhāpadavaṇṇanā niṭṭhitā.",
  "tika-vin09t4:88_0": "4. Chabbassasikkhāpadavaṇṇanā",
  "tika-vin09t4:89_0": "‘‘Orenace channaṁ vassāna’’nti vuttattā chabbasse paripuṇṇe kātuṁ vaṭṭatīti niṭṭhānadivasato paṭṭhāya channaṁ vassānaṁ paricchedo veditabbo.",
  "tika-vin09t4:89_1": "Yāni panettha atirekachabbassavasena vā sammutivasena vā katāni,",
  "tika-vin09t4:89_2": "sabbāni tāni ekato paribhuñjituṁ vaṭṭantīti.",
  "tika-vin09t4:89_3": "Gilānassa ca ekaṁ nappahotīti anekampi vaṭṭati.",
  "tika-vin09t4:89_4": "Yato paṭṭhāya rogassa mandatāya santhataṁ ādāya gantuṁ sakkoti,",
  "tika-vin09t4:89_5": "tato paṭṭhāya sammuti vā rogo vā na rakkhatīti eke.",
  "tika-vin09t4:89_6": "Apica chavassabuddhanimmalaṁ sikkhāpadaṁ vicāretuṁ gambhīrattā.",
  "tika-vin09t4:89_7": "Tasmā chavasse kammaṁ katanti.",
  "tika-vin09t4:90_0": "Chabbassasikkhāpadavaṇṇanā niṭṭhitā.",
  "tika-vin09t4:91_0": "5. Nisīdanasikkhāpadavaṇṇanā",
  "tika-vin09t4:92_0": "Kasmā panettha ‘‘santhataṁ pana bhikkhunā’’ti sikkhāpadaṁ apaññapetvā ‘‘nisīdanasanthata’’nti paññattaṁ,",
  "tika-vin09t4:92_1": "nanu ettha kāraṇena bhavitabbanti?",
  "tika-vin09t4:92_2": "Atthi kāraṇaṁ,",
  "tika-vin09t4:92_3": "cīvarasaññitāya santhatānaṁ ujjhitattā tesaṁ acīvarabhāvadassanatthaṁ tathā paññattaṁ bhagavatāti vuttaṁ hoti.",
  "tika-vin09t4:92_4": "Tasmā te bhikkhū tecīvarikadhutaṅgabhedabhayā santhate catutthacīvarasaññitāya santhatāni ujjhitvā terasa dhutaṅgāni samādayiṁsu,",
  "tika-vin09t4:92_5": "bhagavā ca tesaṁ santhataṁ anujāni.",
  "tika-vin09t4:92_6": "Tato tesaṁ bhikkhūnaṁ evaṁ hoti ‘‘nisīdanacīvarasaṇṭhānampetaṁ nisīdanasanthataṁ no bhagavatā anuññātaṁ catutthacīvarabhāvena,",
  "tika-vin09t4:92_7": "pageva katasanthataṁ vā’’ti.",
  "tika-vin09t4:92_8": "Tato ‘‘santhate tesaṁ cīvarasaññitā na bhavissatī’’ti tadatthaṁ bhagavatā ‘‘santhata’’nti apaññapetvā ‘‘nisīdanasanthata’’nti paññattanti adhippāyo.",
  "tika-vin09t4:92_9": "Imesu pana pañcasu santhatesu purimāni tīṇi vinayakammaṁ katvā paṭilabhitvāpi paribhuñjituṁ na vaṭṭanti akappiyattā,",
  "tika-vin09t4:92_10": "pacchimāni dve vaṭṭantīti (vajira. ṭī.",
  "tika-vin09t4:92_11": "pārājika 566-567) likhitaṁ.",
  "tika-vin09t4:92_12": "Kathaṁ paññāyatīti ce?",
  "tika-vin09t4:92_13": "‘‘Anāpatti aññena kataṁ paṭilabhitvā paribhuñjatī’’ti (pārā.",
  "tika-vin09t4:92_14": "570) vacanatoti veditabbaṁ.",
  "tika-vin09t4:93_0": "Nisīdanasikkhāpadavaṇṇanā niṭṭhitā.",
  "tika-vin09t4:94_0": "6. Eḷakalomasikkhāpadavaṇṇanā",
  "tika-vin09t4:95_0": "‘‘Addhānamaggappaṭipannassā’’ti iminā pakatiyā dīghamaggaṁ paṭipannassa uppannānipi tiyojanaparamameva haritabbāni,",
  "tika-vin09t4:95_1": "pageva appaṭipannassāti dasseti.",
  "tika-vin09t4:95_2": "Paṭipannassa ce,",
  "tika-vin09t4:95_3": "addhānaṁ nāma paṭipannassa akāmā vassaṁvuṭṭhabhikkhuniyā maggappaṭipatti viyāti dasseti.",
  "tika-vin09t4:95_4": "Addhānamaggappaṭipannassa nissaggiyanti vā sambandho.",
  "tika-vin09t4:95_5": "Teneva vāsādhippāyassa paṭippassaddhagamanussāhattā ‘‘appaṭipanno’’ti saṅkhaṁ gatassa anāpattīti siddhaṁ.",
  "tika-vin09t4:95_6": "Imasmiṁ pana atthavikappe ‘‘bhikkhuno paneva eḷakalomāni uppajjeyyuṁ…pe…",
  "tika-vin09t4:95_7": "asantepi hārake addhānamaggappaṭipannassa nissaggiyaṁ pācittiya’’nti yojanā veditabbā.",
  "tika-vin09t4:95_8": "Yasmā vā eḷakalomānaṁ uppattiṭṭhānato paṭṭhāya tiyojanaparamatā adhippetā,",
  "tika-vin09t4:95_9": "maggaṁ appaṭipannassa ca tiyojanaparamatā natthi,",
  "tika-vin09t4:95_10": "tasmā ‘‘addhānamaggappaṭipannassa uppajjeyyu’’nti vuttaṁ.",
  "tika-vin09t4:95_11": "Tena acchinnaṁ paṭilabhitvā harato ca anāpattīti siddhaṁ.",
  "tika-vin09t4:95_12": "Paṭilābho hi tesaṁ uppatti nāmāti.",
  "tika-vin09t4:96_0": "‘‘Ākaṅkhamānena bhikkhunā paṭiggahetabbānī’’ti iminā attanā paṭiggahitānaṁyeva tiyojanātikkame āpattīti dasseti.",
  "tika-vin09t4:96_1": "Tena anākaṅkhamānena parasantakāni paṭiggahitāni harantassa anāpattīti siddhaṁ.",
  "tika-vin09t4:97_0": "Aṅgesu ‘‘attano santakatā’’ti natthi,",
  "tika-vin09t4:97_1": "ayamattho ‘‘bhikkhuno uppajjeyyu’’nti iminā,",
  "tika-vin09t4:97_2": "‘‘acchinnaṁ paṭilabhitvā’’ti iminā ca dīpito hotīti veditabbo.",
  "tika-vin09t4:97_3": "Porāṇagaṇṭhipade ca ‘‘aññaṁ bhikkhuṁ harāpento gacchati ce,",
  "tika-vin09t4:97_4": "dvinnampi anāpattī’’ti vuttaṁ.",
  "tika-vin09t4:97_5": "Tasmā dve bhikkhū tiyojanaparamaṁ patvā aññamaññassa bhaṇḍaṁ parivattetvā ce haranti,",
  "tika-vin09t4:97_6": "anāpattīti siddhaṁ.",
  "tika-vin09t4:98_0": "Tiyojanaparamaṁ sahatthā haritabbānīti tiyojanaparamameva attanā haritabbāni,",
  "tika-vin09t4:98_1": "taṁ kimatthanti?",
  "tika-vin09t4:98_2": "Sīmāya etaparamato.",
  "tika-vin09t4:98_3": "Vuttañhetaṁ ‘‘anujānāmi,",
  "tika-vin09t4:98_4": "bhikkhave,",
  "tika-vin09t4:98_5": "tiyojanaparamaṁ sīmaṁ sammannitu’’nti (mahāva. 140).",
  "tika-vin09t4:98_6": "Vāsādhippāyena,",
  "tika-vin09t4:98_7": "paccāgamanādhippāyena vā gacchato etaparamatā ca.",
  "tika-vin09t4:98_8": "Vuttañhetaṁ ‘‘chabbaggiyā bhikkhū atimahatiyo sīmāyo sammannanti…pe…",
  "tika-vin09t4:98_9": "bhikkhū uposathaṁ āgacchantā uddissamānepi pātimokkhe āgacchanti,",
  "tika-vin09t4:98_10": "uddiṭṭhamattepi āgacchanti,",
  "tika-vin09t4:98_11": "antarāpi parivasantī’’ti (mahāva. 140).",
  "tika-vin09t4:99_0": "Asantehāraketi āṇattiyā hārake asati.",
  "tika-vin09t4:99_1": "Kambalassa upari nisīditvā gacchantassa sace ekampi lomaṁ cīvare laggaṁ hoti,",
  "tika-vin09t4:99_2": "tiyojanātikkame āpatti eva kambalato vijaṭitattāti likhitaṁ.",
  "tika-vin09t4:99_3": "Taṁ kambalassa paṭiggahitattā attano atthāya paṭiggahitameva hotīti yuttaṁ.",
  "tika-vin09t4:100_0": "Eḷakalomasikkhāpadavaṇṇanā niṭṭhitā.",
  "tika-vin09t4:101_0": "8. Jātarūpasikkhāpadavaṇṇanā",
  "tika-vin09t4:102_0": "‘‘Nibbattarukkhacchāyāpi rukkhaparicchedaṁ anatikkantā’’ti likhitaṁ.",
  "tika-vin09t4:103_0": "Jātarūpasikkhāpadavaṇṇanā niṭṭhitā.",
  "tika-vin09t4:104_0": "9. Rūpiyasaṁvohārasikkhāpadavaṇṇanā",
  "tika-vin09t4:105_0": "Jātarūparajataparivattananti ukkaṭṭhaparicchedena vuttaṁ.",
  "tika-vin09t4:106_0": "Rūpiyasaṁvohārasikkhāpadavaṇṇanā niṭṭhitā.",
  "tika-vin09t4:107_0": "10. Kayavikkayasikkhāpadavaṇṇanā",
  "tika-vin09t4:108_0": "Asante pācittiyaṁ desetabbamevāti ettha kiṁ suddhikaṁ pācittiyaṁ,",
  "tika-vin09t4:108_1": "udāhu nissaggiyanti?",
  "tika-vin09t4:108_2": "Nissaggiyaṁ pācittiyameva.",
  "tika-vin09t4:109_0": "Kayavikkayasikkhāpadavaṇṇanā niṭṭhitā.",
  "tika-vin09t4:110_0": "Tatridaṁ pakiṇṇakaṁ",
  "tika-vin09t4:111_0": "Aṭṭhamasikkhāpadaṁ parena attano atthāya diyyamānassa vā pārivattakabhāvena diyyamānassa vā paṁsukūlassa",
  "tika-vin09t4:111_1": "vā rūpiyassa uggaṇhanauggaṇhāpanasādiyanāni paṭikkhipati.",
  "tika-vin09t4:112_0": "Navamaṁ parassa vā attano vā rūpiyaparivattanaṁ paṭikkhipati.",
  "tika-vin09t4:113_0": "Dasamaṁ arūpiyaparivattanaṁ.",
  "tika-vin09t4:113_1": "‘‘Arūpiye arūpiyasaññī pañcannaṁ saha anāpattī’’ti (pārā. 591; vi. vi. ṭī. 1.591; vajira. ṭī.",
  "tika-vin09t4:113_2": "pārājika 587) ca vacanaṁ itarehi saha āpattīti dīpeti.",
  "tika-vin09t4:113_3": "Arūpiyañca dukkaṭavatthu.",
  "tika-vin09t4:113_4": "Tasmā tassa parivattane sati nissaggiyanti ekantena vuttaṁ.",
  "tika-vin09t4:113_5": "Pañcannaṁ saha dukkaṭavatthūnaṁ parivattane anāpattippasaṅgato anāpatti evāti porāṇāti ce? Na,",
  "tika-vin09t4:113_6": "kappiyavatthūnaṁyeva tattha āgatattā.",
  "tika-vin09t4:113_7": "Yadi kappiyavatthu nissaggiyaṁ,",
  "tika-vin09t4:113_8": "pageva dukkaṭavatthūti ce? Na,",
  "tika-vin09t4:113_9": "āpattigarukalahukabhāvena vatthugarukalahukaniyamābhāvato.",
  "tika-vin09t4:114_0": "Nissaggiyavatthuto hi muttāmaṇiveḷuriyādi mahagghappahonakampi dukkaṭavatthūti katvā nissaggiyavatthuto muttādi lahukaṁ hoti.",
  "tika-vin09t4:114_1": "Lahukepi vatthusmiṁ yatheva dukkaṭavatthuno paṭiggahaṇe dukkaṭaṁ,",
  "tika-vin09t4:114_2": "tatheva tassa vā tena vā cetāpanepi dukkaṭaṁ yuttanti (pārā. aṭṭha.",
  "tika-vin09t4:114_3": "2.589) aṭṭhakathācariyā.",
  "tika-vin09t4:115_0": "Atha vā yaṁ vuttaṁ ‘‘kappiyavatthūnaṁyeva tattha āgatattā’’ti,",
  "tika-vin09t4:115_1": "tattha kiñcāpi dukkaṭavatthūnipi adhippetāni,",
  "tika-vin09t4:115_2": "na pana pāḷiyaṁ vuttāni anāpattivārappasaṅgabhayāti vuttaṁ hoti.",
  "tika-vin09t4:115_3": "Muttādīsupi vuttesu anāpattiyaṁ kappiyakārakassa ācikkhati,",
  "tika-vin09t4:115_4": "‘‘idaṁ muttādi amhākaṁ atthi,",
  "tika-vin09t4:115_5": "amhākañca iminā ca iminā ca veḷuriyādinā attho’’ti bhaṇati,",
  "tika-vin09t4:115_6": "dasamena āpajjatīti adhippāyo siyā.",
  "tika-vin09t4:115_7": "Yasmā ca idaṁ kappiyakārakassa ācikkhanādisaṁvohāro ca,",
  "tika-vin09t4:115_8": "tasmā taṁ navamena vuttanti veditabbaṁ.",
  "tika-vin09t4:115_9": "Kiñcāpi kayavikkayeva hoti kappiyavatthūhi anuññātaṁ,",
  "tika-vin09t4:115_10": "imināva nayena kiñcāpi dukkaṭavatthupi dasame adhippetaṁ āpajjati,",
  "tika-vin09t4:115_11": "aṭṭhakathāvirodhato pana nādhippetamicceva gahetabbo.",
  "tika-vin09t4:116_0": "Kā panettha kāraṇacchāyāti,",
  "tika-vin09t4:116_1": "pañcannaṁ saha tattha anāpattippasaṅgato anāpatti evāti ce? Na,",
  "tika-vin09t4:116_2": "tattha anāgatattā.",
  "tika-vin09t4:116_3": "Anāgatakāraṇā vuttanti ce? Na,",
  "tika-vin09t4:116_4": "pañcannaṁ saha āpattivatthukassa anāpattivāralābhe visesakāraṇābhāvā,",
  "tika-vin09t4:116_5": "akappiyattā pañcannaṁ sahāpi āpattiyā bhavitabbanti siddho aṭṭhakathāvādo.",
  "tika-vin09t4:117_0": "Aparo nayo –",
  "tika-vin09t4:117_1": "yadi dukkaṭavatthunā kayavikkaye nissaggiyaṁ,",
  "tika-vin09t4:117_2": "kappiyavatthumhi vuttapariyāyo tattha labbheyya,",
  "tika-vin09t4:117_3": "na pana labbhatīti navame eva tāni vattabbāni.",
  "tika-vin09t4:117_4": "Tasmā saṁvohāro nāma kayavikkayopi aññathā parivattanaṁ pariyādiyitvā pavatto,",
  "tika-vin09t4:117_5": "kayavikkayañca mocetvā ‘‘iminā imaṁ dehī’ti cetāpeti,",
  "tika-vin09t4:117_6": "vaṭṭatī’’ti avatvā dasamassa anāpattivāre vuttanayeneva tesaṁ parivattane nissaggiyānumativirodhato aṭṭhakathāyaṁ",
  "tika-vin09t4:117_7": "vuttanayeneva dukkaṭavatthunā cetāpane dukkaṭameva.",
  "tika-vin09t4:117_8": "Nesaṁ kayavikkayena nissaggiyanti ce? Na,",
  "tika-vin09t4:117_9": "sabbassapi kayavikkayattā.",
  "tika-vin09t4:117_10": "Teneva vuttaṁ ‘‘andhakaṭṭhakathāyaṁ pana ‘sace kayavikkayaṁ samāpajjeyya,",
  "tika-vin09t4:117_11": "nissaggiyaṁ pācittiya’nti bhāsitaṁ,",
  "tika-vin09t4:117_12": "taṁ dubbhāsitaṁ. Kasmā?",
  "tika-vin09t4:117_13": "Na hi dānaggahaṇato añño kayavikkayo nāma atthī’’ti (pārā. aṭṭha. 2.589),",
  "tika-vin09t4:117_14": "attano matiyā kayavikkayalakkhaṇasammate dasamassa anāpattivāre vuttanayeneva tesaṁ parivattane nissaggiyānumativirodhato ca.",
  "tika-vin09t4:117_15": "Bhavatu vā attano paṭisiddhamidaṁ kāraṇaṁ,",
  "tika-vin09t4:117_16": "dasame avassameva jānitabbānīti tāni kayavikkayānevāti tesaṁ nissaggiyabhāvañca gatānīti evampi siddho aṭṭhakathāvādo.",
  "tika-vin09t4:118_0": "Etthāhu porāṇā –",
  "tika-vin09t4:118_1": "‘‘attano santakaṁ rūpiyaṁ parahatthagataṁ karoti ajjhācarati, dukkaṭaṁ.",
  "tika-vin09t4:118_2": "Parassa rūpiyaṁ attano hatthagataṁ karoti,",
  "tika-vin09t4:118_3": "aṭṭhamena nissaggiyaṁ.",
  "tika-vin09t4:118_4": "Uggahitavatthuparivattane kathaṁ jātaṁ?",
  "tika-vin09t4:118_5": "Abbohārikaṁ jātaṁ.",
  "tika-vin09t4:118_6": "Atha parassa rūpiyaṁ attano hatthagataṁ paṭhamaṁ karoti,",
  "tika-vin09t4:118_7": "rūpiyappaṭiggahaṇassa katattā aṭṭhamena nissaggiyaṁ.",
  "tika-vin09t4:118_8": "Attano santakaṁ rūpiyaṁ parassa hatthagataṁ pacchā karoti,",
  "tika-vin09t4:118_9": "saṁvohārena nissaggiya’’nti.",
  "tika-vin09t4:118_10": "‘‘Rūpiyassa gahaṇamattena aṭṭhamena āpatti,",
  "tika-vin09t4:118_11": "pacchā parivattane navamenā’’ti hi tattha vuttaṁ,",
  "tika-vin09t4:118_12": "taṁ pana yuttaṁ.",
  "tika-vin09t4:118_13": "‘‘Ajjhācarati,",
  "tika-vin09t4:118_14": "dukkaṭa’’nti duvuttaṁ.",
  "tika-vin09t4:118_15": "Dukkaṭassa aniyamappasaṅgato nissajjanavidhānesu dassitova.",
  "tika-vin09t4:118_16": "Kiṁ vuttaṁ hoti –",
  "tika-vin09t4:118_17": "yadi dvīhi nissaggiyehi bhavitabbaṁ,",
  "tika-vin09t4:118_18": "nissajjanavidhāne ‘‘ahaṁ, bhante,",
  "tika-vin09t4:118_19": "rūpiyaṁ paṭiggahesiṁ,",
  "tika-vin09t4:118_20": "nānāppakārakañca rūpiyasaṁvohāraṁ samāpajji’’nti vattabbaṁ bhaveyya ‘‘rūpiyaṁ cetāpetī’’ti sabbattha pāḷiyaṁ rūpiyappaṭiggahaṇassa vuttattā.",
  "tika-vin09t4:119_0": "Ettāvatā yaṁ porāṇagaṇṭhipade vuttaṁ ‘‘dukkaṭavatthunā kayavikkayaṁ pariharantena catūsu nissaggiyavatthūsu",
  "tika-vin09t4:119_1": "ekekasmiṁ gahite aṭṭhamena nissaggiyaṁ hoti.",
  "tika-vin09t4:119_2": "Dukkaṭavatthunā dukkaṭavatthunti ‘‘iminā idaṁ dehī’’ti gahite teneva nissaggiyaṁ hoti.",
  "tika-vin09t4:119_3": "‘‘Kayavikkayampi nīharitvā gahite dukkaṭaṁ,",
  "tika-vin09t4:119_4": "cetāpitarūpiyaggahaṇe aṭṭhamena,",
  "tika-vin09t4:119_5": "parivattane navamenātiādinā attanā anuggahetvā kappiyavasena nīharitvā pañcahi sahadhammikehi saddhiṁ parivattetuṁ vaṭṭatī’’ti,",
  "tika-vin09t4:119_6": "taṁ visodhitaṁ hoti.",
  "tika-vin09t4:119_7": "Aparampi tattha vuttaṁ ‘‘nissajjitabbe asati kathaṁ pācittiyaṁ,",
  "tika-vin09t4:119_8": "dunnissaṭṭharūpiyampi ‘na chaḍḍetī’ti vadantassa vissaṭṭho upāsako taṁ gahetvā aññaṁ ce bhikkhuno deti,",
  "tika-vin09t4:119_9": "kappatī’’ti,",
  "tika-vin09t4:119_10": "tañca duvuttaṁ.",
  "tika-vin09t4:119_11": "Na hi gahitattā tato aññaṁ vatthu hoti.",
  "tika-vin09t4:119_12": "Puna aparañca tattha vuttaṁ ‘‘imaṁ ‘gaṇhāhī’ti vadantassa saddhādeyyavinipātadukkaṭaṁ,",
  "tika-vin09t4:119_13": "‘etaṁ dehī’ti vadantassa viññattidukkaṭa’’nti,",
  "tika-vin09t4:119_14": "tañca duvuttaṁ.",
  "tika-vin09t4:119_15": "Tattha hi payogadukkaṭaṁ yuttaṁ viya paññāyati.",
  "tika-vin09t4:120_0": "Pakiṇṇakaṁ niṭṭhitaṁ.",
  "tika-vin09t4:121_0": "Eḷakalomavaggo dutiyo.",
  "tika-vin09t4:122_0": "3. Pattavaggo",
  "tika-vin09t4:123_0": "1. Pattasikkhāpadavaṇṇanā",
  "tika-vin09t4:124_0": "Dve apattā,",
  "tika-vin09t4:124_1": "tasmā ete bhājanaparibhogena paribhuñjitabbā,",
  "tika-vin09t4:124_2": "naadhiṭṭhānūpagānavikappanūpagatāti atthoti ca.",
  "tika-vin09t4:124_3": "Samaṇasāruppena pakkanti ayopatto pañcahi pākehi pakko hoti,",
  "tika-vin09t4:124_4": "mattikāpatto dvīhi.",
  "tika-vin09t4:124_5": "‘‘Bhikkhuniyā pattasanniccayassa vāritattā (vajira. ṭī.",
  "tika-vin09t4:124_6": "pārājika 602) bhikkhussapi taṁ ‘ananurūpa’nti katvā ‘purāṇapattaṁ paccuddharitvā’ti vutta’’nti ca likhitaṁ,",
  "tika-vin09t4:124_7": "taṁ na yuttaṁ pāḷiyaṁ ‘‘sanniccayaṁ kareyyāti anadhiṭṭhito avikappito’’ti (pāci.",
  "tika-vin09t4:124_8": "735) vuttattā.",
  "tika-vin09t4:124_9": "So hi kathinakkhandhake (mahāva.",
  "tika-vin09t4:124_10": "306 ādayo) niccayasannidhi viya ekopi punadivase ‘‘sanniccayo’’ti vuccati.",
  "tika-vin09t4:124_11": "Anantarasikkhāpade pana ‘‘dutiyo vārito’’ti adhiṭṭhānaṁ niyataṁ.",
  "tika-vin09t4:124_12": "Tasmā dve patte adhiṭṭhātuṁ na labhati.",
  "tika-vin09t4:124_13": "Sace ekato adhiṭṭhāti,",
  "tika-vin09t4:124_14": "dvepi anadhiṭṭhitā honti.",
  "tika-vin09t4:124_15": "Visuṁ visuṁ adhiṭṭhāti,",
  "tika-vin09t4:124_16": "dutiyo anadhiṭṭhito.",
  "tika-vin09t4:124_17": "Vikappetuṁ pana bahūpi labhati.",
  "tika-vin09t4:124_18": "Kākaṇikamattampīti ettha pi-kāro ‘‘ekapākampi janetī’’ti pākaṁ sampiṇḍeti.",
  "tika-vin09t4:124_19": "Atha vā sace ekapākeneva sāruppo,",
  "tika-vin09t4:124_20": "vaṭṭatīti pākaparimāṇaṁ na vuttanti gahetabbaṁ.",
  "tika-vin09t4:124_21": "Apattattā adhiṭṭhānūpagona hoti.",
  "tika-vin09t4:124_22": "Apaccuddharantena vikappetabboti purāṇapattaṁ apaccuddharantena so patto vikappetabboti atthoti likhitaṁ.",
  "tika-vin09t4:125_0": "Pattasikkhāpadavaṇṇanā niṭṭhitā.",
  "tika-vin09t4:126_0": "2. Ūnapañcabandhanasikkhāpadavaṇṇanā",
  "tika-vin09t4:127_0": "Pavāriteti ettha saṅghavasena pavāritaṭṭhāne pañcabandhaneneva vaṭṭati,",
  "tika-vin09t4:127_1": "puggalikavasena pavāritaṭṭhāne ūnapañcabandhanenāpi vaṭṭatīti likhitaṁ.",
  "tika-vin09t4:128_0": "Yo ūnapañcabandhanatthaṁ, vuttampi cetaṁ karo so;",
  "tika-vin09t4:129_0": "Ūnapañcabandhanatthaṁ, patvāna santike.",
  "tika-vin09t4:130_0": "Ūnapañcabandhanasikkhāpadavaṇṇanā niṭṭhitā.",
  "tika-vin09t4:131_0": "3. Bhesajjasikkhāpadavaṇṇanā",
  "tika-vin09t4:132_0": "‘‘Paṭisāyanīyāni paṭiggahetvā’’ti vadantena pādamakkhanādīnaṁ atthāya paṭiggahetvā ṭhapetuṁ vaṭṭatīti dīpitanti likhitaṁ.",
  "tika-vin09t4:132_1": "‘‘Yesaṁ maṁsaṁ kappatī’’ti vacanena yesaṁ maṁsaṁ na kappati,",
  "tika-vin09t4:132_2": "tesaṁ sappiādi na kappatīti vadantā ajānitvā vadanti.",
  "tika-vin09t4:132_3": "Yesañhi maṁsaṁ kappati,",
  "tika-vin09t4:132_4": "tesaṁ sappītiādi sattāhakālikanissaggiyavatthuparicchedadassanatthaṁ vuttaṁ.",
  "tika-vin09t4:132_5": "Tathā paṇītabhojanasikkhāpade yesaṁ maṁsaṁ kappati,",
  "tika-vin09t4:132_6": "tesaṁyeva khīrādi paṇītabhojanaṁ,",
  "tika-vin09t4:132_7": "netaranti dassetuṁ vuttanti.",
  "tika-vin09t4:132_8": "Madhu nāma madhukaribhamaramakkhikānaṁ āsayesu niyyāsasadisaṁ mahāmadhu hoti,",
  "tika-vin09t4:132_9": "taṁ yāvajīvikanti ca likhitaṁ.",
  "tika-vin09t4:133_0": "Bhesajjasikkhāpadavaṇṇanā niṭṭhitā.",
  "tika-vin09t4:134_0": "Pattavaggo tatiyo.",
  "tika-vin09t4:135_0": "Nissaggiyapācittiyavaṇṇanā niṭṭhitā."
}