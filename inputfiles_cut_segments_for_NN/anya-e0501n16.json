{
  "anya-e0501n16:0_0": "17. Jhānapaccayo",
  "anya-e0501n16:1_0": "Satta jhānaṅgāni jhānapaccayo,",
  "anya-e0501n16:1_1": "vitakko vicāro pīti somanassaṁ domanassaṁ upekkhā ekaggatā.",
  "anya-e0501n16:1_2": "Tehi sahajātā pañcaviññāṇavajjitā cittacetasikadhammā ca rūpadhammā ca tassa paccayuppannā.",
  "anya-e0501n16:2_0": "Kenaṭṭhena jhānanti. Upanijjhāyanaṭṭhena jhānaṁ.",
  "anya-e0501n16:2_1": "Upanijjhāya naṭṭhenāti ca manasā ārammaṇaṁ upagantvā nijjhāyanaṭṭhena pekkhanaṭṭhena.",
  "anya-e0501n16:2_2": "Yathā hi issāso dūre ṭhatvā khuddake lakkhamaṇḍale saraṁ pavesento hatthehi saraṁ ujukañca niccalañca katvā maṇḍalañca vibhūtaṁ katvā cakkhunā nijjhāyanto paveseti.",
  "anya-e0501n16:2_3": "Evameva imehi aṅgehi cittaṁ ujukañca niccalañca katvā ārammaṇañca vibhūtaṁ katvā nijjhāyanto puggalo upanijjhāyatīti vuccati.",
  "anya-e0501n16:2_4": "Evaṁ upanijjhāyitvā yaṁkiñci kāyakammaṁ vā vacīkammaṁ vā manokammaṁ vā karonto avirajjhamāno karoti.",
  "anya-e0501n16:3_0": "Tattha kāyakammaṁ nāma abhikkamappaṭikkamādikaṁ vuccati.",
  "anya-e0501n16:3_1": "Vacīkammaṁ nāma akkharavaṇṇaparipuṇṇaṁ vacībhedakaraṇaṁ vuccati.",
  "anya-e0501n16:3_2": "Manokammaṁ nāma yaṁkiñci manasā ārammaṇavibhāvanaṁ vuccati.",
  "anya-e0501n16:3_3": "Dānakammaṁ vā pāṇātipāta kammaṁ vā anurūpehi jhānaṅgehi vinā dubbalena cittena kātuṁ na sakkā hoti.",
  "anya-e0501n16:3_4": "Esa nayo sesesu kusalākusala kammesūti.",
  "anya-e0501n16:4_0": "Ayañca attho vitakkādīnaṁ jhānaṅgadhammānaṁ visuṁ visuṁ sabhāva lakkhaṇehi dīpetabbo.",
  "anya-e0501n16:4_1": "Sampayuttadhamme ārammaṇābhiniropana lakkhaṇo vitakko,",
  "anya-e0501n16:4_2": "so cittaṁ ārammaṇe daḷhaṁ niyojeti.",
  "anya-e0501n16:4_3": "Ārammaṇānumajjanalakkhaṇo vicāro,",
  "anya-e0501n16:4_4": "so cittaṁ ārammaṇe daḷhaṁ saṁyojeti.",
  "anya-e0501n16:4_5": "Ārammaṇasampiyāyanalakkhaṇāpīti,",
  "anya-e0501n16:4_6": "sā cittaṁ ārammaṇe parituṭṭhaṁ karoti.",
  "anya-e0501n16:4_7": "Tissopi vedanā ārammaṇarasānu bhavanalakkhaṇā,",
  "anya-e0501n16:4_8": "tāpi cittaṁ ārammaṇe iṭṭhāniṭṭhamajjhattarasānubhavana kiccena daḷhappaṭibaddhaṁ karonti. Samādhānalakkhaṇā ekaggatā,",
  "anya-e0501n16:4_9": "sāpi cittaṁ ārammaṇe niccalaṁ katvā ṭhapetīti. Jhānapaccayadīpanā niṭṭhitā."
}