{
  "atk-abh03a21:0_0": "6. Chaṭṭhavaggo",
  "atk-abh03a21:1_0": "1. Niyāmakathāvaṇṇanā",
  "atk-abh03a21:2_0": "445-447.",
  "atk-abh03a21:2_1": "Idāni niyāmakathā nāma hoti.",
  "atk-abh03a21:2_2": "Tattha niyāmoti ‘‘bhabbo niyāmaṁ okkamituṁ kusalesu dhammesu sammatta’’nti (pu. pa.",
  "atk-abh03a21:2_3": "13) vacanato ariyamaggo vuccati.",
  "atk-abh03a21:2_4": "Yasmā pana tasmiṁ uppajjitvā niruddhepi puggalo aniyato nāma na hoti,",
  "atk-abh03a21:2_5": "tasmā ‘‘so niyāmo niccaṭṭhena asaṅkhato’’ti yesaṁ laddhi,",
  "atk-abh03a21:2_6": "seyyathāpi andhakānaṁ;",
  "atk-abh03a21:2_7": "te sandhāya pucchā sakavādissa,",
  "atk-abh03a21:2_8": "paṭiññā itarassa.",
  "atk-abh03a21:2_9": "Tato ‘‘yadi so asaṅkhato,",
  "atk-abh03a21:2_10": "evarūpena tena bhavitabba’’nti dīpento nibbānantiādimāha.",
  "atk-abh03a21:2_11": "Saṁsandanapucchā uttānatthāyeva.",
  "atk-abh03a21:3_0": "Atthikecītiādi niyāmassa saṅkhatabhāvadīpanatthaṁ vuttaṁ.",
  "atk-abh03a21:3_1": "Maggo asaṅkhatotipañhe tassa uppādanirodhabhāvato paṭikkhipatīti.",
  "atk-abh03a21:3_2": "Niyāmo saṅkhatotipañhe niruddhepi magge niyāmassa atthitaṁ sandhāya paṭikkhipati.",
  "atk-abh03a21:3_3": "Sotāpattiniyāmotiādipañhesupi anulomato ca paṭilomato ca imināva nayena attho veditabbo.",
  "atk-abh03a21:3_4": "Pañca asaṅkhatānīti puṭṭho pañcannaṁ asaṅkhatānaṁ āgataṭṭhānaṁ apassanto paṭikkhipati.",
  "atk-abh03a21:3_5": "Dutiyaṁ puṭṭho catunnaṁ sammattaniyāmānaṁ niyāmavacanato nibbānassa ca asaṅkhatabhāvato paṭijānāti.",
  "atk-abh03a21:3_6": "Micchattaniyāmapañho niyāmavacanamattena asaṅkhatatāya ayuttabhāvadīpanatthaṁ vuttoti.",
  "atk-abh03a21:4_0": "Niyāmakathāvaṇṇanā.",
  "atk-abh03a21:5_0": "2. Paṭiccasamuppādakathāvaṇṇanā",
  "atk-abh03a21:6_0": "448.",
  "atk-abh03a21:6_1": "Idāni paṭiccasamuppādakathā nāma hoti.",
  "atk-abh03a21:6_2": "Tattha yesaṁ nidānavagge ‘‘uppādā vā tathāgatānaṁ anuppādā vā tathāgatānaṁ ṭhitāva sā dhātu dhammaṭṭhitatā’’tiādivacanato (saṁ. ni.",
  "atk-abh03a21:6_3": "2.20) ‘‘paṭiccasamuppādo asaṅkhato’’ti laddhi,",
  "atk-abh03a21:6_4": "seyyathāpi pubbaseliyānañca mahisāsakānañca;",
  "atk-abh03a21:6_5": "te sandhāya pucchā sakavādissa,",
  "atk-abh03a21:6_6": "paṭiññā itarassa.",
  "atk-abh03a21:7_0": "449.Avijjāasaṅkhatāti ādayo pañhā avijjādīnaṁyeva paṭiccasamuppādabhāvadassanatthaṁ vuttā.",
  "atk-abh03a21:7_1": "Yena panatthena tattha ekekaṁ aṅgaṁ ‘‘paṭiccasamuppādo’’ti vuccati,",
  "atk-abh03a21:7_2": "so paṭiccasamuppādavibhaṅge vuttoyeva.",
  "atk-abh03a21:8_0": "451.Avijjāpaccayā saṅkhārāti yā tattha dhammaṭṭhitatātiādi yena suttena laddhi patiṭṭhāpitā,",
  "atk-abh03a21:8_1": "tasseva atthadassanena laddhibhindanatthaṁ vuttaṁ.",
  "atk-abh03a21:8_2": "Ayañhettha attho –",
  "atk-abh03a21:8_3": "yā ayaṁ heṭṭhā ‘‘ṭhitāva sā dhātu dhammaṭṭhitatā dhammaniyāmatā’’ti vuttā na sā aññatra avijjādīhi visuṁ ekā atthi.",
  "atk-abh03a21:8_4": "Avijjādīnaṁ pana paccayānaṁyevetaṁ nāmaṁ.",
  "atk-abh03a21:8_5": "Uppannepi hi tathāgate anuppannepi avijjāto saṅkhārā sambhavanti,",
  "atk-abh03a21:8_6": "saṅkhārādīhi ca viññāṇādīni,",
  "atk-abh03a21:8_7": "tasmā ‘‘avijjāpaccayā saṅkhārā’’ti yā etasmiṁ pade saṅkhāradhammānaṁ kāraṇaṭṭhena ṭhitatāti dhammaṭṭhitatā.",
  "atk-abh03a21:8_8": "Tesaṁyeva ca dhammānaṁ kāraṇaṭṭheneva niyāmatāti dhammaniyāmatāti avijjā vuccati.",
  "atk-abh03a21:8_9": "Sā ca asaṅkhatā,",
  "atk-abh03a21:8_10": "nibbānañca asaṅkhatanti pucchati.",
  "atk-abh03a21:8_11": "Paravādī laddhivasena paṭijānitvā puna dve asaṅkhatānīti puṭṭho suttābhāvena paṭikkhipitvā laddhivaseneva paṭijānāti.",
  "atk-abh03a21:8_12": "Sesapadesupi eseva nayo.",
  "atk-abh03a21:8_13": "Heṭṭhā vuttasadisaṁ pana tattha vuttanayeneva veditabbanti.",
  "atk-abh03a21:9_0": "Paṭiccasamuppādakathāvaṇṇanā.",
  "atk-abh03a21:10_0": "3. Saccakathāvaṇṇanā",
  "atk-abh03a21:11_0": "452-454.",
  "atk-abh03a21:11_1": "Idāni saccakathā nāma hoti.",
  "atk-abh03a21:11_2": "Tattha yesaṁ ‘‘cattārimāni,",
  "atk-abh03a21:11_3": "bhikkhave,",
  "atk-abh03a21:11_4": "tathāni avitathānī’’ti (saṁ. ni.",
  "atk-abh03a21:11_5": "5.1090) suttaṁ nissāya ‘‘cattāri saccāni niccāni asaṅkhatānī’’ti laddhi,",
  "atk-abh03a21:11_6": "seyyathāpi pubbaseliyānaṁ;",
  "atk-abh03a21:11_7": "te sandhāya pucchā sakavādissa,",
  "atk-abh03a21:11_8": "paṭiññā itarassa.",
  "atk-abh03a21:11_9": "Ayañhissa adhippāyo –",
  "atk-abh03a21:11_10": "dukkhasamudayamaggesu vatthusaccaṁ saṅkhataṁ,",
  "atk-abh03a21:11_11": "lakkhaṇasaccaṁ asaṅkhataṁ.",
  "atk-abh03a21:11_12": "Nirodhe vatthusaccaṁ nāma natthi asaṅkhatameva tanti.",
  "atk-abh03a21:11_13": "Tasmā āmantāti āha.",
  "atk-abh03a21:11_14": "Taṁ panassa laddhimattameva.",
  "atk-abh03a21:11_15": "So hi dukkhaṁ vatthusaccaṁ icchati,",
  "atk-abh03a21:11_16": "tathā samudayaṁ maggañca.",
  "atk-abh03a21:11_17": "Yāni pana nesaṁ bādhanapabhavaniyyānikalakkhaṇāni,",
  "atk-abh03a21:11_18": "tāni lakkhaṇasaccaṁ nāmāti,",
  "atk-abh03a21:11_19": "na ca bādhanalakkhaṇādīhi aññāni dukkhādīni nāma atthīti.",
  "atk-abh03a21:11_20": "Tāṇānītiādīsu adhippāyo vuttanayeneva veditabbo.",
  "atk-abh03a21:12_0": "Dukkhasaccanti pañhe laddhivasena lakkhaṇaṁ sandhāya paṭijānāti.",
  "atk-abh03a21:12_1": "Dukkhanti pañhe vatthuṁ sandhāya paṭikkhipati.",
  "atk-abh03a21:12_2": "Ito paraṁ suddhikapañhā ca saṁsandanapañhā ca sabbe pāḷianusāreneva veditabbā.",
  "atk-abh03a21:12_3": "Avasāne laddhipatiṭṭhāpanatthaṁ āhaṭasuttaṁ atthassa micchā gahitattā anāhaṭasadisamevāti.",
  "atk-abh03a21:13_0": "Saccakathāvaṇṇanā.",
  "atk-abh03a21:14_0": "4. Āruppakathāvaṇṇanā",
  "atk-abh03a21:15_0": "455-456.",
  "atk-abh03a21:15_1": "Idāni āruppakathā nāma hoti.",
  "atk-abh03a21:15_2": "Tattha yesaṁ ‘‘cattāro āruppā āneñjā’’ti vacanaṁ nissāya ‘‘sabbepi te dhammā asaṅkhatā’’ti laddhi,",
  "atk-abh03a21:15_3": "te sandhāya ākāsānañcāyatananti pucchā sakavādissa,",
  "atk-abh03a21:15_4": "paṭiññā itarassa.",
  "atk-abh03a21:15_5": "Sesamettha uttānatthamevāti.",
  "atk-abh03a21:15_6": "Sādhakasuttampi atthaṁ ajānitvā āhaṭattā anāhaṭasadisamevāti.",
  "atk-abh03a21:16_0": "Āruppakathāvaṇṇanā.",
  "atk-abh03a21:17_0": "5. Nirodhasamāpattikathāvaṇṇanā",
  "atk-abh03a21:18_0": "457-459.",
  "atk-abh03a21:18_1": "Idāni nirodhasamāpattikathā nāma hoti.",
  "atk-abh03a21:18_2": "Tattha nirodhasamāpattīti catunnaṁ khandhānaṁ appavatti.",
  "atk-abh03a21:18_3": "Yasmā pana sā kariyamānā kariyati,",
  "atk-abh03a21:18_4": "samāpajjiyamānā samāpajjiyati,",
  "atk-abh03a21:18_5": "tasmā nipphannāti vuccati.",
  "atk-abh03a21:18_6": "Saṅkhatāsaṅkhatalakkhaṇānaṁ pana abhāvena na vattabbā ‘‘saṅkhatāti vā asaṅkhatā’’ti vā.",
  "atk-abh03a21:18_7": "Tattha yesaṁ ‘‘yasmā saṅkhatā na hoti,",
  "atk-abh03a21:18_8": "tasmā asaṅkhatā’’ti laddhi,",
  "atk-abh03a21:18_9": "seyyathāpi andhakānañceva uttarāpathakānañca;",
  "atk-abh03a21:18_10": "te sandhāya nirodhasamāpattīti pucchā sakavādissa,",
  "atk-abh03a21:18_11": "paṭiññā itarassa.",
  "atk-abh03a21:18_12": "Uppādentītiādi samāpajjanapaṭilābhavaseneva vuttaṁ.",
  "atk-abh03a21:18_13": "Yathā pana rūpādayo asaṅkhatadhamme uppādenti;",
  "atk-abh03a21:18_14": "na tathā taṁ keci uppādenti nāma.",
  "atk-abh03a21:18_15": "Nirodhā vodānaṁ vuṭṭhānanti phalasamāpatti veditabbā.",
  "atk-abh03a21:18_16": "Asaṅkhatā pana taṁ natthiyeva,",
  "atk-abh03a21:18_17": "tasmā paṭikkhipati.",
  "atk-abh03a21:18_18": "Tena hīti yasmā saṅkhatā na hoti,",
  "atk-abh03a21:18_19": "tasmā asaṅkhatāti laddhi.",
  "atk-abh03a21:18_20": "Idaṁ pana asaṅkhatabhāve kāraṇaṁ na hotīti vuttampi avuttasadisamevāti.",
  "atk-abh03a21:19_0": "Nirodhasamāpattikathāvaṇṇanā.",
  "atk-abh03a21:20_0": "6. Ākāsakathāvaṇṇanā",
  "atk-abh03a21:21_0": "460-462.",
  "atk-abh03a21:21_1": "Idāni ākāsakathā nāma hoti.",
  "atk-abh03a21:21_2": "Tattha tividho ākāso –",
  "atk-abh03a21:21_3": "paricchedākāso ,",
  "atk-abh03a21:21_4": "kasiṇugghāṭimākāso,",
  "atk-abh03a21:21_5": "ajaṭākāso.",
  "atk-abh03a21:21_6": "‘‘Tucchākāso’’tipi tasseva nāmaṁ.",
  "atk-abh03a21:21_7": "Tesu paricchedākāso saṅkhato,",
  "atk-abh03a21:21_8": "itare dve paññattimattā.",
  "atk-abh03a21:21_9": "Yesaṁ pana ‘‘duvidhopi yasmā saṅkhato na hoti,",
  "atk-abh03a21:21_10": "tasmā asaṅkhato’’ti laddhi,",
  "atk-abh03a21:21_11": "seyyathāpi uttarāpathakānaṁ mahisāsakānañca;",
  "atk-abh03a21:21_12": "te sandhāya ākāsoti pucchā sakavādissa,",
  "atk-abh03a21:21_13": "paṭiññā itarassa.",
  "atk-abh03a21:21_14": "Sesamettha uttānatthamevāti.",
  "atk-abh03a21:22_0": "Ākāsakathāvaṇṇanā.",
  "atk-abh03a21:23_0": "7. Ākāso sanidassanotikathāvaṇṇanā",
  "atk-abh03a21:24_0": "463-464.",
  "atk-abh03a21:24_1": "Idāni ākāso sanidassanotikathā nāma hoti.",
  "atk-abh03a21:24_2": "Tattha yesaṁ tāḷacchiddādīsu ñāṇappavattiṁ nissāya ‘‘sabbopi ajaṭākāso sanidassano’’ti laddhi,",
  "atk-abh03a21:24_3": "seyyathāpi andhakānaṁ ;",
  "atk-abh03a21:24_4": "te sandhāya ākāso sanidassanoti pucchā sakavādissa,",
  "atk-abh03a21:24_5": "paṭiññā itarassa.",
  "atk-abh03a21:24_6": "Atha naṁ ‘‘yadi sanidassano,",
  "atk-abh03a21:24_7": "evaṁvidho bhaveyyā’’ti codanatthaṁ rūpantiādi vuttaṁ.",
  "atk-abh03a21:24_8": "Cakkhuñca paṭiccātipañhesu evarūpassa suttassa abhāvena paṭikkhipitvā tulantarikādīnaṁ upaladdhiṁ nissāya paṭijānāti.",
  "atk-abh03a21:24_9": "Dvinnaṁ rukkhānaṁ antaranti ettha rukkharūpaṁ cakkhunā disvā antare rūpābhāvato ākāsanti manodvāraviññāṇaṁ uppajjati,",
  "atk-abh03a21:24_10": "na cakkhuviññāṇaṁ.",
  "atk-abh03a21:24_11": "Sesesupi eseva nayo.",
  "atk-abh03a21:24_12": "Tasmā asādhakametanti.",
  "atk-abh03a21:25_0": "Ākāso sanidassanotikathāvaṇṇanā.",
  "atk-abh03a21:26_0": "10. Pathavīdhātusanidassanātiādikathāvaṇṇanā",
  "atk-abh03a21:27_0": "465-470.",
  "atk-abh03a21:27_1": "Idāni pathavīdhātu sanidassanātiādikathā nāma hoti.",
  "atk-abh03a21:27_2": "Tattha yesaṁ pāsāṇaudakajālarukkhacalanānañceva pañcindriyapatiṭṭhokāsānañca vaṇṇāyatanaṁ kāyaviññattikāle",
  "atk-abh03a21:27_3": "hatthapādādirūpañca disvā ‘‘pathavīdhātuādayo sanidassanā’’ti laddhi,",
  "atk-abh03a21:27_4": "seyyathāpi andhakānaṁ;",
  "atk-abh03a21:27_5": "te sandhāya sabbakathāsu ādipucchā sakavādissa,",
  "atk-abh03a21:27_6": "paṭiññā itarassa.",
  "atk-abh03a21:27_7": "Sesaṁ sabbattha pāḷianusārena ceva heṭṭhā vuttanayena ca veditabbanti.",
  "atk-abh03a21:27_8": "Pathavīdhātu sanidassanāti ādiṁ katvā kāyakammaṁ sanidassananti pariyosānakathā niṭṭhitā.",
  "atk-abh03a21:28_0": "Chaṭṭho vaggo."
}