{
  "anya-e0810n0:0_0": "Namo tassa bhagavato arahato sammāsambuddhassa.",
  "anya-e0810n0:1_0": "Abhidhānappadīpikāṭīkā",
  "anya-e0810n0:2_0": "Ganthārambha",
  "anya-e0810n0:3_0": "Yassa ñāṇaṁ sadā ñāṇaṁ, nāññeyyā ñāṇakaṁ vinā;",
  "anya-e0810n0:4_0": "Nissesaguṇayuttassa, tassa natvā mahesino.",
  "anya-e0810n0:5_0": "Satthantarā samādāya, sāraṁ sabbadharā tathā;",
  "anya-e0810n0:6_0": "Kariyyate’bhidhānappa-dīpakassatthavaṇṇanā.",
  "anya-e0810n0:7_0": "Paṇāmādivaṇṇanā",
  "anya-e0810n0:8_0": "[Ka] idhāyaṁ ganthakāro paṭhamamattano paresampi sammā hitatthanipphādanatthaṁ puññasampada’mācinoti “tathāgato”ccādinā.",
  "anya-e0810n0:8_1": "Tattha karuṇākaro mahākaruṇāya uppattiṭṭhānabhūto yo tathāgato bhagavā karopayātaṁ attano hatthagataṁ",
  "anya-e0810n0:8_2": "sukhappadaṁ sukhassa patiṭṭhānabhūtaṁ sukhakāraṇaṁ vā sukhadāyakaṁ vā padaṁ nibbānaṁ osajja cajitvā kalisambhave",
  "anya-e0810n0:8_3": "dukkhakāraṇabhūte bhave saṁsāre kevaladukkaraṁ sukarenāsammissaṁ accantadukkaraṁ pañcavidhapariccāgādikaṁ",
  "anya-e0810n0:8_4": "karaṁ karonto paratthaṁ paresamatthaṁyeva akā katavā,",
  "anya-e0810n0:8_5": "tamedisaṁ tathāgataṁ ahaṁ namāmi.",
  "anya-e0810n0:9_0": "[Kha] yañca dhammaṁ jarārujādimuttā jarārogādīhi vimuttā munikuñjarā muniseṭṭhā bhagavanto apūjayuṁ pūjitavanto,",
  "anya-e0810n0:9_1": "tathā uttare uttame sattānaṁ vā saṁsāramahoghapakkhandānaṁ tato uttaraṇasamatthe yahiṁ tare yasmiṁ dhammaplave",
  "anya-e0810n0:9_2": "ṭhitā sammāpaṭipajjanavasena ārūḷhā narānarā manussā ca devā ca tivaṭṭambunidhiṁ kilesakammavipākavaṭṭasaṅkhātehi",
  "anya-e0810n0:9_3": "tīhi vaṭṭehi ākulitaṁ saṁsāramahamburāsiṁ tariṁsu tiṇṇā,",
  "anya-e0810n0:9_4": "aghappahaṁ kilesappahānakaraṁ,",
  "anya-e0810n0:9_5": "saṁsāradukkhappahānakaraṁ vā taṁ dhammamapi ahaṁ namāmi.",
  "anya-e0810n0:10_0": "[Ga] munindorasasūnutaṁ bhagavato ure sambhavadhammadesanāya ariyabhāvappattatāya munindassa orasaputtabhāvaṁ",
  "anya-e0810n0:10_1": "gataṁ pattaṁ nutaṁ kilesakhepanakaṁ supuññakhettaṁ puññatthikānaṁ puññabījaviruhanaṭṭhānaṁ sukhettabhūtaṁ",
  "anya-e0810n0:10_2": "bhuvane loke sutaṁ vissutaṁ,",
  "anya-e0810n0:10_3": "sutadharaṁ vā kilesasavanābhāvena assutaṁ apāṇopi pāṇo karīyitthāti pāṇīkato,",
  "anya-e0810n0:10_4": "pātimokkhasaṁvaro,",
  "anya-e0810n0:10_5": "sova saṁvaro etassatthīti pāṇīkatasaṁvaro,",
  "anya-e0810n0:10_6": "taṁ pāṇīkatasaṁvaraṁ,",
  "anya-e0810n0:10_7": "varaṁ sīlādiguṇehi sadevakehi lokehi patthanīyaṁ.",
  "anya-e0810n0:10_8": "“Devāpi tassa pihayanti tādino”ti udā.",
  "anya-e0810n0:10_9": "27 hi vuttaṁ.",
  "anya-e0810n0:10_10": "Sadā sabbasmiṁ kāle guṇoghena sīlādiguṇasamūhena nirantarantaraṁ avicchinnamānasaṁ,",
  "anya-e0810n0:10_11": "paripuṇṇacittaṁ vā gaṇampi aṭṭhannaṁ ariyapuggalānaṁ samūhaṁ api ahaṁ namāmīti evamettha tiṇṇampi saṅkhepato atthayojanā daṭṭhabbā.",
  "anya-e0810n0:11_0": "[Gha-ṅa] evaṁ puññasampadamācinitvā kimabhimataṁ sādhanīyamiccāha “pakāsissamabhidhānappadīpika”nti.",
  "anya-e0810n0:11_1": "Buddhādīnamabhidhānānaṁ sarūpavasena,",
  "anya-e0810n0:11_2": "liṅgavasena ca paridīpanato pakāsanato “abhidhānappadīpika”nti laddhanāmaṁ satthaṁ pakāsissaṁ antobhāvena nipphannaṁ bahibhāvena pakāsissaṁ.",
  "anya-e0810n0:11_3": "Antobhāvassa hi bahibhāvamapekkhitvā bhāvitamupapannaṁ.",
  "anya-e0810n0:11_4": "Nanu santeva pubbācariyānaṁ nāmaliṅgappakāsanānyamarakosatikaṇḍoppalinyādyabhidhānasatthāni,",
  "anya-e0810n0:11_5": "pāṇini byāḍivararucicandagomi ruddavāmanādivihitāni ca liṅgasatthāni,",
  "anya-e0810n0:11_6": "tato kimidamuccate iccāha “nāmaliṅgāni buddhabhāsitassārahāni dassayanto”ti.",
  "anya-e0810n0:11_7": "Etena santesvapi pubbācariyānaṁ satthesu yasmā na tesu nāmaliṅgāni buddhavacanānurūpāni honti,",
  "anya-e0810n0:11_8": "tasmā tadanurūpāni nāmaliṅgāni dassayanto abhidhānasatthaṁ pakāsissāmīti etamatthaṁ dīpeti.",
  "anya-e0810n0:11_9": "Namyate abhidhīyate attho anenāti nāmaṁ,",
  "anya-e0810n0:11_10": "saddasatthe namudhātuvasena.",
  "anya-e0810n0:11_11": "Liṅgayate “itthiyamato āpaccayo”tyādinā vibhajjateti,",
  "anya-e0810n0:11_12": "itthādayo vānena liṅgīyante byañjīyanteti liṅgaṁ,",
  "anya-e0810n0:11_13": "itthipumanapuṁsakaṁ.",
  "anya-e0810n0:11_14": "Kimetassa abhidhānasatthassa karaṇe payojananti pucchāyaṁ yasmiṁ sati taṁ sotāro sotumussahanti,",
  "anya-e0810n0:11_15": "taṁ dassetumāha “nāmaliṅgesvi”ccādi.",
  "anya-e0810n0:11_16": "Yato buddhavacane paṭuno bhāvo pāṭavaṁ,",
  "anya-e0810n0:11_17": "tadeva attho payojanaṁ,",
  "anya-e0810n0:11_18": "taṁ icchantīti pāṭavatthino,",
  "anya-e0810n0:11_19": "tesaṁ pāṭavatthīnaṁ sotūnaṁ nāmaliṅgesu kosallaṁ kusalatā chekabhāvo buddhavacane mahabbalaṁ atthassa nicchayakāraṇaṁ hoti,",
  "anya-e0810n0:11_20": "ato tasmā kāraṇā buddhabhāsitassārahāni nāmaliṅgāni dassayanto abhidhānappadīpikaṁ satthaṁ pakāsissanti sambandho.",
  "anya-e0810n0:12_0": "[Ca] idāni satthalahubhāvatthamāha “bhiyyo”ccādi.",
  "anya-e0810n0:12_1": "Bhiyyo bāhullena rūpantarā rūpabhedena itthipaccayapumbhāvādikāriyakatena thīpunnapuṁsakaṁ ñeyyaṁ,",
  "anya-e0810n0:12_2": "so ca nāmānaṁ nāmavisesanassa,",
  "anya-e0810n0:12_3": "nāmaparāmasisabbanāmasaddassa ca ñeyyo pakārantarābhāvā.",
  "anya-e0810n0:12_4": "Tatra nāmānaṁ rūpabhedo yathā –",
  "anya-e0810n0:12_5": "churikā satya’siputti abhidhāna 392 gāthā.",
  "anya-e0810n0:12_6": "Asi khaggo ca sāyako abhidhāna 391 gāthā.",
  "anya-e0810n0:12_7": "Pānīyaṁ salilaṁ dakanti abhidhāna 661 gāthā.",
  "anya-e0810n0:12_8": "Nāmavisesanassa yathā –",
  "anya-e0810n0:12_9": "nisītho majjhimā rattīti abhidhāna 70 gāthā.",
  "anya-e0810n0:12_10": "Nāmaparāmasisabbanāmasaddassa yathā –",
  "anya-e0810n0:12_11": "ākaṅkhā ruci vuttā sā,",
  "anya-e0810n0:12_12": "tvadhikā lālasā dvisūti abhidhāna 163 gāthā.",
  "anya-e0810n0:12_13": "Sāhacariyena niyataliṅgenāvippayogato thīpunnapuṁsakaṁ ñeyyaṁ.",
  "anya-e0810n0:12_14": "Katthacīti yatra rūpabhedo natthi,",
  "anya-e0810n0:12_15": "taṁ yathā –",
  "anya-e0810n0:12_16": "marīci migataṇhikā abhidhāna 65 gāthā.",
  "anya-e0810n0:12_17": "Raṁsimā bhākaro bhānu abhidhāna 63 gāthā.",
  "anya-e0810n0:12_18": "Āpo payo jalaṁ vāri abhidhāna 661 gāthā.",
  "anya-e0810n0:12_19": "Marījhādayo hyabhinnarūpattā liṅgantarepi sambhāviyantehi niyataliṅgehi migataṇhikābhākarajalādisaddehi sāhacariyena taṁliṅge nicchīyante.",
  "anya-e0810n0:12_20": "Āhaccavidhānena itthipumanapuṁsakānaṁ visesetvā kathanena thīpunnapuṁsakaṁ ñeyyaṁ.",
  "anya-e0810n0:12_21": "Kvacīti yatra na rūpabhedo liṅganiṇṇayassa nimittaṁ,",
  "anya-e0810n0:12_22": "na ca sāhacariyaṁ liṅgabhedobhimato,",
  "anya-e0810n0:12_23": "nekameva vā liṅgamicchate,",
  "anya-e0810n0:12_24": "taṁ yathā –",
  "anya-e0810n0:12_25": "vallarī mañjarī nārī abhidhāna 550 gāthā.",
  "anya-e0810n0:12_26": "Viṭapo viṭabhītthiyaṁ abhidhāna 547 gāthā.",
  "anya-e0810n0:12_27": "Bhītitthī bhayamuttāso abhidhāna 166 gāthā.",
  "anya-e0810n0:12_28": "Vajiraṁ punnapuṁsakeccādi abhidhāna 24 gāthā.",
  "anya-e0810n0:13_0": "[Cha] idāni rūpabhedoti liṅganiṇṇayassa paṭipattihetuko yo bhinnaliṅgānaṁ dvando,",
  "anya-e0810n0:13_1": "takkaraṇapaṭisedhena abhinnaliṅgānameva dvando katoti paribhāsitumupakkamate “abhinnaliṅgina”miccādi.",
  "anya-e0810n0:13_2": "Abhinnaliṅgīnaṁyeva nāmānaṁ dvando kato,",
  "anya-e0810n0:13_3": "na bhinnaliṅgīnaṁ, yathā –",
  "anya-e0810n0:13_4": "vimutyasaṅkhatadhātu,",
  "anya-e0810n0:13_5": "suddhinibbutiyo siyunti abhidhāna 9 gāthā.",
  "anya-e0810n0:13_6": "Na kevalaṁ dvandoyeva,",
  "anya-e0810n0:13_7": "atha kho ekasesopyabhinnaliṅgānaṁyeva kato, yathā –",
  "anya-e0810n0:13_8": "naggo digambarāvatthā.",
  "anya-e0810n0:13_9": "abhidhāna 734 gāthāSabbadharakate pana “jīmūtā meghapabbatā” iccudāhaṭaṁ.",
  "anya-e0810n0:13_10": "Nanu ca bhinnaliṅgānampi ekaseso kato, yathā –",
  "anya-e0810n0:13_11": "mātā pitā tu pitaro,",
  "anya-e0810n0:13_12": "puttā tu puttadhītaro abhidhāna 249 gāthā.",
  "anya-e0810n0:13_13": "Sasurā sassu sasurā,",
  "anya-e0810n0:13_14": "bhātubhagini bhātaroti abhidhāna 250 gāthā.",
  "anya-e0810n0:13_15": "Ettha hi mātā ca pitā ca pitaro,",
  "anya-e0810n0:13_16": "putto ca dhītā ca puttā,",
  "anya-e0810n0:13_17": "sassu ca sasuro ca sasurā,",
  "anya-e0810n0:13_18": "bhātā ca bhaginī ca bhātaroti bhinnaliṅgānampi ekaseso dassitoti.",
  "anya-e0810n0:13_19": "Ṭhānantare tesaṁ bhinnaliṅgatāya dassitattā na doso.",
  "anya-e0810n0:13_20": "Tāto tu janako pitā abhidhāna 243 gāthā.",
  "anya-e0810n0:13_21": "Ammā’mbā jananī mātā abhidhāna 244 gāthā.",
  "anya-e0810n0:13_22": "Apaccaṁ puttotrajo suto abhidhāna 240 gāthā.",
  "anya-e0810n0:13_23": "Nāriyaṁ duhitā dhītā abhidhāna 241 gāthā.",
  "anya-e0810n0:13_24": "Jāyāpatīnaṁ jananī,",
  "anya-e0810n0:13_25": "sassu vuttātha tappitā.",
  "anya-e0810n0:13_26": "Sasuroti iccādikañhi tesaṁ abhidhāna 246 gāthā ṭhānantaranti.",
  "anya-e0810n0:13_27": "Tathā ettha kamaṁ vinā bhinnaliṅgānaṁ gaṇanapāṭho viya saṅkaropi na kato.",
  "anya-e0810n0:13_28": "Tatra hi saggadisādayo atthā yathākkamaṁ taṁsambandhā ca sakkavidisādayo atthā sakasakasambandhasahitā yathābhidhānaṁ sarūpapaṭipatyamatthabhidheyyā,",
  "anya-e0810n0:13_29": "tathā tappariyāyasambandhāni ca yāni nāmāni,",
  "anya-e0810n0:13_30": "tāni sabbāni tadabhidhānāvasare abhidheyyānīti sukhenekatreva sakalanāmapaṭipatti sarūpapaṭipatti ca yathā siyāticcetadatthaṁ kamo abhyupagamyate,",
  "anya-e0810n0:13_31": "tathā ca satyāvassaṁ saggādipariyāye divasaddādayo,",
  "anya-e0810n0:13_32": "harādyavasare kumārādayo abhidheyyā iti kamānurodhena liṅgasaṅkaro pariharitumasakkuṇeyyo,",
  "anya-e0810n0:13_33": "yathāvuttantu kamaṁ vinā neha saṅkaro kato,",
  "anya-e0810n0:13_34": "iti pariyāyena itthippakaraṇādikkamena yathāsambhavamabhidhānato,",
  "anya-e0810n0:13_35": "taṁ yathā –",
  "anya-e0810n0:13_36": "īti tvitthī ajaññañca,",
  "anya-e0810n0:13_37": "upasaggo upaddavoti abhidhāna 401 gāthā.",
  "anya-e0810n0:13_38": "Atra hi ye tiliṅgā,",
  "anya-e0810n0:13_39": "te tiliṅgāvasare eva nibaddhā,",
  "anya-e0810n0:13_40": "na gaṇanapāṭhā viya uccāraṇavasena,",
  "anya-e0810n0:13_41": "evaṁ sabbatra yathāsambhavaṁ nīyate.",
  "anya-e0810n0:13_42": "Vuttañca –",
  "anya-e0810n0:14_0": "“Bhedākhyānāya na dvando, nekaseso na saṅkaro;",
  "anya-e0810n0:15_0": "Katotra bhinnaliṅgāna-mavuttānaṁ kamaṁ vinā”ti amara 1.4.",
  "anya-e0810n0:16_0": "Idāni liṅgavācakānaṁ ṭhānavasenatthesu gamanaṁ dassetumāha “liṅgavācake”ccādi.",
  "anya-e0810n0:16_1": "Gāthāpādantamajjhaṭṭhā gāthānaṁ pādānañca antamajjhaṭṭhā liṅgavācakā anekatthaliṅgavācakāni ñāṇadassanādīni",
  "anya-e0810n0:16_2": "liṅgāni pubbamatthaṁ vācakavasena yanti gacchanti.",
  "anya-e0810n0:16_3": "Apare gāthāpādānamādiṭṭhā liṅgavācakā paramatthaṁ yanti gacchanti.",
  "anya-e0810n0:16_4": "Taṁ yathā –",
  "anya-e0810n0:17_0": "Phale vipassanādibba-cakkhusabbaññutāsu ca;",
  "anya-e0810n0:18_0": "Paccavekkhaṇañāṇamhi, magge ca ñāṇadassanaṁabhidhāna 794 gāthā.",
  "anya-e0810n0:19_0": "Ṇādo saddhācīvarādi-hetvādhāresu paccayo;",
  "anya-e0810n0:20_0": "Kīḷādibbavihārādo, vihāro sugatālaye abhidhāna 857 gāthā.",
  "anya-e0810n0:21_0": "Khagge kurūre nettiṁso, parasmiñcātra tīsvamuabhidhāna 1089 gāthā;",
  "anya-e0810n0:22_0": "Kusale sukataṁ suṭṭhu-kate ca sukato tisu abhidhāna 938 gāthā.",
  "anya-e0810n0:23_0": "Samayo samavāye ca, samūhe kāraṇe khaṇe;",
  "anya-e0810n0:24_0": "Paṭivedhe siyā kāle, pahāne lābhadiṭṭhisu abhidhāna 778 gāthā.",
  "anya-e0810n0:25_0": "Kantāro vanaduggesu abhidhāna 1107 gāthā.",
  "anya-e0810n0:26_0": "Ettha ca –",
  "anya-e0810n0:27_0": "Yebhuyyatābyāmissesu, visaṁyoge ca kevalaṁ;",
  "anya-e0810n0:28_0": "Daḷhatthenatireke cā-navasesamhi taṁ tisu abhidhāna 786 gāthā.",
  "anya-e0810n0:29_0": "Samādhismiṁ pumekaggo-nākule vāccaliṅgiko abhidhāna 1035 gāthā.",
  "anya-e0810n0:30_0": "Jaḷe thūlo mahatyapi abhidhāna 1066 gāthā ccādīsu",
  "anya-e0810n0:31_0": "Gāthāmajjhaṭṭhānaṁ,",
  "anya-e0810n0:31_1": "pādantamajjhaṭṭhānañca liṅgavācakānaṁ pubbaparatthesvapi gamanabhāvato “pubbaṁ yantī”ti idaṁ yebhuyyavasena vuttanti daṭṭhabbaṁ.",
  "anya-e0810n0:31_2": "Atha vā gāthānaṁ majjhantaṭṭhā pubbaṁ yanti,",
  "anya-e0810n0:31_3": "gāthāmajjhaṭṭhā,",
  "anya-e0810n0:31_4": "pādantamajjhaṭṭhā ca pubbāparañca yantīti yathālābhayojanā daṭṭhabbā.",
  "anya-e0810n0:32_0": "[Ja] idāni visesavidhimhi satthalahubhāvatthaṁ paribhāsate “pumitthiya”miccādi.",
  "anya-e0810n0:32_1": "Pumitthiyaṁ “dvīsū”ti padaṁ ñeyyaṁ, yathā –",
  "anya-e0810n0:32_2": "asani dvīsu abhidhāna 24 gāthā.",
  "anya-e0810n0:32_3": "Sabbaliṅge liṅgattaye “tīsū”ti padaṁ ñeyyaṁ, yathā –",
  "anya-e0810n0:32_4": "sattannaṁ pūraṇe seṭṭhe’tisante sattamo tisu abhidhāna 942 gāthā.",
  "anya-e0810n0:32_5": "Ettha ca nisiddhaliṅganāmaṁ pārisesato “sesaliṅga”nti ñeyyaṁ nisiddhaliṅga sesatthaṁ (amara 1.5.), yathā –",
  "anya-e0810n0:32_6": "vassa saṁvaccharā nitthīti abhidhāna 81 gāthā.",
  "anya-e0810n0:32_7": "Atra cekaliṅganisedhabyākhyānena liṅgadvayavidhānanti ekaliṅganisedhabyājena liṅgadvayābhidhānamiti (amarakosacintāmaṇiṭīkā).",
  "anya-e0810n0:33_0": "Ganthalāhavaṁ vidhāyedāni paṭipattilāhavatthamāha “abhidhānantarārambhe”iccādi.",
  "anya-e0810n0:33_1": "Abhidhānantarassa aññassa abhidhānassa ārambhe sati,",
  "anya-e0810n0:33_2": "tu anto yassa abhidhānassa,",
  "anya-e0810n0:33_3": "atha ādi yassa abhidhānassāti idaṁ abhidhānadvayañca ñeyyaṁ.",
  "anya-e0810n0:33_4": "Tvantamathādikaṁ nāmādipadaṁ pubbena na sambajjhateti bhāvo.",
  "anya-e0810n0:33_5": "Tatra nāmapadaṁ yathā –",
  "anya-e0810n0:33_6": "jino sakko tu siddhattho abhidhāna 4 gāthā.",
  "anya-e0810n0:33_7": "Kesavo cakkapāṇyatha abhidhāna 16 gāthā.",
  "anya-e0810n0:33_8": "Mahissaro sivo sūlī abhidhāna 16 gāthā.",
  "anya-e0810n0:33_9": "Liṅgapadaṁ yathā –",
  "anya-e0810n0:33_10": "pume tu paṇhi pāsaṇi abhidhāna 277 gāthā.",
  "anya-e0810n0:33_11": "Pume tūtu rajo pupphaṁ abhidhāna 238 gāthā.",
  "anya-e0810n0:33_12": "Sā tirokaraṇīpyatha abhidhāna 298 gāthā.",
  "anya-e0810n0:33_13": "Punnapuṁsakamullocaṁ abhidhāna 299 gāthā.",
  "anya-e0810n0:33_14": "Atthapadaṁ yathā –",
  "anya-e0810n0:33_15": "udare tu tathā pācā’nalasmiṁ gahaṇītthiyaṁ abhidhāna 973 gāthā.",
  "anya-e0810n0:33_16": "Paṇīto tīsu madhure,",
  "anya-e0810n0:33_17": "uttame vihitepyatha.",
  "anya-e0810n0:33_18": "Añjase visikhāyañca,",
  "anya-e0810n0:33_19": "pantiyaṁ vīthi nāriyaṁ abhidhāna 940 gāthā.",
  "anya-e0810n0:33_20": "Athasaddena catra anantariyatthena sakapariyāyopalakkhaṇato atho saddādīsu ca na pubbena sambajjhate.",
  "anya-e0810n0:33_21": "Pāṇako cāpyatho uccāliṅgo lomasapāṇakoti abhidhāna 623 gāthā.",
  "anya-e0810n0:34_0": "[Jha] idāni buddhavacanānamanurūpānampi pacurappayogānameva kesañci gahaṇaṁ attano satthantarāpasayhatāvasena",
  "anya-e0810n0:34_1": "ahaṁkārapubbikābhāvañca dassetumāha “bhiyyo payoga”miccādi.",
  "anya-e0810n0:34_2": "Sogate sugatassa vacanabhūte āgame piṭakattaye,",
  "anya-e0810n0:34_3": "tañhi āgacchanti tividhasampattiyo etenāti āgamoti vuccati.",
  "anya-e0810n0:34_4": "Tasmiṁ bhiyyo payogaṁ bāhullena payujjateti payogo,",
  "anya-e0810n0:34_5": "taṁ āgamma gahetvā kvaci araññavaggādīsu nighaṇṭuyuttiñca nighaṇṭunāmake satthe āgataṁ buddhavacanānurūpaṁ",
  "anya-e0810n0:34_6": "yuttiñca ānīya ānetvā nāmaliṅgaṁ kathīyati antobhāvena nipphannaṁ bahibhāvena pakāsīyate.",
  "anya-e0810n0:34_7": "Āvibhāvattameva hi jaññattaṁ santakāriyakārino.",
  "anya-e0810n0:34_8": "Āsīsāyaṁ vā avassambhāvinopi vacanassa vattamānatthavatticchāya vattamānattaṁ,",
  "anya-e0810n0:34_9": "tathā hi loke avassambhāvino siddhimabhisandhāya bhāvinamappattaṁ vattamānattena vā atītattena vā vattumicchati,",
  "anya-e0810n0:34_10": "taṁ yathā –",
  "anya-e0810n0:34_11": "“idaṁ mamamapāpaye”ti koci kenacābhihito santo avassaṁ taṁ bhavissatīti maññamāno pāpiyamānaṁ pattaṁ vā vattumicchati,",
  "anya-e0810n0:34_12": "tatoyeva “āsīsāyaṁ bhūtamiva ce”ti pāṇini 3.3.132 tadatidesavacanaṁ paccākhyāyate.",
  "anya-e0810n0:35_0": "Paṇāmādivaṇṇanā niṭṭhitā."
}