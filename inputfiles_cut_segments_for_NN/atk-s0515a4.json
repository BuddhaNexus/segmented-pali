{
  "atk-s0515a4:0_0": "4. Suddhaṭṭhakasuttaniddesavaṇṇanā",
  "atk-s0515a4:1_0": "23.",
  "atk-s0515a4:1_1": "Catutthe suddhaṭṭhake paṭhamagāthāya tāvattho – na,",
  "atk-s0515a4:1_2": "bhikkhave,",
  "atk-s0515a4:1_3": "evarūpena dassanena suddhi hoti,",
  "atk-s0515a4:1_4": "api ca kho kilesamalīnattā asuddhaṁ,",
  "atk-s0515a4:1_5": "kilesarogānaṁ adhigamā sarogameva candābhaṁ brāhmaṇaṁ,",
  "atk-s0515a4:1_6": "aññaṁ vā evarūpaṁ disvā diṭṭhigatiko bālo abhijānāti “passāmi suddhaṁ paramaṁ arogaṁ,",
  "atk-s0515a4:1_7": "tena ca diṭṭhisaṅkhātena dassanena saṁsuddhi narassa hotī”ti,",
  "atk-s0515a4:1_8": "so evaṁ abhijānanto taṁ dassanaṁ “parama”nti ñatvā tasmiṁ dassane suddhānupassī samāno taṁ dassanaṁ “maggañāṇa”nti pacceti.",
  "atk-s0515a4:1_9": "Taṁ pana maggañāṇaṁ na hoti.",
  "atk-s0515a4:2_0": "Paramaṁ ārogyappattanti uttamaṁ nibyādhiṁ pāpuṇitvā ṭhitaṁ.",
  "atk-s0515a4:2_1": "Tāṇappattanti tathā pālanappattaṁ.",
  "atk-s0515a4:2_2": "Leṇappattanti nilīyanappattaṁ.Saraṇappattanti patiṭṭhāpattaṁ,",
  "atk-s0515a4:2_3": "dukkhanāsanaṁ vā pattaṁ.",
  "atk-s0515a4:2_4": "Abhayappattanti nibbhayabhāvappattaṁ.",
  "atk-s0515a4:2_5": "Accutappattanti niccalabhāvaṁ pattaṁ.",
  "atk-s0515a4:2_6": "Amatappattanti amataṁ mahānibbānaṁ pattaṁ.",
  "atk-s0515a4:2_7": "Nibbānappattanti vānavirahitaṁ pattaṁ.",
  "atk-s0515a4:3_0": "Abhijānantoti visesena jānanto.",
  "atk-s0515a4:3_1": "Ājānantoti ājānamāno.",
  "atk-s0515a4:3_2": "Vijānantoti anekavidhena jānamāno.",
  "atk-s0515a4:3_3": "Paṭivijānantoti taṁ taṁ paṭicca vijānamāno.",
  "atk-s0515a4:3_4": "Paṭivijjhantoti hadaye kurumāno.",
  "atk-s0515a4:4_0": "Cakkhuviññāṇaṁ rūpadassanenāti cakkhuviññāṇena rūpadassanaṁ.",
  "atk-s0515a4:4_1": "Ñāṇanti paccetīti paññā iti saddahati.",
  "atk-s0515a4:4_2": "Maggoti paccetīti “upāyo”ti saddahati.",
  "atk-s0515a4:4_3": "Pathoti sañcāro.",
  "atk-s0515a4:4_4": "Nīyānanti gahetvā yātīti nīyānaṁ.",
  "atk-s0515a4:4_5": "“Niyyāna”nti vā pāṭho.",
  "atk-s0515a4:5_0": "24.“Diṭṭhenace suddhī”ti dutiyagāthā.",
  "atk-s0515a4:5_1": "Tassattho –",
  "atk-s0515a4:5_2": "tena rūpadassanasaṅkhātena diṭṭhena yadi kilesasuddhi narassa hoti,",
  "atk-s0515a4:5_3": "tena vā ñāṇena so yadi jātiādidukkhaṁ pajahāti,",
  "atk-s0515a4:5_4": "evaṁ sante ariyamaggato aññena asuddhimaggeneva so sujjhati,",
  "atk-s0515a4:5_5": "rāgādīhi upadhīhi saupadhiko eva samāno sujjhatīti vattabbataṁ āpanno hoti,",
  "atk-s0515a4:5_6": "na ca evaṁvidho sujjhati.",
  "atk-s0515a4:5_7": "Tasmā diṭṭhī hi naṁ pāva tathā vadānaṁ,",
  "atk-s0515a4:5_8": "sā naṁ diṭṭhiyeva “micchādiṭṭhiko aya”nti katheti,",
  "atk-s0515a4:5_9": "diṭṭhianurūpaṁ “sassato loko”tiādinā nayena tathā tathā vadatīti.",
  "atk-s0515a4:6_0": "Rāgena saha vattatīti sarāgo, rāgavāti attho. Sadosotiādīsupi eseva nayo.",
  "atk-s0515a4:7_0": "25.Na brāhmaṇoti tatiyagāthā.",
  "atk-s0515a4:7_1": "Tassattho –",
  "atk-s0515a4:7_2": "yo pana bāhitapāpattā brāhmaṇo hoti,",
  "atk-s0515a4:7_3": "so maggena adhigatāsavakkhayo khīṇāsavabrāhmaṇo ariyamaggañāṇato aññena abhimaṅgalasammatarūpasaṅkhāte diṭṭhe,",
  "atk-s0515a4:7_4": "tathāvidhasaddasaṅkhāte sute,",
  "atk-s0515a4:7_5": "avītikkamasaṅkhāte sīle,",
  "atk-s0515a4:7_6": "hatthivatādibhede vate,",
  "atk-s0515a4:7_7": "pathaviādibhede mute ca uppannena micchāñāṇena suddhiṁ na āhāti.",
  "atk-s0515a4:7_8": "Sesamassa brāhmaṇassa vaṇṇabhaṇanāya vuttaṁ.",
  "atk-s0515a4:7_9": "So hi tedhātukapuññe sabbasmiñca pāpe anūpalitto, kasmā?",
  "atk-s0515a4:7_10": "Tassa pahīnattā tassa attadiṭṭhiyā,",
  "atk-s0515a4:7_11": "yassa kassaci vā gahaṇassa pahīnattā attañjaho,",
  "atk-s0515a4:7_12": "puññābhisaṅkhārādīnaṁ akaraṇato “nayidha pakubbamāno”ti vuccati.",
  "atk-s0515a4:7_13": "Tasmā naṁ evaṁ pasaṁsanto āha.",
  "atk-s0515a4:7_14": "Sabbasseva cassa purimapādena sambandho veditabbo –",
  "atk-s0515a4:7_15": "puññe ca pāpe ca anūpalitto attañjaho nayidha pakubbamāno na brāhmaṇo aññato suddhimāhāti.",
  "atk-s0515a4:7_16": "Nāti paṭikkhepoti na iti paṭisedho.",
  "atk-s0515a4:8_0": "Bāhitvā sabbapāpakānīti gāthāyattho –",
  "atk-s0515a4:8_1": "yo catutthamaggena bāhitvā sabbapāpakāni ṭhitatto ṭhitoicceva vuttaṁ hoti.",
  "atk-s0515a4:8_2": "Bāhitapāpattā eva ca vimalo vimalabhāvaṁ brahmabhāvaṁ seṭṭhabhāvaṁ patto,",
  "atk-s0515a4:8_3": "paṭinissaṭṭhasamādhivikkhepakarakilesamalena aggamaggaphalasamādhinā sādhusamāhito,",
  "atk-s0515a4:8_4": "saṁsārahetusamatikkamena saṁsāramaticca pariniṭṭhitakiccatāya kevalīti ca,",
  "atk-s0515a4:8_5": "taṇhādiṭṭhīhi anissitattā anissitoti ca,",
  "atk-s0515a4:8_6": "lokadhammehi nibbikārattā tādīti ca pavuccati.",
  "atk-s0515a4:8_7": "Evaṁ thutiraho sa brahmā so brāhmaṇoti.",
  "atk-s0515a4:9_0": "Aññatra satipaṭṭhānehīti cattāro satipaṭṭhāne muñcitvā. Sammappadhānādīsupi eseva nayo.",
  "atk-s0515a4:10_0": "Santeke samaṇabrāhmaṇāti ekacce lokasaṅketena “samaṇabrāhmaṇā”ti laddhavohārā saṁvijjanti.",
  "atk-s0515a4:10_1": "Diṭṭhasuddhikāti diṭṭhena suddhiṁ icchamānā.",
  "atk-s0515a4:10_2": "Te ekaccānaṁ rūpānaṁ dassananti ete diṭṭhasuddhikā etesaṁ rūpārammaṇānaṁ olokanaṁ.",
  "atk-s0515a4:10_3": "Maṅgalaṁ paccentīti iddhikāraṇaṁ buddhikāraṇaṁ sabbasampattikāraṇaṁ patiṭṭhāpenti.",
  "atk-s0515a4:10_4": "Amaṅgalaṁ paccentīti aniddhikāraṇaṁ na buddhikāraṇaṁ na sampattikāraṇaṁ patiṭṭhāpenti.",
  "atk-s0515a4:10_5": "Te kālato vuṭṭhahitvāti ete diṭṭhādimaṅgalikā puretarameva uṭṭhahitvā.",
  "atk-s0515a4:10_6": "Abhimaṅgalagatānīti visesena vuḍḍhikāraṇagatāni.",
  "atk-s0515a4:10_7": "Rūpāni passantīti nānāvidhāni rūpārammaṇāni dakkhanti.",
  "atk-s0515a4:10_8": "Cāṭakasakuṇanti evaṁnāmakaṁ.",
  "atk-s0515a4:10_9": "Phussaveḷuvalaṭṭhinti phussanakkhattena uppannaṁ taruṇabeḷuvalaṭṭhiṁ.",
  "atk-s0515a4:10_10": "Gabbhinitthinti sagabbhaṁ itthiṁ.",
  "atk-s0515a4:10_11": "Kumārakaṁ khandhe āropetvā gacchantanti taruṇadārakaṁ aṁse ussāpetvā gacchamānaṁ.",
  "atk-s0515a4:10_12": "Puṇṇaghaṭanti udakapuṇṇaghaṭaṁ.",
  "atk-s0515a4:10_13": "Rohitamacchanti rattarohitamacchaṁ.",
  "atk-s0515a4:10_14": "Ājaññarathanti sindhavayuttarathaṁ.",
  "atk-s0515a4:10_15": "Usabhanti maṅgalausabhaṁ.",
  "atk-s0515a4:10_16": "Gokapilanti kapilagāviṁ.",
  "atk-s0515a4:11_0": "Palālapuñjanti thusarāsiṁ.",
  "atk-s0515a4:11_1": "Takkaghaṭanti gotakkādipūritacāṭiṁ.",
  "atk-s0515a4:11_2": "Rittaghaṭanti tucchaghaṭaṁ.",
  "atk-s0515a4:11_3": "Naṭanti naṭakādiṁ.",
  "atk-s0515a4:11_4": "“Dhuttakiriya”nti eke.",
  "atk-s0515a4:11_5": "Naggasamaṇakanti niccoḷasamaṇaṁ.",
  "atk-s0515a4:11_6": "Kharanti gadrabhaṁ.",
  "atk-s0515a4:11_7": "Kharayānanti gadrabhayuttaṁ vayhādikaṁ.",
  "atk-s0515a4:11_8": "Ekayuttayānanti ekena vāhanena saṁyuttaṁ yānaṁ.",
  "atk-s0515a4:11_9": "Kāṇanti ekakkhiubhayakkhikāṇaṁ.",
  "atk-s0515a4:11_10": "Kuṇinti hatthakuṇiṁ.",
  "atk-s0515a4:11_11": "Khañjanti khañjapādaṁ tiriyagatapādaṁ.",
  "atk-s0515a4:11_12": "Pakkhahatanti pīṭhasappiṁ.",
  "atk-s0515a4:11_13": "Jiṇṇakanti jarājiṇṇaṁ.",
  "atk-s0515a4:11_14": "Byādhikanti byādhipīḷitaṁ.",
  "atk-s0515a4:11_15": "Matanti kālaṅkataṁ.",
  "atk-s0515a4:12_0": "Sutasuddhikāti sotaviññāṇena sutena suddhiṁ icchamānā.",
  "atk-s0515a4:12_1": "Saddānaṁ savananti saddārammaṇānaṁ savanaṁ.",
  "atk-s0515a4:12_2": "Vaḍḍhāti vātiādayo loke pavattasaddamattāni gahetvā vuttā.",
  "atk-s0515a4:12_3": "Amaṅgalaṁ pana “kāṇo”tiādinā tena tena nāmena vuttasaddāyeva.",
  "atk-s0515a4:12_4": "“Chinda”nti vāti hatthapādādicchinnanti vā.",
  "atk-s0515a4:12_5": "“Bhinda”nti vāti sīsādibhinnanti vā.",
  "atk-s0515a4:12_6": "“Daḍḍha”nti vāti agginā jhāpitanti vā.",
  "atk-s0515a4:12_7": "“Naṭṭha”nti vāti corādīhi vināsitanti vā.",
  "atk-s0515a4:12_8": "“Natthī”ti vāti na vijjatīti vā.",
  "atk-s0515a4:13_0": "Sīlasuddhikāti sīlena visuddhiṁ icchanakā.",
  "atk-s0515a4:13_1": "Sīlamattenāti saṁvaraṇamattena.",
  "atk-s0515a4:13_2": "Saṁyamamattenāti uparamamattena.",
  "atk-s0515a4:13_3": "Saṁvaramattenāti dvārathakanamattena.",
  "atk-s0515a4:13_4": "Avītikkamamattenāti na atikkamitamattena.",
  "atk-s0515a4:13_5": "Samaṇo muṇḍikāputtoti mātito laddhanāmaṁ.",
  "atk-s0515a4:13_6": "Sampannakusalanti paripuṇṇakusalaṁ.",
  "atk-s0515a4:13_7": "Paramakusalanti uttamakusalaṁ.",
  "atk-s0515a4:13_8": "Uttamapattippattanti uttamaṁ arahattaṁ pāpuṇitabbataṁ patvā ṭhitaṁ.",
  "atk-s0515a4:13_9": "Ayojjanti parājetuṁ asakkuṇeyyaṁ samaṇaṁ.",
  "atk-s0515a4:14_0": "Vatasuddhikāti samādānena vatena suddhiṁ icchanakā.",
  "atk-s0515a4:14_1": "Hatthivatikā vāti samādinnaṁ hatthivataṁ etesaṁ atthīti hatthivatikā,",
  "atk-s0515a4:14_2": "sabbahatthikiriyaṁ karontīti attho. Kathaṁ?",
  "atk-s0515a4:14_3": "“Ajja paṭṭhāya hatthīhi kātabbaṁ karissāmī”ti evaṁ uppannacittā hatthīnaṁ gamanākāraṁ tiṭṭhanākāraṁ nisīdanākāraṁ",
  "atk-s0515a4:14_4": "sayanākāraṁ uccārapassāvakaraṇākāraṁ,",
  "atk-s0515a4:14_5": "aññe hatthī disvā soṇḍaṁ ussāpetvā gamanākārañca sabbaṁ karontīti hatthivatikā.",
  "atk-s0515a4:14_6": "Assavatikādīsupi labbhamānavasena yathāyogaṁ yojetabbaṁ.",
  "atk-s0515a4:14_7": "Tesu avasāne disāvatikā vāti puratthimādidisānaṁ namassanavasena samādinnadisāvatikā,",
  "atk-s0515a4:14_8": "etesaṁ vuttappakārānaṁ samaṇabrāhmaṇānaṁ vatasamādānaṁ sampajjamānaṁ hatthiādīnaṁ sahabyataṁ upaneti.",
  "atk-s0515a4:14_9": "Sace kho panassa micchādiṭṭhi hoti “imināhaṁ sīlavatasamādānabrahmacariyena devo vā devaññataro vā homī”ti",
  "atk-s0515a4:14_10": "cintayantassa nirayatiracchānayonīnaṁ aññataro hotīti ñātabbaṁ.",
  "atk-s0515a4:14_11": "Vuttañhetaṁ bhagavatā –",
  "atk-s0515a4:15_0": "“Idha, puṇṇa,",
  "atk-s0515a4:15_1": "ekacco kukkuravataṁ bhāveti paripuṇṇaṁ abbokiṇṇaṁ,",
  "atk-s0515a4:15_2": "kukkurasīlaṁ bhāveti paripuṇṇaṁ abbokiṇṇaṁ,",
  "atk-s0515a4:15_3": "kukkuracittaṁ bhāveti paripuṇṇaṁ abbokiṇṇaṁ,",
  "atk-s0515a4:15_4": "kukkurākappaṁ bhāveti paripuṇṇaṁ abbokiṇṇaṁ.",
  "atk-s0515a4:15_5": "So kukkuravataṁ bhāvetvā paripuṇṇaṁ abbokiṇṇaṁ,",
  "atk-s0515a4:15_6": "kukkurasīlaṁ bhāvetvā paripuṇṇaṁ abbokiṇṇaṁ,",
  "atk-s0515a4:15_7": "kukkuracittaṁ bhāvetvā paripuṇṇaṁ abbokiṇṇaṁ,",
  "atk-s0515a4:15_8": "kukkurākappaṁ bhāvetvā paripuṇṇaṁ abbokiṇṇaṁ kāyassa bhedā paraṁ maraṇā kukkurānaṁ sahabyataṁ upapajjati.",
  "atk-s0515a4:15_9": "Sace kho panassa evaṁdiṭṭhi hoti ‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti,",
  "atk-s0515a4:15_10": "sāssa hoti micchādiṭṭhi.",
  "atk-s0515a4:15_11": "Micchādiṭṭhissa kho ahaṁ, puṇṇa,",
  "atk-s0515a4:15_12": "dvinnaṁ gatīnaṁ aññataraṁ gatiṁ vadāmi nirayaṁ vā tiracchānayoniṁ vā. Iti kho, puṇṇa,",
  "atk-s0515a4:15_13": "sampajjamānaṁ kukkuravataṁ kukkurānaṁ sahabyataṁ upaneti,",
  "atk-s0515a4:15_14": "vipajjamānaṁ niraya”nti.",
  "atk-s0515a4:16_0": "Gandhabbavatikādayo gandhabbādīnaṁ sahabyataṁ upagacchantīti attho na gahetabbo,",
  "atk-s0515a4:16_1": "micchādiṭṭhiyā gahitattā nirayatiracchānayonimeva upagacchantīti gahetabbo.",
  "atk-s0515a4:17_0": "Mutasuddhikāti phusitena suddhikā.",
  "atk-s0515a4:17_1": "Pathaviṁ āmasantīti sasambhārikaṁ mahāpathaviṁ kāyena phusanti.",
  "atk-s0515a4:17_2": "Haritanti allanīlasaddalaṁ.",
  "atk-s0515a4:17_3": "Gomayanti gavādigomayaṁ.",
  "atk-s0515a4:17_4": "Kacchapanti aṭṭhikacchapādianekavidhaṁ.",
  "atk-s0515a4:17_5": "Phālaṁ akkamantīti ayaphālaṁ maddanti.",
  "atk-s0515a4:17_6": "Tilavāhanti tilasakaṭaṁ tilarāsiṁ vā.",
  "atk-s0515a4:17_7": "Phussatilaṁ khādantīti maṅgalapaṭisaṁyuttaṁ tilaṁ khādanti.",
  "atk-s0515a4:17_8": "Phussatelaṁ makkhentīti tathārūpaṁ tilatelaṁ sarīrabbhañjanaṁ karonti.",
  "atk-s0515a4:17_9": "Dantakaṭṭhanti dantapoṇaṁ.",
  "atk-s0515a4:17_10": "Mattikāya nhāyantīti kuṅkuṭṭhādikāya saṇhamattikāya sarīraṁ ubbaṭṭetvā nhāyanti.",
  "atk-s0515a4:17_11": "Sāṭakaṁ nivāsentīti maṅgalapaṭisaṁyuttaṁ vatthaṁ paridahanti.",
  "atk-s0515a4:17_12": "Veṭhanaṁ veṭhentīti sīsaveṭhanaṁ pattuṇṇādipaṭaṁ sīse ṭhapenti paṭimuccanti.",
  "atk-s0515a4:18_0": "Tedhātukaṁ kusalābhisaṅkhāranti kāmadhāturūpadhātuarūpadhātūsu paṭisandhidāyakaṁ kosallasambhūtaṁ paccayābhisaṅkhāraṁ.",
  "atk-s0515a4:18_1": "Sabbaṁ akusalanti dvādasavidhaṁ akosallasambhūtaṁ akusalaṁ.",
  "atk-s0515a4:18_2": "Yatoti yadā.",
  "atk-s0515a4:18_3": "Te dasavidho puññābhisaṅkhāro ca,",
  "atk-s0515a4:18_4": "dvādasavidho apuññābhisaṅkhāro ca,",
  "atk-s0515a4:18_5": "catubbidho āneñjābhisaṅkhāro ca yathānurūpaṁ samucchedappahānena pahīnā honti.",
  "atk-s0515a4:18_6": "Attadiṭṭhijahoti “eso me attā”ti gahitadiṭṭhiṁ jaho.",
  "atk-s0515a4:18_7": "Gāhaṁ jahoti “esohamasmī”ti mānasampayuttagahaṇaṁ jaho.",
  "atk-s0515a4:18_8": "Puna attañjahoti “etaṁ mamā”ti taṇhāgahaṇavasena ca diṭṭhigahaṇavasena ca parāmasitvā gahitaṁ,",
  "atk-s0515a4:18_9": "parato āmaṭṭhañca,",
  "atk-s0515a4:18_10": "tasmiṁ abhiniviṭṭhañca,",
  "atk-s0515a4:18_11": "balavataṇhāvasena gilitvā ajjhositañca,",
  "atk-s0515a4:18_12": "balavamucchitañca.",
  "atk-s0515a4:18_13": "Sabbaṁ taṁ cattaṁ hotītiādayo vuttanayāyeva.",
  "atk-s0515a4:19_0": "26.",
  "atk-s0515a4:19_1": "Evaṁ “na brāhmaṇo aññato suddhimāhā”ti vatvā idāni ye diṭṭhigatikā aññato suddhiṁ bruvanti,",
  "atk-s0515a4:19_2": "tesaṁ tassā diṭṭhiyā anibbāhakabhāvaṁ dassento “purimaṁ pahāyā”ti gāthamāha.",
  "atk-s0515a4:19_3": "Tassattho –",
  "atk-s0515a4:19_4": "tehi aññato suddhivādā samānāpi yassā diṭṭhiyā appahīnattā gahaṇamuñcanaṁ hoti,",
  "atk-s0515a4:19_5": "tāya purimaṁ satthārādiṁ pahāya aparaṁ nissitā,",
  "atk-s0515a4:19_6": "ejāsaṅkhātāya taṇhāya anugatā abhibhūtā rāgādibhedaṁ na taranti saṅgaṁ,",
  "atk-s0515a4:19_7": "tañca atarantā taṁ taṁ dhammaṁ uggaṇhanti ca nirassajanti ca makkaṭova sākhanti.",
  "atk-s0515a4:20_0": "Purimaṁ satthāraṁ pahāyāti purimagahitaṁ satthupaṭiññaṁ vajjetvā.",
  "atk-s0515a4:20_1": "Paraṁ satthāraṁ nissitāti aññaṁ satthupaṭiññaṁ nissitā allīnā.",
  "atk-s0515a4:20_2": "Purimaṁ dhammakkhānaṁ pahāyātiādīsupi eseva nayo.",
  "atk-s0515a4:21_0": "Ejānugāti taṇhāya anugā.",
  "atk-s0515a4:21_1": "Ejānugatāti taṇhāya anugatā.",
  "atk-s0515a4:21_2": "Ejānusaṭāti taṇhāya anusaṭā pakkhandā vā.",
  "atk-s0515a4:21_3": "Ejāya pannā patitāti taṇhāya nimuggā ca nikkhipitā ca.",
  "atk-s0515a4:22_0": "Makkaṭoti vānaro.",
  "atk-s0515a4:22_1": "Araññeti vipine.",
  "atk-s0515a4:22_2": "Pavaneti mahāvane.",
  "atk-s0515a4:22_3": "Caramānoti gacchamāno.",
  "atk-s0515a4:22_4": "Evamevāti opammasaṁsandanaṁ.",
  "atk-s0515a4:22_5": "Puthūti nānā.",
  "atk-s0515a4:22_6": "Puthudiṭṭhigatānīti nānāvidhāni diṭṭhigatāni.",
  "atk-s0515a4:22_7": "Gaṇhanti ca muñcanti cāti gahaṇavasena gaṇhanti ca cajanavasena muñcanti ca.",
  "atk-s0515a4:22_8": "Ādiyanti ca nirassajanti cāti palibodhaṁ karonti ca vissajjenti ca khipanti ca.",
  "atk-s0515a4:23_0": "27.",
  "atk-s0515a4:23_1": "Pañcamagāthāya ca sambandho –",
  "atk-s0515a4:23_2": "yo ca so “diṭṭhī hi naṁ pāva tathā vadāna”nti vutto,",
  "atk-s0515a4:23_3": "so sayaṁ samādāyāti.",
  "atk-s0515a4:23_4": "Tattha sayanti sāmaṁ.",
  "atk-s0515a4:23_5": "Samādāyāti gahetvā.",
  "atk-s0515a4:23_6": "Vatānīti hatthivatādīni.",
  "atk-s0515a4:23_7": "Uccāvacanti aparāparaṁ,",
  "atk-s0515a4:23_8": "hīnapaṇītaṁ vā satthārato satthārādiṁ.",
  "atk-s0515a4:23_9": "Saññasattoti kāmasaññādīsu laggo.",
  "atk-s0515a4:23_10": "Vidvā ca vedehi samecca dhammanti paramatthavidvā ca arahā catūhi maggañāṇavedehi catusaccadhammaṁ abhisameccāti.",
  "atk-s0515a4:23_11": "Sesaṁ pākaṭameva.",
  "atk-s0515a4:24_0": "Sāmaṁ samādāyāti sayameva gahetvā.",
  "atk-s0515a4:24_1": "Ādāyāti ādiyitvā gaṇhitvā.",
  "atk-s0515a4:24_2": "Samādāyāti sammā ādāya.",
  "atk-s0515a4:24_3": "Ādiyitvāti palibodhaṁ katvā.",
  "atk-s0515a4:24_4": "Samādiyitvāti sammā palibodhaṁ katvā.",
  "atk-s0515a4:24_5": "Gaṇhitvāti avissajjetvā.",
  "atk-s0515a4:24_6": "Parāmasitvāti dassitvā.",
  "atk-s0515a4:24_7": "Abhinivisitvāti patiṭṭhahitvā.",
  "atk-s0515a4:24_8": "Kāmasaññādayo vuttanayā eva.",
  "atk-s0515a4:25_0": "Vidvāti medhāvī.",
  "atk-s0515a4:25_1": "Vijjāgatoti vijānanabhāvaṁ gato.",
  "atk-s0515a4:25_2": "Ñāṇīti paññāsampanno.",
  "atk-s0515a4:25_3": "Vibhāvīti ñāṇena vīmaṁsako.",
  "atk-s0515a4:25_4": "Medhāvīti aniccādīhi tulitañāṇo.",
  "atk-s0515a4:25_5": "Paññātiādayo heṭṭhā vuttanayāyeva.",
  "atk-s0515a4:25_6": "Catusaccadhammaṁ vicinātīti dhammavicayasambojjhaṅgo.",
  "atk-s0515a4:25_7": "Bojjhaṅgattho heṭṭhā vuttova.",
  "atk-s0515a4:25_8": "Vīmaṁsāti catusaccadhammavicinanā paññāva.",
  "atk-s0515a4:25_9": "“Vīmaṁsā dhammacintanā”ti hi vuttā.",
  "atk-s0515a4:25_10": "Vipassanāti maggasampayuttā vividhākārena passanā paññāva.",
  "atk-s0515a4:25_11": "Sammādiṭṭhīti sobhanā pasaṭṭhā sundarā maggasampayuttā sammādiṭṭhi.",
  "atk-s0515a4:25_12": "Tehi vedehīti eteheva catūhi maggañāṇehi.",
  "atk-s0515a4:25_13": "Antagatoti jātijarāmaraṇassa pariyosānaṁ gato.",
  "atk-s0515a4:25_14": "Koṭigatotiādayo heṭṭhā vuttanayāva.",
  "atk-s0515a4:25_15": "Vedānaṁ vā antagatoti jānitabbānaṁ avasānappatto.",
  "atk-s0515a4:25_16": "Vedehi vā antagatoti catūhi maggañāṇavedehi vaṭṭadukkhassa pariyantabhāvena antasaṅkhātaṁ nibbānaṁ gato.",
  "atk-s0515a4:25_17": "Viditattāti viditabhāvena jānitabhāvena.",
  "atk-s0515a4:26_0": "Vedāni viceyya kevalānīti gāthāya ayamattho –",
  "atk-s0515a4:26_1": "yo catūhi maggañāṇavedehi kilesakkhayaṁ karonto gato,",
  "atk-s0515a4:26_2": "so paramatthato vedagū nāma hoti.",
  "atk-s0515a4:26_3": "Sova sabbasamaṇabrāhmaṇānaṁ satthasaññitāni vedāni tāyeva maggabhāvanāya kiccato aniccādivasena viceyya.",
  "atk-s0515a4:26_4": "Tattha chandarāgappahānena tameva sabbaṁ vedamaticca yāpi vedapaccayā,",
  "atk-s0515a4:26_5": "aññathā vā uppajjanti vedanā,",
  "atk-s0515a4:26_6": "tāsu sabbavedanāsu vītarāgo hoti.",
  "atk-s0515a4:26_7": "Tasmā tamatthaṁ dassento “kiṁ pattinamāhu vedagu”nti puṭṭho “idaṁ pattina”nti avatvā “vedāni viceyya…pe…",
  "atk-s0515a4:26_8": "vedagū so”ti āha.",
  "atk-s0515a4:26_9": "Yasmā vā yo pavicayapaññāya vedāni viceyya,",
  "atk-s0515a4:26_10": "tattha chandarāgappahānena sabbaṁ vedamaticca vattati.",
  "atk-s0515a4:26_11": "So satthasaññitāni vedāni gato ñāto atikkantova hoti.",
  "atk-s0515a4:26_12": "Yo vedanāsuvītarāgo,",
  "atk-s0515a4:26_13": "sopi vedanāsaññitāni vedāni gato atikkanto,",
  "atk-s0515a4:26_14": "ativedanaṁ gatotipi vedagū.",
  "atk-s0515a4:26_15": "Tasmā tampi atthaṁ dassento “idaṁ pattina”nti avatvā “vedāni viceyya…pe…",
  "atk-s0515a4:26_16": "vedagū so”ti āha.",
  "atk-s0515a4:27_0": "Sameccāti ñāṇena samāgantvā.",
  "atk-s0515a4:27_1": "Abhisameccāti ñāṇena paṭivijjhitvā.",
  "atk-s0515a4:27_2": "Dhammanti catusaccadhammaṁ.",
  "atk-s0515a4:27_3": "Sabbe saṅkhārāti sabbe sappaccayā dhammā.",
  "atk-s0515a4:27_4": "Te hi saṅkhatasaṅkhārā nāma.",
  "atk-s0515a4:27_5": "Paccayehi saṅgamma karīyantīti saṅkhārā,",
  "atk-s0515a4:27_6": "te evaṁ paccayehi saṅgamma katattā “saṅkhatā”ti visesetvā vuttā.",
  "atk-s0515a4:27_7": "“Kammanibbattā tebhūmakarūpārūpadhammā abhisaṅkhatasaṅkhārā”ti aṭṭhakathāsu vuttā.",
  "atk-s0515a4:27_8": "Tepi “aniccā vata saṅkhārā”tiādīsu saṅkhatasaṅkhāresu saṅgahaṁ gacchanti.",
  "atk-s0515a4:27_9": "“Avijjāgatoyaṁ,",
  "atk-s0515a4:27_10": "bhikkhave,",
  "atk-s0515a4:27_11": "purisapuggalo puññañce saṅkhāraṁ abhisaṅkharotī”tiādīsu avijjāpaccayā saṅkhārāva āgatā.",
  "atk-s0515a4:27_12": "Tebhūmikakusalākusalacetanā abhisaṅkharaṇakasaṅkhārā nāma.",
  "atk-s0515a4:27_13": "“Yāvatikā abhisaṅkhārassa gati,",
  "atk-s0515a4:27_14": "tāvatikaṁ gantvā akkhāhataṁ maññe aṭṭhāsī”tiādīsu āgataṁ kāyikacetasikavīriyaṁ payogābhisaṅkhāro nāma.",
  "atk-s0515a4:27_15": "“Saññāvedayitanirodhaṁ samāpannassa kho,",
  "atk-s0515a4:27_16": "āvuso visākha,",
  "atk-s0515a4:27_17": "bhikkhuno paṭhamaṁ nirujjhati vacīsaṅkhāro,",
  "atk-s0515a4:27_18": "tato kāyasaṅkhāro,",
  "atk-s0515a4:27_19": "tato cittasaṅkhāro”tiādīsu āgatā vitakkavicārā vācaṁ saṅkharontīti vacīsaṅkhārā,",
  "atk-s0515a4:27_20": "assāsapassāsā kāyena saṅkharīyantīti kāyasaṅkhārā,",
  "atk-s0515a4:27_21": "saññā ca vedanā ca cittena saṅkharīyantīti cittasaṅkhārā.",
  "atk-s0515a4:27_22": "Idha pana saṅkhatasaṅkhārā adhippetā.",
  "atk-s0515a4:27_23": "Aniccā hutvā abhāvaṭṭhena.",
  "atk-s0515a4:27_24": "Dukkhā paṭipīḷanaṭṭhena.",
  "atk-s0515a4:27_25": "Sabbe dhammāti nibbānampi antokatvā vuttā.",
  "atk-s0515a4:27_26": "Anattā avasavattanaṭṭhena.",
  "atk-s0515a4:27_27": "Avijjāpaccayā saṅkhārāti ettha yaṁ paṭicca phalameti,",
  "atk-s0515a4:27_28": "so paccayo.",
  "atk-s0515a4:27_29": "Paṭiccāti na vinā,",
  "atk-s0515a4:27_30": "apaccakkhitvāti attho.",
  "atk-s0515a4:27_31": "Etīti uppajjati ceva pavattati cāti attho.",
  "atk-s0515a4:27_32": "Apica upakārakaṭṭho paccayaṭṭho.",
  "atk-s0515a4:27_33": "Avijjā ca sā paccayo cāti avijjāpaccayo,",
  "atk-s0515a4:27_34": "tasmā avijjāpaccayā.",
  "atk-s0515a4:27_35": "Saṅkhārā sambhavantīti nibbattanti,",
  "atk-s0515a4:27_36": "evaṁ sambhavantisaddassa sesapadehipi yojanā kātabbā.",
  "atk-s0515a4:28_0": "Tattha katamā avijjā?",
  "atk-s0515a4:28_1": "Dukkhe aññāṇaṁ,",
  "atk-s0515a4:28_2": "dukkhasamudaye aññāṇaṁ,",
  "atk-s0515a4:28_3": "dukkhanirodhe aññāṇaṁ,",
  "atk-s0515a4:28_4": "dukkhanirodhagāminiyā paṭipadāya aññāṇaṁ,",
  "atk-s0515a4:28_5": "pubbante aññāṇaṁ,",
  "atk-s0515a4:28_6": "aparante aññāṇaṁ,",
  "atk-s0515a4:28_7": "pubbantāparante aññāṇaṁ,",
  "atk-s0515a4:28_8": "idappaccayatāpaṭiccasamuppannesu dhammesu aññāṇaṁ.",
  "atk-s0515a4:28_9": "Katame saṅkhārā?",
  "atk-s0515a4:28_10": "Puññābhisaṅkhāro apuññābhisaṅkhāro āneñjābhisaṅkhāro,",
  "atk-s0515a4:28_11": "kāyasaṅkhāro vacīsaṅkhāro cittasaṅkhāro,",
  "atk-s0515a4:28_12": "aṭṭha kāmāvacarakusalacetanā,",
  "atk-s0515a4:28_13": "pañca rūpāvacarakusalacetanā puññābhisaṅkhāro,",
  "atk-s0515a4:28_14": "dvādasa akusalacetanā apuññābhisaṅkhāro,",
  "atk-s0515a4:28_15": "catasso arūpāvacarakusalacetanā āneñjābhisaṅkhāro,",
  "atk-s0515a4:28_16": "kāyasañcetanā kāyasaṅkhāro,",
  "atk-s0515a4:28_17": "vacīsañcetanā vacīsaṅkhāro,",
  "atk-s0515a4:28_18": "manosañcetanā cittasaṅkhāro.",
  "atk-s0515a4:29_0": "Tattha siyā –",
  "atk-s0515a4:29_1": "kathaṁ panetaṁ jānitabbaṁ “ime saṅkhārā avijjāpaccayā hontī”ti?",
  "atk-s0515a4:29_2": "Avijjābhāve bhāvato.",
  "atk-s0515a4:29_3": "Yassa hi dukkhādīsu avijjāsaṅkhātaṁ aññāṇaṁ appahīnaṁ hoti,",
  "atk-s0515a4:29_4": "so dukkhe tāva pubbantādīsu ca aññāṇena saṁsāradukkhaṁ sukhasaññāya gahetvā tasseva hetubhūte tividhepi saṅkhāre ārabhati.",
  "atk-s0515a4:29_5": "Samudaye aññāṇena dukkhahetubhūtepi taṇhāparikkhāre saṅkhāre sukhahetuto maññamāno ārabhati.",
  "atk-s0515a4:29_6": "Nirodhe pana magge ca aññāṇena dukkhassa anirodhabhūtepi gativisese dukkhanirodhasaññī hutvā nirodhassa",
  "atk-s0515a4:29_7": "ca amaggabhūtesupi yaññāmaratapādīsu nirodhamaggasaññī hutvā dukkhanirodhaṁ patthayamāno yaññāmaratapādimukhena",
  "atk-s0515a4:29_8": "tividhepi saṅkhāre ārabhati.",
  "atk-s0515a4:30_0": "Api ca so tāya catūsu saccesu appahīnāvijjatāya visesato jātijarārogamaraṇādianekādīnavavokiṇṇampi puññaphalasaṅkhātaṁ",
  "atk-s0515a4:30_1": "dukkhaṁ dukkhato ajānanto tassa adhigamāya kāyavacīcittasaṅkhārabhedaṁ puññābhisaṅkhāraṁ ārabhati devaccharakāmako",
  "atk-s0515a4:30_2": "viya maruppapātaṁ.",
  "atk-s0515a4:30_3": "Sukhasammatassāpi ca tassa puññaphalassa ante mahāpariḷāhajanikaṁ vipariṇāmadukkhataṁ appassādatañca",
  "atk-s0515a4:30_4": "apassantopi tappaccayaṁ vuttappakārameva puññābhisaṅkhāraṁ ārabhati salabho viya dīpasikhābhinipātaṁ,",
  "atk-s0515a4:30_5": "madhubindugiddho viya ca madhulittasatthadhārālehanaṁ.",
  "atk-s0515a4:31_0": "Kāmupasevanādīsu ca savipākesu ādīnavaṁ apassanto sukhasaññāya ceva kilesābhibhūtatāya ca dvārattayappavattampi",
  "atk-s0515a4:31_1": "apuññābhisaṅkhāraṁ ārabhati bālo viya gūthakīḷanaṁ,",
  "atk-s0515a4:31_2": "maritukāmo viya ca visakhādanaṁ.",
  "atk-s0515a4:31_3": "Āruppavipākesu cāpi saṅkhāravipariṇāmadukkhataṁ anavabujjhamāno sassatādivipallāsena cittasaṅkhārabhūtaṁ",
  "atk-s0515a4:31_4": "āneñjābhisaṅkhāraṁ ārabhati disāmūḷho viya pisācanagarābhimukhamaggagamanaṁ.",
  "atk-s0515a4:31_5": "Evaṁ yasmā avijjābhāvatova saṅkhārabhāvo,",
  "atk-s0515a4:31_6": "na abhāvato.",
  "atk-s0515a4:31_7": "Tasmā jānitabbametaṁ “ime saṅkhārā avijjāpaccayā hontī”ti.",
  "atk-s0515a4:32_0": "Etthāha –",
  "atk-s0515a4:32_1": "gaṇhāma tāva etaṁ “avijjā saṅkhārānaṁ paccayo”ti,",
  "atk-s0515a4:32_2": "kiṁ panāyamekāva avijjā saṅkhārānaṁ paccayo,",
  "atk-s0515a4:32_3": "udāhu aññepi paccayā santīti?",
  "atk-s0515a4:32_4": "Kiṁ panettha yadi tāva ekāva,",
  "atk-s0515a4:32_5": "ekakāraṇavādo āpajjati.",
  "atk-s0515a4:32_6": "Atha aññepi santi,",
  "atk-s0515a4:32_7": "“avijjāpaccayā saṅkhārā”ti ekakāraṇaniddeso nupapajjatīti?",
  "atk-s0515a4:32_8": "Na nupapajjati. Kasmā? Yasmā –",
  "atk-s0515a4:33_0": "“Ekaṁ na ekato idha, nānekamanekatopi no ekaṁ;",
  "atk-s0515a4:34_0": "Phalamatthi atthi pana eka-hetuphaladīpane attho”. ;",
  "atk-s0515a4:35_0": "Bhagavā hi katthaci padhānattā,",
  "atk-s0515a4:35_1": "katthaci pākaṭattā,",
  "atk-s0515a4:35_2": "katthaci asādhāraṇattā desanāvilāsassa ca veneyyānañca anurūpato ekameva hetuṁ vā phalaṁ vā dīpeti.",
  "atk-s0515a4:35_3": "Tasmā ayamidha avijjā vijjamānesupi aññesu vatthārammaṇasahajātadhammādīsu saṅkhārakāraṇesu “assādānupassino taṇhā pavaḍḍhatī”ti ca,",
  "atk-s0515a4:35_4": "“avijjāsamudayā āsavasamudayo”ti ca vacanato aññesampi taṇhādīnaṁ saṅkhārahetūnaṁ hetūti padhānattā, “avidvā,",
  "atk-s0515a4:35_5": "bhikkhave,",
  "atk-s0515a4:35_6": "avijjāgato puññābhisaṅkhārampi abhisaṅkharotī”ti pākaṭattā,",
  "atk-s0515a4:35_7": "asādhāraṇattā ca saṅkhārānaṁ hetubhāvena dīpitāti veditabbā.",
  "atk-s0515a4:35_8": "Eteneva ca ekekahetuphaladīpanaparihāravacanena sabbattha ekekahetuphaladīpane payojanaṁ veditabbanti.",
  "atk-s0515a4:36_0": "Etthāha –",
  "atk-s0515a4:36_1": "evaṁ santepi ekantāniṭṭhaphalāya sāvajjāya avijjāya kathaṁ puññāneñjābhisaṅkhārapaccayattaṁ yujjati?",
  "atk-s0515a4:36_2": "Na hi nimbabījato ucchu uppajjatīti.",
  "atk-s0515a4:36_3": "Kathaṁ na yujjissati?",
  "atk-s0515a4:36_4": "Lokasmiñhi –",
  "atk-s0515a4:37_0": "“Viruddho cā viruddho ca, sadisāsadiso tathā;",
  "atk-s0515a4:38_0": "Dhammānaṁ paccayo siddho, vipākā eva te ca na”.",
  "atk-s0515a4:39_0": "Iti ayaṁ avijjā vipākavasena ekantāniṭṭhaphalā,",
  "atk-s0515a4:39_1": "sabhāvavasena ca sāvajjāpi samānā sabbesampi etesaṁ puññābhisaṅkhārādīnaṁ yathānurūpaṁ ṭhānakiccasabhāvaviruddhāviruddhapaccayavasena,",
  "atk-s0515a4:39_2": "sadisāsadisapaccayavasena ca paccayo hotīti veditabbā.",
  "atk-s0515a4:39_3": "Api ca ayaṁ aññopi pariyāyo –",
  "atk-s0515a4:40_0": "“Cutūpapāte saṁsāre, saṅkhārānañca lakkhaṇe;",
  "atk-s0515a4:41_0": "Yo paṭiccasamuppanna-dhammesu ca vimuyhati.",
  "atk-s0515a4:42_0": "“Abhisaṅkharoti so ete, saṅkhāre tividhe yato;",
  "atk-s0515a4:43_0": "Avijjā paccayo tesaṁ, tividhānampayaṁ tato.",
  "atk-s0515a4:44_0": "“Yathāpi nāma jaccandho, naro apariṇāyako;",
  "atk-s0515a4:45_0": "Ekadā yāti maggena, ummaggenāpi ekadā.",
  "atk-s0515a4:46_0": "“Saṁsāre saṁsaraṁ bālo, tathā apariṇāyako;",
  "atk-s0515a4:47_0": "Karoti ekadā puññaṁ, apuññamapi ekadā.",
  "atk-s0515a4:48_0": "“Yadā ca ñatvā so dhammaṁ, saccāni abhisamessati;",
  "atk-s0515a4:49_0": "Tadā avijjūpasamā, upasanto carissatī”ti.",
  "atk-s0515a4:50_0": "Saṅkhārapaccayā viññāṇanti chaviññāṇakāyā cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇaṁ.",
  "atk-s0515a4:50_1": "Tattha cakkhuviññāṇaṁ kusalavipākaṁ akusalavipākanti duvidhaṁ.",
  "atk-s0515a4:50_2": "Tathā sotaghānajivhākāyaviññāṇāni.",
  "atk-s0515a4:50_3": "Manoviññāṇaṁ pana dve vipākamanodhātuyo,",
  "atk-s0515a4:50_4": "tisso ahetukavipākamanoviññāṇadhātuyo,",
  "atk-s0515a4:50_5": "aṭṭha sahetukavipākacittāni,",
  "atk-s0515a4:50_6": "pañca rūpāvacaravipākacittāni,",
  "atk-s0515a4:50_7": "cattāri arūpāvacaravipākacittānīti bāvīsatividhaṁ.",
  "atk-s0515a4:50_8": "Iti sabbāni bāttiṁsalokiyavipākaviññāṇāni.",
  "atk-s0515a4:51_0": "Tattha siyā –",
  "atk-s0515a4:51_1": "kathaṁ panetaṁ jānitabbaṁ “idaṁ vuttappakāraṁ viññāṇaṁ saṅkhārapaccayā hotī”ti?",
  "atk-s0515a4:51_2": "Upacitakammābhāve vipākābhāvato.",
  "atk-s0515a4:51_3": "Vipākañhetaṁ,",
  "atk-s0515a4:51_4": "vipākañca na upacitakammābhāve uppajjati,",
  "atk-s0515a4:51_5": "yadi uppajjeyya,",
  "atk-s0515a4:51_6": "sabbesaṁ sabbavipākāni uppajjeyyuṁ,",
  "atk-s0515a4:51_7": "na ca uppajjantīti jānitabbametaṁ “saṅkhārapaccayā idaṁ viññāṇaṁ hotī”ti.",
  "atk-s0515a4:51_8": "Sabbameva hi idaṁ pavattipaṭisandhivasena dvedhā pavattati.",
  "atk-s0515a4:51_9": "Tattha dve pañcaviññāṇāni,",
  "atk-s0515a4:51_10": "dve manodhātuyo,",
  "atk-s0515a4:51_11": "somanassasahagatā ahetukamanoviññāṇadhātūti imāni terasa pañcavokārabhave pavattiyaṁyeva pavattanti.",
  "atk-s0515a4:51_12": "Sesāni ekūnavīsati tīsu bhavesu yathānurūpaṁ pavattiyampi paṭisandhiyampi pavattanti.",
  "atk-s0515a4:52_0": "“Laddhappaccayamiti dhamma-mattametaṁ bhavantaramupeti;",
  "atk-s0515a4:53_0": "Nāssa tato saṅkanti, na tato hetuṁ vinā hoti”.",
  "atk-s0515a4:54_0": "Iti hetaṁ laddhappaccayaṁ rūpārūpadhammamattaṁ uppajjamānaṁ “bhavantaramupetī”ti vuccati,",
  "atk-s0515a4:54_1": "na satto na jīvo.",
  "atk-s0515a4:54_2": "Tassa ca nāpi atītabhavato idha saṅkanti atthi,",
  "atk-s0515a4:54_3": "nāpi tato hetuṁ vinā idha pātubhāvo.",
  "atk-s0515a4:54_4": "Ettha ca purimaṁ cavanato cuti,",
  "atk-s0515a4:54_5": "pacchimaṁ bhavantarādipaṭisandhānato paṭisandhīti vuccati.",
  "atk-s0515a4:55_0": "Etthāha –",
  "atk-s0515a4:55_1": "nanu evaṁ asaṅkantipātubhāve sati ye imasmiṁ manussattabhāve khandhā,",
  "atk-s0515a4:55_2": "tesaṁ niruddhattā,",
  "atk-s0515a4:55_3": "phalapaccayassa ca kammassa tattha agamanato,",
  "atk-s0515a4:55_4": "aññassa aññato ca taṁ phalaṁ siyā,",
  "atk-s0515a4:55_5": "upabhuñjake ca asati kassa taṁ phalaṁ siyā,",
  "atk-s0515a4:55_6": "tasmā na sundaramidaṁ vidhānanti?",
  "atk-s0515a4:55_7": "Tatridaṁ vuccati –",
  "atk-s0515a4:56_0": "“Santāne yaṁ phalaṁ etaṁ, nāññassa na ca aññato;",
  "atk-s0515a4:57_0": "Bījānaṁ abhisaṅkhāro, etassatthassa sādhako.",
  "atk-s0515a4:58_0": "“Phalassuppattiyā eva, siddhā bhuñjakasammuti;",
  "atk-s0515a4:59_0": "Phaluppādena rukkhassa, yathā phalati sammutī”ti.",
  "atk-s0515a4:60_0": "Yopi vadeyya “evaṁ santepi ete saṅkhārā vijjamānā vā phalassa paccayā siyuṁ,",
  "atk-s0515a4:60_1": "avijjamānā vā.",
  "atk-s0515a4:60_2": "Yadi ca vijjamānā,",
  "atk-s0515a4:60_3": "pavattikkhaṇeyeva nesaṁ vipākena bhavitabbaṁ.",
  "atk-s0515a4:60_4": "Atha avijjamānā,",
  "atk-s0515a4:60_5": "pavattito pubbe pacchā ca niccaṁ phalāvahā siyu”nti.",
  "atk-s0515a4:60_6": "So evaṁ vattabbo –",
  "atk-s0515a4:61_0": "“Katattā paccayā ete, na ca niccaṁ phalāvahā;",
  "atk-s0515a4:62_0": "Pāṭibhogādikaṁ tattha, veditabbaṁ nidassana”nti.",
  "atk-s0515a4:63_0": "Viññāṇapaccayānāmarūpanti idha vedanāsaññāsaṅkhārakkhandhā nāmaṁ,",
  "atk-s0515a4:63_1": "cattāri mahābhūtāni catunnañca mahābhūtānaṁ upādāyarūpaṁ rūpaṁ.",
  "atk-s0515a4:63_2": "Abhāvakagabbhaseyyakānaṁ aṇḍajānañca paṭisandhikkhaṇe vatthudasakaṁ kāyadasakanti vīsati rūparūpāni,",
  "atk-s0515a4:63_3": "tayo ca arūpino khandhāti ete tevīsati dhammā “viññāṇapaccayā nāmarūpa”nti veditabbā.",
  "atk-s0515a4:63_4": "Sabhāvakānaṁ bhāvadasakaṁ pakkhipitvā tettiṁsa,",
  "atk-s0515a4:63_5": "opapātikasattesu brahmakāyikādīnaṁ paṭisandhikkhaṇe cakkhusotavatthudasakāni jīvitindriyanavakañcāti ekūnacattālīsa rūparūpāni,",
  "atk-s0515a4:63_6": "tayo ca arūpino khandhāti ete bācattālīsa dhammā “viññāṇapaccayā nāmarūpa”nti veditabbā.",
  "atk-s0515a4:63_7": "Kāmabhave pana sesaopapātikānaṁ,",
  "atk-s0515a4:63_8": "saṁsedajānaṁ vā sabhāvakaparipuṇṇāyatanānaṁ paṭisandhikkhaṇe cakkhusotaghānajivhākāyavatthubhāvadasakānīti sattati rūparūpāni,",
  "atk-s0515a4:63_9": "tayo ca arūpino khandhāti ete tesattati dhammā “viññāṇapaccayā nāmarūpa”nti veditabbā.",
  "atk-s0515a4:63_10": "Esa ukkaṁso,",
  "atk-s0515a4:63_11": "avakaṁsena pana taṁtaṁdasakavikalānaṁ tassa tassa vasena hāpetvā hāpetvā paṭisandhiyaṁ viññāṇapaccayā nāmarūpasaṅkhā veditabbā.",
  "atk-s0515a4:63_12": "Arūpīnaṁ pana tayova arūpino khandhā.",
  "atk-s0515a4:63_13": "Asaññīnaṁ rūpato jīvitindriyanavakamevāti.",
  "atk-s0515a4:63_14": "Esa tāva paṭisandhiyaṁ nayo.",
  "atk-s0515a4:64_0": "Pavatte pana sabbattha rūpapavattidese paṭisandhicittassa ṭhitikkhaṇe paṭisandhicittena saha pavattaututo utusamuṭṭhānaṁ suddhaṭṭhakaṁ pātubhavati.",
  "atk-s0515a4:64_1": "Paṭhamabhavaṅgato pabhuti cittasamuṭṭhānaṁ suddhaṭṭhakaṁ,",
  "atk-s0515a4:64_2": "saddapātubhāvakāle ututo ceva cittato ca saddanavakaṁ,",
  "atk-s0515a4:64_3": "kabaḷīkārāhārūpajīvīnaṁ āhārasamuṭṭhānaṁ suddhaṭṭhakanti evaṁ āhārasamuṭṭhānassa,",
  "atk-s0515a4:64_4": "suddhaṭṭhakassa,",
  "atk-s0515a4:64_5": "utucittasamuṭṭhānānañca dvinnaṁ navakānaṁ vasena chabbīsatividhaṁ,",
  "atk-s0515a4:64_6": "ekekacitte tikkhattuṁ uppajjamānaṁ vuttakammasamuṭṭhānañca sattatividhanti channavutividhaṁ rūpaṁ,",
  "atk-s0515a4:64_7": "tayo ca arūpino khandhāti navanavutidhammā yathāsambhavaṁ “viññāṇapaccayā nāmarūpa”nti veditabbā.",
  "atk-s0515a4:65_0": "Tattha siyā –",
  "atk-s0515a4:65_1": "kathaṁ panetaṁ jānitabbaṁ “paṭisandhināmarūpaṁ viññāṇapaccayā hotī”ti?",
  "atk-s0515a4:65_2": "Suttato yuttito ca.",
  "atk-s0515a4:65_3": "Sutte hi “cittānuparivattino dhammā”tiādinā nayena bahudhā vedanādīnaṁ viññāṇapaccayatā siddhā.",
  "atk-s0515a4:65_4": "Yuttito pana –",
  "atk-s0515a4:66_0": "“Cittajena hi rūpena, idha diṭṭhena sijjhati;",
  "atk-s0515a4:67_0": "Adiṭṭhassāpi rūpassa, viññāṇaṁ paccayo itī”ti.",
  "atk-s0515a4:68_0": "Nāmarūpapaccayā saḷāyatananti nāmaṁ vuttameva.",
  "atk-s0515a4:68_1": "Idha pana rūpaṁ niyamato cattāri mahābhūtāni,",
  "atk-s0515a4:68_2": "cha vatthūni,",
  "atk-s0515a4:68_3": "jīvitindriyanti ekādasavidhaṁ.",
  "atk-s0515a4:68_4": "Saḷāyatanaṁ pana cakkhāyatanaṁ sotaghānajivhākāyamanāyatanaṁ.",
  "atk-s0515a4:69_0": "Tattha siyā –",
  "atk-s0515a4:69_1": "kathaṁ panetaṁ jānitabbaṁ “nāmarūpaṁ saḷāyatanassa paccayo”ti?",
  "atk-s0515a4:69_2": "Nāmarūpabhāve bhāvato.",
  "atk-s0515a4:69_3": "Tassa tassa hi nāmassa rūpassa ca bhāve taṁ taṁ āyatanaṁ hoti,",
  "atk-s0515a4:69_4": "na aññathāti.",
  "atk-s0515a4:70_0": "Saḷāyatanapaccayā phassoti –",
  "atk-s0515a4:71_0": "“Chaḷeva phassā saṅkhepā, cakkhusamphassaādayo;",
  "atk-s0515a4:72_0": "Viññāṇamiva bāttiṁsa, vitthārena bhavanti te”.",
  "atk-s0515a4:73_0": "Phassapaccayā vedanāti –",
  "atk-s0515a4:74_0": "“Dvārato vedanā vuttā, cakkhusamphassajādikā;",
  "atk-s0515a4:75_0": "Chaḷeva tā pabhedena, idha bāttiṁsa vedanā”.",
  "atk-s0515a4:76_0": "Vedanāpaccayā taṇhāti –",
  "atk-s0515a4:77_0": "“Rūpataṇhādibhedena, cha taṇhā idha dīpitā;",
  "atk-s0515a4:78_0": "Ekekā tividhā tattha, pavattākārato matā.",
  "atk-s0515a4:79_0": "“Dukkhī sukhaṁ patthayati, sukhī bhiyyopi icchati;",
  "atk-s0515a4:80_0": "Upekkhā pana santattā, sukhamicceva bhāsitā.",
  "atk-s0515a4:81_0": "“Taṇhāya paccayā tasmā, honti tissopi vedanā;",
  "atk-s0515a4:82_0": "Vedanāpaccayā taṇhā, iti vuttā mahesinā”ti.",
  "atk-s0515a4:83_0": "Taṇhāpaccayā upādānanti cattāri upādānāni kāmupādānaṁ diṭṭhupādānaṁ sīlabbatupādānaṁ attavādupādānaṁ.",
  "atk-s0515a4:83_1": "Upādānapaccayā bhavoti idha kammabhavo adhippeto,",
  "atk-s0515a4:83_2": "upapattibhavo pana paduddhāravasena vutto.",
  "atk-s0515a4:83_3": "Bhavapaccayā jātīti kammabhavapaccayā jāti paṭisandhikhandhānaṁ pātubhavo.",
  "atk-s0515a4:84_0": "Tattha siyā –",
  "atk-s0515a4:84_1": "kathaṁ panetaṁ jānitabbaṁ “bhavo jātiyā paccayo”ti ce?",
  "atk-s0515a4:84_2": "Bāhirapaccayasamattepi hīnapaṇītatādivisesadassanato.",
  "atk-s0515a4:84_3": "Bāhirānañhi janakajananisukkasoṇitāhārādīnaṁ paccayānaṁ samattepi sattānaṁ yamakānampi sataṁ hīnapaṇītatādiviseso dissati.",
  "atk-s0515a4:84_4": "So ca na ahetuko sabbadā ca sabbesañca abhāvato,",
  "atk-s0515a4:84_5": "na kammabhavato aññahetuko tadabhinibbattakasattānaṁ ajjhattasantāne aññassa kāraṇassa abhāvatoti kammabhavahetukova.",
  "atk-s0515a4:84_6": "Kammañhi sattānaṁ hīnapaṇītatādivisesassa hetu.",
  "atk-s0515a4:84_7": "Tenāha bhagavā –",
  "atk-s0515a4:84_8": "“kammaṁ satte vibhajati yadidaṁ hīnapaṇītatāyā”ti.",
  "atk-s0515a4:84_9": "Tasmā jānitabbametaṁ “bhavo jātiyā paccayo”ti.",
  "atk-s0515a4:85_0": "Jātipaccayā jarāmaraṇantiādīsu yasmā asati jātiyā jarāmaraṇañceva sokādayo ca dhammā na honti,",
  "atk-s0515a4:85_1": "jātiyā pana sati jarāmaraṇañceva jarāmaraṇasaṅkhātadukkhadhammaphuṭṭhassa bālassa jarāmaraṇādisambandhā",
  "atk-s0515a4:85_2": "vā tena tena dukkhadhammena phuṭṭhassa anabhisambandhā vā sokādayo ca dhammā honti.",
  "atk-s0515a4:85_3": "Tasmā jātipaccayā jarāmaraṇanti.",
  "atk-s0515a4:85_4": "Samecca abhisamecca dhammanti ñāṇena samāgantvā catusaccadhammaṁ paṭivijjhitvā.",
  "atk-s0515a4:86_0": "Evaṁ dvādasapadikaṁ paccayākārappavattiṁ dassetvā idāni vivaṭṭavasena avijjādīnaṁ nirodhadassanatthaṁ",
  "atk-s0515a4:86_1": "“avijjānirodhā saṅkhāranirodhoti samecca abhisamecca dhamma”ntiādimāha.",
  "atk-s0515a4:86_2": "Tattha avijjānirodhāti avijjāya anuppādanirodhā puna appavattinirodhena.",
  "atk-s0515a4:86_3": "Saṅkhāranirodhoti saṅkhārānaṁ anuppādanirodho hoti.",
  "atk-s0515a4:86_4": "Evaṁ sesapadesupi.",
  "atk-s0515a4:86_5": "Idaṁ dukkhantiādayo pubbe vuttanayā eva.",
  "atk-s0515a4:86_6": "Ime dhammā abhiññeyyāti ime tebhūmakā dhammā sabhāvalakkhaṇāvabodhavasena sobhanākārena,",
  "atk-s0515a4:86_7": "adhikena ñāṇena vā sabhāvato jānitabbā.",
  "atk-s0515a4:86_8": "Pariññeyyāti sāmaññalakkhaṇāvabodhavasena,",
  "atk-s0515a4:86_9": "kiccasamāpanavasena ca byāpitvā jānitabbā.",
  "atk-s0515a4:86_10": "Ime dhammā pahātabbāti ime samudayapakkhikā dhammā tena tena guṇaṅgena pahātabbā.",
  "atk-s0515a4:86_11": "Bhāvetabbāti vaḍḍhetabbā.",
  "atk-s0515a4:86_12": "Sacchikātabbāti paccakkhaṁ kātabbā.",
  "atk-s0515a4:86_13": "Duvidhā sacchikiriyā paṭilābhasacchikiriyā ca ārammaṇasacchikiriyā ca.",
  "atk-s0515a4:86_14": "Channaṁ phassāyatanānanti cakkhādīnaṁ channaṁ āyatanānaṁ.",
  "atk-s0515a4:86_15": "Samudayañca atthaṅgamañcāti uppādañca nirodhañca.",
  "atk-s0515a4:87_0": "Bhūripaññoti bhūri viyāti bhūri,",
  "atk-s0515a4:87_1": "tāya bhūripaññāya samannāgato bhūripañño.",
  "atk-s0515a4:87_2": "Mahāpaññotiādīsu mahāpaññādīhi samannāgatoti attho.",
  "atk-s0515a4:88_0": "Tatridaṁ mahāpaññādīnaṁ nānattaṁ –",
  "atk-s0515a4:88_1": "katamā mahāpaññā?",
  "atk-s0515a4:88_2": "Mahante atthe pariggaṇhātīti mahāpaññā.",
  "atk-s0515a4:88_3": "Mahante dhamme…pe…",
  "atk-s0515a4:88_4": "mahantā niruttiyo…",
  "atk-s0515a4:88_5": "mahantāni paṭibhānāni pariggaṇhātīti mahāpaññā.",
  "atk-s0515a4:88_6": "Mahante sīlakkhandhe pariggaṇhātīti mahāpaññā.",
  "atk-s0515a4:88_7": "Mahante samādhikkhandhe…pe…",
  "atk-s0515a4:88_8": "paññākkhandhe…",
  "atk-s0515a4:88_9": "vimuttikkhandhe…",
  "atk-s0515a4:88_10": "vimuttiñāṇadassanakkhandhe pariggaṇhātīti mahāpaññā.",
  "atk-s0515a4:88_11": "Mahantāni ṭhānāṭhānāni…pe…",
  "atk-s0515a4:88_12": "mahāvihārasamāpattiyo…",
  "atk-s0515a4:88_13": "mahantāni ariyasaccāni…",
  "atk-s0515a4:88_14": "mahante satipaṭṭhāne…",
  "atk-s0515a4:88_15": "sammappadhāne…",
  "atk-s0515a4:88_16": "iddhipāde…",
  "atk-s0515a4:88_17": "mahantāni indriyāni … balāni…",
  "atk-s0515a4:88_18": "bojjhaṅgāni…",
  "atk-s0515a4:88_19": "mahante ariyamagge…",
  "atk-s0515a4:88_20": "mahantāni sāmaññaphalāni…",
  "atk-s0515a4:88_21": "mahāabhiññāyo…",
  "atk-s0515a4:88_22": "mahantaṁ paramatthaṁ nibbānaṁ pariggaṇhātīti mahāpaññā.",
  "atk-s0515a4:89_0": "Katamā puthupaññā?",
  "atk-s0515a4:89_1": "Puthunānākhandhesu ñāṇaṁ pavattatīti puthupaññā.",
  "atk-s0515a4:89_2": "Puthunānādhātūsu…pe…",
  "atk-s0515a4:89_3": "puthunānāāyatanesu…",
  "atk-s0515a4:89_4": "puthunānāpaṭiccasamuppādesu…",
  "atk-s0515a4:89_5": "puthunānāsuññatamanupalabbhesu…",
  "atk-s0515a4:89_6": "puthunānāatthesu… dhammesu…",
  "atk-s0515a4:89_7": "niruttīsu…",
  "atk-s0515a4:89_8": "paṭibhānesu…",
  "atk-s0515a4:89_9": "puthunānāsīlakkhandhesu…",
  "atk-s0515a4:89_10": "puthunānāsamādhipaññāvimuttivimuttiñāṇadassanakkhandhesu…",
  "atk-s0515a4:89_11": "puthunānāṭhānāṭhānesu…",
  "atk-s0515a4:89_12": "puthunānāvihārasamāpattīsu…",
  "atk-s0515a4:89_13": "puthunānāariyasaccesu…",
  "atk-s0515a4:89_14": "puthunānāsatipaṭṭhānesu…",
  "atk-s0515a4:89_15": "sammappadhānesu…",
  "atk-s0515a4:89_16": "iddhipādesu…",
  "atk-s0515a4:89_17": "indriyesu… balesu…",
  "atk-s0515a4:89_18": "bojjhaṅgesu…",
  "atk-s0515a4:89_19": "puthunānāariyamaggesu…",
  "atk-s0515a4:89_20": "sāmaññaphalesu…",
  "atk-s0515a4:89_21": "abhiññāsu…",
  "atk-s0515a4:89_22": "puthunānājanasādhāraṇe dhamme samatikkamma paramatthe nibbāne ñāṇaṁ pavattatīti puthupaññā.",
  "atk-s0515a4:90_0": "Katamā hāsapaññā?",
  "atk-s0515a4:90_1": "Idhekacco hāsabahulo vedabahulo tuṭṭhibahulo pāmojjabahulo sīlaṁ paripūreti.",
  "atk-s0515a4:90_2": "Indriyasaṁvaraṁ paripūreti.",
  "atk-s0515a4:90_3": "Bhojane mattaññutaṁ…pe…",
  "atk-s0515a4:90_4": "jāgariyānuyogaṁ…",
  "atk-s0515a4:90_5": "sīlakkhandhaṁ…",
  "atk-s0515a4:90_6": "samādhikkhandhaṁ…",
  "atk-s0515a4:90_7": "paññākkhandhaṁ…",
  "atk-s0515a4:90_8": "vimuttikkhandhaṁ…",
  "atk-s0515a4:90_9": "vimuttiñāṇadassanakkhandhaṁ paripūretīti hāsapaññā.",
  "atk-s0515a4:90_10": "Hāsabahulo…pe…",
  "atk-s0515a4:90_11": "pāmojjabahulo ṭhānāṭhānaṁ paṭivijjhatīti hāsapaññā.",
  "atk-s0515a4:90_12": "Hāsabahulo vihārasamāpattiyo paripūretīti hāsapaññā.",
  "atk-s0515a4:90_13": "Hāsabahulo ariyasaccāni paṭivijjhatīti hāsapaññā.",
  "atk-s0515a4:90_14": "Satipaṭṭhāne bhāveti sammappadhāne…",
  "atk-s0515a4:90_15": "iddhipāde…",
  "atk-s0515a4:90_16": "indriyāni… balāni…",
  "atk-s0515a4:90_17": "bojjhaṅge…",
  "atk-s0515a4:90_18": "ariyamaggaṁ bhāvetīti hāsapaññā,",
  "atk-s0515a4:90_19": "hāsabahulo sāmaññaphalāni sacchikarotīti hāsapaññā,",
  "atk-s0515a4:90_20": "abhiññāyo paṭivijjhatīti hāsapaññā,",
  "atk-s0515a4:90_21": "hāsabahulo paramatthaṁ nibbānaṁ sacchikarotīti hāsapaññā.",
  "atk-s0515a4:91_0": "Katamā javanapaññā?",
  "atk-s0515a4:91_1": "Yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā,",
  "atk-s0515a4:91_2": "sabbaṁ rūpaṁ aniccato khippaṁ javatīti javanapaññā. Dukkhato,",
  "atk-s0515a4:91_3": "anattato khippaṁ javatīti javanapaññā.",
  "atk-s0515a4:91_4": "Yā kāci vedanā…pe…",
  "atk-s0515a4:91_5": "yā kāci saññā…",
  "atk-s0515a4:91_6": "ye keci saṅkhārā…",
  "atk-s0515a4:91_7": "yaṁ kiñci viññāṇaṁ atītānāgatapaccuppannaṁ…pe…",
  "atk-s0515a4:91_8": "yaṁ dūre santike vā,",
  "atk-s0515a4:91_9": "sabbaṁ viññāṇaṁ aniccato… dukkhato…",
  "atk-s0515a4:91_10": "anattato khippaṁ javatīti javanapaññā.",
  "atk-s0515a4:91_11": "Cakkhuṁ…pe…",
  "atk-s0515a4:91_12": "jarāmaraṇaṁ atītānāgatapaccuppannaṁ aniccato… dukkhato…",
  "atk-s0515a4:91_13": "anattato khippaṁ javatīti javanapaññā.",
  "atk-s0515a4:92_0": "Rūpaṁ atītānāgatapaccuppannaṁ aniccaṁ khayaṭṭhena,",
  "atk-s0515a4:92_1": "dukkhaṁ bhayaṭṭhena,",
  "atk-s0515a4:92_2": "anattā asārakaṭṭhenāti tulayitvā tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti javanapaññā. Vedanā… saññā… saṅkhārā… viññāṇaṁ…",
  "atk-s0515a4:92_3": "cakkhuṁ…pe…",
  "atk-s0515a4:92_4": "jarāmaraṇaṁ atītānāgatapaccuppannaṁ aniccaṁ khayaṭṭhena,",
  "atk-s0515a4:92_5": "dukkhaṁ bhayaṭṭhena,",
  "atk-s0515a4:92_6": "anattā asārakaṭṭhenāti tulayitvā…pe…",
  "atk-s0515a4:92_7": "vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0515a4:93_0": "Rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti tulayitvā…pe…",
  "atk-s0515a4:93_1": "vibhūtaṁ katvā rūpanirodhe nibbāne khippaṁ javatīti javanapaññā.",
  "atk-s0515a4:93_2": "Vedanā…pe… saññā… saṅkhārā… viññāṇaṁ…",
  "atk-s0515a4:93_3": "cakkhuṁ…pe…",
  "atk-s0515a4:93_4": "jarāmaraṇaṁ atītānāgatapaccuppannaṁ aniccaṁ…pe…",
  "atk-s0515a4:93_5": "nirodhadhammanti tulayitvā…pe…",
  "atk-s0515a4:93_6": "vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0515a4:94_0": "Katamā tikkhapaññā?",
  "atk-s0515a4:94_1": "Khippaṁ kilese chindatīti tikkhapaññā.",
  "atk-s0515a4:94_2": "Uppannaṁ kāmavitakkaṁ nādhivāseti.",
  "atk-s0515a4:94_3": "Uppannaṁ byāpādavitakkaṁ…",
  "atk-s0515a4:94_4": "uppannaṁ vihiṁsāvitakkaṁ…",
  "atk-s0515a4:94_5": "uppannuppanne pāpake akusale dhamme…",
  "atk-s0515a4:94_6": "uppannaṁ rāgaṁ…",
  "atk-s0515a4:94_7": "uppannaṁ dosaṁ… mohaṁ… kodhaṁ… upanāhaṁ… makkhaṁ… paḷāsaṁ… issaṁ…",
  "atk-s0515a4:94_8": "macchariyaṁ… māyaṁ…",
  "atk-s0515a4:94_9": "sāṭheyyaṁ… thambhaṁ…",
  "atk-s0515a4:94_10": "sārambhaṁ… mānaṁ… atimānaṁ… madaṁ… pamādaṁ…",
  "atk-s0515a4:94_11": "sabbe kilese…",
  "atk-s0515a4:94_12": "sabbe duccarite…",
  "atk-s0515a4:94_13": "sabbe abhisaṅkhāre…",
  "atk-s0515a4:94_14": "sabbe bhavagāmikamme nādhivāseti pajahati vinodeti byantīkaroti anabhāvaṁ gametīti tikkhapaññā.",
  "atk-s0515a4:94_15": "Ekamhi āsane cattāro ariyamaggā,",
  "atk-s0515a4:94_16": "cattāri ca sāmaññaphalāni,",
  "atk-s0515a4:94_17": "catasso ca paṭisambhidāyo,",
  "atk-s0515a4:94_18": "cha abhiññāyo adhigatā honti sacchikatā phassitā paññāyāti tikkhapaññā.",
  "atk-s0515a4:95_0": "Katamā nibbedhikapaññā?",
  "atk-s0515a4:95_1": "Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu,",
  "atk-s0515a4:95_2": "anibbiddhapubbaṁ apadālitapubbaṁ lobhakkhandhaṁ nibbijjhati padāletīti nibbedhikapaññā.",
  "atk-s0515a4:95_3": "Anibbiddhapubbaṁ apadālitapubbaṁ dosakkhandhaṁ…pe…",
  "atk-s0515a4:95_4": "mohakkhandhaṁ… kodhaṁ…",
  "atk-s0515a4:95_5": "upanāhaṁ…pe…",
  "atk-s0515a4:95_6": "sabbe bhavagāmikamme nibbijjhati padāletīti nibbedhikapaññā.",
  "atk-s0515a4:96_0": "28.Sa sabbadhammesu visenibhūto,",
  "atk-s0515a4:96_1": "yaṁ kiñci diṭṭhaṁ va sutaṁ mutaṁ vāti so bhūripañño khīṇāsavo yaṁ kiñci diṭṭhaṁ vā sutaṁ vā mutaṁ vā",
  "atk-s0515a4:96_2": "tesu sabbadhammesu mārasenaṁ vināsetvā ṭhitabhāvena visenibhūto.",
  "atk-s0515a4:96_3": "Tameva dassinti taṁ eva visuddhadassiṁ.",
  "atk-s0515a4:96_4": "Vivaṭaṁ carantanti taṇhāchadanādivigamena vivaṭaṁ hutvā carantaṁ.",
  "atk-s0515a4:96_5": "Kenīdha lokasmi vikappayeyyāti kena idha loke taṇhākappena vā diṭṭhikappena vā koci vikappeyya,",
  "atk-s0515a4:96_6": "tesaṁ vā pahīnattā rāgādinā pubbe vuttenāti.",
  "atk-s0515a4:97_0": "Kāmā te paṭhamā senātiādīsu catūsu gāthāsu ayamattho –",
  "atk-s0515a4:97_1": "yasmā āditova agāriyabhūte satte vatthukāmesu kilesakāmā mohayanti,",
  "atk-s0515a4:97_2": "te abhibhuyya anagāriyabhāvaṁ upagatānaṁ pantesu vā senāsanesu,",
  "atk-s0515a4:97_3": "aññataraññataresu vā adhikusalesu dhammesu arati uppajjati.",
  "atk-s0515a4:97_4": "Vuttañcetaṁ –",
  "atk-s0515a4:97_5": "“pabbajitena kho, āvuso,",
  "atk-s0515a4:97_6": "abhirati dukkarā”ti.",
  "atk-s0515a4:97_7": "Tato te parapaṭibaddhajīvikattā khuppipāsā bādheti,",
  "atk-s0515a4:97_8": "tāya bādhitānaṁ pariyesanataṇhā cittaṁ kilamayati,",
  "atk-s0515a4:97_9": "atha nesaṁ kilantacittānaṁ thinamiddhaṁ okkamati tato visesamanadhigacchantānaṁ durabhisambhavesu araññavanapatthesu",
  "atk-s0515a4:97_10": "senāsanesu viharataṁ utrāsasaññitā bhīru jāyati,",
  "atk-s0515a4:97_11": "tesaṁ ussaṅkitaparisaṅkitānaṁ dīgharattaṁ vivekarasamanassādayamānānaṁ viharataṁ “na siyā nu kho esa maggo”ti paṭipattiyaṁ vicikicchā uppajjati,",
  "atk-s0515a4:97_12": "taṁ vinodetvā viharataṁ appamattakena visesādhigamena mānamakkhathambhā jāyanti,",
  "atk-s0515a4:97_13": "tepi vinodetvā viharataṁ tato adhikataraṁ visesādhigamaṁ nissāya lābhasakkārasilokā uppajjanti,",
  "atk-s0515a4:97_14": "lābhādimucchitā dhammapaṭirūpakāni pakāsentā micchāyasaṁ adhigantvā tattha ṭhitā jātiādīhi attānaṁ ukkaṁsenti,",
  "atk-s0515a4:97_15": "paraṁ vambhenti.",
  "atk-s0515a4:97_16": "Tasmā kāmādīnaṁ paṭhamasenādibhāvo veditabbo.",
  "atk-s0515a4:98_0": "Evametaṁ dasavidhaṁ senaṁ uddisitvā yasmā sā kaṇhadhammasamannāgatattā kaṇhassa namucino upakārāya saṁvattati,",
  "atk-s0515a4:98_1": "tasmā naṁ “tava senā”ti niddisanto āha –",
  "atk-s0515a4:98_2": "“esā namuci te senā,",
  "atk-s0515a4:98_3": "kaṇhassābhippahārinī”ti.",
  "atk-s0515a4:98_4": "Tattha abhippahārinīti samaṇabrāhmaṇānaṁ ghātinī nippothinī,",
  "atk-s0515a4:98_5": "antarāyakarīti attho.",
  "atk-s0515a4:98_6": "Na naṁ asūro jināti,",
  "atk-s0515a4:98_7": "jetvāva labhate sukhanti evaṁ tava senaṁ asūro kāye ca jīvite ca sāpekkho puriso na jināti,",
  "atk-s0515a4:98_8": "sūro pana jināti,",
  "atk-s0515a4:98_9": "jetvāva maggasukhaṁ phalasukhañca adhigacchati.",
  "atk-s0515a4:99_0": "Yatocatūhi ariyamaggehīti yadā catūhi niddosanibbānamagganasaṅkhātehi maggehi.",
  "atk-s0515a4:99_1": "Mārasenāti mārassa senā vacanakarā kilesā.",
  "atk-s0515a4:99_2": "Paṭisenikarāti paṭipakkhakarā.",
  "atk-s0515a4:99_3": "Jitā cāti parājayamānā hanitā ca.",
  "atk-s0515a4:99_4": "Parājitā cāti niggahitā ca.",
  "atk-s0515a4:99_5": "Bhaggāti bhinnā.",
  "atk-s0515a4:99_6": "Vippaluggāti cuṇṇavicuṇṇā.",
  "atk-s0515a4:99_7": "Parammukhāti vimukhabhāvaṁ pāpitā.",
  "atk-s0515a4:99_8": "Visenibhūtoti nikkileso hutvā ṭhito.",
  "atk-s0515a4:100_0": "Vodātadassinti byavadātadassiṁ.",
  "atk-s0515a4:100_1": "Tāni chadanānīti etāni taṇhādikilesachadanāni.",
  "atk-s0515a4:100_2": "Vivaṭānīti pākaṭīkatāni.",
  "atk-s0515a4:100_3": "Viddhaṁsitānīti ṭhitaṭṭhānato apahatāni.",
  "atk-s0515a4:100_4": "Ugghāṭitānīti uppāṭitāni.",
  "atk-s0515a4:100_5": "Samugghāṭitānīti visesena uppāṭitāni.",
  "atk-s0515a4:101_0": "29.Na kappayantīti gāthāya sambandho attho ca –",
  "atk-s0515a4:101_1": "kiñca bhiyyo?",
  "atk-s0515a4:101_2": "Te hi tādisā santo dvinnaṁ kappānaṁ purekkhārānañca kenaci na kappayanti,",
  "atk-s0515a4:101_3": "na purekkharonti.",
  "atk-s0515a4:101_4": "Paramatthaṁ accantasuddhiṁ adhigatattā anaccantasuddhiṁyeva akiriyasassatadiṭṭhiṁ “accantasuddhī”ti na te vadanti.",
  "atk-s0515a4:101_5": "Ādānaganthaṁ gatitaṁ visajjāti catubbidhampi rūpādīnaṁ ādāyakattā ādānaganthaṁ attano cittasantāne gathitaṁ",
  "atk-s0515a4:101_6": "baddhaṁ ariyamaggasatthena vissajja chinditvā.",
  "atk-s0515a4:101_7": "Sesaṁ pākaṭameva.",
  "atk-s0515a4:102_0": "Accantasuddhinti accantaṁ paramatthaṁ suddhiṁ.",
  "atk-s0515a4:102_1": "Saṁsārasuddhinti saṁsārato suddhiṁ.",
  "atk-s0515a4:102_2": "Akiriyadiṭṭhinti karoto na karīyati pāpanti akiriyadiṭṭhiṁ.",
  "atk-s0515a4:102_3": "Sassatavādanti “nicco dhuvo sassato”ti vacanaṁ.",
  "atk-s0515a4:102_4": "Na vadanti na kathenti.",
  "atk-s0515a4:103_0": "Ganthāti nāmakāyaṁ ganthenti,",
  "atk-s0515a4:103_1": "cutipaṭisandhivasena vaṭṭasmiṁ ghaṭentīti ganthā.",
  "atk-s0515a4:103_2": "Abhijjhā ca sā nāmakāyaghaṭanavasena gantho cāti abhijjhākāyagantho.",
  "atk-s0515a4:103_3": "Hitasukhaṁ byāpādayatīti byāpādo.",
  "atk-s0515a4:103_4": "Byāpādo ca so vuttanayena gantho cāti byāpādo kāyagantho.",
  "atk-s0515a4:103_5": "Sīlabbataparāmāsoti “ito bahiddhā samaṇabrāhmaṇānaṁ sīlena suddhi vatena suddhī”ti parato āmāso.",
  "atk-s0515a4:103_6": "Idaṁsaccābhinivesoti sabbaññubhāsitampi paṭikkhipitvā “sassato loko,",
  "atk-s0515a4:103_7": "idameva saccaṁ,",
  "atk-s0515a4:103_8": "moghamañña”nti iminā ākārena abhiniveso idaṁsaccābhiniveso.",
  "atk-s0515a4:103_9": "Attano diṭṭhiyā rāgoti attanā abhinivisitvā gahitāya diṭṭhiyā chandarāgo.",
  "atk-s0515a4:103_10": "Paravādesu āghātoti parassa vacanesu kopo.",
  "atk-s0515a4:103_11": "Appaccayoti atuṭṭhākāro.",
  "atk-s0515a4:103_12": "Attano sīlaṁ vāti attanā samādinnaṁ gosīlādisīlaṁ vā.",
  "atk-s0515a4:103_13": "Attano diṭṭhīti attanā gahitā parāmaṭṭhā diṭṭhi.",
  "atk-s0515a4:103_14": "Tehi ganthehīti etehi vuttehi nāmakāyaghaṭanehi.",
  "atk-s0515a4:103_15": "Rūpaṁ ādiyantīti catusamuṭṭhānikaṁ rūpārammaṇaṁ ādiyanti gaṇhanti.",
  "atk-s0515a4:103_16": "Upādiyantīti upagantvā gaṇhanti taṇhāgahaṇena.",
  "atk-s0515a4:103_17": "Parāmasanti diṭṭhigahaṇena.",
  "atk-s0515a4:103_18": "Abhinivisanti mānagahaṇena.",
  "atk-s0515a4:103_19": "Vaṭṭanti tebhūmakavaṭṭaṁ.",
  "atk-s0515a4:103_20": "Gantheti bandhane.",
  "atk-s0515a4:104_0": "Vosajjitvā vāti sammā vissajjitvā vā.",
  "atk-s0515a4:104_1": "Gathiteti bandhane.",
  "atk-s0515a4:104_2": "Ganthiteti ganthanena ganthite.",
  "atk-s0515a4:104_3": "Vibandheti visesena bandhe.",
  "atk-s0515a4:104_4": "Ābandheti anekavidhena bandhe.",
  "atk-s0515a4:104_5": "Palibuddheti amuñcite.",
  "atk-s0515a4:104_6": "Bandhane poṭayitvāti taṇhāmānadiṭṭhibandhanāni pappoṭayitvā.",
  "atk-s0515a4:104_7": "Visajjāti cajitvā.",
  "atk-s0515a4:105_0": "Ime pana cattāro ganthe kilesapaṭipāṭiyāpi āharituṁ vaṭṭati,",
  "atk-s0515a4:105_1": "maggapaṭipāṭiyāpi –",
  "atk-s0515a4:105_2": "kilesapaṭipāṭiyā abhijjhākāyagantho arahattamaggena pahīyati,",
  "atk-s0515a4:105_3": "byāpādo kāyagantho anāgāmimaggena,",
  "atk-s0515a4:105_4": "sīlabbataparāmāso kāyagantho idaṁsaccābhiniveso kāyagantho sotāpattimaggena.",
  "atk-s0515a4:105_5": "Maggapaṭipāṭiyā sīlabbataparāmāso kāyagantho idaṁsaccābhiniveso kāyagantho sotāpattimaggena,",
  "atk-s0515a4:105_6": "byāpādo kāyagantho anāgāmimaggena,",
  "atk-s0515a4:105_7": "abhijjhākāyagantho arahattamaggenāti.",
  "atk-s0515a4:105_8": "Ete cattāro ganthā yassa saṁvijjanti,",
  "atk-s0515a4:105_9": "taṁ cutipaṭisandhivasena vaṭṭasmiṁ ganthenti ghaṭentīti ganthā.",
  "atk-s0515a4:105_10": "Te catuppabhedā abhijjhāyanti etāya,",
  "atk-s0515a4:105_11": "sayaṁ vā abhijjhāyati,",
  "atk-s0515a4:105_12": "abhijjhāyanamattameva vā esāti abhijjhā.",
  "atk-s0515a4:105_13": "Lobhoyeva nāmakāyaṁ gantheti cutipaṭisandhivasena vaṭṭasmiṁ ghaṭetīti kāyagantho.",
  "atk-s0515a4:105_14": "Byāpajjati tena cittaṁ pūtibhāvaṁ gacchati,",
  "atk-s0515a4:105_15": "byāpādayati vā vinayācārarūpasampattihitasukhādīnīti byāpādo.",
  "atk-s0515a4:105_16": "“Ito bahiddhā samaṇabrāhmaṇānaṁ sīlena suddhi vatena suddhī”ti parāmasanaṁ sīlabbataparāmāso,",
  "atk-s0515a4:105_17": "sabbaññubhāsitampi paṭikkhipitvā “sassato loko,",
  "atk-s0515a4:105_18": "idameva saccaṁ,",
  "atk-s0515a4:105_19": "moghamañña”ntiādinā ākārena abhinivisatīti idaṁsaccābhiniveso.",
  "atk-s0515a4:105_20": "Yathā vayhaṁ vātiādiṁ vayhādivisaṅkharaṇaṁ ganthānaṁ viyogakaraṇe upamaṁ dassento āha.",
  "atk-s0515a4:106_0": "Na janentīti na uppādenti.",
  "atk-s0515a4:106_1": "Na sañjanentīti na nibbattenti.",
  "atk-s0515a4:106_2": "Nābhinibbattentīti upasaggavasena padaṁ vaḍḍhitaṁ.",
  "atk-s0515a4:106_3": "Na sañjanentīti uppādakkhaṇaṁ.",
  "atk-s0515a4:106_4": "Na nibbattenti nābhinibbattentīti pavattikkhaṇaṁ sandhāya vuttaṁ.",
  "atk-s0515a4:107_0": "30.Sīmātigoti gāthā ekapuggalādhiṭṭhānāya desanāya vuttā.",
  "atk-s0515a4:107_1": "Pubbasadiso eva panassā sambandho,",
  "atk-s0515a4:107_2": "so evaṁ atthavaṇṇanāya saddhiṁ veditabbo –",
  "atk-s0515a4:107_3": "kiñca bhiyyo?",
  "atk-s0515a4:107_4": "So īdiso bhūripañño catunnaṁ kilesasīmānaṁ atītattā sīmātigo,",
  "atk-s0515a4:107_5": "bāhitapāpattā ca brāhmaṇo,",
  "atk-s0515a4:107_6": "itthambhūtassa ca tassa natthi,",
  "atk-s0515a4:107_7": "paracittapubbenivāsañāṇehi ñatvā vā maṁsadibbacakkhūhi disvā vā kiñci samuggahītaṁ,",
  "atk-s0515a4:107_8": "abhiniviṭṭhanti vuttaṁ hoti.",
  "atk-s0515a4:107_9": "So ca kāmarāgābhāvato na rāgarāgī rūpārūparāgābhāvato na virāgaratto,",
  "atk-s0515a4:107_10": "yato evaṁvidhassa tassa “idaṁ parama”nti kiñci idha uggahītaṁ natthīti arahattanikūṭena desanaṁ niṭṭhāpesi.",
  "atk-s0515a4:108_0": "Catasso sīmāyoti cattāro paricchedā.",
  "atk-s0515a4:108_1": "Diṭṭhānusayoti diṭṭhi ca sā appahīnaṭṭhena anusayo cāti diṭṭhānusayo.",
  "atk-s0515a4:108_2": "Vicikicchānusayādīsupi eseva nayo.",
  "atk-s0515a4:108_3": "Kenaṭṭhena anusayā?",
  "atk-s0515a4:108_4": "Anusayanaṭṭhena.",
  "atk-s0515a4:108_5": "Ko esa anusayaṭṭho nāmāti?",
  "atk-s0515a4:108_6": "Appahīnaṭṭho.",
  "atk-s0515a4:108_7": "Ete hi appahīnaṭṭhena tassa tassa santāne anusenti nāma,",
  "atk-s0515a4:108_8": "tasmā “anusayā”ti vuccanti.",
  "atk-s0515a4:108_9": "Anusentīti anurūpaṁ kāraṇaṁ labhitvā uppajjantīti attho.",
  "atk-s0515a4:108_10": "Athāpi siyā –",
  "atk-s0515a4:108_11": "anusayaṭṭho nāma appahīnākāro,",
  "atk-s0515a4:108_12": "appahīnākāro ca “uppajjatī”ti vattuṁ na yujjati,",
  "atk-s0515a4:108_13": "tasmā na anusayā uppajjantīti.",
  "atk-s0515a4:108_14": "Tatridaṁ paṭivacanaṁ –",
  "atk-s0515a4:108_15": "appahīnākāro anusayo,",
  "atk-s0515a4:108_16": "anusayoti pana appahīnaṭṭhena thāmagatā kilesā vuccanti.",
  "atk-s0515a4:108_17": "So cittasampayutto sārammaṇo sappaccayaṭṭhena sahetuko ekantākusalo atītopi hoti anāgatopi paccuppannopi,",
  "atk-s0515a4:108_18": "tasmā “uppajjatī”ti vattuṁ yujjati.",
  "atk-s0515a4:109_0": "Tatridaṁ pamāṇaṁ –",
  "atk-s0515a4:109_1": "paṭisambhidāyaṁ tāva abhisamayakathāyaṁ “paccuppanne kilese pajahatī”ti pucchitvā anusayānaṁ paccuppannabhāvassa",
  "atk-s0515a4:109_2": "atthitāya “thāmagato anusayaṁ pajahatī”ti vuttaṁ.",
  "atk-s0515a4:109_3": "Dhammasaṅgaṇiyaṁ mohassa padabhājane “avijjānusayo avijjāpariyuṭṭhānaṁ,",
  "atk-s0515a4:109_4": "avijjālaṅgī moho akusalamūlaṁ,",
  "atk-s0515a4:109_5": "ayaṁ tasmiṁ samaye moho hotī”ti akusalacittena saddhiṁ avijjānusayassa uppannabhāvo vutto.",
  "atk-s0515a4:109_6": "Kathāvatthusmiṁ “anusayā abyākatā anusayā ahetukā anusayā cittavippayuttā”ti sabbe vādā paṭisedhitā.",
  "atk-s0515a4:109_7": "Anusayayamake sattannaṁ mahāvārānaṁ aññatarasmiṁ uppajjanavāre “yassa kāmarāgānusayo uppajjati tassa paṭighānusayo uppajjatī”tiādi vuttaṁ.",
  "atk-s0515a4:109_8": "Tasmā “anusentīti anurūpaṁ kāraṇaṁ labhitvā uppajjantī”ti yaṁ vuttaṁ,",
  "atk-s0515a4:109_9": "taṁ iminā tantippamāṇena suvuttanti veditabbaṁ.",
  "atk-s0515a4:109_10": "Yampi “cittasampayutto sārammaṇo”tiādi vuttaṁ,",
  "atk-s0515a4:109_11": "tampi suvuttameva.",
  "atk-s0515a4:109_12": "Anusayo hi nāmesa parinipphanno cittasampayutto akusaladhammoti niṭṭhamettha gantabbaṁ.",
  "atk-s0515a4:110_0": "Tattha diṭṭhānusayo catūsu diṭṭhisampayuttesu,",
  "atk-s0515a4:110_1": "vicikicchānusayo vicikicchāsahagate,",
  "atk-s0515a4:110_2": "avijjānusayo dvādasasu akusalacittesu sahajātavasena ārammaṇavasena ca;",
  "atk-s0515a4:110_3": "tayopi avasesatebhūmakadhammesu ārammaṇavasena diṭṭhivicikicchāmohā.",
  "atk-s0515a4:110_4": "Kāmarāgānusayo cettha lobhasahagatacittesu sahajātavasena ārammaṇavasena ca,",
  "atk-s0515a4:110_5": "manāpesu avasesakāmāvacaradhammesu ārammaṇavasena uppajjamāno lobho.",
  "atk-s0515a4:110_6": "Paṭighānusayo domanassasahagatacittesu sahajātavasena ārammaṇavasena ca,",
  "atk-s0515a4:110_7": "amanāpesu avasesakāmāvacaradhammesu ārammaṇavaseneva uppajjamāno doso.",
  "atk-s0515a4:110_8": "Mānānusayo diṭṭhivippayuttalobhasahagatacittesu sahajātavasena ārammaṇavasena ca,",
  "atk-s0515a4:110_9": "dukkhavedanāvajjesu avasesakāmāvacaradhammesu rūpārūpāvacaradhammesu ca ārammaṇavaseneva uppajjamāno māno.",
  "atk-s0515a4:110_10": "Bhavarāgānusayo catūsu diṭṭhivippayuttesu uppajjamānopi sahajātavasena vutto.",
  "atk-s0515a4:110_11": "Ārammaṇavaseneva pana rūpārūpāvacaradhammesu uppajjamāno lobho vutto.",
  "atk-s0515a4:111_0": "Tattha diṭṭhānusayoti dvāsaṭṭhividhā diṭṭhi.",
  "atk-s0515a4:111_1": "Vicikicchānusayoti aṭṭhavatthukā vicikicchā.",
  "atk-s0515a4:111_2": "Tadekaṭṭhā ca kilesāti sahajekaṭṭhavasena diṭṭhiyā vicikicchāya,",
  "atk-s0515a4:111_3": "sahajekaṭṭhavasena ekato ṭhitā.",
  "atk-s0515a4:111_4": "Mānānusayoti navavidhamāno.",
  "atk-s0515a4:111_5": "Paramatthañāṇena vā ñatvāti paresaṁ cittācārajānanapaññāya jānitvā,",
  "atk-s0515a4:111_6": "cetopariyañāṇena jānitvāti vuttaṁ hoti.",
  "atk-s0515a4:111_7": "Pubbenivāsānussatiñāṇena vāti atīte nivuṭṭhakkhandhānussaraṇañāṇena jānitvā.",
  "atk-s0515a4:111_8": "Maṁsacakkhunā vāti pakaticakkhunā.",
  "atk-s0515a4:111_9": "Dibbacakkhunā vāti dibbasadisena dibbavihārasannissitena vā dibbacakkhunā passitvā.",
  "atk-s0515a4:111_10": "Rāgarattāti rāgena rañjitā.",
  "atk-s0515a4:111_11": "Ye pañcasu kāmaguṇesūti ye pañcasu rūpādivatthukāmakoṭṭhāsesu.",
  "atk-s0515a4:111_12": "Virāgarattāti virāgasaṅkhātāsu rūpārūpasamāpattīsu atirattā allīnā.",
  "atk-s0515a4:111_13": "Yato kāmarāgo cāti yadā kāmabhave rāgo ca.",
  "atk-s0515a4:111_14": "Rūpārūparāgesupi eseva nayo.",
  "atk-s0515a4:112_0": "Saddhammappajjotikāya mahāniddesaṭṭhakathāya",
  "atk-s0515a4:113_0": "Suddhaṭṭhakasuttaniddesavaṇṇanā niṭṭhitā."
}