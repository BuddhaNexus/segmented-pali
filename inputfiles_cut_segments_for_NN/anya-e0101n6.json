{
  "anya-e0101n6:0_0": "6. Asubhakammaṭṭhānaniddeso",
  "anya-e0101n6:1_0": "Uddhumātakādipadatthavaṇṇanā",
  "anya-e0101n6:2_0": "102.",
  "anya-e0101n6:2_1": "Kasiṇānantaramuddiṭṭhesu pana uddhumātakaṁ,",
  "anya-e0101n6:2_2": "vinīlakaṁ,",
  "anya-e0101n6:2_3": "vipubbakaṁ,",
  "anya-e0101n6:2_4": "vicchiddakaṁ,",
  "anya-e0101n6:2_5": "vikkhāyitakaṁ,",
  "anya-e0101n6:2_6": "vikkhittakaṁ,",
  "anya-e0101n6:2_7": "hatavikkhittakaṁ,",
  "anya-e0101n6:2_8": "lohitakaṁ,",
  "anya-e0101n6:2_9": "puḷavakaṁ,",
  "anya-e0101n6:2_10": "aṭṭhikanti dasasu aviññāṇakāsubhesu bhastā viya vāyunā uddhaṁ jīvitapariyādānā yathānukkamaṁ samuggatena sūnabhāvena uddhumātattā uddhumātaṁ,",
  "anya-e0101n6:2_11": "uddhumātameva uddhumātakaṁ.",
  "anya-e0101n6:2_12": "Paṭikkūlattā vā kucchitaṁ uddhumātanti uddhumātakaṁ.",
  "anya-e0101n6:2_13": "Tathārūpassa chavasarīrassetaṁ adhivacanaṁ.",
  "anya-e0101n6:3_0": "Vinīlaṁ vuccati viparibhinnanīlavaṇṇaṁ,",
  "anya-e0101n6:3_1": "vinīlameva vinīlakaṁ.",
  "anya-e0101n6:3_2": "Paṭikkūlattā vā kucchitaṁ vinīlanti vinīlakaṁ.",
  "anya-e0101n6:3_3": "Maṁsussadaṭṭhānesu rattavaṇṇassa pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhāne",
  "anya-e0101n6:3_4": "nīlasāṭakapārutasseva chavasarīrassetamadhivacanaṁ.",
  "anya-e0101n6:4_0": "Paribhinnaṭṭhānesu vissandamānaṁ pubbaṁ vipubbaṁ,",
  "anya-e0101n6:4_1": "vipubbameva vipubbakaṁ.",
  "anya-e0101n6:4_2": "Paṭikkūlattā vā kucchitaṁ vipubbanti vipubbakaṁ.",
  "anya-e0101n6:4_3": "Tathārūpassa chavasarīrassetamadhivacanaṁ.",
  "anya-e0101n6:5_0": "Vicchiddaṁ vuccati dvidhā chindanena apadhāritaṁ,",
  "anya-e0101n6:5_1": "vicchiddameva vicchiddakaṁ.",
  "anya-e0101n6:5_2": "Paṭikkūlattā vā kucchitaṁ vicchiddanti vicchiddakaṁ.",
  "anya-e0101n6:5_3": "Vemajjhe chinnassa chavasarīrassetamadhivacanaṁ.",
  "anya-e0101n6:6_0": "Ito ca etto ca vividhākārena soṇasiṅgālādīhi khāditanti vikkhāyitaṁ,",
  "anya-e0101n6:6_1": "vikkhāyitameva vikkhāyitakaṁ.",
  "anya-e0101n6:6_2": "Paṭikkūlattā vā kucchitaṁ vikkhāyitanti vikkhāyitakaṁ.",
  "anya-e0101n6:6_3": "Tathārūpassa chavasarīrassetamadhivacanaṁ.",
  "anya-e0101n6:7_0": "Vividhaṁ khittaṁ vikkhittaṁ,",
  "anya-e0101n6:7_1": "vikkhittameva vikkhittakaṁ.",
  "anya-e0101n6:7_2": "Paṭikkūlattā vā kucchitaṁ vikkhittanti vikkhittakaṁ.",
  "anya-e0101n6:7_3": "Aññena hatthaṁ aññena pādaṁ aññena sīsanti evaṁ tato tato khittassa chavasarīrassetamadhivacanaṁ.",
  "anya-e0101n6:8_0": "Hatañca taṁ purimanayeneva vikkhittakañcāti hatavikkhittakaṁ.",
  "anya-e0101n6:8_1": "Kākapadākārena aṅgapaccaṅgesu satthena hanitvā vuttanayena vikkhittassa chavasarīrassetamadhivacanaṁ.",
  "anya-e0101n6:9_0": "Lohitaṁ kirati vikkhipati ito cito ca paggharatīti lohitakaṁ.",
  "anya-e0101n6:9_1": "Paggharitalohitamakkhitassa chavasarīrassetamadhivacanaṁ.",
  "anya-e0101n6:10_0": "Puḷavā vuccanti kimayo, puḷave kiratīti puḷavakaṁ. Kimiparipuṇṇassa chavasarīrassetamadhivacanaṁ.",
  "anya-e0101n6:11_0": "Aṭṭhiyeva aṭṭhikaṁ.",
  "anya-e0101n6:11_1": "Paṭikkūlattā vā kucchitaṁ aṭṭhīti aṭṭhikaṁ.",
  "anya-e0101n6:11_2": "Aṭṭhisaṅkhalikāyapi ekaṭṭhikassapetamadhivacanaṁ.",
  "anya-e0101n6:11_3": "Imāni ca pana uddhumātakādīni nissāya uppannanimittānampi nimittesu paṭiladdhajjhānānampetāneva nāmāni.",
  "anya-e0101n6:12_0": "Uddhumātakakammaṭṭhānaṁ",
  "anya-e0101n6:13_0": "103.",
  "anya-e0101n6:13_1": "Tattha uddhumātakasarīre uddhumātakanimittaṁ uppādetvā uddhumātakasaṅkhātaṁ jhānaṁ bhāvetukāmena yoginā",
  "anya-e0101n6:13_2": "pathavīkasiṇe vuttanayeneva vuttappakāraṁ ācariyaṁ upasaṅkamitvā kammaṭṭhānaṁ uggahetabbaṁ.",
  "anya-e0101n6:13_3": "Tenassa kammaṭṭhānaṁ kathentena asubhanimittatthāya gamanavidhānaṁ,",
  "anya-e0101n6:13_4": "samantā nimittupalakkhaṇaṁ,",
  "anya-e0101n6:13_5": "ekādasavidhena nimittaggāho,",
  "anya-e0101n6:13_6": "gatāgatamaggapaccavekkhaṇanti evaṁ appanāvidhānapariyosānaṁ sabbaṁ kathetabbaṁ.",
  "anya-e0101n6:13_7": "Tenāpi sabbaṁ sādhukaṁ uggahetvā pubbe vuttappakāraṁ senāsanaṁ upagantvā uddhumātakanimittaṁ pariyesantena vihātabbaṁ.",
  "anya-e0101n6:14_0": "104.",
  "anya-e0101n6:14_1": "Evaṁ viharantena ca asukasmiṁ nāma gāmadvāre vā aṭavimukhe vā panthe vā pabbatapāde vā rukkhamūle vā",
  "anya-e0101n6:14_2": "susāne vā uddhumātakasarīraṁ nikkhittanti kathentānaṁ vacanaṁ sutvāpi na tāvadeva atitthena pakkhandantena",
  "anya-e0101n6:14_3": "viya gantabbaṁ. Kasmā?",
  "anya-e0101n6:14_4": "Asubhaṁ hi nāmetaṁ vāḷamigādhiṭṭhitampi amanussādhiṭṭhitampi hoti.",
  "anya-e0101n6:14_5": "Tatrassa jīvitantarāyopi siyā.",
  "anya-e0101n6:14_6": "Gamanamaggo vā panettha gāmadvārena vā nahānatitthena vā kedārakoṭiyā vā hoti.",
  "anya-e0101n6:14_7": "Tattha visabhāgarūpaṁ āpāthamāgacchati,",
  "anya-e0101n6:14_8": "tadeva vā sarīraṁ visabhāgaṁ hoti.",
  "anya-e0101n6:14_9": "Purisassa hi itthisarīraṁ itthiyā ca purisasarīraṁ visabhāgaṁ,",
  "anya-e0101n6:14_10": "tadetaṁ adhunāmataṁ subhatopi upaṭṭhāti,",
  "anya-e0101n6:14_11": "tenassa brahmacariyantarāyopi siyā.",
  "anya-e0101n6:14_12": "Sace pana ‘‘nayidaṁ mādisassa bhāriya’’nti attānaṁ takkayati,",
  "anya-e0101n6:14_13": "evaṁ takkayamānena gantabbaṁ.",
  "anya-e0101n6:15_0": "105.",
  "anya-e0101n6:15_1": "Gacchantena ca saṅghattherassa vā aññatarassa vā abhiññātassa bhikkhuno kathetvā gantabbaṁ. Kasmā?",
  "anya-e0101n6:15_2": "Sace hissa susāne amanussasīhabyagghādīnaṁ rūpasaddādianiṭṭhārammaṇābhibhūtassa aṅgapaccaṅgāni vā pavedhenti,",
  "anya-e0101n6:15_3": "bhuttaṁ vā na parisaṇṭhāti,",
  "anya-e0101n6:15_4": "añño vā ābādho hoti.",
  "anya-e0101n6:15_5": "Athassa so vihāre pattacīvaraṁ surakkhitaṁ karissati.",
  "anya-e0101n6:15_6": "Dahare vā sāmaṇere vā pahiṇitvā taṁ bhikkhuṁ paṭijaggissati.",
  "anya-e0101n6:15_7": "Apica susānaṁ nāma nirāsaṅkaṭṭhānanti maññamānā katakammāpi akatakammāpi corā samosaranti.",
  "anya-e0101n6:15_8": "Te manussehi anubaddhā bhikkhussa samīpe bhaṇḍakaṁ chaḍḍetvāpi palāyanti.",
  "anya-e0101n6:15_9": "Manussā ‘‘sahoḍḍhaṁ coraṁ addasāmā’’ti bhikkhuṁ gahetvā viheṭhenti.",
  "anya-e0101n6:15_10": "Athassa so ‘‘mā imaṁ viheṭhayittha,",
  "anya-e0101n6:15_11": "mamāyaṁ kathetvā iminā nāma kammena gato’’ti te manusse saññāpetvā sotthibhāvaṁ karissati.",
  "anya-e0101n6:15_12": "Ayaṁ ānisaṁso kathetvā gamane.",
  "anya-e0101n6:15_13": "Tasmā vuttappakārassa bhikkhuno kathetvā asubhanimittadassane sañjātābhilāsena yathānāma khattiyo abhisekaṭṭhānaṁ,",
  "anya-e0101n6:15_14": "yajamāno yaññasālaṁ,",
  "anya-e0101n6:15_15": "adhano vā pana nidhiṭṭhānaṁ pītisomanassajāto gacchati,",
  "anya-e0101n6:15_16": "evaṁ pītisomanassaṁ uppādetvā aṭṭhakathāsu vuttena vidhinā gantabbaṁ.",
  "anya-e0101n6:15_17": "Vuttañhetaṁ –",
  "anya-e0101n6:16_0": "‘‘Uddhumātakaṁ asubhanimittaṁ uggaṇhanto eko adutiyo gacchati upaṭṭhitāya satiyā asammuṭṭhāya antogatehi",
  "anya-e0101n6:16_1": "indriyehi abahigatena mānasena gatāgatamaggaṁ paccavekkhamāno.",
  "anya-e0101n6:16_2": "Yasmiṁ padese uddhumātakaṁ asubhanimittaṁ nikkhittaṁ hoti,",
  "anya-e0101n6:16_3": "tasmiṁ padese pāsāṇaṁ vā vammikaṁ vā rukkhaṁ vā gacchaṁ vā lataṁ vā sanimittaṁ karoti,",
  "anya-e0101n6:16_4": "sārammaṇaṁ karoti.",
  "anya-e0101n6:16_5": "Sanimittaṁ katvā sārammaṇaṁ katvā uddhumātakaṁ asubhanimittaṁ sabhāvabhāvato upalakkheti,",
  "anya-e0101n6:16_6": "vaṇṇatopi liṅgatopi saṇṭhānatopi disatopi okāsatopi paricchedatopi sandhito vivarato ninnato thalato samantato.",
  "anya-e0101n6:16_7": "So taṁ nimittaṁ suggahitaṁ karoti ,",
  "anya-e0101n6:16_8": "sūpadhāritaṁ upadhāreti,",
  "anya-e0101n6:16_9": "suvavatthitaṁ vavatthapeti.",
  "anya-e0101n6:16_10": "So taṁ nimittaṁ suggahitaṁ katvā sūpadhāritaṁ upadhāretvā suvavatthitaṁ vavatthapetvā eko adutiyo gacchati",
  "anya-e0101n6:16_11": "upaṭṭhitāya satiyā asammuṭṭhāya antogatehi indriyehi abahigatena mānasena gatāgatamaggaṁ paccavekkhamāno.",
  "anya-e0101n6:16_12": "So caṅkamantopi tabbhāgiyaññeva caṅkamaṁ adhiṭṭhāti.",
  "anya-e0101n6:16_13": "Nisīdantopi tabbhāgiyaññeva āsanaṁ paññapeti.",
  "anya-e0101n6:17_0": "‘‘Samantā nimittupalakkhaṇā kimatthiyā kimānisaṁsāti?",
  "anya-e0101n6:17_1": "Samantā nimittupalakkhaṇā asammohatthā asammohānisaṁsā.",
  "anya-e0101n6:17_2": "Ekādasavidhena nimittaggāho kimatthiyo kimānisaṁsoti?",
  "anya-e0101n6:17_3": "Ekādasavidhena nimittaggāho upanibandhanattho upanibandhanānisaṁso.",
  "anya-e0101n6:17_4": "Gatāgatamaggapaccavekkhaṇā kimatthiyā kimānisaṁsāti?",
  "anya-e0101n6:17_5": "Gatāgatamaggapaccavekkhaṇā vīthisampaṭipādanatthā vīthisampaṭipādanānisaṁsā.",
  "anya-e0101n6:18_0": "‘‘So ānisaṁsadassāvī ratanasaññī hutvā cittīkāraṁ upaṭṭhapetvā sampiyāyamāno tasmiṁ ārammaṇe cittaṁ upanibandhati",
  "anya-e0101n6:18_1": "‘addhā imāya paṭipadāya jarāmaraṇamhā parimuccissāmī’ti.",
  "anya-e0101n6:18_2": "So vivicceva kāmehi…pe…",
  "anya-e0101n6:18_3": "paṭhamaṁ jhānaṁ upasampajja viharati.",
  "anya-e0101n6:18_4": "Tassādhigataṁ hoti rūpāvacaraṁ paṭhamaṁ jhānaṁ dibbo ca vihāro bhāvanāmayañca puññakiriyavatthu’’nti.",
  "anya-e0101n6:19_0": "106.",
  "anya-e0101n6:19_1": "Tasmā yo cittasaññattatthāya sivathikadassanaṁ gacchati,",
  "anya-e0101n6:19_2": "so ghaṇḍiṁ paharitvā gaṇaṁ sannipātetvāpi gacchatu.",
  "anya-e0101n6:19_3": "Kammaṭṭhānasīsena pana gacchantena ekakena adutiyena mūlakammaṭṭhānaṁ avissajjetvā taṁ manasikaronteneva",
  "anya-e0101n6:19_4": "susāne soṇādiparissayavinodanatthaṁ kattaradaṇḍaṁ vā yaṭṭhiṁ vā gahetvā,",
  "anya-e0101n6:19_5": "sūpaṭṭhita bhāvasampādanena asammuṭṭhaṁ satiṁ katvā,",
  "anya-e0101n6:19_6": "manacchaṭṭhānañca indriyānaṁ antogatabhāvasampādanato abahigatamanena hutvā gantabbaṁ.",
  "anya-e0101n6:20_0": "Vihārato nikkhamanteneva asukadisāya asukadvārena nikkhantomhīti dvāraṁ sallakkhetabbaṁ.",
  "anya-e0101n6:20_1": "Tato yena maggena gacchati,",
  "anya-e0101n6:20_2": "so maggo vavatthapetabbo,",
  "anya-e0101n6:20_3": "ayaṁ maggo pācinadisābhimukho vā gacchati,",
  "anya-e0101n6:20_4": "pacchimauttaradakkhiṇadisābhimukho vā vidisābhimukhovāti.",
  "anya-e0101n6:20_5": "Imasmiṁ pana ṭhāne vāmato gacchati,",
  "anya-e0101n6:20_6": "imasmiṁ ṭhāne dakkhiṇato,",
  "anya-e0101n6:20_7": "imasmiṁ cassa ṭhāne pāsāṇo ,",
  "anya-e0101n6:20_8": "imasmiṁ vammiko,",
  "anya-e0101n6:20_9": "imasmiṁ rukkho,",
  "anya-e0101n6:20_10": "imasmiṁ gaccho,",
  "anya-e0101n6:20_11": "imasmiṁ latāti.",
  "anya-e0101n6:20_12": "Evaṁ gamanamaggaṁ vavatthapentena nimittaṭṭhānaṁ gantabbaṁ.",
  "anya-e0101n6:20_13": "No ca kho paṭivātaṁ.",
  "anya-e0101n6:20_14": "Paṭivātaṁ gacchantassa hi kuṇapagandho ghānaṁ paharitvā matthaluṅgaṁ vā saṅkhobheyya,",
  "anya-e0101n6:20_15": "āhāraṁ vā chaḍḍāpeyya,",
  "anya-e0101n6:20_16": "vippaṭisāraṁ vā janeyya ‘‘īdisaṁ nāma kuṇapaṭṭhānaṁ āgatomhī’’ti.",
  "anya-e0101n6:20_17": "Tasmā paṭivātaṁ vajjetvā anuvātaṁ gantabbaṁ.",
  "anya-e0101n6:20_18": "Sace anuvātamaggena na sakkā hoti gantuṁ,",
  "anya-e0101n6:20_19": "antarā pabbato vā papāto vā pāsāṇo vā vati vā kaṇṭakaṭṭhānaṁ vā udakaṁ vā cikkhallaṁ vā hoti,",
  "anya-e0101n6:20_20": "cīvarakaṇṇena nāsaṁ pidahitvā gantabbaṁ.",
  "anya-e0101n6:20_21": "Idamassa gamanavattaṁ.",
  "anya-e0101n6:21_0": "107.",
  "anya-e0101n6:21_1": "Evaṁ gatena pana na tāva asubhanimittaṁ oloketabbaṁ.",
  "anya-e0101n6:21_2": "Disā vavatthapetabbā.",
  "anya-e0101n6:21_3": "Ekasmiṁ hi disābhāge ṭhitassa ārammaṇañca na vibhūtaṁ hutvā khāyati,",
  "anya-e0101n6:21_4": "cittañca na kammaniyaṁ hoti.",
  "anya-e0101n6:21_5": "Tasmā taṁ vajjetvā yattha ṭhitassa ārammaṇañca vibhūtaṁ hutvā khāyati,",
  "anya-e0101n6:21_6": "cittañca kammaniyaṁ hoti,",
  "anya-e0101n6:21_7": "tattha ṭhātabbaṁ.",
  "anya-e0101n6:21_8": "Paṭivātānuvātañca pahātabbaṁ.",
  "anya-e0101n6:21_9": "Paṭivāte ṭhitassa hi kuṇapagandhena ubbāḷhassa cittaṁ vidhāvati.",
  "anya-e0101n6:21_10": "Anuvāte ṭhitassa sace tattha adhivatthā amanussā honti,",
  "anya-e0101n6:21_11": "te kujjhitvā anatthaṁ karonti.",
  "anya-e0101n6:21_12": "Tasmā īsakaṁ ukkamma nātianuvāte ṭhātabbaṁ.",
  "anya-e0101n6:21_13": "Evaṁ tiṭṭhamānenāpi nātidūre nāccāsanne nānupādaṁ nānusīsaṁ ṭhātabbaṁ.",
  "anya-e0101n6:21_14": "Atidūre ṭhitassa hi ārammaṇaṁ avibhūtaṁ hoti.",
  "anya-e0101n6:21_15": "Accāsanne bhayamuppajjati.",
  "anya-e0101n6:21_16": "Anupādaṁ vā anusīsaṁ vā ṭhitassa sabbaṁ asubhaṁ samaṁ na paññāyati.",
  "anya-e0101n6:21_17": "Tasmā nātidūre nāccāsanne olokentassa phāsukaṭṭhāne sarīravemajjhabhāge ṭhātabbaṁ.",
  "anya-e0101n6:22_0": "108.",
  "anya-e0101n6:22_1": "Evaṁ ṭhitena ‘‘tasmiṁ padese pāsāṇaṁ vā…pe…",
  "anya-e0101n6:22_2": "lataṁ vā sanimittaṁ karotī’’ti evaṁ vuttāni samantā nimittāni upalakkhetabbāni.",
  "anya-e0101n6:22_3": "Tatridaṁ upalakkhaṇavidhānaṁ,",
  "anya-e0101n6:22_4": "sace tassa nimittassa samantā cakkhupathe pāsāṇo hoti,",
  "anya-e0101n6:22_5": "so ‘‘ayaṁ pāsāṇo ucco vā nīco vā khuddako vā mahanto vā tambo vā kāḷo vā seto vā dīgho vā parimaṇḍalo vā’’ti vavatthapetabbo.",
  "anya-e0101n6:22_6": "Tato ‘‘imasmiṁ nāma okāse ayaṁ pāsāṇo idaṁ asubhanimittaṁ,",
  "anya-e0101n6:22_7": "idaṁ asubhanimittaṁ ayaṁ pāsāṇo’’ti sallakkhetabbaṁ.",
  "anya-e0101n6:22_8": "Sace vammiko hoti,",
  "anya-e0101n6:22_9": "sopi ‘‘ucco vā nīco vā khuddako vā mahanto vā tambo vā kāḷo vā seto vā dīgho vā parimaṇḍalo vā’’ti vavatthapetabbo.",
  "anya-e0101n6:22_10": "Tato ‘‘imasmiṁ nāma okāse ayaṁ vammiko idaṁ asubhanimitta’’nti sallakkhetabbaṁ.",
  "anya-e0101n6:22_11": "Sace rukkho hoti,",
  "anya-e0101n6:22_12": "sopi ‘‘assattho vā nigrodho vā kacchako vā kapītano vā ucco vā nīco vā khuddako vā mahanto vā tambo vā kāḷo vā seto vā’’ti vavatthapetabbo.",
  "anya-e0101n6:22_13": "Tato ‘‘imasmiṁ nāma okāse ayaṁ rukkho idaṁ asubhanimitta’’nti sallakkhetabbaṁ.",
  "anya-e0101n6:22_14": "Sace gaccho hoti,",
  "anya-e0101n6:22_15": "sopi ‘‘sindivā karamando vā kaṇavīro vā kuraṇḍako vā ucco vā nīco vā khuddako vā mahanto vā’’ti vavatthapetabbo.",
  "anya-e0101n6:22_16": "Tato ‘‘imasmiṁ nāma okāse ayaṁ gaccho idaṁ asubhanimitta’’nti sallakkhetabbaṁ.",
  "anya-e0101n6:22_17": "Sace latā hoti,",
  "anya-e0101n6:22_18": "sāpi ‘‘lābu vā kumbhaṇḍī vā sāmā vā kāḷavalli vā pūtilatā vā’’ti vavatthapetabbā.",
  "anya-e0101n6:22_19": "Tato ‘‘imasmiṁ nāma okāse ayaṁ latā idaṁ asubhanimittaṁ,",
  "anya-e0101n6:22_20": "idaṁ asubhanimittaṁ ayaṁ latā’’ti sallakkhetabbaṁ.",
  "anya-e0101n6:23_0": "109.",
  "anya-e0101n6:23_1": "Yaṁ pana vuttaṁ sanimittaṁ karoti sārammaṇaṁ karotīti,",
  "anya-e0101n6:23_2": "taṁ idheva antogadhaṁ.",
  "anya-e0101n6:23_3": "Punappunaṁ vavatthapento hi sanimittaṁ karoti nāma.",
  "anya-e0101n6:23_4": "Ayaṁ pāsāṇo idaṁ asubhanimittaṁ,",
  "anya-e0101n6:23_5": "idaṁ asubhanimittaṁ ayaṁ pāsāṇoti evaṁ dve dve samāsetvā samāsetvā vavatthapento sārammaṇaṁ karoti nāma.",
  "anya-e0101n6:24_0": "Evaṁ sanimittaṁ sārammaṇañca katvā pana sabhāvabhāvato vavatthapetīti vuttattā yvāssa sabhāvabhāvo anaññasādhāraṇo attaniyo uddhumātakabhāvo,",
  "anya-e0101n6:24_1": "tena manasikātabbaṁ.",
  "anya-e0101n6:24_2": "Vaṇitaṁ uddhumātakanti evaṁ sabhāvena sarasena vavatthapetabbanti attho.",
  "anya-e0101n6:25_0": "110.",
  "anya-e0101n6:25_1": "Evaṁ vavatthapetvā vaṇṇatopi liṅgatopi saṇṭhānatopi disatopi okāsatopi paricchedatopīti chabbidhena nimittaṁ gahetabbaṁ. Kathaṁ?",
  "anya-e0101n6:25_2": "Tena hi yoginā idaṁ sarīraṁ kāḷassa vā odātassa vā maṅguracchavino vāti vaṇṇato vavatthapetabbaṁ.",
  "anya-e0101n6:25_3": "Liṅgato pana itthiliṅgaṁ vā purisaliṅgaṁ vāti avavatthapetvā paṭhamavaye vā majjhimavaye vā pacchimavaye vā ṭhitassa idaṁ sarīranti vavatthapetabbaṁ.",
  "anya-e0101n6:25_4": "Saṇṭhānato uddhumātakassa saṇṭhānavaseneva idamassa sīsasaṇṭhānaṁ,",
  "anya-e0101n6:25_5": "idaṁ gīvāsaṇṭhānaṁ,",
  "anya-e0101n6:25_6": "idaṁ hatthasaṇṭhānaṁ,",
  "anya-e0101n6:25_7": "idaṁ udarasaṇṭhānaṁ,",
  "anya-e0101n6:25_8": "idaṁ nābhisaṇṭhānaṁ,",
  "anya-e0101n6:25_9": "idaṁ kaṭisaṇṭhānaṁ,",
  "anya-e0101n6:25_10": "idaṁ ūrusaṇṭhānaṁ,",
  "anya-e0101n6:25_11": "idaṁ jaṅghāsaṇṭhānaṁ,",
  "anya-e0101n6:25_12": "idaṁ pādasaṇṭhānanti vavatthapetabbaṁ.",
  "anya-e0101n6:25_13": "Disato pana imasmiṁ sarīre dve disā nābhiyā adho heṭṭhimadisā uddhaṁ uparimadisāti vavatthapetabbaṁ.",
  "anya-e0101n6:25_14": "Atha vā ahaṁ imissā disāya ṭhito asubhanimittaṁ imissāti vavatthapetabbaṁ.",
  "anya-e0101n6:25_15": "Okāsato pana imasmiṁ nāma okāse hatthā,",
  "anya-e0101n6:25_16": "imasmiṁ pādā,",
  "anya-e0101n6:25_17": "imasmiṁ sīsaṁ,",
  "anya-e0101n6:25_18": "imasmiṁ majjhimakāyo ṭhitoti vavatthapetabbaṁ.",
  "anya-e0101n6:25_19": "Atha vā ahaṁ imasmiṁ okāse ṭhito asubhanimittaṁ imasminti vavatthapetabbaṁ.",
  "anya-e0101n6:25_20": "Paricchedato idaṁ sarīraṁ adho pādatalena upari kesamatthakena tiriyaṁ tacena paricchinnaṁ,",
  "anya-e0101n6:25_21": "yathāparicchinne ca ṭhāne dvattiṁsakuṇapabharitamevāti vavatthapetabbaṁ.",
  "anya-e0101n6:25_22": "Atha vā ayamassa hatthaparicchedo,",
  "anya-e0101n6:25_23": "ayaṁ pādaparicchedo,",
  "anya-e0101n6:25_24": "ayaṁ sīsaparicchedo,",
  "anya-e0101n6:25_25": "ayaṁ majjhimakāyaparicchedoti vavatthapetabbaṁ.",
  "anya-e0101n6:25_26": "Yattakaṁ vā pana ṭhānaṁ gaṇhati,",
  "anya-e0101n6:25_27": "tattakameva idaṁ īdisaṁ uddhumātakanti paricchinditabbaṁ.",
  "anya-e0101n6:25_28": "Purisassa pana itthisarīraṁ itthiyā vā purisasarīraṁ na vaṭṭati.",
  "anya-e0101n6:25_29": "Visabhāge sarīre ārammaṇaṁ na upaṭṭhāti,",
  "anya-e0101n6:25_30": "vipphandanasseva paccayo hoti.",
  "anya-e0101n6:25_31": "‘‘Ugghāṭitāpi hi itthī purisassa cittaṁ pariyādāya tiṭṭhatī’’ti (a. ni.",
  "anya-e0101n6:25_32": "5.55) majjhimaṭṭhakathāyaṁ vuttaṁ.",
  "anya-e0101n6:25_33": "Tasmā sabhāgasarīreyeva evaṁ chabbidhena nimittaṁ gaṇhitabbaṁ.",
  "anya-e0101n6:26_0": "111.",
  "anya-e0101n6:26_1": "Yo pana purimabuddhānaṁ santike āsevitakammaṭṭhāno parihatadhutaṅgo parimadditamahābhūto pariggahitasaṅkhāro",
  "anya-e0101n6:26_2": "vavatthāpitanāmarūpo ugghāṭitasattasañño katasamaṇadhammo vāsitavāsano bhāvitabhāvano sabījo ñāṇuttaro",
  "anya-e0101n6:26_3": "appakileso kulaputto,",
  "anya-e0101n6:26_4": "tassa olokitolokitaṭṭhāneyeva paṭibhāganimittaṁ upaṭṭhāti.",
  "anya-e0101n6:26_5": "No ce evaṁ upaṭṭhāti,",
  "anya-e0101n6:26_6": "athevaṁ chabbidhena nimittaṁ gaṇhato upaṭṭhāti.",
  "anya-e0101n6:26_7": "Yassa pana evampi na upaṭṭhāti,",
  "anya-e0101n6:26_8": "tena sandhito vivarato ninnato thalato samantatoti punapi pañcavidhena nimittaṁ gahetabbaṁ.",
  "anya-e0101n6:27_0": "112.",
  "anya-e0101n6:27_1": "Tattha sandhitoti asītisatasandhito.",
  "anya-e0101n6:27_2": "Uddhumātake pana kathaṁ asītisatasandhayo vavatthapessati.",
  "anya-e0101n6:27_3": "Tasmānena tayo dakkhiṇahatthasandhī,",
  "anya-e0101n6:27_4": "tayo vāmahatthasandhī,",
  "anya-e0101n6:27_5": "tayo dakkhiṇapādasandhī,",
  "anya-e0101n6:27_6": "tayo vāmapādasandhī ,",
  "anya-e0101n6:27_7": "eko gīvasandhi,",
  "anya-e0101n6:27_8": "eko kaṭisandhīti evaṁ cuddasamahāsandhivasena sandhito vavatthapetabbaṁ.",
  "anya-e0101n6:27_9": "Vivaratoti vivaraṁ nāma hatthantaraṁ pādantaraṁ udarantaraṁ kaṇṇantaranti evaṁ vivarato vavatthapetabbaṁ.",
  "anya-e0101n6:27_10": "Akkhīnampi nimmīlitabhāvo vā ummīlitabhāvo vā mukhassa ca pihitabhāvo vā vivaṭabhāvo vā vavatthapetabbo.",
  "anya-e0101n6:27_11": "Ninnatoti yaṁ sarīre ninnaṭṭhānaṁ akkhikūpo vā antomukhaṁ vā galavāṭako vā,",
  "anya-e0101n6:27_12": "taṁ vavatthapetabbaṁ.",
  "anya-e0101n6:27_13": "Atha vā ahaṁ ninne ṭhito sarīraṁ unnateti vavatthapetabbaṁ.",
  "anya-e0101n6:27_14": "Thalatoti yaṁ sarīre unnataṭṭhānaṁ jaṇṇukaṁ vā uro vā nalāṭaṁ vā,",
  "anya-e0101n6:27_15": "taṁ vavatthapetabbaṁ.",
  "anya-e0101n6:27_16": "Atha vā ahaṁ thale ṭhito sarīraṁ ninneti vavatthapetabbaṁ.",
  "anya-e0101n6:27_17": "Samantatoti sabbaṁ sarīraṁ samantato vavatthapetabbaṁ.",
  "anya-e0101n6:27_18": "Sakalasarīre ñāṇaṁ cāretvā yaṁ ṭhānaṁ vibhūtaṁ hutvā upaṭṭhāti,",
  "anya-e0101n6:27_19": "tattha ‘‘uddhumātakaṁ uddhumātaka’’nti cittaṁ ṭhapetabbaṁ.",
  "anya-e0101n6:27_20": "Sace evampi na upaṭṭhāti,",
  "anya-e0101n6:27_21": "udarapariyosānaṁ atirekaṁ uddhumātakaṁ hoti,",
  "anya-e0101n6:27_22": "tattha ‘‘uddhumātakaṁ uddhumātaka’’nti cittaṁ ṭhapetabbaṁ.",
  "anya-e0101n6:28_0": "113. Idāni ‘‘so taṁ nimittaṁ suggahitaṁ karotī’’tiādīsu ayaṁ vinicchayakathā –",
  "anya-e0101n6:29_0": "Tena yoginā tasmiṁ sarīre yathāvuttanimittaggāhavasena suṭṭhu nimittaṁ gaṇhitabbaṁ.",
  "anya-e0101n6:29_1": "Satiṁ sūpaṭṭhitaṁ katvā āvajjitabbaṁ.",
  "anya-e0101n6:29_2": "Evaṁ punappunaṁ karontena sādhukaṁ upadhāretabbañceva vavatthapetabbañca.",
  "anya-e0101n6:29_3": "Sarīrato nātidūre nāccāsanne padese ṭhitena vā nisinnena vā cakkhuṁ ummīletvā oloketvā nimittaṁ gaṇhitabbaṁ.",
  "anya-e0101n6:29_4": "‘‘Uddhumātakapaṭikkūlaṁ uddhumātakapaṭikkūla’’nti satakkhattuṁ sahassakkhattuṁ ummīletvā oloketabbaṁ,",
  "anya-e0101n6:29_5": "nimmīletvā āvajjitabbaṁ.",
  "anya-e0101n6:29_6": "Evaṁ punappunaṁ karontassa uggahanimittaṁ suggahitaṁ hoti.",
  "anya-e0101n6:29_7": "Kadā suggahitaṁ hoti?",
  "anya-e0101n6:29_8": "Yadā ummīletvā olokentassa nimmīletvā āvajjentassa ca ekasadisaṁ hutvā āpāthamāgacchati,",
  "anya-e0101n6:29_9": "tadā suggahitaṁ nāma hoti.",
  "anya-e0101n6:30_0": "So taṁ nimittaṁ evaṁ suggahitaṁ katvā sūpadhāritaṁ upadhāretvā suvavatthitaṁ vavatthapetvā sace tattheva bhāvanāpariyosānaṁ pattuṁ na sakkoti,",
  "anya-e0101n6:30_1": "athānena āgamanakāle vuttanayeneva ekakena adutiyena tadeva kammaṭṭhānaṁ manasikarontena sūpaṭṭhitaṁ",
  "anya-e0101n6:30_2": "satiṁ katvā antogatehi indriyehi abahigatena mānasena attano senāsanameva gantabbaṁ.",
  "anya-e0101n6:31_0": "Susānā nikkhamanteneva ca āgamanamaggo vavatthapetabbo,",
  "anya-e0101n6:31_1": "yena maggena nikkhantosmi,",
  "anya-e0101n6:31_2": "ayaṁ maggo pācīnadisābhimukho vā gacchati,",
  "anya-e0101n6:31_3": "pacchimauttaradakkhiṇadisābhimukho vā gacchati,",
  "anya-e0101n6:31_4": "vidisābhimukho vā gacchati.",
  "anya-e0101n6:31_5": "Imasmiṁ pana ṭhāne vāmato gacchati,",
  "anya-e0101n6:31_6": "imasmiṁ dakkhiṇato,",
  "anya-e0101n6:31_7": "imasmiṁ cassa ṭhāne pāsāṇo,",
  "anya-e0101n6:31_8": "imasmiṁ vammiko,",
  "anya-e0101n6:31_9": "imasmiṁ rukkho,",
  "anya-e0101n6:31_10": "imasmiṁ gaccho,",
  "anya-e0101n6:31_11": "imasmiṁ latāti evaṁ āgamanamaggaṁ vavatthapetvā āgatena caṅkamantenāpi tabbhāgiyova caṅkamo adhiṭṭhātabbo,",
  "anya-e0101n6:31_12": "asubhanimittadisābhimukhe bhūmippadese caṅkamitabbanti attho.",
  "anya-e0101n6:31_13": "Nisīdantena āsanampi tabbhāgiyameva paññapetabbaṁ.",
  "anya-e0101n6:31_14": "Sace pana tassaṁ disāyaṁ sobbho vā papāto vā rukkho vā vati vā kalalaṁ vā hoti,",
  "anya-e0101n6:31_15": "na sakkā taṁdisābhimukhe bhūmippadese caṅkamituṁ,",
  "anya-e0101n6:31_16": "āsanampi anokāsattā na sakkā paññapetuṁ.",
  "anya-e0101n6:31_17": "Taṁ disaṁ anapalokentenāpi okāsānurūpe ṭhāne caṅkamitabbañceva nisīditabbañca.",
  "anya-e0101n6:31_18": "Cittaṁ pana taṁdisābhimukhaṁyeva kātabbaṁ.",
  "anya-e0101n6:32_0": "114.",
  "anya-e0101n6:32_1": "Idāni ‘‘samantā nimittupalakkhaṇā kimatthiyā’’tiādipañhānaṁ ‘‘asammohatthā’’tiādivissajjane ayaṁ adhippāyo.",
  "anya-e0101n6:32_2": "Yassa hi avelāyaṁ uddhumātakanimittaṭṭhānaṁ gantvā samantā nimittupalakkhaṇaṁ katvā nimittaggahaṇatthaṁ",
  "anya-e0101n6:32_3": "cakkhuṁ ummīletvā olokentasseva taṁ matasarīraṁ uṭṭhahitvā ṭhitaṁ viya ajjhottharamānaṁ viya anubandhamānaṁ",
  "anya-e0101n6:32_4": "viya ca hutvā upaṭṭhāti,",
  "anya-e0101n6:32_5": "so taṁ bībhacchaṁ bheravārammaṇaṁ disvā vikkhittacitto ummattako viya hoti,",
  "anya-e0101n6:32_6": "bhayaṁ chambhitattaṁ lomahaṁsaṁ pāpuṇāti.",
  "anya-e0101n6:32_7": "Pāḷiyaṁ hi vibhattaaṭṭhatiṁsārammaṇesu aññaṁ evarūpaṁ bheravārammaṇaṁ nāma natthi.",
  "anya-e0101n6:32_8": "Imasmiṁ hi kammaṭṭhāne jhānavibbhantako nāma hoti. Kasmā?",
  "anya-e0101n6:32_9": "Atibheravattā kammaṭṭhānassa.",
  "anya-e0101n6:32_10": "Tasmā tena yoginā santhambhetvā satiṁ sūpaṭṭhitaṁ katvā matasarīraṁ uṭṭhahitvā anubandhanakaṁ nāma natthi.",
  "anya-e0101n6:32_11": "Sace hi so ‘‘etassa samīpe ṭhito pāsāṇo vā latā vā āgaccheyya,",
  "anya-e0101n6:32_12": "sarīrampi āgaccheyya.",
  "anya-e0101n6:32_13": "Yathā pana so pāsāṇo vā latā vā nāgacchati,",
  "anya-e0101n6:32_14": "evaṁ sarīrampi nāgacchati.",
  "anya-e0101n6:32_15": "Ayaṁ pana tuyhaṁ upaṭṭhānākāro saññajo saññāsambhavo,",
  "anya-e0101n6:32_16": "kammaṭṭhānaṁ te ajja upaṭṭhitaṁ,",
  "anya-e0101n6:32_17": "mā bhāyi bhikkhū’’ti tāsaṁ vinodetvā hāsaṁ uppādetvā tasmiṁ nimitte cittaṁ sañcarāpetabbaṁ.",
  "anya-e0101n6:32_18": "Evaṁ visesamadhigacchati.",
  "anya-e0101n6:32_19": "Idametaṁ sandhāya vuttaṁ ‘‘samantā nimittupalakkhaṇā asammohatthā’’ti.",
  "anya-e0101n6:33_0": "Ekādasavidhena pana nimittaggāhaṁ sampādento kammaṭṭhānaṁ upanibandhati.",
  "anya-e0101n6:33_1": "Tassa hi cakkhūni ummīletvā olokanapaccayā uggahanimittaṁ uppajjati.",
  "anya-e0101n6:33_2": "Tasmiṁ mānasaṁ cārentassa paṭibhāganimittaṁ uppajjati.",
  "anya-e0101n6:33_3": "Tattha mānasaṁ cārento appanaṁ pāpuṇāti.",
  "anya-e0101n6:33_4": "Appanāyaṁ ṭhatvā vipassanaṁ vaḍḍhento arahattaṁ sacchikaroti.",
  "anya-e0101n6:33_5": "Tena vuttaṁ ‘‘ekādasavidhena nimittaggāho upanibandhanattho’’ti.",
  "anya-e0101n6:34_0": "115.Gatāgatamaggapaccavekkhaṇā vīthisampaṭipādanatthāti ettha pana yā gatamaggassa ca āgatamaggassa ca paccavekkhaṇā vuttā,",
  "anya-e0101n6:34_1": "sā kammaṭṭhānavīthiyā sampaṭipādanatthāti attho.",
  "anya-e0101n6:34_2": "Sace hi imaṁ bhikkhuṁ kammaṭṭhānaṁ gahetvā āgacchantaṁ antarāmagge keci ajja, bhante,",
  "anya-e0101n6:34_3": "katimīti divasaṁ vā pucchanti,",
  "anya-e0101n6:34_4": "pañhaṁ vā pucchanti,",
  "anya-e0101n6:34_5": "paṭisanthāraṁ vā karonti,",
  "anya-e0101n6:34_6": "ahaṁ kammaṭṭhānikoti tuṇhībhūtena gantuṁ na vaṭṭati.",
  "anya-e0101n6:34_7": "Divaso kathetabbo,",
  "anya-e0101n6:34_8": "pañho vissajjetabbo.",
  "anya-e0101n6:34_9": "Sace na jānāti,",
  "anya-e0101n6:34_10": "na jānāmīti vattabbaṁ.",
  "anya-e0101n6:34_11": "Dhammiko paṭisanthāro kātabbo.",
  "anya-e0101n6:34_12": "Tassevaṁ karontassa uggahitaṁ taruṇanimittaṁ nassati.",
  "anya-e0101n6:34_13": "Tasmiṁ nassantepi divasaṁ puṭṭhena kathetabbameva.",
  "anya-e0101n6:34_14": "Pañhaṁ ajānantena na jānāmīti vattabbaṁ.",
  "anya-e0101n6:34_15": "Jānantena ekadesena kathetumpi vaṭṭati,",
  "anya-e0101n6:34_16": "paṭisanthāropi kātabbo.",
  "anya-e0101n6:34_17": "Āgantukaṁ pana bhikkhuṁ disvā āgantukapaṭisanthāro kātabbova.",
  "anya-e0101n6:34_18": "Avasesānipi cetiyaṅgaṇavattabodhiyaṅgaṇavattauposathāgāravattabhojanasālājantāgharaācariyupajjhāyaāgantukagamikavattādīni",
  "anya-e0101n6:34_19": "sabbāni khandhakavattāni pūretabbāneva.",
  "anya-e0101n6:34_20": "Tassa tāni pūrentassāpi taṁ taruṇanimittaṁ nassati,",
  "anya-e0101n6:34_21": "puna gantvā nimittaṁ gaṇhissāmīti gantukāmassāpi amanussehi vā vāḷamigehi vā adhiṭṭhitattā susānampi gantuṁ na sakkā hoti,",
  "anya-e0101n6:34_22": "nimittaṁ vā antaradhāyati.",
  "anya-e0101n6:34_23": "Uddhumātakaṁ hi ekameva vā dve vā divase ṭhatvā vinīlakādibhāvaṁ gacchati.",
  "anya-e0101n6:34_24": "Sabbakammaṭṭhānesu etena samaṁ dullabhaṁ kammaṭṭhānaṁ nāma natthi.",
  "anya-e0101n6:34_25": "Tasmā evaṁ naṭṭhe nimitte tena bhikkhunā rattiṭṭhāne vā divāṭhāne vā nisīditvā ahaṁ iminā nāma dvārena",
  "anya-e0101n6:34_26": "vihārā nikkhamitvā asukadisābhimukhaṁ maggaṁ paṭipajjitvā asukasmiṁ nāma ṭhāne vāmaṁ gaṇhi,",
  "anya-e0101n6:34_27": "asukasmiṁ dakkhiṇaṁ.",
  "anya-e0101n6:34_28": "Tassa asukasmiṁ ṭhāne pāsāṇo,",
  "anya-e0101n6:34_29": "asukasmiṁ vammikarukkhagacchalatānamaññataraṁ.",
  "anya-e0101n6:34_30": "Sohaṁ tena maggena gantvā asukasmiṁ nāma ṭhāne asubhaṁ addasaṁ.",
  "anya-e0101n6:34_31": "Tattha asukadisābhimukho ṭhatvā evañcevañca samantā nimittāni sallakkhetvā evaṁ asubhanimittaṁ uggahetvā",
  "anya-e0101n6:34_32": "asukadisāya susānato nikkhamitvā evarūpena nāma maggena idañcidañca karonto āgantvā idha nisinnoti evaṁ",
  "anya-e0101n6:34_33": "yāva pallaṅkaṁ ābhujitvā nisinnaṭṭhānaṁ,",
  "anya-e0101n6:34_34": "tāva gatāgatamaggo paccavekkhitabbo.",
  "anya-e0101n6:34_35": "Tassevaṁ paccavekkhato taṁ nimittaṁ pākaṭaṁ hoti,",
  "anya-e0101n6:34_36": "purato nikkhittaṁ viya upaṭṭhāti.",
  "anya-e0101n6:34_37": "Kammaṭṭhānaṁ purimākāreneva vīthiṁ paṭipajjati.",
  "anya-e0101n6:34_38": "Tena vuttaṁ ‘‘gatāgatamaggapaccavekkhaṇā vīthisampaṭipādanatthā’’ti.",
  "anya-e0101n6:35_0": "116.",
  "anya-e0101n6:35_1": "Idāni ānisaṁsadassāvī ratanasaññī hutvā cittīkāraṁ upaṭṭhapetvā sampiyāyamāno tasmiṁ ārammaṇe cittaṁ",
  "anya-e0101n6:35_2": "upanibandhatīti ettha uddhumātakapaṭikkūle mānasaṁ cāretvā jhānaṁ nibbattetvā jhānapadaṭṭhānaṁ vipassanaṁ",
  "anya-e0101n6:35_3": "vaḍḍhento ‘‘addhā imāya paṭipadāya jarāmaraṇamhā parimuccissāmī’’ti evaṁ ānisaṁsadassāvinā bhavitabbaṁ.",
  "anya-e0101n6:36_0": "Yathā pana duggato puriso mahagghaṁ maṇiratanaṁ labhitvā dullabhaṁ vata me laddhanti tasmiṁ ratanasaññī",
  "anya-e0101n6:36_1": "hutvā gāravaṁ janetvā vipulena pemena sampiyāyamāno taṁ rakkheyya,",
  "anya-e0101n6:36_2": "evameva ‘‘dullabhaṁ me idaṁ kammaṭṭhānaṁ laddhaṁ duggatassa mahagghamaṇiratanasadisaṁ.",
  "anya-e0101n6:36_3": "Catudhātukammaṭṭhāniko hi attano cattāro mahābhūte pariggaṇhāti,",
  "anya-e0101n6:36_4": "ānāpānakammaṭṭhāniko attano nāsikavātaṁ pariggaṇhāti,",
  "anya-e0101n6:36_5": "kasiṇakammaṭṭhāniko kasiṇaṁ katvā yathāsukhaṁ bhāveti,",
  "anya-e0101n6:36_6": "evaṁ itarāni kammaṭṭhānāni sulabhāni.",
  "anya-e0101n6:36_7": "‘Idaṁ pana ekameva vā dve vā divase tiṭṭhati,",
  "anya-e0101n6:36_8": "tato paraṁ vinīlakādibhāvaṁ pāpuṇātī’ti natthi ito dullabhatara’’nti tasmiṁ ratanasaññinā hutvā cittīkāraṁ",
  "anya-e0101n6:36_9": "upaṭṭhapetvā sampiyāyamānena taṁ nimittaṁ rakkhitabbaṁ.",
  "anya-e0101n6:36_10": "Rattiṭṭhāne ca divāṭhāne ca ‘‘uddhumātakapaṭikkūlaṁ uddhumātakapaṭikkūla’’nti tattha punappunaṁ cittaṁ upanibandhitabbaṁ.",
  "anya-e0101n6:36_11": "Punappunaṁ taṁ nimittaṁ āvajjitabbaṁ,",
  "anya-e0101n6:36_12": "manasikātabbaṁ.",
  "anya-e0101n6:36_13": "Takkāhataṁ vitakkāhataṁ kātabbaṁ.",
  "anya-e0101n6:37_0": "117.",
  "anya-e0101n6:37_1": "Tassevaṁ karoto paṭibhāganimittaṁ uppajjati.",
  "anya-e0101n6:37_2": "Tatridaṁ nimittadvayassa nānākaraṇaṁ,",
  "anya-e0101n6:37_3": "uggahanimittaṁ virūpaṁ bībhacchaṁ bheravadassanaṁ hutvā upaṭṭhāti .",
  "anya-e0101n6:37_4": "Paṭibhāganimittaṁ pana yāvadatthaṁ bhuñjitvā nipanno thūlaṅgapaccaṅgapuriso viya.",
  "anya-e0101n6:37_5": "Tassa paṭibhāganimittapaṭilābhasamakālameva bahiddhā kāmānaṁ amanasikārā vikkhambhanavasena kāmacchando pahīyati.",
  "anya-e0101n6:37_6": "Anunayappahāneneva cassa lohitappahānena pubbo viya byāpādopi pahīyati.",
  "anya-e0101n6:37_7": "Tathā āraddhavīriyatāya thinamiddhaṁ,",
  "anya-e0101n6:37_8": "avippaṭisārakarasantadhammānuyogavasena uddhaccakukkuccaṁ,",
  "anya-e0101n6:37_9": "adhigatavisesassa paccakkhatāya paṭipattidesake satthari paṭipattiyaṁ paṭipattiphale ca vicikicchā pahīyatīti pañca nīvaraṇāni pahīyanti.",
  "anya-e0101n6:37_10": "Tasmiññeva ca nimitte cetaso abhiniropanalakkhaṇo vitakko,",
  "anya-e0101n6:37_11": "nimittānumajjanakiccaṁ sādhayamāno vicāro,",
  "anya-e0101n6:37_12": "paṭiladdhavisesādhigamapaccayā pīti,",
  "anya-e0101n6:37_13": "pītimanassa passaddhisambhavato passaddhi,",
  "anya-e0101n6:37_14": "tannimittaṁ sukhaṁ,",
  "anya-e0101n6:37_15": "sukhitassa cittasamādhisambhavato sukhanimittā ekaggatā cāti jhānaṅgāni pātubhavanti.",
  "anya-e0101n6:37_16": "Evamassa paṭhamajjhānapaṭibimbabhūtaṁ upacārajjhānampi taṅkhaṇaññeva nibbattati.",
  "anya-e0101n6:37_17": "Ito paraṁ yāva paṭhamajjhānassa appanā ceva vasippatti ca,",
  "anya-e0101n6:37_18": "tāva sabbaṁ pathavīkasiṇe vuttanayeneva veditabbaṁ.",
  "anya-e0101n6:38_0": "Vinīlakādikammaṭṭhānāni",
  "anya-e0101n6:39_0": "118.",
  "anya-e0101n6:39_1": "Ito paresu pana vinīlakādīsupi yaṁ taṁ ‘‘uddhumātakaṁ asubhanimittaṁ uggaṇhanto eko adutiyo gacchati",
  "anya-e0101n6:39_2": "upaṭṭhitāya satiyā’’tiādinā nayena gamanaṁ ādiṁ katvā lakkhaṇaṁ vuttaṁ,",
  "anya-e0101n6:39_3": "taṁ sabbaṁ ‘‘vinīlakaṁ asubhanimittaṁ uggaṇhanto,",
  "anya-e0101n6:39_4": "vipubbakaṁ asubhanimittaṁ uggaṇhanto’’ti evaṁ tassa tassa vasena tattha tattha uddhumātakapadamattaṁ",
  "anya-e0101n6:39_5": "parivattetvā vuttanayeneva savinicchayādhippāyaṁ veditabbaṁ.",
  "anya-e0101n6:40_0": "Ayaṁ pana viseso –",
  "anya-e0101n6:40_1": "vinīlake ‘‘vinīlakapaṭikkūlaṁ vinīlakapaṭikkūla’’nti manasikāro pavattetabbo.",
  "anya-e0101n6:40_2": "Uggahanimittañcettha kabarakabaravaṇṇaṁ hutvā upaṭṭhāti.",
  "anya-e0101n6:40_3": "Paṭibhāganimittaṁ pana ussadavasena upaṭṭhāti.",
  "anya-e0101n6:41_0": "Vipubbake ‘‘vipubbakapaṭikkūlaṁ vipubbakapaṭikkūla’’nti manasikāro pavattetabbo.",
  "anya-e0101n6:41_1": "Uggahanimittaṁ panettha paggharantamiva upaṭṭhāti.",
  "anya-e0101n6:41_2": "Paṭibhāganimittaṁ niccalaṁ sannisinnaṁ hutvā upaṭṭhāti.",
  "anya-e0101n6:42_0": "Vicchiddakaṁ yuddhamaṇḍale vā corāṭaviyaṁ vā susāne vā yattha rājāno core chindāpenti.",
  "anya-e0101n6:42_1": "Araññe vā pana sīhabyagghehi chinnapurisaṭṭhāne labbhati.",
  "anya-e0101n6:42_2": "Tasmā tathārūpaṁ ṭhānaṁ gantvā sace nānādisāyaṁ patitampi ekāvajjanena āpāthamāgacchati iccetaṁ kusalaṁ.",
  "anya-e0101n6:42_3": "No ce āgacchati,",
  "anya-e0101n6:42_4": "sayaṁ hatthena na parāmasitabbaṁ.",
  "anya-e0101n6:42_5": "Parāmasanto hi vissāsaṁ āpajjati.",
  "anya-e0101n6:42_6": "Tasmā ārāmikena vā samaṇuddesena vā aññena vā kenaci ekaṭṭhāne kāretabbaṁ.",
  "anya-e0101n6:42_7": "Alabhantena kattarayaṭṭhiyā vā daṇḍakena vā ekaṅgulantaraṁ katvā upanāmetabbaṁ.",
  "anya-e0101n6:42_8": "Evaṁ upanāmetvā ‘‘vicchiddakapaṭikkūlaṁ vicchiddakapaṭikkūla’’nti manasikāro pavattetabbo.",
  "anya-e0101n6:42_9": "Tattha uggahanimittaṁ majjhe chiddaṁ viya upaṭṭhāti.",
  "anya-e0101n6:42_10": "Paṭibhāganimittaṁ pana paripuṇṇaṁ hutvā upaṭṭhāti.",
  "anya-e0101n6:43_0": "Vikkhāyitake vikkhāyitakapaṭikkūlaṁ vikkhāyitakapaṭikkūlanti manasikāro pavattetabbo.",
  "anya-e0101n6:43_1": "Uggahanimittaṁ panettha tahiṁ tahiṁ khāyitasadisameva upaṭṭhāti.",
  "anya-e0101n6:43_2": "Paṭibhāganimittaṁ paripuṇṇaṁva hutvā upaṭṭhāti.",
  "anya-e0101n6:44_0": "Vikkhittakampi vicchiddake vuttanayeneva aṅgulaṅgulantaraṁ kāretvā vā katvā vā ‘‘vikkhittakapaṭikkūlaṁ",
  "anya-e0101n6:44_1": "vikkhittakapaṭikkūla’’nti manasikāro pavattetabbo.",
  "anya-e0101n6:44_2": "Ettha uggahanimittaṁ pākaṭantaraṁ hutvā upaṭṭhāti.",
  "anya-e0101n6:44_3": "Paṭibhāganimittaṁ pana paripuṇṇaṁva hutvā upaṭṭhāti.",
  "anya-e0101n6:45_0": "Hatavikkhittakampi vicchiddake vuttappakāresuyeva ṭhānesu labbhati.",
  "anya-e0101n6:45_1": "Tasmā tattha gantvā vuttanayeneva aṅgulaṅgulantaraṁ kāretvā vā katvā vā ‘‘hatavikkhittakapaṭikkūlaṁ hatavikkhittakapaṭikkūla’’nti",
  "anya-e0101n6:45_2": "manasikāro pavattetabbo.",
  "anya-e0101n6:45_3": "Uggahanimittaṁ panettha paññāyamānaṁ pahāramukhaṁ viya hoti.",
  "anya-e0101n6:45_4": "Paṭibhāganimittaṁ paripuṇṇameva hutvā upaṭṭhāti.",
  "anya-e0101n6:46_0": "Lohitakaṁ yuddhamaṇḍalādīsu laddhappahārānaṁ hatthapādādīsu vā chinnesu bhinnagaṇḍapīḷakādīnaṁ vā mukhato paggharamānakāle labbhati.",
  "anya-e0101n6:46_1": "Tasmā taṁ disvā ‘‘lohitakapaṭikkūlaṁ lohitakapaṭikkūla’’nti manasikāro pavattetabbo.",
  "anya-e0101n6:46_2": "Ettha uggahanimittaṁ vātappahatā viya rattapaṭākā calamānākāraṁ upaṭṭhāti.",
  "anya-e0101n6:46_3": "Paṭibhāganimittaṁ pana sannisinnaṁ hutvā upaṭṭhāti.",
  "anya-e0101n6:47_0": "Puḷavakaṁ dvīhatīhaccayena kuṇapassa navahi vaṇamukhehi kimirāsipaggharaṇakāle hoti.",
  "anya-e0101n6:47_1": "Apica taṁ soṇasiṅgālamanussagomahiṁsahatthiassaajagarādīnaṁ sarīrappamāṇameva hutvā sālibhattarāsi viya tiṭṭhati .",
  "anya-e0101n6:47_2": "Tesu yattha katthaci ‘‘puḷavakapaṭikkūlaṁ puḷavakapaṭikkūla’’nti manasikāro pavattetabbo.",
  "anya-e0101n6:47_3": "Cūḷapiṇḍapātikatissattherassa hi kāḷadīghavāpiyā anto hatthikuṇape nimittaṁ upaṭṭhāsi.",
  "anya-e0101n6:47_4": "Uggahanimittaṁ panettha calamānaṁ viya upaṭṭhāti.",
  "anya-e0101n6:47_5": "Paṭibhāganimittaṁ sālibhattapiṇḍo viya sannisinnaṁ hutvā upaṭṭhāti.",
  "anya-e0101n6:48_0": "Aṭṭhikaṁ ‘‘seyyathāpi passeyya sarīraṁ sivathikāya chaḍḍitaṁ aṭṭhisaṅkhalikaṁ samaṁsalohitaṁ nahārusambandha’’ntiādinā (ma. ni.",
  "anya-e0101n6:48_1": "3.154) nayena nānappakārato vuttaṁ.",
  "anya-e0101n6:48_2": "Tattha yattha taṁ nikkhittaṁ hoti,",
  "anya-e0101n6:48_3": "tattha purimanayeneva gantvā samantā pāsāṇādīnaṁ vasena sanimittaṁ sārammaṇaṁ katvā idaṁ aṭṭhikanti sabhāvabhāvato",
  "anya-e0101n6:48_4": "upalakkhetvā vaṇṇādivasena ekādasahākārehi nimittaṁ uggahetabbaṁ.",
  "anya-e0101n6:49_0": "119.",
  "anya-e0101n6:49_1": "Taṁ pana vaṇṇato setanti olokentassa na upaṭṭhāti,",
  "anya-e0101n6:49_2": "odātakasiṇasambhedo hoti.",
  "anya-e0101n6:49_3": "Tasmā aṭṭhikanti paṭikkūlavaseneva oloketabbaṁ.",
  "anya-e0101n6:49_4": "Liṅganti idha hatthādīnaṁ nāmaṁ.",
  "anya-e0101n6:49_5": "Tasmā hatthapādasīsaurabāhukaṭiūrujaṅghānaṁ vasena liṅgato vavatthapetabbaṁ.",
  "anya-e0101n6:49_6": "Dīgharassavaṭṭacaturassakhuddakamahantavasena pana saṇṭhānato vavatthapetabbaṁ.",
  "anya-e0101n6:49_7": "Disokāsā vuttanayā eva.",
  "anya-e0101n6:49_8": "Tassa tassa aṭṭhino pariyantavasena paricchedato vavatthapetvā yadevettha pākaṭaṁ hutvā upaṭṭhāti,",
  "anya-e0101n6:49_9": "taṁ gahetvā appanā pāpuṇitabbā.",
  "anya-e0101n6:49_10": "Tassa tassa aṭṭhino ninnaṭṭhānathalaṭṭhānavasena pana ninnato ca thalato ca vavatthapetabbaṁ.",
  "anya-e0101n6:49_11": "Padesavasenāpi ahaṁ ninne ṭhito,",
  "anya-e0101n6:49_12": "aṭṭhi thale,",
  "anya-e0101n6:49_13": "ahaṁ thale,",
  "anya-e0101n6:49_14": "aṭṭhi ninnetipi vavatthapetabbaṁ.",
  "anya-e0101n6:49_15": "Dvinnaṁ pana aṭṭhikānaṁ ghaṭitaghaṭitaṭṭhānavasena sandhito vavatthapetabbaṁ.",
  "anya-e0101n6:49_16": "Aṭṭhikānaṁyeva antaravasena vivarato vavatthapetabbaṁ.",
  "anya-e0101n6:49_17": "Sabbattheva pana ñāṇaṁ cāretvā imasmiṁ ṭhāne idamaṭṭhīti samantato vavatthapetabbaṁ.",
  "anya-e0101n6:49_18": "Evampi nimitte anupaṭṭhahante nalāṭaṭṭhimhi cittaṁ saṇṭhapetabbaṁ.",
  "anya-e0101n6:50_0": "120.",
  "anya-e0101n6:50_1": "Yathā cettha,",
  "anya-e0101n6:50_2": "evaṁ idaṁ ekādasavidhena nimittaggahaṇaṁ ito purimesu puḷavakādīsupi yujjamānavasena sallakkhetabbaṁ.",
  "anya-e0101n6:50_3": "Idañca pana kammaṭṭhānaṁ sakalāyapi aṭṭhikasaṅkhalikāya ekasmimpi aṭṭhike sampajjati.",
  "anya-e0101n6:50_4": "Tasmā tesu yatthakatthaci ekādasavidhena nimittaṁ uggahetvā ‘‘aṭṭhikapaṭikkūlaṁ aṭṭhikapaṭikkūla’’nti manasikāro pavattetabbo.",
  "anya-e0101n6:50_5": "Idha uggahanimittampi paṭibhāganimittampi ekasadisameva hotīti vuttaṁ,",
  "anya-e0101n6:50_6": "taṁ ekasmiṁ aṭṭhike yuttaṁ.",
  "anya-e0101n6:50_7": "Aṭṭhikasaṅkhalikāya pana uggahanimitte paññāyamāne vivaratā.",
  "anya-e0101n6:50_8": "Paṭibhāganimitte paripuṇṇabhāvo yujjati.",
  "anya-e0101n6:50_9": "Ekaṭṭhikepi ca uggahanimittena bībhacchena bhayānakena bhavitabbaṁ.",
  "anya-e0101n6:50_10": "Paṭibhāganimittena pītisomanassajanakena,",
  "anya-e0101n6:50_11": "upacārāvahattā.",
  "anya-e0101n6:51_0": "Imasmiṁ hi okāse yaṁ aṭṭhakathāsu vuttaṁ,",
  "anya-e0101n6:51_1": "taṁ dvāraṁ datvāva vuttaṁ.",
  "anya-e0101n6:51_2": "Tathā hi tattha ‘‘catūsu brahmavihāresu dasasu ca asubhesu paṭibhāganimittaṁ natthi.",
  "anya-e0101n6:51_3": "Brahmavihāresu hi sīmasambhedoyeva nimittaṁ.",
  "anya-e0101n6:51_4": "Dasasu ca asubhesu nibbikappaṁ katvā paṭikkūlabhāveyeva diṭṭhe nimittaṁ nāma hotī’’ti vatvāpi puna anantarameva",
  "anya-e0101n6:51_5": "‘‘duvidhaṁ idha nimittaṁ uggahanimittaṁ paṭibhāganimittaṁ.",
  "anya-e0101n6:51_6": "Uggahanimittaṁ virūpaṁ bībhacchaṁ bhayānakaṁ hutvā upaṭṭhātī’’tiādi vuttaṁ.",
  "anya-e0101n6:51_7": "Tasmā yaṁ vicāretvā avocumha,",
  "anya-e0101n6:51_8": "idamevettha yuttaṁ.",
  "anya-e0101n6:52_0": "Apica mahātissattherassa dantaṭṭhikamattāvalokanena sakalitthisarīrassa aṭṭhisaṅghātabhāvena upaṭṭhānādīni cettha nidassanānīti.",
  "anya-e0101n6:53_0": "Iti asubhāni subhaguṇo, dasasatalocanena thutakitti;",
  "anya-e0101n6:54_0": "Yāni avoca dasabalo, ekekajjhānahetunīti.",
  "anya-e0101n6:55_0": "Evaṁ tāni ca tesañca, bhāvanānayamimaṁ viditvāna;",
  "anya-e0101n6:56_0": "Tesveva ayaṁ bhiyyo, pakiṇṇakakathāpi viññeyyā.",
  "anya-e0101n6:57_0": "Pakiṇṇakakathā",
  "anya-e0101n6:58_0": "121.",
  "anya-e0101n6:58_1": "Etesu hi yattha katthaci adhigatajjhāno suvikkhambhitarāgattā vītarāgo viya nilloluppacāro hoti.",
  "anya-e0101n6:58_2": "Evaṁ santepi yvāyaṁ asubhappabhedo vutto,",
  "anya-e0101n6:58_3": "so sarīrasabhāvappattivasena ca rāgacaritabhedavasena cāti veditabbo.",
  "anya-e0101n6:58_4": "Chavasarīraṁ hi paṭikkūlabhāvaṁ āpajjamānaṁ uddhumātakasabhāvappattaṁ vā siyā,",
  "anya-e0101n6:58_5": "vinīlakādīnaṁ vā aññatarasabhāvappattaṁ.",
  "anya-e0101n6:58_6": "Iti yādisaṁ yādisaṁ sakkā hoti laddhuṁ,",
  "anya-e0101n6:58_7": "tādise tādise uddhumātakapaṭikkūlaṁ vinīlakapaṭikkūlanti evaṁ nimittaṁ gaṇhitabbamevāti sarīrasabhāvappattivasena",
  "anya-e0101n6:58_8": "dasadhā asubhappabhedo vuttoti veditabbo.",
  "anya-e0101n6:59_0": "Visesato cettha uddhumātakaṁ sarīrasaṇṭhānavipattippakāsanato saṇṭhānarāgino sappāyaṁ.",
  "anya-e0101n6:59_1": "Vinīlakaṁ chavirāgavipattippakāsanato sarīravaṇṇarāgino sappāyaṁ.",
  "anya-e0101n6:59_2": "Vipubbakaṁ kāyavaṇapaṭibaddhassa duggandhabhāvassa pakāsanato mālāgandhādivasena samuṭṭhāpitasarīragandharāgino sappāyaṁ.",
  "anya-e0101n6:59_3": "Vicchiddakaṁ antosusirabhāvappakāsanato sarīre ghanabhāvarāgino sappāyaṁ.",
  "anya-e0101n6:59_4": "Vikkhāyitakaṁ maṁsupacayasampattivināsappakāsanato thanādīsu sarīrappadesesu maṁsupacayarāgino sappāyaṁ.",
  "anya-e0101n6:59_5": "Vikkhittakaṁ aṅgapaccaṅgānaṁ vikkhepappakāsanato aṅgapaccaṅgalīlārāgino sappāyaṁ.",
  "anya-e0101n6:59_6": "Hatavikkhittakaṁ sarīrasaṅghātabhedavikārappakāsanato sarīrasaṅghātasampattirāgino sappāyaṁ.",
  "anya-e0101n6:59_7": "Lohitakaṁ lohitamakkhitapaṭikkūlabhāvappakāsanato alaṅkārajanitasobharāgino sappāyaṁ.",
  "anya-e0101n6:59_8": "Puḷavakaṁ kāyassa anekakimikulasādhāraṇabhāvappakāsanato kāye mamattarāgino sappāyaṁ.",
  "anya-e0101n6:59_9": "Aṭṭhikaṁ sarīraṭṭhīnaṁ paṭikkūlabhāvappakāsanato dantasampattirāgino sappāyanti evaṁ rāgacaritabhedavasenāpi dasadhā asubhappabhedo vuttoti veditabbo.",
  "anya-e0101n6:60_0": "Yasmā pana dasavidhepi etasmiṁ asubhe seyyathāpi nāma aparisaṇṭhitajalāya sīghasotāya nadiyā arittabaleneva nāvā tiṭṭhati,",
  "anya-e0101n6:60_1": "vinā arittena na sakkā ṭhapetuṁ,",
  "anya-e0101n6:60_2": "evameva dubbalattā ārammaṇassa vitakkabaleneva cittaṁ ekaggaṁ hutvā tiṭṭhati,",
  "anya-e0101n6:60_3": "vinā vitakkena na sakkā ṭhapetuṁ,",
  "anya-e0101n6:60_4": "tasmā paṭhamajjhānamevettha hoti,",
  "anya-e0101n6:60_5": "na dutiyādīni.",
  "anya-e0101n6:61_0": "Paṭikkūlepi ca etasmiṁ ārammaṇe ‘‘addhā imāya paṭipadāya jarāmaraṇamhā parimuccissāmī’’ti evamānisaṁsadassāvitāya",
  "anya-e0101n6:61_1": "ceva nīvaraṇasantāpappahānena ca pītisomanassaṁ uppajjati,",
  "anya-e0101n6:61_2": "‘‘bahuṁ dāni vetanaṁ labhissāmī’’ti ānisaṁsadassāvino pupphachaḍḍakassa gūtharāsimhi viya,",
  "anya-e0101n6:61_3": "ussannabyādhidukkhassa rogino vamanavirecanappavattiyaṁ viya ca.",
  "anya-e0101n6:62_0": "122.",
  "anya-e0101n6:62_1": "Dasavidhampi cetaṁ asubhaṁ lakkhaṇato ekameva hoti.",
  "anya-e0101n6:62_2": "Dasavidhassāpi hetassa asuciduggandhajegucchapaṭikkūlabhāvo eva lakkhaṇaṁ.",
  "anya-e0101n6:62_3": "Tadetaṁ iminā lakkhaṇena na kevalaṁ matasarīre,",
  "anya-e0101n6:62_4": "dantaṭṭhikadassāvino pana cetiyapabbatavāsino mahātissattherassa viya,",
  "anya-e0101n6:62_5": "hatthikkhandhagataṁ rājānaṁ olokentassa saṅgharakkhitattherūpaṭṭhākasāmaṇerassa viya ca jīvamānakasarīrepi upaṭṭhāti.",
  "anya-e0101n6:62_6": "Yatheva hi matasarīraṁ,",
  "anya-e0101n6:62_7": "evaṁ jīvamānakampi asubhameva.",
  "anya-e0101n6:62_8": "Asubhalakkhaṇaṁ panettha āgantukena alaṅkārena paṭicchannattā na paññāyati.",
  "anya-e0101n6:62_9": "Pakatiyā pana idaṁ sarīraṁ nāma atirekatisataaṭṭhikasamussayaṁ asītisatasandhisaṅghaṭitaṁ navanhārusatanibandhanaṁ",
  "anya-e0101n6:62_10": "navamaṁsapesisatānulittaṁ allacammapariyonaddhaṁ chaviyā paṭicchannaṁ chiddāvachiddaṁ medakathālikā viya",
  "anya-e0101n6:62_11": "niccuggharitapaggharitaṁ kimisaṅghanisevitaṁ rogānaṁ āyatanaṁ dukkhadhammānaṁ vatthu paribhinnapurāṇagaṇḍo",
  "anya-e0101n6:62_12": "viya navahi vaṇamukhehi satatavissandanaṁ.",
  "anya-e0101n6:62_13": "Yassa ubhohi akkhīhi akkhigūthako paggharati,",
  "anya-e0101n6:62_14": "kaṇṇabilehi kaṇṇagūthako,",
  "anya-e0101n6:62_15": "nāsāpuṭehi siṅghāṇikā,",
  "anya-e0101n6:62_16": "mukhato āhārapittasemharudhirāni,",
  "anya-e0101n6:62_17": "adhodvārehi uccārapassāvā,",
  "anya-e0101n6:62_18": "navanavutiyā lomakūpasahassehi asucisedayūso paggharati.",
  "anya-e0101n6:62_19": "Nīlamakkhikādayo samparivārenti.",
  "anya-e0101n6:62_20": "Yaṁ dantakaṭṭhamukhadhovanasīsamakkhananahānanivāsanapārupanādīhi appaṭijaggitvā yathājātova pharusavippakiṇṇakeso",
  "anya-e0101n6:62_21": "hutvā gāmena gāmaṁ vicaranto rājāpi pupphachaḍḍakacaṇḍālādīsu aññataropi samasarīrapaṭikkūlatāya nibbiseso hoti,",
  "anya-e0101n6:62_22": "evaṁ asuciduggandhajegucchapaṭikkūlatāya rañño vā caṇḍālassa vā sarīre vemattaṁ nāma natthi.",
  "anya-e0101n6:62_23": "Dantakaṭṭhamukhadhovanādīhi panettha dantamalādīni pamajjitvā nānāvatthehi hirikopīnaṁ paṭicchādetvā",
  "anya-e0101n6:62_24": "nānāvaṇṇena surabhivilepanena vilimpitvā pupphābharaṇādīhi alaṅkaritvā ‘‘ahaṁ mama’’nti gahetabbākārappattaṁ karonti.",
  "anya-e0101n6:62_25": "Tato iminā āgantukena alaṅkārena paṭicchannattā tadassa yāthāvasarasaṁ asubhalakkhaṇaṁ asañjānantā purisā itthīsu,",
  "anya-e0101n6:62_26": "itthiyo ca purisesu ratiṁ karonti.",
  "anya-e0101n6:62_27": "Paramatthato panettha rajjitabbakayuttaṭṭhānaṁ nāma aṇumattampi natthi.",
  "anya-e0101n6:62_28": "Tathā hi kesalomanakhadantakheḷasiṅghāṇikauccārapassāvādīsu ekakoṭṭhāsampi sarīrato bahi patitaṁ sattā hatthena chupitumpi na icchanti,",
  "anya-e0101n6:62_29": "aṭṭīyanti harāyanti jigucchanti.",
  "anya-e0101n6:62_30": "Yaṁ yaṁ panettha avasesaṁ hoti,",
  "anya-e0101n6:62_31": "taṁ taṁ evaṁ paṭikkūlampi samānaṁ avijjandhakārapariyonaddhā attasineharāgarattā ‘‘iṭṭhaṁ kantaṁ niccaṁ sukhaṁ attā’’ti gaṇhanti.",
  "anya-e0101n6:62_32": "Te evaṁ gaṇhantā aṭaviyaṁ kiṁsukarukkhaṁ disvā rukkhato apatitapupphaṁ ‘‘ayaṁ maṁsapesī’’ti vihaññamānena jarasiṅgālena samānataṁ āpajjanti. Tasmā –",
  "anya-e0101n6:63_0": "Yathāpi pupphitaṁ disvā, siṅgālo kiṁsukaṁ vane;",
  "anya-e0101n6:64_0": "Maṁsarukkho mayā laddho, iti gantvāna vegasā.",
  "anya-e0101n6:65_0": "Patitaṁ patitaṁ pupphaṁ, ḍaṁsitvā atilolupo;",
  "anya-e0101n6:66_0": "Nayidaṁ maṁsaṁ aduṁ maṁsaṁ, yaṁ rukkhasminti gaṇhati.",
  "anya-e0101n6:67_0": "Koṭṭhāsaṁ patitaṁyeva, asubhanti tathā budho;",
  "anya-e0101n6:68_0": "Aggahetvāna gaṇheyya, sarīraṭṭhampi naṁ tathā.",
  "anya-e0101n6:69_0": "Imañhi subhato kāyaṁ, gahetvā tattha mucchitā;",
  "anya-e0101n6:70_0": "Bālā karontā pāpāni, dukkhā na parimuccare.",
  "anya-e0101n6:71_0": "Tasmā passeyya medhāvī, jīvato vā matassa vā;",
  "anya-e0101n6:72_0": "Sabhāvaṁ pūtikāyassa, subhabhāvena vajjitaṁ.",
  "anya-e0101n6:73_0": "Vuttañhetaṁ –",
  "anya-e0101n6:74_0": "Duggandho asuci kāyo, kuṇapo ukkarūpamo;",
  "anya-e0101n6:75_0": "Nindito cakkhubhūtehi, kāyo bālābhinandito.",
  "anya-e0101n6:76_0": "Allacammapaṭicchanno, navadvāro mahāvaṇo;",
  "anya-e0101n6:77_0": "Samantato paggharati, asuci pūtigandhiyo.",
  "anya-e0101n6:78_0": "Sace imassa kāyassa, anto bāhirako siyā;",
  "anya-e0101n6:79_0": "Daṇḍaṁ nūna gahetvāna, kāke soṇe nivārayeti.",
  "anya-e0101n6:80_0": "Tasmā dabbajātikena bhikkhunā jīvamānasarīraṁ vā hotu",
  "anya-e0101n6:81_0": "Matasarīraṁ vā yattha yattha asubhākāro paññāyati,",
  "anya-e0101n6:81_1": "tattha tattheva nimittaṁ gahetvā kammaṭṭhānaṁ appanaṁ pāpetabbanti.",
  "anya-e0101n6:82_0": "Iti sādhujanapāmojjatthāya kate visuddhimagge",
  "anya-e0101n6:83_0": "Samādhibhāvanādhikāre",
  "anya-e0101n6:84_0": "Asubhakammaṭṭhānaniddeso nāma",
  "anya-e0101n6:85_0": "Chaṭṭho paricchedo."
}