{
  "anya-e0702n4:0_0": "4. Yonakaraṭṭhasāsanavaṁsakathāmaggo",
  "anya-e0702n4:1_0": "4.",
  "anya-e0702n4:1_1": "Idāni pana yonakaraṭṭhe sāsanassuppattiṁ kathessāmi .",
  "anya-e0702n4:1_2": "Bhagavā hi veneyyahitāvaho yonakaraṭṭhe mamasāsanaṁ cirakālaṁ pabhiṭṭhahissatīti āpekkhitvā saddhiṁ bhikkhu saṅghena desacārikaṁ āhiṇḍanto labhuñjaṁ nāma nagaraṁ agamāsi.",
  "anya-e0702n4:1_3": "Tadā eko nesādo hariphalaṁ datvā taṁ paribhuñjitvā haribīje khipite pathaviyaṁ apatitvā ākāseyeva patiṭṭhāsi. Taṁ disvā sitaṁ patvākāsi.",
  "anya-e0702n4:1_4": "Tamatthaṁ disvā ānandatthero pucchi.",
  "anya-e0702n4:1_5": "Anāgate kho ānanda imasmiṁ ṭhāne mama dhātucetiyaṁ patiṭṭhahissati,",
  "anya-e0702n4:1_6": "sāsanaṁ virūḷamāpajjissatīti byākāsi.",
  "anya-e0702n4:1_7": "Bhagavatā pana hariphalassa bhuñjitaṭṭhānattāharibhuñjoti tassa raṭṭhassa nāmaṁ ahosi.",
  "anya-e0702n4:1_8": "Dvinnaṁ tāpasānaṁ ṭhapitaṁ jalasuttikaṁ paṭicca yonakānaṁ bhāsāya labhuñjoti nāmaṁ ahosi.",
  "anya-e0702n4:2_0": "Tadā tattha mapinnāya nāma ekissā mātikāya samīpe nisinno eko lavakulikajeṭṭhako attano puttaṁ sattavassikaṁ bhagavato niyyādetvā pabbājesi.",
  "anya-e0702n4:2_1": "Kammaṭṭhānānuyogavasena acireneva arahattaṁ pāpuṇi.",
  "anya-e0702n4:2_2": "Sattavassi kassaca sāmaṇerassa arahattaṁ sacchikataṭṭhānataṁ paṭicca yonakabhāsāya etaṁ ṭhānaṁ caṅgamaṅgha iti vuccati.",
  "anya-e0702n4:2_3": "Cirakāla vasena jaṅgamaṅgha iti vuccati.",
  "anya-e0702n4:2_4": "Tato paṭṭhāyayeva yonakaraṭṭhe sāsanaṁ patiṭṭhātīti.",
  "anya-e0702n4:3_0": "Idaṁ yonakaraṭṭhe paṭhamaṁ sāsanassa patiṭṭhānaṁ.",
  "anya-e0702n4:4_0": "Sāsane pana pañcatiṁsādhike dvivassasate sampatte mahārakkhitatthero yonakaraṭṭhaṁ gantvā kambojakhemāvara haribhuñjāyuddhayādīsu anekesu raṭṭhesu sāsanaṁ patiṭṭhāpeti.",
  "anya-e0702n4:4_1": "Tāni hi sabbāni raṭṭhāni saṅgahetvā dassentehi aṭṭhakathācariyehi yonakalokanti okāsakālokavācakena sāmaññasaddena vuttaṁ.",
  "anya-e0702n4:4_2": "Pakati hesā ganthakārānaṁ yena kenacākārena atthantarassa viññāpanāti.",
  "anya-e0702n4:5_0": "Mahārakkhitatthero ca saddhiṁ pañcahi bhikkhūhi pāṭaliputtato anilapathamaggena yonakalokaṁ āgantvā kāḷakārāmasuttena yonake pasādesi.",
  "anya-e0702n4:5_1": "Sattatisahassādhikapāṇasatasahassaṁ maggaphalālaṅkāraṁ adāsi.",
  "anya-e0702n4:5_2": "Santike cassa dasasahassāni pabbajiṁsu.",
  "anya-e0702n4:5_3": "Evaṁ so tatthasāsanaṁ patiṭṭhāpesi.",
  "anya-e0702n4:5_4": "Tathā ca vuttaṁ aṭṭhakathāyaṁ,–",
  "anya-e0702n4:6_0": "Yonakaraṭṭhaṁ tadā gantvā, so mahārakkhito isi;",
  "anya-e0702n4:7_0": "Kāḷakārāmasuttena, te pasādesi yonaketi.",
  "anya-e0702n4:8_0": "Tato paṭṭhāya tesaṁ sissaparamparā bahū honti, gaṇanapathaṁ vītivattā.",
  "anya-e0702n4:9_0": "Idaṁ yonakaraṭṭhe mahārakkhitattherādayo paṭicca",
  "anya-e0702n4:10_0": "Dutiyaṁ sāsanassa patiṭṭhānaṁ.",
  "anya-e0702n4:11_0": "Yonakaraṭṭhe lakunnanagare jinacakke pañcavassasate maṇimayaṁ buddhappaṭimaṁ māpetvā visukammadevaputto nāgasenattherassa adāsi.",
  "anya-e0702n4:11_1": "Nāgesenatthero ca tasmiṁ paṭimamhi dhātu āgantvā patiṭṭhātūti adhiṭṭhāsi.",
  "anya-e0702n4:11_2": "Adhiṭṭhānavaseneva sattadhātuyo āgantvā tattha patiṭṭhahitvā pāṭihāriyaṁ dassesunti rājavaṁse vuttaṁ.",
  "anya-e0702n4:12_0": "Tañca vacanaṁ mama parinibbānato pañcavassasate atikkante ete uppajjissantīti milindapañhāyaṁ vuttavacanena kālaparimāṇavasena ca sameti.",
  "anya-e0702n4:12_1": "Yonakaraṭṭhe milindarañño kāle jinacakke pañcavassasateyeva nāgasenattheraṁ paṭissa jinacakkaṁ virūḷaṁ hutvā patiṭṭhāsi.",
  "anya-e0702n4:13_0": "Idaṁ yonakaraṭṭhe nāgasenattheraṁ paṭicca tatiyaṁ",
  "anya-e0702n4:14_0": "Sāsanassa patiṭṭhānaṁ.",
  "anya-e0702n4:15_0": "Kaliyuge pañcasaṭṭhivasselabhuñjanagarato saṅkamitvā kyuṅgaranagare māpikassa baññācomaṅgara nāmakassa rañño kāle majjhimadesato kassapatthero pañcahi therehi saddhiṁ āgacchi.",
  "anya-e0702n4:16_0": "Tadā so rājā vihāraṁ katvā tesaṁ adāsi.",
  "anya-e0702n4:16_1": "Sīhaḷadīpato ca dhātuyo ānetvā eko thero āgacchi.",
  "anya-e0702n4:16_2": "Dhātuto pāṭihāriyaṁ disvā pasīditvā labhuñjacetiya nidhānaṁ akāsi.",
  "anya-e0702n4:16_3": "Te ca there paṭicca yonakaraṭṭhe sāsana vaṁso āgato.",
  "anya-e0702n4:17_0": "Idaṁ yonakaraṭṭhe catutthaṁ sāsanassa patiṭṭhānaṁ.",
  "anya-e0702n4:18_0": "Kaliyuge dvāsaṭṭhādhike sattasate sampatthe cinaraṭṭhindo rājā abhibhavitvā sakalampi yonakaraṭṭhaṁ saṅkhubtitaṁ hoti.",
  "anya-e0702n4:18_1": "Tadā mahādhammagambhīratthero mahāmedhaṅkaratthe rocāti dve thero yonakaraṭṭhato saddhiṁ bahūhi bhikkhūhi sīhaḷadīpaṁ agamaṁsu.",
  "anya-e0702n4:18_2": "Tadā ca sīhaḷadīpe dubbhikkhabhayena abhibhūto hutvā tato syāmaraṭṭhe sokkatayanagaraṁ puna agamaṁsu.",
  "anya-e0702n4:19_0": "Tato pacchā lakunnanagaraṁ gantvā sāsanaṁ paggaṇhantānaṁ lajjipesalānaṁ bhikkhūnaṁ santike puna sikkhaṁ gaṇhiṁsu.",
  "anya-e0702n4:19_1": "Te ca thero syāmaraṭṭhe yonakaraṭṭhe ca sabbattha sāsanaṁ patiṭṭhāpesunti.",
  "anya-e0702n4:20_0": "Idaṁ yonakaraṭṭhe pattalaṅke dve there paṭicca pañcamaṁ",
  "anya-e0702n4:21_0": "Sāsanassa patiṭṭhānaṁ.",
  "anya-e0702n4:22_0": "Kaliyuge pañcavīsādhike aṭṭhavassasate sampatte sirisaddhammalokapaticakkavattirājā labhuñjacetiyaṁ puna mahantaṁ katvā tassa cetiyassa samīpe cattāro vihāre kārāpetvā mahāmedhaṅkarattherassa sāriputtattherassa ca adāsi.",
  "anya-e0702n4:22_1": "Tadāpi te dve therā sāsanaṁ parisuddhaṁ katvā patiṭṭhāpesunti.",
  "anya-e0702n4:23_0": "Idaṁ yonakaraṭṭhe mahāmedhaṅkarasāriputtatthere",
  "anya-e0702n4:24_0": "Paṭicca chaṭṭhaṁ sāsanassa patiṭṭhānaṁ.",
  "anya-e0702n4:25_0": "Kaliyuge tecattālīsādhike navavassasate sampatte haṁsāvatīnagare anekasetibhindo nāma rājā yonakaraṭṭhaṁ abhibhavitvā attano hatthagataṁ katvā bali bhuñjanatthāya jeṭṭhaputtassa anuruddhassa nāma rājakumārassa datvā bahūhi amaccehi saddhiṁ tattha gantvā anurājatāvena rajjaṁ kārāpesi.",
  "anya-e0702n4:25_1": "Sāsanañca visodhāpetuṁ saddhammacakkasāmittheraṁ tena saddhiṁ pahiṇi.",
  "anya-e0702n4:26_0": "Anekasetibhinno kira rājā yonakaraṭṭhaṁ vijayakāle paṭhamaṁ sāsanassa patiṭṭhānabhūtamidanti katvā taṁraṭṭhavāsino karamarānītabhāvena na aggahesīti.",
  "anya-e0702n4:27_0": "Yathāvuttattheravaṁsesu ca eko lakunnanagare araññavāsī thero tattha nagare ajja asukasmiṁ ṭhāne eko matoti gihīnaṁ kathetvā yathākathitaṁ bhūtaṁ hutvā ayaṁ abhiññālābhīti pākaṭo ahosi.",
  "anya-e0702n4:28_0": "Tasmiṁyeva ca nagare mahāmaṅgalo nāma thero anekasetibhindassa rañño yujjhituṁ āgatakāle anekasetibhindo rājā maṁ pakkosissati,",
  "anya-e0702n4:28_1": "samānajātikaṁ dūtaṁ pessessatīti pakkositakālato paṭhamamevavadi.",
  "anya-e0702n4:28_2": "Yathāvuttaniyāmeneva pakkosanato ayaṁ abhiññā lābhīti kitti ghoso ahosi.",
  "anya-e0702n4:29_0": "Tattha nagare ñāṇavilāsatthero saṅkhyāpakāsakaṁ nāma pakaraṇaṁ akāsi.",
  "anya-e0702n4:29_1": "Taṁḷīkaṁ pana pattalaṅkattherassa vihāre vasanto sirimaṅgalonāma thero akāsi.",
  "anya-e0702n4:30_0": "Visuddhimaggadīpaniṁ pana saṁññvattaaraññavāsī uttarārāmo nāma eko thero.",
  "anya-e0702n4:30_1": "Maṅgaladīpaniṁ sirimaṅgalatthero. Uppātasantiṁ aññataro thero.",
  "anya-e0702n4:30_2": "Taṁ kira uppātasantiṁ sajjhāyitvā cīnarañño senaṁ ajinīti.",
  "anya-e0702n4:30_3": "Iccevaṁ yonakaraṭṭhe abhiññālābhīnaṁ ganthakārānañca therānaṁ ānubhāvena jinasāsanaṁ parisuddhaṁ hutvā patiṭṭhāti.",
  "anya-e0702n4:30_4": "Evaṁ hetuphalasambandhavasena ādi anta sambandhavasena ca yathāvuttehi tīhi nayehi theraparamparā ghaṭṭetvā gahetabbā.",
  "anya-e0702n4:31_0": "Iti sāsanavaṁse yonakaraṭṭhasāsanavaṁsakathā",
  "anya-e0702n4:32_0": "Maggo nāma catuttho paricchedo."
}