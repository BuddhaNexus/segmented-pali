{
  "tika-vin08t11:0_0": "11. Kayavikkayasamāpattivinicchayakathā",
  "tika-vin08t11:1_0": "57.",
  "tika-vin08t11:1_1": "Evaṁ bhaṇḍapaṭisāmanavinicchayaṁ kathetvā idāni kayavikkayavinicchayaṁ kathento ‘‘kayavikkayasamāpattī’’tiādimāha.",
  "tika-vin08t11:1_2": "Tattha kayanaṁ kayo,",
  "tika-vin08t11:1_3": "parabhaṇḍassa gahaṇaṁ,",
  "tika-vin08t11:1_4": "vikkayanaṁ vikkayo,",
  "tika-vin08t11:1_5": "sakabhaṇḍassa dānaṁ,",
  "tika-vin08t11:1_6": "kayo ca vikkayo ca kayavikkayaṁ.",
  "tika-vin08t11:1_7": "Samāpajjanaṁ samāpatti,",
  "tika-vin08t11:1_8": "tassa duvidhassa kiriyassa karaṇaṁ.",
  "tika-vin08t11:1_9": "Tassarūpaṁ dasseti ‘‘iminā’’tiādinā.",
  "tika-vin08t11:2_0": "Sesañātakesu saddhādeyyavinipātasambhavato tadabhāvaṭṭhānampi dassetuṁ ‘‘mātaraṁ vā pana pitaraṁ vā’’tiādi vuttaṁ.",
  "tika-vin08t11:2_1": "Tena viññattisaddhādeyyavinipātanañca na hoti ‘‘iminā idaṁ dehī’’ti vadantoti dasseti,",
  "tika-vin08t11:2_2": "kayavikkayaṁ pana āpajjati ‘‘iminā idaṁ dehī’’ti vadantoti dasseti.",
  "tika-vin08t11:2_3": "Iminā ca upari aññātakantyādinā ca sesañātakaṁ ‘‘imaṁ dehī’’ti vadato viññatti na hoti,",
  "tika-vin08t11:2_4": "‘‘imaṁ gaṇhāhī’’ti pana dadato saddhādeyyavinipātanaṁ,",
  "tika-vin08t11:2_5": "‘‘iminā imaṁ dehī’’ti kayavikkayaṁ āpajjato nissaggiyanti ayampi attho dassito hoti migapadavalañjananyāyena.",
  "tika-vin08t11:2_6": "Tasmāiccādikepi ‘‘mātāpitūhi saddhiṁ kayavikkayaṁ,",
  "tika-vin08t11:2_7": "sesañātakehi saddhiṁ dve āpattiyo,",
  "tika-vin08t11:2_8": "aññātakehi saddhiṁ tisso āpattiyo’’ti vattabbe teneva nyāyena ñātuṁ sakkāti katvā na vuttanti daṭṭhabbaṁ,",
  "tika-vin08t11:2_9": "aññathā abyāpitadoso siyā.",
  "tika-vin08t11:3_0": "‘‘Idaṁ bhattaṁ bhuñjitvā idaṁ karothā’’ti vutte pubbāparasambandhāya kiriyāya vuttattā ‘‘iminā idaṁ dehī’’ti vuttasadisaṁ hoti.",
  "tika-vin08t11:3_1": "Idaṁ bhattaṁ bhuñja,",
  "tika-vin08t11:3_2": "idaṁ nāma karohī’’ti vā,",
  "tika-vin08t11:3_3": "‘‘idaṁ bhattaṁ bhuttosi,",
  "tika-vin08t11:3_4": "idaṁ nāma karohi,",
  "tika-vin08t11:3_5": "idaṁ bhattaṁ bhuñjissasi,",
  "tika-vin08t11:3_6": "idaṁ nāma karohī’’ti pana vutte asambandhāya kiriyāya vuttattā kayavikkayo na hoti.",
  "tika-vin08t11:3_7": "Vighāsādānaṁ bhattadāne ca anapekkhattā saddhādeyyavinipātanaṁ na hoti,",
  "tika-vin08t11:3_8": "kārāpane hatthakammamattattā viññatti na hoti,",
  "tika-vin08t11:3_9": "tasmā vaṭṭati.",
  "tika-vin08t11:3_10": "‘‘Ettha cā’’tiādinā asatipi nissaggiyavatthumhi pācittiyaṁ desetabbanti dasseti.",
  "tika-vin08t11:4_0": "Agghaṁ pucchituṁ vaṭṭati,",
  "tika-vin08t11:4_1": "ettāvatā kayavikkayo na hotīti attho.",
  "tika-vin08t11:4_2": "Gaṇhituṁ vaṭṭatīti ‘‘iminā idaṁ dehī’’ti avuttattā kayavikkayo na hoti,",
  "tika-vin08t11:4_3": "mūlassa atthitāya viññattipi na hoti.",
  "tika-vin08t11:4_4": "Patto na gahetabbo parabhaṇḍassa mahagghatāya.",
  "tika-vin08t11:4_5": "Evaṁ sati kathaṁ kātabboti āha ‘‘mama vatthu appagghanti ācikkhitabba’’nti.",
  "tika-vin08t11:4_6": "Bhaṇḍaṁ agghāpetvā kāretabbataṁ āpajjati theyyāvahārasambhavato,",
  "tika-vin08t11:4_7": "ūnamāsakaṁ ce agghati, dukkaṭaṁ.",
  "tika-vin08t11:4_8": "Māsakato paṭṭhāya yāva ūnapañcamāsakaṁ ce agghati,",
  "tika-vin08t11:4_9": "thullaccayaṁ.",
  "tika-vin08t11:4_10": "Pañcamāsakaṁ ce agghati,",
  "tika-vin08t11:4_11": "pārājikanti vuttaṁ hoti. Deti,",
  "tika-vin08t11:4_12": "vaṭṭati puññatthāya dinnattā adhikassa.",
  "tika-vin08t11:4_13": "Kappiyakārakassa pana…pe…",
  "tika-vin08t11:4_14": "vaṭṭati ubhato kappiyabhaṇḍattā.",
  "tika-vin08t11:4_15": "Ekato ubhato vā ce akappiyabhaṇḍaṁ hoti,",
  "tika-vin08t11:4_16": "na vaṭṭati.",
  "tika-vin08t11:4_17": "‘‘Mā gaṇhāhī’’ti vattabbo, kasmā?",
  "tika-vin08t11:4_18": "Kappiyakārakassa achekattā.",
  "tika-vin08t11:5_0": "Aññena appaṭiggahitena attho, kasmā?",
  "tika-vin08t11:5_1": "Sattāhakālikattā telassa.",
  "tika-vin08t11:5_2": "Paṭiggahitatelaṁ sattāhaparamaṁ eva ṭhapetabbaṁ,",
  "tika-vin08t11:5_3": "tasmā tato paraṁ ṭhapitukāmassa appaṭiggahitatelena attho hoti.",
  "tika-vin08t11:5_4": "Appaṭiggahitaṁ dūseyya,",
  "tika-vin08t11:5_5": "aniyamitakālaṁ appaṭiggahitatelaṁ nāḷiyaṁ avasiṭṭhapaṭiggahitatelaṁ attano kālaṁ vattāpeyya.",
  "tika-vin08t11:6_0": "58.Idaṁ pattacatukkaṁ veditabbanti akappiyapattacatukkaṁ vuttaṁ,",
  "tika-vin08t11:6_1": "pañcamo pana kappiyo.",
  "tika-vin08t11:6_2": "Tena vakkhati ‘‘ayaṁ patto sabbakappiyo buddhānampi paribhogāraho’’ti.",
  "tika-vin08t11:6_3": "Ayaṁ patto mahāakappiyo nāma, kasmā?",
  "tika-vin08t11:6_4": "Rūpiyaṁ uggaṇhitvā ayabījaṁ samuṭṭhāpetvā tena lohena pattassa kāritattā,",
  "tika-vin08t11:6_5": "evaṁ bījato paṭṭhāya dūsitattā.",
  "tika-vin08t11:6_6": "Yathā ca tatiyapārājikavisaye thāvarapayogesu pāsasūlādīsu mūlato paṭṭhāya kāritesu kismiñci daṇḍamatte vā vākamatte vā avasiṭṭhe sati na muccati,",
  "tika-vin08t11:6_7": "sabbasmiṁ naṭṭheyeva muccati,",
  "tika-vin08t11:6_8": "evamidhāpi bījato paṭṭhāya katattā tasmiṁ patte kismiñci patte avasiṭṭhepi kappiyo bhavituṁ na sakkā.",
  "tika-vin08t11:6_9": "Tathā ca vakkhati ‘‘sacepi taṁ vināsetvā thālakaṁ kāreti,",
  "tika-vin08t11:6_10": "tampi akappiya’’ntyādi.",
  "tika-vin08t11:6_11": "Evaṁ santepi dutiyapatte viya mūle ca mūlassāmikānaṁ,",
  "tika-vin08t11:6_12": "patte ca pattassāmikānaṁ dinne kappiyo kātuṁ sakkā bhaveyya nu khoti āsaṅkāyamāha ‘‘na sakkā kenaci upāyena kappiyo kātu’’nti.",
  "tika-vin08t11:6_13": "Tassattho –",
  "tika-vin08t11:6_14": "dutiyapattaṁ rūpiyaṁ paṭiggaṇhitvā gihīhi pariniṭṭhāpitameva kiṇāti,",
  "tika-vin08t11:6_15": "na bījato paṭṭhāya dūseti,",
  "tika-vin08t11:6_16": "tasmā dutiyapatto kappiyo kātuṁ sakkā,",
  "tika-vin08t11:6_17": "idha pana bījato paṭṭhāya dūsitattā tena bhikkhunā taṁ pattaṁ puna ayapāsāṇabījaṁ kātuṁ asakkuṇeyyattā,",
  "tika-vin08t11:6_18": "paṭiggahitarūpiyassa ca vaḷañjitattā puna sāmikānaṁ dātuṁ asakkuṇeyyattā na sakkā kenaci upāyena kappiyo kātunti.",
  "tika-vin08t11:7_0": "Idāni taṁ asakkuṇeyyattaṁ aññena pakārena vitthāretuṁ ‘‘sacepī’’tiādimāha.",
  "tika-vin08t11:7_1": "Iminā kiñcipi ayavatthumhi avasiṭṭhe sati akappiyova hotīti dasseti.",
  "tika-vin08t11:7_2": "Tena vuttaṁ vimativinodaniyaṁ (vi. vi. ṭī.",
  "tika-vin08t11:7_3": "1.591) ‘‘rūpiyaṁ uggaṇhitvāti idaṁ ukkaṭṭhavasena vuttaṁ,",
  "tika-vin08t11:7_4": "muttādidukkaṭavatthumpi uggaṇhitvā kāritampi pañcannaṁ na vaṭṭati eva.",
  "tika-vin08t11:7_5": "Samuṭṭhāpetīti sayaṁ gantvā vā ‘imaṁ kahāpaṇādiṁ kammakārānaṁ datvā bījaṁ samuṭṭhāpehī’ti aññaṁ āṇāpetvā vā samuṭṭhāpeti.",
  "tika-vin08t11:7_6": "Mahāakappiyoti attanāva bījato paṭṭhāya dūsitattā aññassa mūlassāmikassa abhāvato vuttaṁ.",
  "tika-vin08t11:7_7": "So hi corehi acchinnopi puna laddho jānantassa kassacīpi na vaṭṭati.",
  "tika-vin08t11:7_8": "Yadi hi vaṭṭeyya,",
  "tika-vin08t11:7_9": "taḷākādīsu viya ‘acchinno vaṭṭatī’ti ācariyā vadeyyuṁ.",
  "tika-vin08t11:7_10": "Na sakkā kenaci upāyenāti saṅghassa vissajjanena corādiacchindanenapi kappiyo kātuṁ na sakkā,",
  "tika-vin08t11:7_11": "idañca tena rūpena ṭhitaṁ tammūlakena vatthamuttādirūpena ṭhitañca sandhāya vuttaṁ.",
  "tika-vin08t11:7_12": "Dukkaṭavatthumpi hi tammūlakakappiyavatthu ca na sakkā kenaci tena rūpena kappiyaṁ kātuṁ.",
  "tika-vin08t11:7_13": "Yadi pana so bhikkhu tena kappiyavatthunā,",
  "tika-vin08t11:7_14": "dukkaṭavatthunā vā puna rūpiyaṁ cetāpeyya,",
  "tika-vin08t11:7_15": "taṁ rūpiyaṁ nissajjāpetvā aññesaṁ kappiyaṁ kātumpi sakkā bhaveyyāti daṭṭhabba’’nti.",
  "tika-vin08t11:7_16": "Yaṁ pana sāratthadīpaniyaṁ papañcitaṁ,",
  "tika-vin08t11:7_17": "yañca tameva gahetvā porāṇaṭīkāyaṁ papañcitaṁ,",
  "tika-vin08t11:7_18": "taṁ vitthāretvā vuccamānaṁ ativitthāritañca bhavissati,",
  "tika-vin08t11:7_19": "sotūnañca dubbiññeyyaṁ,",
  "tika-vin08t11:7_20": "tasmā ettakameva vadimha,",
  "tika-vin08t11:7_21": "atthikehi pana tesu tesu pakaraṇesu oloketvā gahetabbanti.",
  "tika-vin08t11:8_0": "Dutiyapatte pañcannampi sahadhammikānaṁ na kappatīti rūpiyassa paṭiggahitattā,",
  "tika-vin08t11:8_1": "kayavikkayassa ca katattā.",
  "tika-vin08t11:8_2": "Sakkā pana kappiyo kātunti gihīhi pariniṭṭhāpitapattasseva kiṇitattā ,",
  "tika-vin08t11:8_3": "bījato paṭṭhāya adūsitattā,",
  "tika-vin08t11:8_4": "mūlamūlassāmikānañca pattapattassāmikānañca vijjamānattā.",
  "tika-vin08t11:8_5": "Yathā pana sakkā hoti,",
  "tika-vin08t11:8_6": "taṁ dassetuṁ ‘‘mūle’’tiādimāha.",
  "tika-vin08t11:9_0": "Tatiyapatte sadisoyevāti ‘‘pañcannampi sahadhammikānaṁ na vaṭṭati,",
  "tika-vin08t11:9_1": "sakkā pana kappiyo kātu’’nti imaṁ nayaṁ niddisati.",
  "tika-vin08t11:9_2": "Nanu tatiyapatto kappiyavohārena gahito,",
  "tika-vin08t11:9_3": "atha kasmā akappiyoti codanaṁ sandhāyāha ‘‘kappiyavohārena gahitopi dutiyapattasadisoyeva,",
  "tika-vin08t11:9_4": "mūlassa sampaṭicchitattā akappiyo’’ti.",
  "tika-vin08t11:9_5": "Dutiyacodanaṁ pana sayameva vadati.",
  "tika-vin08t11:9_6": "Ettha ca ‘‘dutiyapattasadisoyevā’’ti vuttattā mūle ca mūlassāmikānaṁ,",
  "tika-vin08t11:9_7": "patte ca pattassāmikānaṁ dinne kappiyo hoti,",
  "tika-vin08t11:9_8": "kappiyabhaṇḍaṁ datvā gahetvā paribhuñjituṁ vaṭṭatīti daṭṭhabbo.",
  "tika-vin08t11:9_9": "Mūlassa anissaṭṭhattāti yena uggahitamūlena patto kīto,",
  "tika-vin08t11:9_10": "tassa mūlassa saṅghamajjhe anissaṭṭhattā.",
  "tika-vin08t11:9_11": "Etena rūpiyameva nissajjitabbaṁ,",
  "tika-vin08t11:9_12": "na tammūlakaṁ arūpiyanti dasseti.",
  "tika-vin08t11:9_13": "Yadi hi tena sampaṭicchitamūlaṁ saṅghamajjhe nissaṭṭhaṁ siyā,",
  "tika-vin08t11:9_14": "tena kappiyena kammena ārāmikādīhi gahetvā dinnapatto rūpiyapaṭiggāhakaṁ ṭhapetvā sesānaṁ vaṭṭeyya.",
  "tika-vin08t11:10_0": "Catutthapatte dubbicāritattāti ‘‘ime kahāpaṇe datvā idaṁ dehī’’ti gahitattā gihisantakānaṁ kahāpaṇānaṁ",
  "tika-vin08t11:10_1": "duṭṭhuvicāritattā etassa vicāraṇakassa bhikkhuno eva na vaṭṭatīti attho.",
  "tika-vin08t11:10_2": "Mūlassa asampaṭicchitattāti etena mūlassa gihisantakattaṁ dasseti,",
  "tika-vin08t11:10_3": "teneva pattassa rūpiyasaṁvohārena anuppannatañca dasseti,",
  "tika-vin08t11:10_4": "tena ca tassa pattassa nissajjiyābhāvaṁ,",
  "tika-vin08t11:10_5": "bhikkhussa ca pācittiyābhāvaṁ dīpeti,",
  "tika-vin08t11:10_6": "tena ca dubbicāritamattena dukkaṭamattabhāvaṁ pakāseti.",
  "tika-vin08t11:10_7": "Nissajjīti idañca dānavasena vuttaṁ,",
  "tika-vin08t11:10_8": "na vinayakammavasena.",
  "tika-vin08t11:10_9": "Teneva ca ‘‘sappissa pūrāpetvā’’ti vuttaṁ.",
  "tika-vin08t11:11_0": "Pañcamapatte sabbakappiyoti attano ca pañcannaṁ sahadhammikānañca buddhapaccekabuddhānañca kappiyo.",
  "tika-vin08t11:11_1": "Tenāha ‘‘buddhānampi paribhogāraho’’ti.",
  "tika-vin08t11:12_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t11:13_0": "Kayavikkayasamāpattivinicchayakathālaṅkāro nāma",
  "tika-vin08t11:14_0": "Ekādasamo paricchedo."
}