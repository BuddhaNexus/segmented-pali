{
  "ud2.2:0.1_0": "Udāna 2.2",
  "ud2.2:0.2_0": "Rājasutta",
  "ud2.2:1.1_0": "Evaṁ me sutaṁ—",
  "ud2.2:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud2.2:1.3_0": "Tena kho pana samayena sambahulānaṁ bhikkhūnaṁ pacchābhattaṁ piṇḍapātapaṭikkantānaṁ upaṭṭhānasālāyaṁ",
  "ud2.2:1.3_1": "sannisinnānaṁ sannipatitānaṁ ayamantarākathā udapādi:",
  "ud2.2:1.4_0": "“ko nu kho, āvuso,",
  "ud2.2:1.4_1": "imesaṁ dvinnaṁ rājūnaṁ mahaddhanataro vā mahābhogataro vā mahākosataro vā mahāvijitataro vā mahāvāhanataro",
  "ud2.2:1.4_2": "vā mahabbalataro vā mahiddhikataro vā mahānubhāvataro vā rājā vā māgadho seniyo bimbisāro,",
  "ud2.2:1.4_3": "rājā vā pasenadi kosalo”ti?",
  "ud2.2:1.5_0": "Ayañcarahi tesaṁ bhikkhūnaṁ antarākathā hoti vippakatā.",
  "ud2.2:2.1_0": "Atha kho bhagavā sāyanhasamayaṁ paṭisallānā vuṭṭhito yenupaṭṭhānasālā tenupasaṅkami;",
  "ud2.2:2.1_1": "upasaṅkamitvā paññatte āsane nisīdi.",
  "ud2.2:2.2_0": "Nisajja kho bhagavā bhikkhū āmantesi:",
  "ud2.2:2.3_0": "“kāya nuttha,",
  "ud2.2:2.3_1": "bhikkhave,",
  "ud2.2:2.3_2": "etarahi kathāya sannisinnā sannipatitā,",
  "ud2.2:2.3_3": "kā ca pana vo antarākathā vippakatā”ti?",
  "ud2.2:3.1_0": "“Idha, bhante,",
  "ud2.2:3.1_1": "amhākaṁ pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ sannipatitānaṁ ayamantarākathā udapādi:",
  "ud2.2:3.2_0": "‘ko nu kho, āvuso,",
  "ud2.2:3.2_1": "imesaṁ dvinnaṁ rājūnaṁ mahaddhanataro vā mahābhogataro vā mahākosataro vā mahāvijitataro vā mahāvāhanataro",
  "ud2.2:3.2_2": "vā mahabbalataro vā mahiddhikataro vā mahānubhāvataro vā rājā vā māgadho seniyo bimbisāro,",
  "ud2.2:3.2_3": "rājā vā pasenadi kosalo’ti?",
  "ud2.2:3.3_0": "Ayaṁ kho no, bhante, antarākathā vippakatā, atha bhagavā anuppatto”ti.",
  "ud2.2:4.1_0": "“Na khvetaṁ,",
  "ud2.2:4.1_1": "bhikkhave,",
  "ud2.2:4.1_2": "tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ yaṁ tumhe evarūpiṁ kathaṁ katheyyātha.",
  "ud2.2:4.2_0": "Sannipatitānaṁ vo, bhikkhave, dvayaṁ karaṇīyaṁ—",
  "ud2.2:4.3_0": "dhammī vā kathā ariyo vā tuṇhībhāvo”ti.",
  "ud2.2:5.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud2.2:6.1_0": "“Yañca kāmasukhaṁ loke,",
  "ud2.2:6.2_0": "yañcidaṁ diviyaṁ sukhaṁ;",
  "ud2.2:6.3_0": "Taṇhakkhayasukhassete,",
  "ud2.2:6.4_0": "kalaṁ nāgghanti soḷasin”ti.",
  "ud2.2:6.5_0": "Dutiyaṁ."
}