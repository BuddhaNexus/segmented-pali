{
  "mil6.3.4:0.1_0": "Milindapañha",
  "mil6.3.4:0.2_0": "Anumānapañha",
  "mil6.3.4:0.3_0": "Vessantaravagga",
  "mil6.3.4:0.4_0": "4. Pubbapetādisapañha",
  "mil6.3.4:1.1_0": "“Bhante nāgasena,",
  "mil6.3.4:1.1_1": "ime dāyakā dānaṁ datvā pubbapetānaṁ ādisanti ‘idaṁ tesaṁ pāpuṇātū’ti,",
  "mil6.3.4:1.1_2": "api nu te kiñci tatonidānaṁ vipākaṁ paṭilabhantī”ti?",
  "mil6.3.4:1.2_0": "“Keci, mahārāja, paṭilabhanti, keci nappaṭilabhantī”ti.",
  "mil6.3.4:1.3_0": "“Ke, bhante, paṭilabhanti, ke nappaṭilabhantī”ti?",
  "mil6.3.4:1.4_0": "“Nirayūpapannā, mahārāja, nappaṭilabhanti, saggagatā nappaṭilabhanti,",
  "mil6.3.4:1.4_1": "tiracchānayonigatā nappaṭilabhanti,",
  "mil6.3.4:1.4_2": "catunnaṁ petānaṁ tayo petā nappaṭilabhanti vantāsikā khuppipāsino nijjhāmataṇhikā,",
  "mil6.3.4:1.4_3": "labhanti petā paradattūpajīvino,",
  "mil6.3.4:1.4_4": "tepi saramānāyeva labhantī”ti.",
  "mil6.3.4:2.1_0": "“Tena hi, bhante nāgasena,",
  "mil6.3.4:2.1_1": "dāyakānaṁ dānaṁ visositaṁ hoti aphalaṁ,",
  "mil6.3.4:2.1_2": "yesaṁ uddissa kataṁ yadi te nappaṭilabhantī”ti?",
  "mil6.3.4:2.2_0": "“Na hi taṁ, mahārāja, dānaṁ aphalaṁ hoti avipākaṁ,",
  "mil6.3.4:2.2_1": "dāyakāyeva tassa phalaṁ anubhavantī”ti.",
  "mil6.3.4:2.3_0": "“Tena hi, bhante nāgasena, kāraṇena maṁ saññāpehī”ti.",
  "mil6.3.4:2.4_0": "“Idha, mahārāja,",
  "mil6.3.4:2.4_1": "keci manussā macchamaṁsasurābhattakhajjakāni paṭiyādetvā ñātikulaṁ gacchanti,",
  "mil6.3.4:2.4_2": "yadi te ñātakā taṁ upāyanaṁ na sampaṭiccheyyuṁ,",
  "mil6.3.4:2.4_3": "api nu taṁ upāyanaṁ visositaṁ gaccheyya vinasseyya vā”ti?",
  "mil6.3.4:2.5_0": "“Na hi, bhante, sāmikānaṁyeva taṁ hotī”ti.",
  "mil6.3.4:2.6_0": "“Evameva kho, mahārāja,",
  "mil6.3.4:2.6_1": "dāyakāyeva tassa phalaṁ anubhavanti.",
  "mil6.3.4:2.7_0": "Yathā pana, mahārāja,",
  "mil6.3.4:2.7_1": "puriso gabbhaṁ paviṭṭho asati purato nikkhamanamukhe kena nikkhameyyā”ti.",
  "mil6.3.4:2.8_0": "“Paviṭṭheneva, bhante”ti.",
  "mil6.3.4:2.9_0": "“Evameva kho, mahārāja,",
  "mil6.3.4:2.9_1": "dāyakāyeva tassa phalaṁ anubhavantī”ti.",
  "mil6.3.4:2.10_0": "“Hotu, bhante nāgasena,",
  "mil6.3.4:2.10_1": "evametaṁ tathā sampaṭicchāmi,",
  "mil6.3.4:2.10_2": "dāyakāyeva tassa phalaṁ anubhavanti,",
  "mil6.3.4:2.10_3": "na mayaṁ taṁ kāraṇaṁ vilomemāti.",
  "mil6.3.4:2.11_0": "(…)",
  "mil6.3.4:3.1_0": "Bhante nāgasena,",
  "mil6.3.4:3.1_1": "yadi imesaṁ dāyakānaṁ dinnadānaṁ pubbapetānaṁ pāpuṇāti,",
  "mil6.3.4:3.1_2": "te ca tassa vipākaṁ anubhavanti.",
  "mil6.3.4:3.2_0": "Tena hi yo pāṇātipātī luddo lohitapāṇī paduṭṭhamanasaṅkappo manusse ghātetvā dāruṇaṁ kammaṁ katvā pubbapetānaṁ ādiseyya ‘imassa me kammassa vipāko pubbapetānaṁ pāpuṇātū’ti,",
  "mil6.3.4:3.2_1": "api nu tassa vipāko pubbapetānaṁ pāpuṇātī”ti?",
  "mil6.3.4:3.3_0": "“Na hi, mahārājā”ti.",
  "mil6.3.4:4.1_0": "“Bhante nāgasena, ko tattha hetu kiṅkāraṇaṁ,",
  "mil6.3.4:4.1_1": "yena kusalaṁ pāpuṇāti akusalaṁ na pāpuṇātī”ti?",
  "mil6.3.4:4.2_0": "“Neso, mahārāja, pañho pucchitabbo, mā ca tvaṁ, mahārāja,",
  "mil6.3.4:4.2_1": "‘visajjako atthī’ti apucchitabbaṁ pucchi, ‘kissa ākāso nirālambo,",
  "mil6.3.4:4.2_2": "kissa gaṅgā uddhammukhā na sandati,",
  "mil6.3.4:4.2_3": "kissa ime manussā ca dijā ca dvipadā migā catuppadā’ti tampi maṁ tvaṁ pucchissasī”ti.",
  "mil6.3.4:4.3_0": "“Nāhaṁ taṁ, bhante nāgasena, vihesāpekkho pucchāmi,",
  "mil6.3.4:4.3_1": "api ca nibbāhanatthāya sandehassa pucchāmi,",
  "mil6.3.4:4.3_2": "bahū manussā loke vāmagāmino vicakkhukā,",
  "mil6.3.4:4.3_3": "‘kinti te otāraṁ na labheyyun’ti evāhaṁ taṁ pucchāmī”ti.",
  "mil6.3.4:4.4_0": "“Na sakkā, mahārāja,",
  "mil6.3.4:4.4_1": "saha akatena ananumatena saha pāpaṁ kammaṁ saṁvibhajituṁ.",
  "mil6.3.4:5.1_0": "Yathā, mahārāja,",
  "mil6.3.4:5.1_1": "manussā udakanibbāhanena udakaṁ suvidūrampi haranti, api nu, mahārāja,",
  "mil6.3.4:5.1_2": "sakkā ghanamahāselapabbato nibbāhanena yathicchitaṁ haritun”ti?",
  "mil6.3.4:5.2_0": "“Na hi, bhante”ti.",
  "mil6.3.4:5.3_0": "“Evameva kho, mahārāja, sakkā kusalaṁ saṁvibhajituṁ,",
  "mil6.3.4:5.3_1": "na sakkā akusalaṁ saṁvibhajituṁ.",
  "mil6.3.4:5.4_0": "Yathā vā pana, mahārāja, sakkā telena padīpo jāletuṁ, api nu, mahārāja,",
  "mil6.3.4:5.4_1": "sakkā udakena padīpo jāletun”ti?",
  "mil6.3.4:5.5_0": "“Na hi, bhante”ti.",
  "mil6.3.4:5.6_0": "“Evameva kho, mahārāja, sakkā kusalaṁ saṁvibhajituṁ,",
  "mil6.3.4:5.6_1": "na sakkā akusalaṁ saṁvibhajituṁ.",
  "mil6.3.4:5.7_0": "Yathā vā pana, mahārāja,",
  "mil6.3.4:5.7_1": "kassakā taḷākato udakaṁ nīharitvā dhaññaṁ paripācenti, api nu kho, mahārāja,",
  "mil6.3.4:5.7_2": "sakkā mahāsamuddato udakaṁ nīharitvā dhaññaṁ paripācetun”ti?",
  "mil6.3.4:5.8_0": "“Na hi, bhante”ti.",
  "mil6.3.4:5.9_0": "“Evameva kho, mahārāja, sakkā kusalaṁ saṁvibhajituṁ,",
  "mil6.3.4:5.9_1": "na sakkā akusalaṁ saṁvibhajitun”ti.",
  "mil6.3.4:6.1_0": "“Bhante nāgasena,",
  "mil6.3.4:6.1_1": "kena kāraṇena sakkā kusalaṁ saṁvibhajituṁ,",
  "mil6.3.4:6.1_2": "na sakkā akusalaṁ saṁvibhajituṁ?",
  "mil6.3.4:6.2_0": "Kāraṇena maṁ saññāpehi,",
  "mil6.3.4:6.2_1": "nāhaṁ andho anāloko sutvā vedissāmī”ti.",
  "mil6.3.4:6.3_0": "“Akusalaṁ, mahārāja, thokaṁ, kusalaṁ bahukaṁ,",
  "mil6.3.4:6.3_1": "thokattā akusalaṁ kattāraṁyeva pariyādiyati,",
  "mil6.3.4:6.3_2": "bahukattā kusalaṁ sadevakaṁ lokaṁ ajjhottharatī”ti.",
  "mil6.3.4:7.1_0": "“Opammaṁ karohī”ti.",
  "mil6.3.4:7.2_0": "“Yathā, mahārāja,",
  "mil6.3.4:7.2_1": "parittaṁ ekaṁ udakabindu pathaviyaṁ nipateyya, api nu kho taṁ, mahārāja,",
  "mil6.3.4:7.2_2": "udakabindu dasapi dvādasapi yojanāni ajjhotthareyyā”ti?",
  "mil6.3.4:7.3_0": "“Na hi, bhante,",
  "mil6.3.4:7.3_1": "yattha taṁ udakabindu nipatitaṁ, tattheva pariyādiyatī”ti.",
  "mil6.3.4:7.4_0": "“Kena kāraṇena, mahārājā”ti?",
  "mil6.3.4:7.5_0": "“Parittattā, bhante, udakabindussā”ti.",
  "mil6.3.4:7.6_0": "“Evameva kho, mahārāja,",
  "mil6.3.4:7.6_1": "parittaṁ akusalaṁ parittattā kattāraṁyeva pariyādiyati, na sakkā saṁvibhajituṁ.",
  "mil6.3.4:8.1_0": "Yathā vā pana, mahārāja,",
  "mil6.3.4:8.1_1": "mahatimahāmegho abhivasseyya tappayanto dharaṇitalaṁ, api nu kho so, mahārāja,",
  "mil6.3.4:8.1_2": "mahāmegho samantato otthareyyā”ti?",
  "mil6.3.4:8.2_0": "“Āma, bhante,",
  "mil6.3.4:8.2_1": "pūrayitvā so mahāmegho sobbhasarasaritasākhākandarapadaradahataḷākaudapānapokkharaṇiyo dasapi dvādasapi yojanāni ajjhotthareyyā”ti.",
  "mil6.3.4:8.3_0": "“Kena kāraṇena, mahārājā”ti?",
  "mil6.3.4:8.4_0": "“Mahantattā, bhante, meghassā”ti.",
  "mil6.3.4:8.5_0": "“Evameva kho, mahārāja, kusalaṁ bahukaṁ,",
  "mil6.3.4:8.5_1": "bahukattā sakkā devamanussehipi saṁvibhajitun”ti.",
  "mil6.3.4:9.1_0": "“Bhante nāgasena,",
  "mil6.3.4:9.1_1": "kena kāraṇena akusalaṁ thokaṁ kusalaṁ bahutaran”ti?",
  "mil6.3.4:9.2_0": "“Idha, mahārāja, yo koci dānaṁ deti, sīlaṁ samādiyati, uposathakammaṁ karoti,",
  "mil6.3.4:9.2_1": "so haṭṭho pahaṭṭho hasito pamudito pasannamānaso vedajāto hoti,",
  "mil6.3.4:9.2_2": "tassa aparāparaṁ pīti uppajjati,",
  "mil6.3.4:9.2_3": "pītimanassa bhiyyo bhiyyo kusalaṁ pavaḍḍhati.",
  "mil6.3.4:10.1_0": "Yathā, mahārāja,",
  "mil6.3.4:10.1_1": "udapāne bahusalilasampuṇṇe ekena desena udakaṁ paviseyya, ekena nikkhameyya,",
  "mil6.3.4:10.1_2": "nikkhamantepi aparāparaṁ uppajjati, na sakkā hoti khayaṁ pāpetuṁ;",
  "mil6.3.4:10.2_0": "evameva kho, mahārāja,",
  "mil6.3.4:10.2_1": "kusalaṁ bhiyyo bhiyyo pavaḍḍhati.",
  "mil6.3.4:10.3_0": "Vassasatepi ce, mahārāja,",
  "mil6.3.4:10.3_1": "puriso kataṁ kusalaṁ āvajjeyya,",
  "mil6.3.4:10.3_2": "āvajjite āvajjite bhiyyo bhiyyo kusalaṁ pavaḍḍhati.",
  "mil6.3.4:10.4_0": "Tassa taṁ kusalaṁ sakkā hoti yathicchakehi saddhiṁ saṁvibhajituṁ, idamettha, mahārāja, kāraṇaṁ,",
  "mil6.3.4:10.4_1": "yena kāraṇena kusalaṁ bahutaraṁ.",
  "mil6.3.4:11.1_0": "Akusalaṁ pana, mahārāja,",
  "mil6.3.4:11.1_1": "karonto pacchā vippaṭisārī hoti,",
  "mil6.3.4:11.1_2": "vippaṭisārino cittaṁ paṭilīyati paṭikuṭati paṭivattati na sampasārīyati socati tappati hāyati khīyati na parivaḍḍhati tattheva pariyādiyati.",
  "mil6.3.4:11.2_0": "Yathā, mahārāja,",
  "mil6.3.4:11.2_1": "sukkhāya nadiyā mahāpuḷināya unnatāvanatāya kuṭilasaṅkuṭilāya uparito parittaṁ udakaṁ āgacchantaṁ hāyati khīyati na parivaḍḍhati tattheva pariyādiyati.",
  "mil6.3.4:11.3_0": "Evameva kho, mahārāja,",
  "mil6.3.4:11.3_1": "akusalaṁ karontassa cittaṁ paṭilīyati paṭikuṭati paṭivattati na sampasārīyati socati tappati hāyati khīyati na parivaḍḍhati tattheva pariyādiyati, idamettha, mahārāja, kāraṇaṁ,",
  "mil6.3.4:11.3_2": "yena kāraṇena akusalaṁ thokan”ti.",
  "mil6.3.4:11.4_0": "“Sādhu, bhante nāgasena,",
  "mil6.3.4:11.4_1": "evametaṁ tathā sampaṭicchāmī”ti.",
  "mil6.3.4:12.1_0": "Pubbapetādisapañho catuttho."
}