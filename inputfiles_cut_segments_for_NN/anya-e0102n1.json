{
  "anya-e0102n1:0_0": "13. Abhiññāniddeso",
  "anya-e0102n1:1_0": "Dibbasotadhātukathā",
  "anya-e0102n1:2_0": "400.",
  "anya-e0102n1:2_1": "Idāni dibbasotadhātuyā niddesakkamo anuppatto.",
  "anya-e0102n1:2_2": "Tattha tato parāsu ca tīsu abhiññāsu so evaṁ samāhite cittetiādīnaṁ (dī. ni.",
  "anya-e0102n1:2_3": "1.240 ādayo) attho vuttanayeneva veditabbo.",
  "anya-e0102n1:2_4": "Sabbattha pana visesamattameva vaṇṇayissāma.",
  "anya-e0102n1:2_5": "Tatra dibbāya sotadhātuyāti ettha dibbasadisattā dibbā.",
  "anya-e0102n1:2_6": "Devānaṁ hi sucaritakammanibbattā pittasemharuhirādīhi apalibuddhā upakkilesavimuttatāya dūrepi ārammaṇaṁ",
  "anya-e0102n1:2_7": "sampaṭicchanasamatthā dibbapasādasotadhātu hoti.",
  "anya-e0102n1:2_8": "Ayañcāpi imassa bhikkhuno vīriyabhāvanābalanibbattā ñāṇasotadhātu tādisāyevāti dibbasadisattā dibbā.",
  "anya-e0102n1:2_9": "Apica dibbavihāravasena paṭiladdhattā attanā ca dibbavihārasannissitattāpi dibbā.",
  "anya-e0102n1:2_10": "Savanaṭṭhena nijjīvaṭṭhena ca sotadhātu.",
  "anya-e0102n1:2_11": "Sotadhātukiccakaraṇena ca sotadhātu viyātipi sotadhātu.",
  "anya-e0102n1:2_12": "Tāya dibbāya sotadhātuyā.",
  "anya-e0102n1:3_0": "Visuddhāyāti parisuddhāya nirupakkilesāya.",
  "anya-e0102n1:3_1": "Atikkantamānusikāyāti manussūpacāraṁ atikkamitvā saddasavanena mānusikaṁ maṁsasotadhātuṁ atikkantāya vītivattitvā ṭhitāya.",
  "anya-e0102n1:3_2": "Ubho sadde suṇātīti dve sadde suṇāti.",
  "anya-e0102n1:3_3": "Katame dve?",
  "anya-e0102n1:3_4": "Dibbe ca mānuse ca,",
  "anya-e0102n1:3_5": "devānañca manussānañca saddeti vuttaṁ hoti.",
  "anya-e0102n1:3_6": "Etena padesapariyādānaṁ veditabbaṁ.",
  "anya-e0102n1:3_7": "Ye dūre santike cāti ye saddā dūre paracakkavāḷepi ye ca santike antamaso sadehasannissitapāṇakasaddāpi,",
  "anya-e0102n1:3_8": "te suṇātīti vuttaṁ hoti.",
  "anya-e0102n1:3_9": "Etena nippadesapariyādānaṁ veditabbaṁ.",
  "anya-e0102n1:4_0": "Kathaṁ panāyaṁ uppādetabbāti?",
  "anya-e0102n1:4_1": "Tena bhikkhunā abhiññāpādakajjhānaṁ samāpajjitvā vuṭṭhāya parikammasamādhicittena paṭhamataraṁ pakatisotapathe",
  "anya-e0102n1:4_2": "dūre oḷāriko araññe sīhādīnaṁ saddo āvajjitabbo.",
  "anya-e0102n1:4_3": "Vihāre ghaṇḍisaddo,",
  "anya-e0102n1:4_4": "bherisaddo,",
  "anya-e0102n1:4_5": "saṅkhasaddo,",
  "anya-e0102n1:4_6": "sāmaṇeradaharabhikkhūnaṁ sabbathāmena sajjhāyantānaṁ sajjhāyanasaddo,",
  "anya-e0102n1:4_7": "pakatikathaṁ kathentānaṁ ‘‘kiṁ bhante,",
  "anya-e0102n1:4_8": "kimāvuso’’tiādisaddo,",
  "anya-e0102n1:4_9": "sakuṇasaddo,",
  "anya-e0102n1:4_10": "vātasaddo,",
  "anya-e0102n1:4_11": "padasaddo,",
  "anya-e0102n1:4_12": "pakkuthitaudakassa cicciṭāyanasaddo,",
  "anya-e0102n1:4_13": "ātape sussamānatālapaṇṇasaddo,",
  "anya-e0102n1:4_14": "kunthakipillikādisaddoti evaṁ sabboḷārikato pabhuti yathākkamena sukhumasaddā āvajjitabbā.",
  "anya-e0102n1:4_15": "Tena puratthimāya disāya saddānaṁ saddanimittaṁ manasikātabbaṁ.",
  "anya-e0102n1:4_16": "Pacchimāya, uttarāya,",
  "anya-e0102n1:4_17": "dakkhiṇāya,",
  "anya-e0102n1:4_18": "heṭṭhimāya,",
  "anya-e0102n1:4_19": "uparimāya disāya,",
  "anya-e0102n1:4_20": "puratthimāya anudisāya,",
  "anya-e0102n1:4_21": "pacchimāya, uttarāya,",
  "anya-e0102n1:4_22": "dakkhiṇāya anudisāya saddānaṁ saddanimittaṁ manasikātabbaṁ.",
  "anya-e0102n1:4_23": "Oḷārikānampi sukhumānampi saddānaṁ saddanimittaṁ manasikātabbaṁ.",
  "anya-e0102n1:4_24": "Tassa te saddā pākatikacittassāpi pākaṭā honti.",
  "anya-e0102n1:4_25": "Parikammasamādhicittassa pana ativiya pākaṭā.",
  "anya-e0102n1:5_0": "Tassevaṁ saddanimittaṁ manasikaroto idāni dibbasotadhātu uppajjissatīti tesu saddesu aññataraṁ ārammaṇaṁ katvā manodvārāvajjanaṁ uppajjati.",
  "anya-e0102n1:5_1": "Tasmiṁ niruddhe cattāri pañca vā javanāni javanti,",
  "anya-e0102n1:5_2": "yesaṁ purimāni tīṇi cattāri vā parikammaupacārānulomagotrabhunāmakāni kāmāvacarāni,",
  "anya-e0102n1:5_3": "catutthaṁ pañcamaṁ vā appanācittaṁ rūpāvacaraṁ catutthajjhānikaṁ.",
  "anya-e0102n1:5_4": "Tattha yaṁ tena appanācittena saddhiṁ uppannaṁ ñāṇaṁ,",
  "anya-e0102n1:5_5": "ayaṁ dibbasotadhātūti veditabbā.",
  "anya-e0102n1:5_6": "Tato paraṁ tasmiṁ sote patito hoti.",
  "anya-e0102n1:5_7": "Taṁ thāmajātaṁ karontena ‘‘etthantare saddaṁ suṇāmī’’ti ekaṅgulamattaṁ paricchinditvā vaḍḍhetabbaṁ.",
  "anya-e0102n1:5_8": "Tato dvaṅgulacaturaṅgulaaṭṭhaṅgulavidatthiratanaantogabbhapamukhapāsādapariveṇasaṅghārāmagocaragāmajanapadādivasena",
  "anya-e0102n1:5_9": "yāva cakkavāḷaṁ tato vā bhiyyopi paricchinditvā paricchinditvā vaḍḍhetabbaṁ.",
  "anya-e0102n1:6_0": "Evaṁ adhigatābhiñño esa pādakajjhānārammaṇena phuṭṭhokāsabbhantaragatepi sadde puna pādakajjhānaṁ asamāpajjitvāpi abhiññāñāṇena suṇātiyeva.",
  "anya-e0102n1:6_1": "Evaṁ suṇanto ca sacepi yāva brahmalokā saṅkhabheripaṇavādisaddehi ekakolāhalaṁ hoti,",
  "anya-e0102n1:6_2": "pāṭiyekkaṁ vavatthapetukāmatāya sati ayaṁ saṅkhasaddo ayaṁ bherisaddoti vavatthapetuṁ sakkotiyevāti.",
  "anya-e0102n1:7_0": "Dibbasotadhātukathā niṭṭhitā.",
  "anya-e0102n1:8_0": "Cetopariyañāṇakathā",
  "anya-e0102n1:9_0": "401.",
  "anya-e0102n1:9_1": "Cetopariyañāṇakathāya cetopariyañāṇāyāti ettha pariyātīti pariyaṁ,",
  "anya-e0102n1:9_2": "paricchindatīti attho.",
  "anya-e0102n1:9_3": "Cetaso pariyaṁ cetopariyaṁ.",
  "anya-e0102n1:9_4": "Cetopariyañca taṁ ñāṇañcāti cetopariyañāṇaṁ.",
  "anya-e0102n1:9_5": "Tadatthāyāti vuttaṁ hoti.",
  "anya-e0102n1:9_6": "Parasattānanti attānaṁ ṭhapetvā sesasattānaṁ.",
  "anya-e0102n1:9_7": "Parapuggalānanti idampi iminā ekatthameva.",
  "anya-e0102n1:9_8": "Veneyyavasena pana desanāvilāsena ca byañjananānattaṁ kataṁ.",
  "anya-e0102n1:9_9": "Cetasā cetoti attano cittena tesaṁ cittaṁ.",
  "anya-e0102n1:9_10": "Paricca pajānātīti paricchinditvā sarāgādivasena nānappakārato jānāti.",
  "anya-e0102n1:10_0": "Kathaṁ panetaṁ ñāṇaṁ uppādetabbanti?",
  "anya-e0102n1:10_1": "Etañhi dibbacakkhuvasena ijjhati,",
  "anya-e0102n1:10_2": "taṁ etassa parikammaṁ.",
  "anya-e0102n1:10_3": "Tasmā tena bhikkhunā ālokaṁ vaḍḍhetvā dibbena cakkhunā parassa hadayarūpaṁ nissāya vattamānassa lohitassa vaṇṇaṁ passitvā cittaṁ pariyesitabbaṁ.",
  "anya-e0102n1:10_4": "Yadā hi somanassacittaṁ vattati,",
  "anya-e0102n1:10_5": "tadā rattaṁ nigrodhapakkasadisaṁ hoti.",
  "anya-e0102n1:10_6": "Yadā domanassacittaṁ vattati,",
  "anya-e0102n1:10_7": "tadā kāḷakaṁ jambupakkasadisaṁ.",
  "anya-e0102n1:10_8": "Yadā upekkhācittaṁ vattati,",
  "anya-e0102n1:10_9": "tadā pasannatilatelasadisaṁ.",
  "anya-e0102n1:10_10": "Tasmā tena ‘‘idaṁ rūpaṁ somanassindriyasamuṭṭhānaṁ,",
  "anya-e0102n1:10_11": "idaṁ domanassindriyasamuṭṭhānaṁ,",
  "anya-e0102n1:10_12": "idaṁ upekkhindriyasamuṭṭhāna’’nti parassa hadayalohitavaṇṇaṁ passitvā cittaṁ pariyesantena cetopariyañāṇaṁ thāmagataṁ kātabbaṁ.",
  "anya-e0102n1:10_13": "Evaṁ thāmagate hi tasmiṁ anukkamena sabbampi kāmāvacaracittaṁ rūpāvacarārūpāvacaracittañca pajānāti cittā",
  "anya-e0102n1:10_14": "cittameva saṅkamanto vināpi hadayarūpadassanena.",
  "anya-e0102n1:10_15": "Vuttampi cetaṁ aṭṭhakathāyaṁ ‘‘āruppe parassa cittaṁ jānitukāmo kassa hadayarūpaṁ passati,",
  "anya-e0102n1:10_16": "kassindriyavikāraṁ oloketīti?",
  "anya-e0102n1:10_17": "Na kassaci.",
  "anya-e0102n1:10_18": "Iddhimato visayo esa yadidaṁ yattha katthaci cittaṁ āvajjanto soḷasappabhedaṁ cittaṁ jānāti.",
  "anya-e0102n1:10_19": "Akatābhinivesassa pana vasena ayaṁ kathā’’ti.",
  "anya-e0102n1:11_0": "Sarāgaṁ vā cittantiādīsu pana aṭṭhavidhaṁ lobhasahagataṁ cittaṁ sarāgaṁ cittanti veditabbaṁ.",
  "anya-e0102n1:11_1": "Avasesaṁ catubhūmakaṁ kusalābyākataṁ cittaṁ vītarāgaṁ.",
  "anya-e0102n1:11_2": "Dve domanassacittāni dve vicikicchuddhaccacittānīti imāni pana cattāri cittāni imasmiṁ duke saṅgahaṁ na gacchanti.",
  "anya-e0102n1:11_3": "Keci pana therā tānipi saṅgaṇhanti.",
  "anya-e0102n1:11_4": "Duvidhaṁ pana domanassacittaṁ sadosaṁ cittaṁ nāma.",
  "anya-e0102n1:11_5": "Sabbampi catubhūmakaṁ kusalābyākataṁ vītadosaṁ.",
  "anya-e0102n1:11_6": "Sesāni dasākusalacittāni imasmiṁ duke saṅgahaṁ na gacchanti.",
  "anya-e0102n1:11_7": "Keci pana therā tānipi saṅgaṇhanti.",
  "anya-e0102n1:12_0": "Samohaṁvītamohanti ettha pana pāṭipuggalikanayena vicikicchuddhaccasahagatadvayameva samohaṁ,",
  "anya-e0102n1:12_1": "mohassa pana sabbākusalesu sambhavato dvādasavidhampi akusalacittaṁ samohaṁ cittanti veditabbaṁ.",
  "anya-e0102n1:12_2": "Avasesaṁ vītamohaṁ.",
  "anya-e0102n1:12_3": "Thinamiddhānugataṁ pana saṁkhittaṁ.",
  "anya-e0102n1:12_4": "Uddhaccānugataṁ vikkhittaṁ.",
  "anya-e0102n1:12_5": "Rūpāvacarārūpāvacaraṁ mahaggataṁ.",
  "anya-e0102n1:12_6": "Avasesaṁ amahaggataṁ.",
  "anya-e0102n1:12_7": "Sabbampi tebhūmakaṁ sauttaraṁ.",
  "anya-e0102n1:12_8": "Lokuttaraṁ anuttaraṁ.",
  "anya-e0102n1:12_9": "Upacārappattaṁ appanāppattañca samāhitaṁ.",
  "anya-e0102n1:12_10": "Ubhayamappattaṁ asamāhitaṁ.",
  "anya-e0102n1:12_11": "Tadaṅgavikkhambhanasamucchedapaṭipassaddhinissaraṇavimuttippattaṁ vimuttaṁ.",
  "anya-e0102n1:12_12": "Pañcavidhampi etaṁ vimuttimappattaṁ avimuttanti veditabbaṁ.",
  "anya-e0102n1:12_13": "Iti cetopariyañāṇalābhī bhikkhu sabbappakārampi idaṁ sarāgaṁ vā cittaṁ…pe…",
  "anya-e0102n1:12_14": "avimuttaṁ vā cittaṁ avimuttaṁ cittanti pajānātīti.",
  "anya-e0102n1:13_0": "Cetopariyañāṇakathā niṭṭhitā.",
  "anya-e0102n1:14_0": "Pubbenivāsānussatiñāṇakathā",
  "anya-e0102n1:15_0": "402.",
  "anya-e0102n1:15_1": "Pubbenivāsānussatiñāṇakathāyaṁ pubbenivāsānussatiñāṇāyāti (dī. ni.",
  "anya-e0102n1:15_2": "1.244) pubbenivāsānussatimhi yaṁ ñāṇaṁ,",
  "anya-e0102n1:15_3": "tadatthāya.",
  "anya-e0102n1:15_4": "Pubbenivāsoti pubbe atītajātīsu nivutthakkhandhā.",
  "anya-e0102n1:15_5": "Nivutthāti ajjhāvutthā anubhūtā attano santāne uppajjitvā niruddhā.",
  "anya-e0102n1:15_6": "Nivutthadhammā vā.",
  "anya-e0102n1:15_7": "Nivutthāti gocaranivāsena nivutthā attano viññāṇena viññātā paricchinnā,",
  "anya-e0102n1:15_8": "paraviññāṇaviññātāpi vā chinnavaṭumakānussaraṇādīsu,",
  "anya-e0102n1:15_9": "te buddhānaṁyeva labbhanti.",
  "anya-e0102n1:15_10": "Pubbenivāsānussatīti yāya satiyā pubbenivāsaṁ anussarati,",
  "anya-e0102n1:15_11": "sā pubbenivāsānussati.",
  "anya-e0102n1:15_12": "Ñāṇanti tāya satiyā sampayuttañāṇaṁ.",
  "anya-e0102n1:15_13": "Evamimassa pubbenivāsānussatiñāṇassa atthāya pubbenivāsānussatiñāṇāya etassa ñāṇassa adhigamāya pattiyāti vuttaṁ hoti.",
  "anya-e0102n1:16_0": "Anekavihitanti anekavidhaṁ,",
  "anya-e0102n1:16_1": "anekehi vā pakārehi pavattitaṁ,",
  "anya-e0102n1:16_2": "saṁvaṇṇitanti attho.",
  "anya-e0102n1:16_3": "Pubbenivāsanti samanantarātītabhavaṁ ādiṁ katvā tattha tattha nivutthasantānaṁ.",
  "anya-e0102n1:16_4": "Anussaratīti khandhapaṭipāṭivasena cutipaṭisandhivasena vā anugantvā anugantvā sarati.",
  "anya-e0102n1:16_5": "Imañhi pubbenivāsaṁ cha janā anussaranti – titthiyā,",
  "anya-e0102n1:16_6": "pakatisāvakā,",
  "anya-e0102n1:16_7": "mahāsāvakā,",
  "anya-e0102n1:16_8": "aggasāvakā,",
  "anya-e0102n1:16_9": "paccekabuddhā, buddhāti.",
  "anya-e0102n1:17_0": "Tattha titthiyā cattālīsaṁyeva kappe anussaranti,",
  "anya-e0102n1:17_1": "na tato paraṁ. Kasmā,",
  "anya-e0102n1:17_2": "dubbalapaññattā.",
  "anya-e0102n1:17_3": "Tesañhi nāmarūpaparicchedavirahitattā dubbalā paññā hoti.",
  "anya-e0102n1:17_4": "Pakatisāvakā kappasatampi kappasahassampi anussarantiyeva,",
  "anya-e0102n1:17_5": "balavapaññattā.",
  "anya-e0102n1:17_6": "Asītimahāsāvakā satasahassakappe anussaranti.",
  "anya-e0102n1:17_7": "Dve aggasāvakā ekaṁ asaṅkhyeyyaṁ satasahassañca.",
  "anya-e0102n1:17_8": "Paccekabuddhā dve asaṅkhyeyyāni satasahassañca.",
  "anya-e0102n1:17_9": "Ettako hi etesaṁ abhinīhāro.",
  "anya-e0102n1:17_10": "Buddhānaṁ pana paricchedo nāma natthi.",
  "anya-e0102n1:18_0": "Titthiyā ca khandhapaṭipāṭimeva saranti,",
  "anya-e0102n1:18_1": "paṭipāṭiṁ muñcitvā cutipaṭisandhivasena sarituṁ na sakkonti.",
  "anya-e0102n1:18_2": "Tesañhi andhānaṁ viya icchitapadesokkamanaṁ natthi.",
  "anya-e0102n1:18_3": "Yathā pana andhā yaṭṭhiṁ amuñcitvāva gacchanti,",
  "anya-e0102n1:18_4": "evaṁ te khandhānaṁ paṭipāṭiṁ amuñcitvāva saranti.",
  "anya-e0102n1:18_5": "Pakatisāvakā khandhapaṭipāṭiyāpi anussaranti cutipaṭisandhivasenapi saṅkamanti.",
  "anya-e0102n1:18_6": "Tathā asītimahāsāvakā.",
  "anya-e0102n1:18_7": "Dvinnaṁ pana aggasāvakānaṁ khandhapaṭipāṭikiccaṁ natthi.",
  "anya-e0102n1:18_8": "Ekassa attabhāvassa cutiṁ disvā paṭisandhiṁ passanti,",
  "anya-e0102n1:18_9": "puna aparassa cutiṁ disvā paṭisandhinti evaṁ cutipaṭisandhivaseneva saṅkamantā gacchanti.",
  "anya-e0102n1:18_10": "Tathā paccekabuddhā.",
  "anya-e0102n1:19_0": "Buddhānaṁ pana neva khandhapaṭipāṭikiccaṁ,",
  "anya-e0102n1:19_1": "na cutipaṭisandhivasena saṅkamanakiccaṁ atthi.",
  "anya-e0102n1:19_2": "Tesañhi anekāsu kappakoṭīsu heṭṭhā vā upari vā yaṁ yaṁ ṭhānaṁ icchanti,",
  "anya-e0102n1:19_3": "taṁ taṁ pākaṭameva hoti.",
  "anya-e0102n1:19_4": "Tasmā anekāpi kappakoṭiyo peyyālapāḷiṁ viya saṁkhipitvā yaṁ yaṁ icchanti,",
  "anya-e0102n1:19_5": "tatra tatreva okkamantā sīhokkantavasena gacchanti.",
  "anya-e0102n1:19_6": "Evaṁ gacchantānañca nesaṁ ñāṇaṁ yathā nāma katavālavedhaparicayassa sarabhaṅgasadisassa dhanuggahassa",
  "anya-e0102n1:19_7": "khitto saro antarā rukkhalatādīsu asajjamāno lakkheyeva patati,",
  "anya-e0102n1:19_8": "na sajjati,",
  "anya-e0102n1:19_9": "na virajjhati,",
  "anya-e0102n1:19_10": "evaṁ antarantarāsu jātīsu na sajjati,",
  "anya-e0102n1:19_11": "na virajjhati,",
  "anya-e0102n1:19_12": "asajjamānaṁ avirajjhamānaṁ icchiticchitaṭṭhānaṁyeva gaṇhāti.",
  "anya-e0102n1:20_0": "Imesu ca pana pubbenivāsaṁ anussaraṇasattesu titthiyānaṁ pubbenivāsadassanaṁ khajjupanakapabhāsadisaṁ hutvā upaṭṭhāti.",
  "anya-e0102n1:20_1": "Pakatisāvakānaṁ dīpappabhāsadisaṁ.",
  "anya-e0102n1:20_2": "Mahāsāvakānaṁ ukkāpabhāsadisaṁ .",
  "anya-e0102n1:20_3": "Aggasāvakānaṁ osadhitārakappabhāsadisaṁ.",
  "anya-e0102n1:20_4": "Paccekabuddhānaṁ candappabhāsadisaṁ.",
  "anya-e0102n1:20_5": "Buddhānaṁ rasmisahassapaṭimaṇḍitasaradasūriyamaṇḍalasadisaṁ hutvā upaṭṭhāti.",
  "anya-e0102n1:21_0": "Titthiyānañca pubbenivāsānussaraṇaṁ andhānaṁ yaṭṭhikoṭigamanaṁ viya hoti.",
  "anya-e0102n1:21_1": "Pakatisāvakānaṁ daṇḍakasetugamanaṁ viya.",
  "anya-e0102n1:21_2": "Mahāsāvakānaṁ jaṅghasetugamanaṁ viya.",
  "anya-e0102n1:21_3": "Aggasāvakānaṁ sakaṭasetugamanaṁ viya.",
  "anya-e0102n1:21_4": "Paccekabuddhānaṁ mahājaṅghamaggagamanaṁ viya.",
  "anya-e0102n1:21_5": "Buddhānaṁ mahāsakaṭamaggagamanaṁ viya.",
  "anya-e0102n1:22_0": "Imasmiṁ pana adhikāre sāvakānaṁ pubbenivāsānussaraṇaṁ adhippetaṁ.",
  "anya-e0102n1:22_1": "Tena vuttaṁ ‘‘anussaratīti khandhapaṭipāṭivasena cutipaṭisandhivasena vā anugantvā anugantvā saratī’’ti.",
  "anya-e0102n1:23_0": "403.",
  "anya-e0102n1:23_1": "Tasmā evamanussaritukāmena ādikammikena bhikkhunā pacchābhattaṁ piṇḍapātapaṭikkantena rahogatena paṭisallinena",
  "anya-e0102n1:23_2": "paṭipāṭiyā cattāri jhānāni samāpajjitvā abhiññāpādakacatutthajjhānato vuṭṭhāya sabbapacchimā nisajjā",
  "anya-e0102n1:23_3": "āvajjitabbā.",
  "anya-e0102n1:23_4": "Tato āsanapaññāpanaṁ,",
  "anya-e0102n1:23_5": "senāsanappavesanaṁ,",
  "anya-e0102n1:23_6": "pattacīvarapaṭisāmanaṁ,",
  "anya-e0102n1:23_7": "bhojanakālo,",
  "anya-e0102n1:23_8": "gāmato āgamanakālo,",
  "anya-e0102n1:23_9": "gāme piṇḍāya caritakālo,",
  "anya-e0102n1:23_10": "gāmaṁ piṇḍāya paviṭṭhakālo,",
  "anya-e0102n1:23_11": "vihārato nikkhamanakālo,",
  "anya-e0102n1:23_12": "cetiyaṅgaṇabodhiyaṅgaṇavandanakālo,",
  "anya-e0102n1:23_13": "pattadhovanakālo,",
  "anya-e0102n1:23_14": "pattapaṭiggahaṇakālo,",
  "anya-e0102n1:23_15": "pattapaṭiggahaṇato yāva mukhadhovanā katakiccaṁ,",
  "anya-e0102n1:23_16": "paccūsakāle katakiccaṁ,",
  "anya-e0102n1:23_17": "majjhimayāme katakiccaṁ,",
  "anya-e0102n1:23_18": "paṭhamayāme katakiccanti evaṁ paṭilomakkamena sakalaṁ rattindivaṁ katakiccaṁ āvajjitabbaṁ.",
  "anya-e0102n1:23_19": "Ettakaṁ pana pakaticittassapi pākaṭaṁ hoti.",
  "anya-e0102n1:23_20": "Parikammasamādhicittassa pana atipākaṭameva.",
  "anya-e0102n1:24_0": "Sace panettha kiñci na pākaṭaṁ hoti,",
  "anya-e0102n1:24_1": "puna pādakajjhānaṁ samāpajjitvā vuṭṭhāya āvajjitabbaṁ.",
  "anya-e0102n1:24_2": "Ettakena dīpe jalite viya pākaṭaṁ hoti.",
  "anya-e0102n1:24_3": "Evaṁ paṭilomakkameneva dutiyadivasepi tatiyacatutthapañcamadivasepi dasāhepi aḍḍhamāsepi māsepi yāva saṁvaccharāpi katakiccaṁ āvajjitabbaṁ.",
  "anya-e0102n1:24_4": "Eteneva upāyena dasavassāni vīsativassānīti yāva imasmiṁ bhave attano paṭisandhi,",
  "anya-e0102n1:24_5": "tāva āvajjantena purimabhave cutikkhaṇe pavattitanāmarūpaṁ āvajjitabbaṁ.",
  "anya-e0102n1:24_6": "Pahoti hi paṇḍito bhikkhu paṭhamavāreneva paṭisandhiṁ ugghāṭetvā cutikkhaṇe nāmarūpamārammaṇaṁ kātuṁ.",
  "anya-e0102n1:25_0": "Yasmā pana purimabhave nāmarūpaṁ asesaṁ niruddhaṁ aññaṁ uppannaṁ,",
  "anya-e0102n1:25_1": "tasmā taṁ ṭhānaṁ āhundarikaṁ andhatamamiva hoti duddasaṁ duppaññena.",
  "anya-e0102n1:25_2": "Tenāpi ‘‘na sakkomahaṁ paṭisandhiṁ ugghāṭetvā cutikkhaṇe pavattitanāmarūpamārammaṇaṁ kātu’’nti dhuranikkhepo na kātabbo.",
  "anya-e0102n1:25_3": "Tadeva pana pādakajjhānaṁ punappunaṁ samāpajjitabbaṁ.",
  "anya-e0102n1:25_4": "Tato ca vuṭṭhāya vuṭṭhāya taṁ ṭhānaṁ āvajjitabbaṁ.",
  "anya-e0102n1:26_0": "Evaṁ karonto hi seyyathāpi nāma balavā puriso kūṭāgārakaṇṇikatthāya mahārukkhaṁ chindanto sākhāpalāsacchedanamatteneva",
  "anya-e0102n1:26_1": "pharasudhārāya vipannāya mahārukkhaṁ chindituṁ asakkontopi dhuranikkhepaṁ akatvāva kammārasālaṁ gantvā",
  "anya-e0102n1:26_2": "tikhiṇaṁ pharasuṁ kārāpetvā puna āgantvā chindeyya,",
  "anya-e0102n1:26_3": "puna vipannāya ca punapi tatheva kāretvā chindeyya.",
  "anya-e0102n1:26_4": "So evaṁ chindanto chinnassa chinnassa puna chetabbābhāvato acchinnassa ca chedanato nacirasseva mahārukkhaṁ pāteyya,",
  "anya-e0102n1:26_5": "evamevaṁ pādakajjhānā vuṭṭhāya pubbe āvajjitaṁ anāvajjitvā paṭisandhimeva āvajjanto nacirasseva paṭisandhiṁ",
  "anya-e0102n1:26_6": "ugghāṭetvā cutikkhaṇe pavattitanāmarūpaṁ ārammaṇaṁ kareyyāti.",
  "anya-e0102n1:26_7": "Kaṭṭhaphālakakesohārakādīhipi ayamattho dīpetabbo.",
  "anya-e0102n1:27_0": "Tattha pacchimanisajjato pabhuti yāva paṭisandhito ārammaṇaṁ katvā pavattaṁ ñāṇaṁ pubbenivāsañāṇaṁ nāma na hoti.",
  "anya-e0102n1:27_1": "Taṁ pana parikammasamādhiñāṇaṁ nāma hoti.",
  "anya-e0102n1:27_2": "Atītaṁsañāṇantipi eke vadanti.",
  "anya-e0102n1:27_3": "Taṁ rūpāvacaraṁ sandhāya na yujjati.",
  "anya-e0102n1:27_4": "Yadā panassa bhikkhuno paṭisandhiṁ atikkamma cutikkhaṇe pavattitanāmarūpaṁ ārammaṇaṁ katvā manodvārāvajjanaṁ uppajjati,",
  "anya-e0102n1:27_5": "tasmiñca niruddhe tadevārammaṇaṁ katvā cattāri pañca vā javanāni javanti.",
  "anya-e0102n1:27_6": "Sesaṁ pubbe vuttanayeneva purimāni parikammādināmakāni kāmāvacarāni honti.",
  "anya-e0102n1:27_7": "Pacchimaṁ rūpāvacaraṁ catutthajjhānikaṁ appanācittaṁ.",
  "anya-e0102n1:27_8": "Tadāssa yaṁ tena cittena saha ñāṇaṁ uppajjati,",
  "anya-e0102n1:27_9": "idaṁ pubbenivāsānussatiñāṇaṁ nāma.",
  "anya-e0102n1:27_10": "Tena ñāṇena sampayuttāya satiyā anekavihitaṁ pubbenivāsaṁ anussarati.",
  "anya-e0102n1:27_11": "Seyyathidaṁ,",
  "anya-e0102n1:27_12": "ekampi jātiṁ dvepi jātiyo…pe…",
  "anya-e0102n1:27_13": "iti sākāraṁ sauddesaṁ anekavihitaṁ pubbenivāsaṁ anussaratīti (dī. ni. 1.244).",
  "anya-e0102n1:28_0": "404.",
  "anya-e0102n1:28_1": "Tattha ekampi jātinti ekampi paṭisandhimūlaṁ cutipariyosānaṁ ekabhavapariyāpannaṁ khandhasantānaṁ.",
  "anya-e0102n1:28_2": "Esa nayo dvepi jātiyotiādīsupi.",
  "anya-e0102n1:28_3": "Anekepi saṁvaṭṭakappetiādīsu pana parihāyamāno kappo saṁvaṭṭakappo,",
  "anya-e0102n1:28_4": "vaḍḍhamāno vivaṭṭakappoti veditabbo.",
  "anya-e0102n1:28_5": "Tattha saṁvaṭṭena saṁvaṭṭaṭṭhāyī gahito hoti,",
  "anya-e0102n1:28_6": "taṁmūlakattā.",
  "anya-e0102n1:28_7": "Vivaṭṭena ca vivaṭṭaṭṭhāyī,",
  "anya-e0102n1:28_8": "evañhi sati yāni tāni ‘‘cattārimāni,",
  "anya-e0102n1:28_9": "bhikkhave,",
  "anya-e0102n1:28_10": "kappassa asaṅkhyeyyāni.",
  "anya-e0102n1:28_11": "Katamāni cattāri? Saṁvaṭṭo,",
  "anya-e0102n1:28_12": "saṁvaṭṭaṭṭhāyī, vivaṭṭo,",
  "anya-e0102n1:28_13": "vivaṭṭaṭṭhāyīti (a. ni.",
  "anya-e0102n1:28_14": "4.156 thokaṁ visadisaṁ) vuttāni,",
  "anya-e0102n1:28_15": "tāni pariggahitāni honti.",
  "anya-e0102n1:29_0": "Tattha tayo saṁvaṭṭā –",
  "anya-e0102n1:29_1": "āposaṁvaṭṭo,",
  "anya-e0102n1:29_2": "tejosaṁvaṭṭo,",
  "anya-e0102n1:29_3": "vāyosaṁvaṭṭoti.",
  "anya-e0102n1:29_4": "Tisso saṁvaṭṭasīmā –",
  "anya-e0102n1:29_5": "ābhassarā,",
  "anya-e0102n1:29_6": "subhakiṇhā,",
  "anya-e0102n1:29_7": "vehapphalāti.",
  "anya-e0102n1:30_0": "Yadā kappo tejena saṁvaṭṭati,",
  "anya-e0102n1:30_1": "ābhassarato heṭṭhā agginā ḍayhati.",
  "anya-e0102n1:30_2": "Yadā āpena saṁvaṭṭati,",
  "anya-e0102n1:30_3": "subhakiṇhato heṭṭhā udakena vilīyati.",
  "anya-e0102n1:30_4": "Yadā vāyunā saṁvaṭṭati,",
  "anya-e0102n1:30_5": "vehapphalato heṭṭhā vātena viddhaṁsati.",
  "anya-e0102n1:30_6": "Vitthārato pana sadāpi ekaṁ buddhakhettaṁ vinassati.",
  "anya-e0102n1:31_0": "Buddhakhettaṁ nāma tividhaṁ hoti –",
  "anya-e0102n1:31_1": "jātikhettaṁ,",
  "anya-e0102n1:31_2": "āṇākhettaṁ,",
  "anya-e0102n1:31_3": "visayakhettañca.",
  "anya-e0102n1:31_4": "Tattha jātikhettaṁ dasasahassacakkavāḷapariyantaṁ hoti.",
  "anya-e0102n1:31_5": "Yaṁ tathāgatassa paṭisandhigahaṇādīsu kampati.",
  "anya-e0102n1:31_6": "Āṇākhettaṁ koṭisatasahassacakkavāḷapariyantaṁ,",
  "anya-e0102n1:31_7": "yattha ratanasuttaṁ (khu. pā.",
  "anya-e0102n1:31_8": "6.1 ādayo) khandhaparittaṁ (cūḷava. 251; a. ni.",
  "anya-e0102n1:31_9": "4.67) dhajaggaparittaṁ (saṁ. ni.",
  "anya-e0102n1:31_10": "1.249) āṭānāṭiyaparittaṁ (dī. ni.",
  "anya-e0102n1:31_11": "3.275 ādayo) moraparittanti (jā.",
  "anya-e0102n1:31_12": "1.2.17-18) imesaṁ parittānaṁ ānubhāvo vattati.",
  "anya-e0102n1:31_13": "Visayakhettaṁ anantamaparimāṇaṁ.",
  "anya-e0102n1:31_14": "Yaṁ ‘‘yāvatā vā pana ākaṅkheyyā’’ti (a. ni.",
  "anya-e0102n1:31_15": "3.81) vuttaṁ,",
  "anya-e0102n1:31_16": "yattha yaṁ yaṁ tathāgato ākaṅkhati,",
  "anya-e0102n1:31_17": "taṁ taṁ jānāti.",
  "anya-e0102n1:31_18": "Evametesu tīsu buddhakhettesu ekaṁ āṇākhettaṁ vinassati.",
  "anya-e0102n1:31_19": "Tasmiṁ pana vinassante jātikhettampi vinaṭṭhameva hoti.",
  "anya-e0102n1:31_20": "Vinassantañca ekatova vinassati,",
  "anya-e0102n1:31_21": "saṇṭhahantampi ekato saṇṭhahati.",
  "anya-e0102n1:31_22": "Tassevaṁ vināso ca saṇṭhahanañca veditabbaṁ.",
  "anya-e0102n1:32_0": "405.",
  "anya-e0102n1:32_1": "Yasmiṁ hi samaye kappo agginā nassati,",
  "anya-e0102n1:32_2": "āditova kappavināsakamahāmegho vuṭṭhahitvā koṭisatasahassacakkavāḷe ekaṁ mahāvassaṁ vassati.",
  "anya-e0102n1:32_3": "Manussā tuṭṭhahaṭṭhā sabbabījāni nīharitvā vapanti.",
  "anya-e0102n1:32_4": "Sassesu pana gokhāyitakamattesu jātesu gadrabharavaṁ ravanto ekabindumpi na vassati,",
  "anya-e0102n1:32_5": "tadā pacchinnaṁ pacchinnameva vassaṁ hoti.",
  "anya-e0102n1:32_6": "Idaṁ sandhāya hi bhagavatā ‘‘hoti kho so,",
  "anya-e0102n1:32_7": "bhikkhave,",
  "anya-e0102n1:32_8": "samayo yaṁ bahūni vassāni bahūni vassasatāni bahūni vassasahassāni bahūni vassasatasahassāni devo na vassatī’’ti (a. ni.",
  "anya-e0102n1:32_9": "7.66) vuttaṁ.",
  "anya-e0102n1:32_10": "Vassūpajīvino sattā kālaṅkatvā brahmaloke nibbattanti,",
  "anya-e0102n1:32_11": "pupphaphalūpajīviniyo ca devatā.",
  "anya-e0102n1:32_12": "Evaṁ dīghe addhāne vītivatte tattha tattha udakaṁ parikkhayaṁ gacchati,",
  "anya-e0102n1:32_13": "athānupubbena macchakacchapāpi kālaṅkatvā brahmaloke nibbattanti,",
  "anya-e0102n1:32_14": "nerayikasattāpi.",
  "anya-e0102n1:32_15": "Tattha nerayikā sattamasūriyapātubhāve vinassantīti eke.",
  "anya-e0102n1:33_0": "Jhānaṁ vinā natthi brahmaloke nibbatti,",
  "anya-e0102n1:33_1": "etesañca keci dubbhikkhapīḷitā keci abhabbā jhānādhigamāya,",
  "anya-e0102n1:33_2": "te kathaṁ tattha nibbattantīti.",
  "anya-e0102n1:33_3": "Devaloke paṭiladdhajjhānavasena.",
  "anya-e0102n1:33_4": "Tadā hi ‘‘vassasatasahassassaccayena kappuṭṭhānaṁ bhavissatī’’ti lokabyūhā nāma kāmāvacaradevā muttasirā",
  "anya-e0102n1:33_5": "vikiṇṇakesā rudamukhā assūni hatthehi puñchamānā rattavatthanivatthā ativiya virūpavesadhārino hutvā",
  "anya-e0102n1:33_6": "manussapathe vicarantā evaṁ ārocenti ‘‘mārisā ito vassasatasahassassaccayena kappavuṭṭhānaṁ bhavissati,",
  "anya-e0102n1:33_7": "ayaṁ loko vinassissati,",
  "anya-e0102n1:33_8": "mahāsamuddopi ussussissati,",
  "anya-e0102n1:33_9": "ayañca mahāpathavī sineru ca pabbatarājā uddayhissanti vinassissanti.",
  "anya-e0102n1:33_10": "Yāva brahmalokā lokavināso bhavissati.",
  "anya-e0102n1:33_11": "Mettaṁ mārisā bhāvetha, karuṇaṁ, muditaṁ,",
  "anya-e0102n1:33_12": "upekkhaṁ mārisā bhāvetha,",
  "anya-e0102n1:33_13": "mātaraṁ upaṭṭhahatha,",
  "anya-e0102n1:33_14": "pitaraṁ upaṭṭhahatha,",
  "anya-e0102n1:33_15": "kule jeṭṭhāpacāyino hothā’’ti.",
  "anya-e0102n1:34_0": "Tesaṁ vacanaṁ sutvā yebhuyyena manussā ca bhummadevatā ca saṁvegajātā aññamaññaṁ muducittā hutvā mettādīni puññāni karitvā devaloke nibbattanti.",
  "anya-e0102n1:34_1": "Tattha dibbasudhābhojanaṁ bhuñjitvā vāyokasiṇe parikammaṁ katvā jhānaṁ paṭilabhanti.",
  "anya-e0102n1:34_2": "Tadaññe pana aparāpariyavedanīyena kammena devaloke nibbattanti.",
  "anya-e0102n1:34_3": "Aparāpariyavedanīyakammarahito hi saṁsāre saṁsaramāno satto nāma natthi.",
  "anya-e0102n1:34_4": "Tepi tattha tatheva jhānaṁ paṭilabhanti.",
  "anya-e0102n1:34_5": "Evaṁ devaloke paṭiladdhajjhānavasena sabbepi brahmaloke nibbattantīti.",
  "anya-e0102n1:35_0": "Vassūpacchedato pana uddhaṁ dīghassa addhuno accayena dutiyo sūriyo pātubhavati.",
  "anya-e0102n1:35_1": "Vuttampi cetaṁ bhagavatā ‘‘hoti kho so,",
  "anya-e0102n1:35_2": "bhikkhave,",
  "anya-e0102n1:35_3": "samayo’’ti sattasūriyaṁ (a. ni.",
  "anya-e0102n1:35_4": "7.66) vitthāretabbaṁ.",
  "anya-e0102n1:35_5": "Pātubhūte ca pana tasmiṁ neva rattiparicchedo,",
  "anya-e0102n1:35_6": "na divāparicchedo paññāyati.",
  "anya-e0102n1:35_7": "Eko sūriyo uṭṭheti,",
  "anya-e0102n1:35_8": "eko atthaṁ gacchati.",
  "anya-e0102n1:35_9": "Avicchinnasūriyasantāpova loko hoti.",
  "anya-e0102n1:35_10": "Yathā ca pakatisūriye sūriyadevaputto hoti,",
  "anya-e0102n1:35_11": "evaṁ kappavināsakasūriye natthi.",
  "anya-e0102n1:35_12": "Tattha pakatisūriye vattamāne ākāse valāhakāpi dhūmasikhāpi caranti.",
  "anya-e0102n1:35_13": "Kappavināsakasūriye vattamāne vigatadhūmavalāhakaṁ ādāsamaṇḍalaṁ viya nimmalaṁ nabhaṁ hoti.",
  "anya-e0102n1:35_14": "Ṭhapetvā pañca mahānadiyo sesakunnadīādīsu udakaṁ sussati.",
  "anya-e0102n1:36_0": "Tatopi dīghassa addhuno accayena tatiyo sūriyo pātubhavati. Yassa pātubhāvā mahānadiyopi sussanti.",
  "anya-e0102n1:37_0": "Tatopi dīghassa addhuno accayena catuttho sūriyo pātubhavati.",
  "anya-e0102n1:37_1": "Yassa pātubhāvā himavati mahānadīnaṁ pabhavā ‘‘sīhapapāto haṁsapātano kaṇṇamuṇḍako rathakāradaho anotattadaho",
  "anya-e0102n1:37_2": "chaddantadaho kuṇāladaho’’ti ime satta mahāsarā sussanti.",
  "anya-e0102n1:38_0": "Tatopi dīghassa addhuno accayena pañcamo sūriyo pātubhavati.",
  "anya-e0102n1:38_1": "Yassa pātubhāvā anupubbena mahāsamudde aṅgulipabbatemanamattampi udakaṁ na saṇṭhāti.",
  "anya-e0102n1:39_0": "Tatopi dīghassa addhuno accayena chaṭṭho sūriyo pātubhavati.",
  "anya-e0102n1:39_1": "Yassa pātubhāvā sakalacakkavāḷaṁ ekadhūmaṁ hoti.",
  "anya-e0102n1:39_2": "Pariyādiṇṇasinehaṁ dhūmena.",
  "anya-e0102n1:39_3": "Yathā cidaṁ,",
  "anya-e0102n1:39_4": "evaṁ koṭisatasahassacakkavāḷānipi.",
  "anya-e0102n1:40_0": "Tatopi dīghassa addhuno accayena sattamo sūriyo pātubhavati.",
  "anya-e0102n1:40_1": "Yassa pātubhāvā sakalacakkavāḷaṁ ekajālaṁ hoti saddhiṁ koṭisatasahassacakkavāḷehi.",
  "anya-e0102n1:40_2": "Yojanasatikādibhedāni sinerukūṭānipi palujjitvā ākāseyeva antaradhāyanti.",
  "anya-e0102n1:40_3": "Sā aggijālā uṭṭhahitvā cātumahārājike gaṇhāti.",
  "anya-e0102n1:40_4": "Tattha kanakavimānaratanavimānamaṇivimānāni jhāpetvā tāvatiṁsabhavanaṁ gaṇhāti.",
  "anya-e0102n1:40_5": "Eteneva upāyena yāva paṭhamajjhānabhūmiṁ gaṇhāti.",
  "anya-e0102n1:40_6": "Tattha tayopi brahmaloke jhāpetvā ābhassare āhacca tiṭṭhati.",
  "anya-e0102n1:40_7": "Sā yāva aṇumattampi saṅkhāragataṁ atthi,",
  "anya-e0102n1:40_8": "tāva na nibbāyati.",
  "anya-e0102n1:40_9": "Sabbasaṅkhāraparikkhayā pana sappitelajhāpanaggisikhā viya chārikampi anavasesetvā nibbāyati.",
  "anya-e0102n1:40_10": "Heṭṭhāākāsena saha upariākāso eko hoti mahandhakāro.",
  "anya-e0102n1:41_0": "406.",
  "anya-e0102n1:41_1": "Atha dīghassa addhuno accayena mahāmegho uṭṭhahitvā paṭhamaṁ sukhumaṁ sukhumaṁ vassati .",
  "anya-e0102n1:41_2": "Anupubbena kumudanāḷayaṭṭhimusalatālakkhandhādippamāṇāhi dhārāhi vassanto koṭisatasahassacakkavāḷesu sabbaṁ daḍḍhaṭṭhānaṁ pūretvā antaradhāyati.",
  "anya-e0102n1:41_3": "Taṁ udakaṁ heṭṭhā ca tiriyañca vāto samuṭṭhahitvā ghanaṁ karoti parivaṭumaṁ paduminipatte udakabindusadisaṁ.",
  "anya-e0102n1:41_4": "Kathaṁ tāva mahantaṁ udakarāsiṁ ghanaṁ karotīti ce?",
  "anya-e0102n1:41_5": "Vivarasampadānato.",
  "anya-e0102n1:41_6": "Tañhissa tamhi tamhi vivaraṁ deti.",
  "anya-e0102n1:41_7": "Taṁ evaṁ vātena sampiṇḍiyamānaṁ ghanaṁ kariyamānaṁ parikkhayamānaṁ anupubbena heṭṭhā otarati.",
  "anya-e0102n1:41_8": "Otiṇṇe otiṇṇe udake brahmalokaṭṭhāne brahmalokā,",
  "anya-e0102n1:41_9": "upari catukāmāvacaradevalokaṭṭhāne ca devalokā pātubhavanti.",
  "anya-e0102n1:42_0": "Purimapathaviṭṭhānaṁ otiṇṇe pana balavavātā uppajjanti.",
  "anya-e0102n1:42_1": "Te taṁ pihitadvāre dhamakaraṇe ṭhitaudakamiva nirassāsaṁ katvā rundhanti.",
  "anya-e0102n1:42_2": "Madhurodakaṁ parikkhayaṁ gacchamānaṁ upari rasapathaviṁ samuṭṭhāpeti.",
  "anya-e0102n1:42_3": "Sā vaṇṇasampannā ceva hoti gandharasasampannā ca nirudakapāyāsassa upari paṭalaṁ viya.",
  "anya-e0102n1:43_0": "Tadā ca ābhassarabrahmaloke paṭhamatarābhinibbattā sattā āyukkhayā vā puññakkhayā vā tato cavitvā idhūpapajjanti.",
  "anya-e0102n1:43_1": "Te honti sayaṁpabhā antalikkhacarā.",
  "anya-e0102n1:43_2": "Te aggaññasutte (dī. ni.",
  "anya-e0102n1:43_3": "3.119) vuttanayena taṁ rasapathaviṁ sāyitvā taṇhābhibhūtā āluppakārakaṁ paribhuñjituṁ upakkamanti.",
  "anya-e0102n1:43_4": "Atha nesaṁ sayaṁpabhā antaradhāyati,",
  "anya-e0102n1:43_5": "andhakāro hoti.",
  "anya-e0102n1:43_6": "Te andhakāraṁ disvā bhāyanti.",
  "anya-e0102n1:44_0": "Tato nesaṁ bhayaṁ nāsetvā sūrabhāvaṁ janayantaṁ paripuṇṇapaṇṇāsayojanaṁ sūriyamaṇḍalaṁ pātubhavati,",
  "anya-e0102n1:44_1": "te taṁ disvā ‘‘ālokaṁ paṭilabhimhā’’ti haṭṭhatuṭṭhā hutvā ‘‘amhākaṁ bhītānaṁ bhayaṁ nāsetvā sūrabhāvaṁ janayanto uṭṭhito,",
  "anya-e0102n1:44_2": "tasmā ‘‘sūriyo hotū’’ti sūriyotvevassa nāmaṁ karonti.",
  "anya-e0102n1:45_0": "Atha sūriye divasaṁ ālokaṁ katvā atthaṅgate yampi ālokaṁ labhimhā,",
  "anya-e0102n1:45_1": "sopi no naṭṭhoti puna bhītā honti.",
  "anya-e0102n1:45_2": "Tesaṁ evaṁ hoti ‘‘sādhu vatassa sace aññaṁ ālokaṁ labheyyāmā’’ti.",
  "anya-e0102n1:45_3": "Tesaṁ cittaṁ ñatvā viya ekūnapaṇṇāsayojanaṁ candamaṇḍalaṁ pātubhavati.",
  "anya-e0102n1:45_4": "Te taṁ disvā bhiyyoso mattāya haṭṭhatuṭṭhā hutvā ‘‘amhākaṁ chandaṁ ñatvā viya uṭṭhito,",
  "anya-e0102n1:45_5": "tasmā cando hotū’’ti candotvevassa nāmaṁ karonti.",
  "anya-e0102n1:45_6": "Evaṁ candimasūriyesu pātubhūtesu nakkhattāni tārakarūpāni pātubhavanti.",
  "anya-e0102n1:46_0": "Tato pabhuti rattindivā paññāyanti,",
  "anya-e0102n1:46_1": "anukkamena ca māsaddhamāsautusaṁvaccharā.",
  "anya-e0102n1:46_2": "Candimasūriyānaṁ pana pātubhūtadivaseyeva sinerucakkavāḷahimavantapabbatā pātubhavanti.",
  "anya-e0102n1:46_3": "Te ca kho apubbaṁ acarimaṁ phagguṇapuṇṇamadivaseyeva pātubhavanti. Kathaṁ?",
  "anya-e0102n1:46_4": "Yathā nāma kaṅgubhatte paccamāne ekappahāreneva pupphuḷakāni uṭṭhahanti.",
  "anya-e0102n1:46_5": "Eke padesā thūpathūpā honti,",
  "anya-e0102n1:46_6": "eke ninnaninnā,",
  "anya-e0102n1:46_7": "eke samasamā.",
  "anya-e0102n1:46_8": "Evamevaṁ thūpathūpaṭṭhāne pabbatā honti,",
  "anya-e0102n1:46_9": "ninnaninnaṭṭhāne samuddā,",
  "anya-e0102n1:46_10": "samasamaṭṭhāne dīpāti.",
  "anya-e0102n1:47_0": "Atha tesaṁ sattānaṁ rasapathaviṁ paribhuñjantānaṁ kamena ekacce vaṇṇavanto,",
  "anya-e0102n1:47_1": "ekacce dubbaṇṇā honti.",
  "anya-e0102n1:47_2": "Tattha vaṇṇavanto dubbaṇṇe atimaññanti.",
  "anya-e0102n1:47_3": "Tesaṁ atimānapaccayā sāpi rasapathavī antaradhāyati.",
  "anya-e0102n1:47_4": "Bhūmipappaṭako pātubhavati.",
  "anya-e0102n1:47_5": "Atha nesaṁ teneva nayena sopi antaradhāyati.",
  "anya-e0102n1:47_6": "Padālatā pātubhavati.",
  "anya-e0102n1:47_7": "Teneva nayena sāpi antaradhāyati.",
  "anya-e0102n1:47_8": "Akaṭṭhapāko sāli pātubhavati akaṇo athuso suddho sugandho taṇḍulapphalo.",
  "anya-e0102n1:48_0": "Tato nesaṁ bhājanāni uppajjanti.",
  "anya-e0102n1:48_1": "Te sāliṁ bhājane ṭhapetvā pāsāṇapiṭṭhiyā ṭhapenti,",
  "anya-e0102n1:48_2": "sayameva jālasikhā uṭṭhahitvā taṁ pacati.",
  "anya-e0102n1:48_3": "So hoti odano sumanajātipupphasadiso,",
  "anya-e0102n1:48_4": "na tassa sūpena vā byañjanena vā karaṇīyaṁ atthi.",
  "anya-e0102n1:48_5": "Yaṁ yaṁ rasaṁ bhuñjitukāmā honti,",
  "anya-e0102n1:48_6": "taṁ taṁ rasova hoti.",
  "anya-e0102n1:48_7": "Tesaṁ taṁ oḷārikaṁ āhāraṁ āharayataṁ tato pabhuti muttakarīsaṁ sañjāyati.",
  "anya-e0102n1:48_8": "Atha nesaṁ tassa nikkhamanatthāya vaṇamukhāni pabhijjanti,",
  "anya-e0102n1:48_9": "purisassa purisabhāvo,",
  "anya-e0102n1:48_10": "itthiyāpi itthibhāvo pātubhavati.",
  "anya-e0102n1:49_0": "Tatra sudaṁ itthī purisaṁ,",
  "anya-e0102n1:49_1": "puriso ca itthiṁ ativelaṁ upanijjhāyati.",
  "anya-e0102n1:49_2": "Tesaṁ ativelaṁ upanijjhāyanapaccayā kāmapariḷāho uppajjati.",
  "anya-e0102n1:49_3": "Tato methunadhammaṁ paṭisevanti.",
  "anya-e0102n1:49_4": "Te asaddhammapaṭisevanapaccayā viññūhi garahiyamānā viheṭhiyamānā tassa asaddhammassa paṭicchādanahetu agārāni karonti.",
  "anya-e0102n1:49_5": "Te agāraṁ ajjhāvasamānā anukkamena aññatarassa alasajātikassa sattassa diṭṭhānugatiṁ āpajjantā sannidhiṁ karonti.",
  "anya-e0102n1:49_6": "Tato pabhuti kaṇopi thusopi taṇḍulaṁ pariyonandhati,",
  "anya-e0102n1:49_7": "lāyitaṭṭhānampi na paṭivirūhati.",
  "anya-e0102n1:50_0": "Te sannipatitvā anutthunanti ‘‘pāpakā vata bho dhammā sattesu pātubhūtā,",
  "anya-e0102n1:50_1": "mayaṁ hi pubbe manomayā ahumhā’’ti aggaññasutte (dī. ni.",
  "anya-e0102n1:50_2": "3.128) vuttanayena vitthāretabbaṁ.",
  "anya-e0102n1:50_3": "Tato mariyādaṁ ṭhapenti.",
  "anya-e0102n1:50_4": "Atha aññataro satto aññassa bhāgaṁ adinnaṁ ādiyati.",
  "anya-e0102n1:50_5": "Taṁ dvikkhattuṁ paribhāsetvā tatiyavāre pāṇileṭṭudaṇḍehi paharanti.",
  "anya-e0102n1:50_6": "Te evaṁ adinnādānagarahamusāvādadaṇḍādānesu uppannesu sannipatitvā cintayanti ‘‘yaṁnūna mayaṁ ekaṁ sattaṁ sammanneyyāma,",
  "anya-e0102n1:50_7": "yo no sammā khīyitabbaṁ khīyeyya,",
  "anya-e0102n1:50_8": "garahitabbaṁ garaheyya,",
  "anya-e0102n1:50_9": "pabbājetabbaṁ pabbājeyya,",
  "anya-e0102n1:50_10": "mayaṁ panassa sālīnaṁ bhāgaṁ anuppadassāmā’’ti.",
  "anya-e0102n1:51_0": "Evaṁ katasanniṭṭhānesu pana sattesu imasmiṁ tāva kappe ayameva bhagavā bodhisattabhūto tena samayena",
  "anya-e0102n1:51_1": "tesu sattesu abhirūpataro ca dassanīyataro ca mahesakkhataro ca buddhisampanno paṭibalo niggahapaggahaṁ kātuṁ.",
  "anya-e0102n1:51_2": "Te taṁ upasaṅkamitvā yācitvā sammanniṁsu.",
  "anya-e0102n1:51_3": "So tena mahājanena sammatoti mahāsammato,",
  "anya-e0102n1:51_4": "khettānaṁ adhipatīti khattiyo,",
  "anya-e0102n1:51_5": "dhammena samena pare rañjetīti rājāti tīhi nāmehi paññāyittha.",
  "anya-e0102n1:51_6": "Yañhi loke acchariyaṭṭhānaṁ,",
  "anya-e0102n1:51_7": "bodhisattova tattha ādipurisoti evaṁ bodhisattaṁ ādiṁ katvā khattiyamaṇḍale saṇṭhite anupubbena brāhmaṇādayopi vaṇṇā saṇṭhahiṁsu.",
  "anya-e0102n1:52_0": "Tattha kappavināsakamahāmeghato yāva jālupacchedo, idamekaṁ asaṅkhyeyyaṁ saṁvaṭṭoti vuccati.",
  "anya-e0102n1:53_0": "Kappavināsakajālupacchedato yāva koṭisatasahassacakkavāḷaparipūrako sampattimahāmegho,",
  "anya-e0102n1:53_1": "idaṁ dutiyaṁ asaṅkhyeyyaṁ saṁvaṭṭaṭṭhāyīti vuccati.",
  "anya-e0102n1:54_0": "Sampattimahāmeghato yāva candimasūriyapātubhāvo, idaṁ tatiyaṁ asaṅkhyeyyaṁ vivaṭṭoti vuccati.",
  "anya-e0102n1:55_0": "Candimasūriyapātubhāvato yāva puna kappavināsakamahāmegho,",
  "anya-e0102n1:55_1": "idaṁ catutthaṁ asaṅkhyeyyaṁ vivaṭṭaṭṭhāyīti vuccati.",
  "anya-e0102n1:55_2": "Imāni cattāri asaṅkhyeyyāni eko mahākappo hoti.",
  "anya-e0102n1:55_3": "Evaṁ tāva agginā vināso ca saṇṭhahanañca veditabbaṁ.",
  "anya-e0102n1:56_0": "407.",
  "anya-e0102n1:56_1": "Yasmiṁ pana samaye kappo udakena nassati,",
  "anya-e0102n1:56_2": "āditova kappavināsakamahāmegho uṭṭhahitvāti pubbe vuttanayeneva vitthāretabbaṁ.",
  "anya-e0102n1:56_3": "Ayaṁ pana viseso,",
  "anya-e0102n1:56_4": "yathā tattha dutiyasūriyo,",
  "anya-e0102n1:56_5": "evamidha kappavināsako khārudakamahāmegho vuṭṭhāti.",
  "anya-e0102n1:56_6": "So ādito sukhumaṁ sukhumaṁ vassanto anukkamena mahādhārāhi koṭisatasahassacakkavāḷānaṁ pūrento vassati.",
  "anya-e0102n1:56_7": "Khārudakena phuṭṭhaphuṭṭhā pathavīpabbatādayo vilīyanti,",
  "anya-e0102n1:56_8": "udakaṁ samantato vātehi dhāriyati.",
  "anya-e0102n1:56_9": "Pathavito yāva dutiyajjhānabhūmiṁ udakaṁ gaṇhāti.",
  "anya-e0102n1:56_10": "Tattha tayopi brahmaloke vilīyāpetvā subhakiṇhe āhacca tiṭṭhati.",
  "anya-e0102n1:56_11": "Taṁ yāva aṇumattampi saṅkhāragataṁ atthi,",
  "anya-e0102n1:56_12": "tāva na vūpasammati.",
  "anya-e0102n1:56_13": "Udakānugataṁ pana sabbasaṅkhāragataṁ abhibhavitvā sahasā vūpasammati antaradhānaṁ gacchati.",
  "anya-e0102n1:56_14": "Heṭṭhāākāsena saha upariākāso eko hoti mahandhakāroti sabbaṁ vuttasadisaṁ.",
  "anya-e0102n1:56_15": "Kevalaṁ panidha ābhassarabrahmalokaṁ ādiṁ katvā loko pātubhavati.",
  "anya-e0102n1:56_16": "Subhakiṇhato ca cavitvā ābhassaraṭṭhānādīsu sattā nibbattanti.",
  "anya-e0102n1:57_0": "Tattha kappavināsakamahāmeghato yāva kappavināsakudakūpacchedo,",
  "anya-e0102n1:57_1": "idamekaṁ asaṅkhyeyyaṁ.",
  "anya-e0102n1:57_2": "Udakūpacchedato yāva sampattimahāmegho,",
  "anya-e0102n1:57_3": "idaṁ dutiyaṁ asaṅkhyeyyaṁ.",
  "anya-e0102n1:57_4": "Sampattimahāmeghato…pe…",
  "anya-e0102n1:57_5": "imāni cattāri asaṅkhyeyyāni eko mahākappo hoti.",
  "anya-e0102n1:57_6": "Evaṁ udakena vināso ca saṇṭhahanañca veditabbaṁ.",
  "anya-e0102n1:58_0": "408.",
  "anya-e0102n1:58_1": "Yasmiṁ samaye kappo vātena vinassati,",
  "anya-e0102n1:58_2": "āditova kappavināsakamahāmegho uṭṭhahitvāti pubbe vuttanayeneva vitthāretabbaṁ.",
  "anya-e0102n1:58_3": "Ayaṁ pana viseso,",
  "anya-e0102n1:58_4": "yathā tattha dutiyasūriyo,",
  "anya-e0102n1:58_5": "evamidha kappavināsanatthaṁ vāto samuṭṭhāti.",
  "anya-e0102n1:58_6": "So paṭhamaṁ thūlarajaṁ uṭṭhāpeti.",
  "anya-e0102n1:58_7": "Tato saṇharajaṁ sukhumavālikaṁ thūlavālikaṁ sakkharapāsāṇādayoti yāva kūṭāgāramatte pāsāṇe visamaṭṭhāne ṭhitamahārukkhe ca uṭṭhāpeti.",
  "anya-e0102n1:58_8": "Te pathavito nabhamuggatā na ca puna patanti.",
  "anya-e0102n1:58_9": "Tattheva cuṇṇavicuṇṇā hutvā abhāvaṁ gacchanti.",
  "anya-e0102n1:59_0": "Athānukkamena heṭṭhā mahāpathaviyā vāto samuṭṭhahitvā pathaviṁ parivattetvā uddhaṁmūlaṁ katvā ākāse khipati.",
  "anya-e0102n1:59_1": "Yojanasatappamāṇāpi pathavippadesā dviyojanatiyojanacatuyojanapañcayojanasatappamāṇāpi bhijjitvā vātavegena",
  "anya-e0102n1:59_2": "khittā ākāseyeva cuṇṇavicuṇṇā hutvā abhāvaṁ gacchanti.",
  "anya-e0102n1:59_3": "Cakkavāḷapabbatampi sinerupabbatampi vāto ukkhipitvā ākāse khipati.",
  "anya-e0102n1:59_4": "Te aññamaññaṁ abhihantvā cuṇṇavicuṇṇā hutvā vinassanti.",
  "anya-e0102n1:59_5": "Eteneva upāyena bhummaṭṭhakavimānāni ca ākāsaṭṭhakavimānāni ca vināsento chakāmāvacaradevaloke vināsetvā koṭisatasahassacakkavāḷāni vināseti.",
  "anya-e0102n1:59_6": "Tattha cakkavāḷā cakkavāḷehi himavantā himavantehi sinerū sinerūhi aññamaññaṁ samāgantvā cuṇṇavicuṇṇā hutvā vinassanti.",
  "anya-e0102n1:59_7": "Pathavito yāva tatiyajjhānabhūmiṁ vāto gaṇhāti.",
  "anya-e0102n1:59_8": "Tattha tayopi brahmaloke vināsetvā vehapphalaṁ āhacca tiṭṭhati.",
  "anya-e0102n1:59_9": "Evaṁ sabbasaṅkhāragataṁ vināsetvā sayampi vinassati.",
  "anya-e0102n1:59_10": "Heṭṭhāākāsena saha upariākāso eko hoti mahandhakāroti sabbaṁ vuttasadisaṁ.",
  "anya-e0102n1:59_11": "Idha pana subhakiṇhabrahmalokaṁ ādiṁ katvā loko pātubhavati.",
  "anya-e0102n1:59_12": "Vehapphalato ca cavitvā subhakiṇhaṭṭhānādīsu sattā nibbattanti.",
  "anya-e0102n1:60_0": "Tattha kappavināsakamahāmeghato yāva kappavināsakavātūpacchedo,",
  "anya-e0102n1:60_1": "idamekaṁ asaṅkhyeyyaṁ.",
  "anya-e0102n1:60_2": "Vātūpacchedato yāva sampattimahāmegho,",
  "anya-e0102n1:60_3": "idaṁ dutiyaṁ asaṅkhyeyyaṁ…pe…",
  "anya-e0102n1:60_4": "imāni cattāri asaṅkhyeyyāni eko mahākappo hoti.",
  "anya-e0102n1:60_5": "Evaṁ vātena vināso ca saṇṭhahanañca veditabbaṁ.",
  "anya-e0102n1:61_0": "409.",
  "anya-e0102n1:61_1": "Kiṁkāraṇā evaṁ loko vinassati?",
  "anya-e0102n1:61_2": "Akusalamūlakāraṇā.",
  "anya-e0102n1:61_3": "Akusalamūlesu hi ussannesu evaṁ loko vinassati.",
  "anya-e0102n1:61_4": "So ca kho rāge ussannatare agginā vinassati.",
  "anya-e0102n1:61_5": "Dose ussannatare udakena vinassati.",
  "anya-e0102n1:61_6": "Keci pana dose ussannatare agginā.",
  "anya-e0102n1:61_7": "Rāge ussannatare udakenāti vadanti.",
  "anya-e0102n1:61_8": "Mohe ussannatare vātena vinassati.",
  "anya-e0102n1:61_9": "Evaṁ vinassantopi ca nirantarameva sattavāre agginā vinassati.",
  "anya-e0102n1:61_10": "Aṭṭhame vāre udakena.",
  "anya-e0102n1:61_11": "Puna sattavāre agginā.",
  "anya-e0102n1:61_12": "Aṭṭhame vāre udakenāti evaṁ aṭṭhame aṭṭhame vāre vinassanto sattakkhattuṁ udakena vinassitvā puna sattavāre agginā nassati.",
  "anya-e0102n1:61_13": "Ettāvatā tesaṭṭhi kappā atītā honti.",
  "anya-e0102n1:61_14": "Etthantare udakena nassanavāraṁ sampattampi paṭibāhitvā laddhokāso vāto paripuṇṇacatusaṭṭhikappāyuke subhakiṇhe viddhaṁsento lokaṁ vināseti.",
  "anya-e0102n1:62_0": "410.",
  "anya-e0102n1:62_1": "Pubbenivāsaṁ anussarantopi ca kappānussaraṇako bhikkhu etesu kappesu anekepi saṁvaṭṭakappe anekepi vivaṭṭakappe",
  "anya-e0102n1:62_2": "anekepi saṁvaṭṭavivaṭṭakappe anussarati. Kathaṁ?",
  "anya-e0102n1:62_3": "‘‘Amutrāsi’’ntiādinā (dī. ni.",
  "anya-e0102n1:62_4": "1.244) nayena.",
  "anya-e0102n1:63_0": "Tattha amutrāsinti amumhi saṁvaṭṭakappe ahaṁ amumhi bhave vā yoniyā vā gatiyā vā viññāṇaṭṭhitiyā vā sattāvāse vā sattanikāye vā āsiṁ.",
  "anya-e0102n1:63_1": "Evaṁnāmoti tisso vā phusso vā.",
  "anya-e0102n1:63_2": "Evaṁgottoti kaccāno vā kassapo vā.",
  "anya-e0102n1:63_3": "Idamassa atītabhave attano nāmagottānussaraṇavasena vuttaṁ.",
  "anya-e0102n1:63_4": "Sace pana tasmiṁ kāle attano vaṇṇasampattiṁ vā lūkhapaṇītajīvikabhāvaṁ vā sukhadukkhabahulataṁ vā appāyukadīghāyukabhāvaṁ vā anussaritukāmo hoti,",
  "anya-e0102n1:63_5": "tampi anussaratiyeva.",
  "anya-e0102n1:63_6": "Tenāha ‘‘evaṁvaṇṇo…pe…",
  "anya-e0102n1:63_7": "evamāyupariyanto’’ti.",
  "anya-e0102n1:64_0": "Tattha evaṁvaṇṇoti odāto vā sāmo vā.",
  "anya-e0102n1:64_1": "Evamāhāroti sālimaṁsodanāhāro vā pavattaphalabhojano vā.",
  "anya-e0102n1:64_2": "Evaṁ sukhadukkhapaṭisaṁvedīti anekappakārena kāyikacetasikānaṁ sāmisanirāmisādippabhedānaṁ vā sukhadukkhānaṁ paṭisaṁvedī.",
  "anya-e0102n1:64_3": "Evamāyupariyantoti evaṁ vassasataparimāṇāyupariyanto vā caturāsītikappasatasahassāyupariyanto vā.",
  "anya-e0102n1:64_4": "So tato cuto amutra udapādinti sohaṁ tato bhavato yonito gatito viññāṇaṭṭhitito sattāvāsato sattanikāyato",
  "anya-e0102n1:64_5": "vā cuto puna amukasmiṁ nāma bhave yoniyā gatiyā viññāṇaṭṭhitiyā sattāvāse sattanikāye vā udapādiṁ.",
  "anya-e0102n1:64_6": "Tatrāpāsinti atha tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṁ.",
  "anya-e0102n1:64_7": "Evaṁnāmotiādi vuttanayameva.",
  "anya-e0102n1:65_0": "Apica yasmā amutrāsinti idaṁ anupubbena ārohantassa yāvadicchakaṁ anussaraṇaṁ.",
  "anya-e0102n1:65_1": "So tato cutoti paṭinivattantassa paccavekkhaṇaṁ,",
  "anya-e0102n1:65_2": "tasmā ‘‘idhūpapanno’’ti imissā idhūpapattiyā anantaramevassa upapattiṭṭhānaṁ sandhāya ‘‘amutra udapādi’’nti idaṁ vuttanti veditabbaṁ.",
  "anya-e0102n1:65_3": "Tatrāpāsinti evamādi panassa tatra imissā upapattiyā anantare upapattiṭṭhāne nāmagottādīnaṁ anussaraṇadassanatthaṁ vuttaṁ.",
  "anya-e0102n1:65_4": "So tato cuto idhūpapannoti svāhaṁ tato anantarūpapattiṭṭhānato cuto idha asukasmiṁ nāma khattiyakule vā brāhmaṇakule vā nibbattoti.",
  "anya-e0102n1:65_5": "Itīti evaṁ.",
  "anya-e0102n1:65_6": "Sākāraṁ sauddesanti nāmagottavasena sauddesaṁ,",
  "anya-e0102n1:65_7": "vaṇṇādivasena sākāraṁ.",
  "anya-e0102n1:65_8": "Nāmagottena hi satto tisso kassapoti uddisīyati.",
  "anya-e0102n1:65_9": "Vaṇṇādīhi sāmo odātoti nānattato paññāyati.",
  "anya-e0102n1:65_10": "Tasmā nāmagottaṁ uddeso,",
  "anya-e0102n1:65_11": "itare ākārā.",
  "anya-e0102n1:65_12": "Anekavihitaṁ pubbenivāsamanussaratīti idaṁ uttānatthamevāti.",
  "anya-e0102n1:66_0": "Pubbenivāsānussatiñāṇakathā niṭṭhitā.",
  "anya-e0102n1:67_0": "Cutūpapātañāṇakathā",
  "anya-e0102n1:68_0": "411.",
  "anya-e0102n1:68_1": "Sattānaṁ cutūpapātañāṇakathāya cutūpapātañāṇāyāti (dī. ni.",
  "anya-e0102n1:68_2": "1.247) cutiyā ca upapāte ca ñāṇāya.",
  "anya-e0102n1:68_3": "Yena ñāṇena sattānaṁ cuti ca upapāto ca ñāyati,",
  "anya-e0102n1:68_4": "tadatthaṁ dibbacakkhuñāṇatthanti vuttaṁ hoti.",
  "anya-e0102n1:68_5": "Cittaṁ abhinīharati abhininnāmetīti parikammacittaṁ abhinīharati ceva abhininnāmeti ca.",
  "anya-e0102n1:68_6": "Soti so katacittābhinīhāro bhikkhu.",
  "anya-e0102n1:68_7": "Dibbenātiādīsu pana dibbasadisattā dibbaṁ.",
  "anya-e0102n1:68_8": "Devatānañhi sucaritakammanibbattaṁ pittasemharuhirādīhi apalibuddhaṁ upakkilesavimuttatāya dūrepi ārammaṇaṁ",
  "anya-e0102n1:68_9": "sampaṭicchanasamatthaṁ dibbaṁ pasādacakkhu hoti.",
  "anya-e0102n1:68_10": "Idañcāpi vīriyabhāvanābalanibbattaṁ ñāṇacakkhu tādisamevāti dibbasadisattā dibbaṁ.",
  "anya-e0102n1:68_11": "Dibbavihāravasena paṭiladdhattā attanā ca dibbavihārasannissitattāpi dibbaṁ.",
  "anya-e0102n1:68_12": "Ālokapariggahena mahājutikattāpi dibbaṁ.",
  "anya-e0102n1:68_13": "Tirokuṭṭādigatarūpadassanena mahāgatikattāpi dibbaṁ.",
  "anya-e0102n1:68_14": "Taṁ sabbaṁ saddasatthānusāreneva veditabbaṁ.",
  "anya-e0102n1:69_0": "Dassanaṭṭhena cakkhu.",
  "anya-e0102n1:69_1": "Cakkhukiccakaraṇena cakkhumivātipi cakkhu.",
  "anya-e0102n1:69_2": "Cutūpapātadassanena diṭṭhivisuddhihetuttā visuddhaṁ.",
  "anya-e0102n1:69_3": "Yo hi cutimattameva passati,",
  "anya-e0102n1:69_4": "na upapātaṁ.",
  "anya-e0102n1:69_5": "So ucchedadiṭṭhiṁ gaṇhāti.",
  "anya-e0102n1:69_6": "Yo upapātamattameva passati, na cutiṁ,",
  "anya-e0102n1:69_7": "so navasattapātubhāvadiṭṭhiṁ gaṇhāti.",
  "anya-e0102n1:69_8": "Yo pana tadubhayaṁ passati,",
  "anya-e0102n1:69_9": "so yasmā duvidhampi taṁ diṭṭhigataṁ ativattati.",
  "anya-e0102n1:69_10": "Tasmāssa taṁdassanaṁ diṭṭhivisuddhihetu hoti.",
  "anya-e0102n1:69_11": "Ubhayampi cetaṁ buddhaputtā passanti.",
  "anya-e0102n1:69_12": "Tena vuttaṁ ‘‘cutūpapātadassanena diṭṭhivisuddhihetuttā visuddha’’nti.",
  "anya-e0102n1:70_0": "Manussūpacāraṁ atikkamitvā rūpadassanena atikkantamānusakaṁ,",
  "anya-e0102n1:70_1": "mānusakaṁ vā maṁsacakkhuṁ atikkantattā atikkantamānusakanti veditabbaṁ.",
  "anya-e0102n1:70_2": "Tena dibbena cakkhunā visuddhena atikkantamānusakena.",
  "anya-e0102n1:70_3": "Satte passatīti manussānaṁ maṁsacakkhunā viya satte oloketi.",
  "anya-e0102n1:71_0": "Cavamāne upapajjamāneti ettha cutikkhaṇe upapattikkhaṇe vā dibbacakkhunā daṭṭhuṁ na sakkā.",
  "anya-e0102n1:71_1": "Ye pana āsannacutikā idāni cavissanti,",
  "anya-e0102n1:71_2": "te cavamānā.",
  "anya-e0102n1:71_3": "Ye ca gahitapaṭisandhikā sampatinibbattāva,",
  "anya-e0102n1:71_4": "te upapajjamānāti adhippetā.",
  "anya-e0102n1:71_5": "Te evarūpe cavamāne ca upapajjamāne ca passatīti dasseti.",
  "anya-e0102n1:72_0": "Hīneti mohanissandayuttattā hīnānaṁ jātikulabhogādīnaṁ vasena hīḷite ohīḷite oññāte avaññāte.",
  "anya-e0102n1:72_1": "Paṇīteti amohanissandayuttattā tabbiparīte.",
  "anya-e0102n1:72_2": "Suvaṇṇeti adosanissandayuttattā iṭṭhakantamanāpavaṇṇayutte.",
  "anya-e0102n1:72_3": "Dubbaṇṇeti dosanissandayuttattā aniṭṭhākantaamanāpavaṇṇayutte.",
  "anya-e0102n1:72_4": "Anabhirūpe virūpetipi attho.",
  "anya-e0102n1:72_5": "Sugateti sugatigate.",
  "anya-e0102n1:72_6": "Alobhanissandayuttattā vā aḍḍhe mahaddhane.",
  "anya-e0102n1:72_7": "Duggateti duggatigate.",
  "anya-e0102n1:72_8": "Lobhanissandayuttattā vā dalidde appannapāne.",
  "anya-e0102n1:73_0": "Yathākammupageti yaṁ yaṁ kammaṁ upacitaṁ,",
  "anya-e0102n1:73_1": "tena tena upagate.",
  "anya-e0102n1:73_2": "Tattha purimehi cavamānetiādīhi dibbacakkhukiccaṁ vuttaṁ.",
  "anya-e0102n1:73_3": "Iminā pana padena yathākammupagañāṇakiccaṁ.",
  "anya-e0102n1:73_4": "Tassa ca ñāṇassa ayamuppattikkamo,",
  "anya-e0102n1:73_5": "idha bhikkhu heṭṭhā nirayābhimukhaṁ ālokaṁ vaḍḍhetvā nerayike satte passati mahādukkhamanubhavamāne.",
  "anya-e0102n1:73_6": "Taṁ dassanaṁ dibbacakkhukiccameva.",
  "anya-e0102n1:73_7": "So evaṁ manasikaroti ‘‘kiṁ nu kho kammaṁ katvā ime sattā etaṁ dukkhaṁ anubhavantī’’ti.",
  "anya-e0102n1:73_8": "Athassa idaṁ nāma katvāti taṁkammārammaṇaṁ ñāṇaṁ uppajjati.",
  "anya-e0102n1:73_9": "Tathā uparidevalokābhimukhaṁ ālokaṁ vaḍḍhetvā nandanavanamissakavanaphārusakavanādīsu satte passati mahāsampattiṁ anubhavamāne.",
  "anya-e0102n1:73_10": "Tampi dassanaṁ dibbacakkhukiccameva.",
  "anya-e0102n1:73_11": "So evaṁ manasikaroti ‘‘kiṁ nu kho kammaṁ katvā ime sattā etaṁ sampattiṁ anubhavantī’’ti.",
  "anya-e0102n1:73_12": "Athassa idaṁ nāma katvāti taṁkammārammaṇaṁ ñāṇaṁ uppajjati.",
  "anya-e0102n1:73_13": "Idaṁ yathākammupagañāṇaṁ nāma.",
  "anya-e0102n1:73_14": "Imassa visuṁ parikammaṁ nāma natthi,",
  "anya-e0102n1:73_15": "yathā cimassa,",
  "anya-e0102n1:73_16": "evaṁ anāgataṁsañāṇassāpi.",
  "anya-e0102n1:73_17": "Dibbacakkhupādakāneva hi imāni dibbacakkhunā saheva ijjhanti.",
  "anya-e0102n1:74_0": "Kāyaduccaritenātiādīsu duṭṭhu caritaṁ,",
  "anya-e0102n1:74_1": "duṭṭhaṁ vā caritaṁ kilesapūtikattāti duccaritaṁ.",
  "anya-e0102n1:74_2": "Kāyena duccaritaṁ,",
  "anya-e0102n1:74_3": "kāyato vā uppannaṁ duccaritanti kāyaduccaritaṁ,",
  "anya-e0102n1:74_4": "itaresupi eseva nayo.",
  "anya-e0102n1:74_5": "Samannāgatāti samaṅgībhūtā.",
  "anya-e0102n1:74_6": "Ariyānaṁ upavādakāti buddhapaccekabuddhasāvakānaṁ ariyānaṁ antamaso gihisotāpannānampi anatthakāmā hutvā",
  "anya-e0102n1:74_7": "antimavatthunā vā guṇaparidhaṁsanena vā upavādakā akkosakā garahakāti vuttaṁ hoti.",
  "anya-e0102n1:74_8": "Tattha natthi imesaṁ samaṇadhammo,",
  "anya-e0102n1:74_9": "assamaṇā eteti vadanto antimavatthunā upavadati.",
  "anya-e0102n1:74_10": "Natthi imesaṁ jhānaṁ vā vimokkho vā maggo vā phalaṁ vātiādīni vadanto guṇaparidhaṁsanavasena upavadatīti veditabbo.",
  "anya-e0102n1:74_11": "So ca jānaṁ vā upavadeyya ajānaṁ vā,",
  "anya-e0102n1:74_12": "ubhayathāpi ariyūpavādova hoti.",
  "anya-e0102n1:74_13": "Bhāriyaṁ kammaṁ ānantariyasadisaṁ saggāvaraṇañca maggāvaraṇañca,",
  "anya-e0102n1:74_14": "satekicchaṁ pana hoti.",
  "anya-e0102n1:74_15": "Tassa āvibhāvatthaṁ idaṁ vatthu veditabbaṁ.",
  "anya-e0102n1:75_0": "Aññatarasmiṁ kira gāme eko thero ca daharabhikkhu ca piṇḍāya caranti.",
  "anya-e0102n1:75_1": "Te paṭhamaghareyeva uḷuṅkamattaṁ uṇhayāguṁ labhiṁsu.",
  "anya-e0102n1:75_2": "Therassa ca kucchivāto rujjhati.",
  "anya-e0102n1:75_3": "So cintesi ‘‘ayaṁ yāgu mayhaṁ sappāyā,",
  "anya-e0102n1:75_4": "yāva na sītalā hoti,",
  "anya-e0102n1:75_5": "tāva naṁ pivāmī’’ti.",
  "anya-e0102n1:75_6": "So manussehi ummāratthāya āhaṭe dārukhaṇḍe nisīditvā pivi.",
  "anya-e0102n1:75_7": "Itaro taṁ jigucchanto ‘‘atikhuddābhibhūto mahallako,",
  "anya-e0102n1:75_8": "amhākaṁ lajjitabbakaṁ akāsī’’ti āha.",
  "anya-e0102n1:75_9": "Thero gāme caritvā vihāraṁ gantvā daharabhikkhuṁ āha ‘‘atthi te, āvuso,",
  "anya-e0102n1:75_10": "imasmiṁ sāsane patiṭṭhā’’ti? Āma, bhante,",
  "anya-e0102n1:75_11": "sotāpanno ahanti.",
  "anya-e0102n1:75_12": "Tena hāvuso,",
  "anya-e0102n1:75_13": "uparimaggatthāya vāyāmaṁ mā akāsi.",
  "anya-e0102n1:75_14": "Khīṇāsavo tayā upavaditoti.",
  "anya-e0102n1:75_15": "So taṁ khamāpesi.",
  "anya-e0102n1:75_16": "Tenassa taṁ kammaṁ pākatikaṁ ahosi.",
  "anya-e0102n1:76_0": "Tasmā yo aññopi ariyaṁ upavadati,",
  "anya-e0102n1:76_1": "tena gantvā sace attanā vuḍḍhataro hoti,",
  "anya-e0102n1:76_2": "ukkuṭikaṁ nisīditvā ‘‘ahaṁ āyasmantaṁ idañcidañca avacaṁ,",
  "anya-e0102n1:76_3": "taṁ me khamāhī’’ti khamāpetabbo.",
  "anya-e0102n1:76_4": "Sace navakataro hoti,",
  "anya-e0102n1:76_5": "vanditvā ukkuṭikaṁ nisīditvā añjaliṁ paggahetvā ‘‘ahaṁ, bhante,",
  "anya-e0102n1:76_6": "tumhe idañcidañca avacaṁ,",
  "anya-e0102n1:76_7": "taṁ me khamathā’’ti khamāpetabbo.",
  "anya-e0102n1:76_8": "Sace disāpakkanto hoti,",
  "anya-e0102n1:76_9": "sayaṁ vā gantvā saddhivihārikādike vā pesetvā khamāpetabbo.",
  "anya-e0102n1:77_0": "Sace ca nāpi gantuṁ,",
  "anya-e0102n1:77_1": "na pesetuṁ sakkā hoti,",
  "anya-e0102n1:77_2": "ye tasmiṁ vihāre bhikkhū vasanti,",
  "anya-e0102n1:77_3": "tesaṁ santikaṁ gantvā sace navakatarā honti,",
  "anya-e0102n1:77_4": "ukkuṭikaṁ nisīditvā,",
  "anya-e0102n1:77_5": "sace vuḍḍhatarā,",
  "anya-e0102n1:77_6": "vuḍḍhe vuttanayeneva paṭipajjitvā ‘‘ahaṁ, bhante,",
  "anya-e0102n1:77_7": "asukaṁ nāma āyasmantaṁ idañcidañca avacaṁ,",
  "anya-e0102n1:77_8": "khamatu me so āyasmā’’ti vatvā khamāpetabbaṁ.",
  "anya-e0102n1:77_9": "Sammukhā akhamantepi etadeva kattabbaṁ.",
  "anya-e0102n1:78_0": "Sace ekacārikabhikkhu hoti,",
  "anya-e0102n1:78_1": "nevassa vasanaṭṭhānaṁ,",
  "anya-e0102n1:78_2": "na gataṭṭhānaṁ paññāyati,",
  "anya-e0102n1:78_3": "ekassa paṇḍitassa bhikkhuno santikaṁ gantvā ‘‘ahaṁ, bhante,",
  "anya-e0102n1:78_4": "asukaṁ nāma āyasmantaṁ idañcidañca avacaṁ,",
  "anya-e0102n1:78_5": "taṁ me anussarato vippaṭisāro hoti,",
  "anya-e0102n1:78_6": "kiṁ karomī’’ti vattabbaṁ.",
  "anya-e0102n1:78_7": "So vakkhati ‘‘tumhe mā cintayittha,",
  "anya-e0102n1:78_8": "thero tumhākaṁ khamati,",
  "anya-e0102n1:78_9": "cittaṁ vūpasamethā’’ti.",
  "anya-e0102n1:78_10": "Tenāpi ariyassa gatadisābhimukhena añjaliṁ paggahetvā khamatūti vattabbaṁ.",
  "anya-e0102n1:78_11": "Sace so parinibbuto hoti,",
  "anya-e0102n1:78_12": "parinibbutamañcaṭṭhānaṁ gantvā yāvasivathikaṁ gantvāpi khamāpetabbaṁ.",
  "anya-e0102n1:78_13": "Evaṁ kate neva saggāvaraṇaṁ,",
  "anya-e0102n1:78_14": "na maggāvaraṇaṁ hoti,",
  "anya-e0102n1:78_15": "pākatikameva hotīti.",
  "anya-e0102n1:79_0": "Micchādiṭṭhikāti viparītadassanā.",
  "anya-e0102n1:79_1": "Micchādiṭṭhikammasamādānāti micchādiṭṭhivasena samādinnanānāvidhakammā,",
  "anya-e0102n1:79_2": "ye ca micchādiṭṭhimūlakesu kāyakammādīsu aññepi samādapenti.",
  "anya-e0102n1:79_3": "Ettha ca vacīduccaritaggahaṇeneva ariyūpavāde manoduccaritaggahaṇena ca micchādiṭṭhiyā saṅgahitāyapi",
  "anya-e0102n1:79_4": "imesaṁ dvinnaṁ puna vacanaṁ mahāsāvajjabhāvadassanatthanti veditabbaṁ.",
  "anya-e0102n1:79_5": "Mahāsāvajjo hi ariyūpavādo,",
  "anya-e0102n1:79_6": "ānantariyasadisattā.",
  "anya-e0102n1:79_7": "Vuttampi cetaṁ ‘‘seyyathāpi,",
  "anya-e0102n1:79_8": "sāriputta,",
  "anya-e0102n1:79_9": "bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya,",
  "anya-e0102n1:79_10": "evaṁsampadamidaṁ,",
  "anya-e0102n1:79_11": "sāriputta,",
  "anya-e0102n1:79_12": "vadāmi taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto,",
  "anya-e0102n1:79_13": "evaṁ niraye’’ti (ma. ni. 1.149).",
  "anya-e0102n1:79_14": "Micchādiṭṭhito ca mahāsāvajjataraṁ nāma aññaṁ natthi.",
  "anya-e0102n1:79_15": "Yathāha ‘‘nāhaṁ,",
  "anya-e0102n1:79_16": "bhikkhave,",
  "anya-e0102n1:79_17": "aññaṁ ekadhammampi samanupassāmi,",
  "anya-e0102n1:79_18": "yaṁ evaṁ mahāsāvajjaṁ,",
  "anya-e0102n1:79_19": "yathayidaṁ,",
  "anya-e0102n1:79_20": "bhikkhave,",
  "anya-e0102n1:79_21": "micchādiṭṭhi.",
  "anya-e0102n1:79_22": "Micchādiṭṭhiparamāni,",
  "anya-e0102n1:79_23": "bhikkhave,",
  "anya-e0102n1:79_24": "vajjānī’’ti (a. ni. 1.310).",
  "anya-e0102n1:80_0": "Kāyassa bhedāti upādiṇṇakkhandhapariccāgā.",
  "anya-e0102n1:80_1": "Parammaraṇāti tadanantaraṁ abhinibbattikkhandhaggahaṇe.",
  "anya-e0102n1:80_2": "Atha vā kāyassa bhedāti jīvitindriyassa upacchedā.",
  "anya-e0102n1:80_3": "Parammaraṇāti cuticittato uddhaṁ.",
  "anya-e0102n1:80_4": "Apāyanti evamādi sabbaṁ nirayavevacanameva.",
  "anya-e0102n1:81_0": "Nirayo hi saggamokkhahetubhūtā puññasammatā ayā apetattā,",
  "anya-e0102n1:81_1": "sukhānaṁ vā āyassa abhāvā apāyo.",
  "anya-e0102n1:81_2": "Dukkhassa gati paṭisaraṇanti duggati,",
  "anya-e0102n1:81_3": "dosabahulatāya vā duṭṭhena kammunā nibbattā gatīti duggati.",
  "anya-e0102n1:81_4": "Vivasā nipatanti ettha dukkaṭakārinoti vinipāto.",
  "anya-e0102n1:81_5": "Vinassantā vā ettha patanti saṁbhijjamānaṅgapaccaṅgātipi vinipāto.",
  "anya-e0102n1:81_6": "Natthi ettha assādasaññito ayoti nirayo.",
  "anya-e0102n1:82_0": "Atha vā apāyaggahaṇena tiracchānayoniṁ dīpeti.",
  "anya-e0102n1:82_1": "Tiracchānayoni hi apāyo sugatito apetattā,",
  "anya-e0102n1:82_2": "na duggati mahesakkhānaṁ nāgarājādīnaṁ sambhavato.",
  "anya-e0102n1:82_3": "Duggatiggahaṇena pettivisayaṁ.",
  "anya-e0102n1:82_4": "So hi apāyo ceva duggati ca,",
  "anya-e0102n1:82_5": "sugatito apetattā dukkhassa ca gatibhūtattā.",
  "anya-e0102n1:82_6": "Na tu vinipāto asurasadisaṁ avinipatitattā.",
  "anya-e0102n1:82_7": "Vinipātaggahaṇena asurakāyaṁ.",
  "anya-e0102n1:82_8": "So hi yathāvuttena atthena apāyo ceva duggati ca sabbasamussayehi ca vinipatitattā vinipātoti vuccati.",
  "anya-e0102n1:82_9": "Nirayaggahaṇena avīciādianekappakāraṁ nirayamevāti.",
  "anya-e0102n1:82_10": "Upapannāti upagatā,",
  "anya-e0102n1:82_11": "tattha abhinibbattāti adhippāyo.",
  "anya-e0102n1:82_12": "Vuttavipariyāyena sukkapakkho veditabbo.",
  "anya-e0102n1:83_0": "Ayaṁ pana viseso,",
  "anya-e0102n1:83_1": "tattha sugatiggahaṇena manussagatipi saṅgayhati.",
  "anya-e0102n1:83_2": "Saggaggahaṇena devagatiyeva.",
  "anya-e0102n1:83_3": "Tattha sundarā gatīti sugati.",
  "anya-e0102n1:83_4": "Rūpādīhi visayehi suṭṭhu aggoti saggo.",
  "anya-e0102n1:83_5": "So sabbopi lujjanapalujjanaṭṭhena lokoti ayaṁ vacanattho.",
  "anya-e0102n1:84_0": "‘‘Iti dibbena cakkhunā’’tiādi sabbaṁ nigamanavacanaṁ.",
  "anya-e0102n1:84_1": "Evaṁ dibbena cakkhunā…pe…",
  "anya-e0102n1:84_2": "passatīti ayamettha saṅkhepattho.",
  "anya-e0102n1:85_0": "412.",
  "anya-e0102n1:85_1": "Evaṁ passitukāmena pana ādikammikena kulaputtena kasiṇārammaṇaṁ abhiññāpādakajjhānaṁ sabbākārena abhinīhārakkhamaṁ katvā ‘‘tejokasiṇaṁ,",
  "anya-e0102n1:85_2": "odātakasiṇaṁ,",
  "anya-e0102n1:85_3": "ālokakasiṇa’’nti imesu tīsu kasiṇesu aññataraṁ āsannaṁ kātabbaṁ.",
  "anya-e0102n1:85_4": "Upacārajjhānagocaraṁ katvā vaḍḍhetvā ṭhapetabbaṁ.",
  "anya-e0102n1:85_5": "Na tattha appanā uppādetabbāti adhippāyo.",
  "anya-e0102n1:85_6": "Sace hi uppādeti,",
  "anya-e0102n1:85_7": "pādakajjhānanissayaṁ hoti,",
  "anya-e0102n1:85_8": "na parikammanissayaṁ.",
  "anya-e0102n1:85_9": "Imesu ca pana tīsu ālokakasiṇaṁyeva seṭṭhataraṁ.",
  "anya-e0102n1:85_10": "Tasmā taṁ vā itaresaṁ vā aññataraṁ kasiṇaniddese vuttanayena uppādetvā upacārabhūmiyaṁyeva ṭhatvā vaḍḍhetabbaṁ.",
  "anya-e0102n1:85_11": "Vaḍḍhanānayopi cassa tattha vuttanayeneva veditabbo.",
  "anya-e0102n1:86_0": "Vaḍḍhitaṭṭhānassa antoyeva rūpagataṁ passitabbaṁ.",
  "anya-e0102n1:86_1": "Rūpagataṁ passato panassa parikammassa vāro atikkamati.",
  "anya-e0102n1:86_2": "Tato āloko antaradhāyati.",
  "anya-e0102n1:86_3": "Tasmiṁ antarahite rūpagatampi na dissati.",
  "anya-e0102n1:86_4": "Athānena punappunaṁ pādakajjhānameva pavisitvā tato vuṭṭhāya āloko pharitabbo.",
  "anya-e0102n1:86_5": "Evaṁ anukkamena āloko thāmagato hotīti ettha āloko hotūti yattakaṁ ṭhānaṁ paricchindati,",
  "anya-e0102n1:86_6": "tattha āloko tiṭṭhatiyeva.",
  "anya-e0102n1:86_7": "Divasampi nisīditvā passato rūpadassanaṁ hoti.",
  "anya-e0102n1:86_8": "Rattiṁ tiṇukkāya maggapaṭipanno cettha puriso opammaṁ.",
  "anya-e0102n1:87_0": "Eko kira rattiṁ tiṇukkāya maggaṁ paṭipajji.",
  "anya-e0102n1:87_1": "Tassa sā tiṇukkā vijjhāyi.",
  "anya-e0102n1:87_2": "Athassa samavisamāni na paññāyiṁsu.",
  "anya-e0102n1:87_3": "So taṁ tiṇukkaṁ bhūmiyaṁ ghaṁsitvā tiṇukkā puna ujjālesi.",
  "anya-e0102n1:87_4": "Sā pajjalitvā purimālokato mahantataraṁ ālokaṁ akāsi.",
  "anya-e0102n1:87_5": "Evaṁ punappunaṁ vijjhātaṁ ujjālayato kamena sūriyo uṭṭhāsi.",
  "anya-e0102n1:87_6": "Sūriye uṭṭhite ukkāya kammaṁ natthīti taṁ chaḍḍetvā divasampi agamāsi.",
  "anya-e0102n1:87_7": "Tattha ukkāloko viya parikammakāle kasiṇāloko.",
  "anya-e0102n1:87_8": "Ukkāya vijjhātāya samavisamānaṁ adassanaṁ viya rūpagataṁ passato parikammassa vārātikkamena āloke antarahite rūpagatānaṁ adassanaṁ.",
  "anya-e0102n1:87_9": "Ukkāya ghaṁsanaṁ viya punappunaṁ pavesanaṁ.",
  "anya-e0102n1:87_10": "Ukkāya purimālokato mahantatarālokakaraṇaṁ viya puna parikammaṁ karoto balavatarālokapharaṇaṁ.",
  "anya-e0102n1:87_11": "Sūriyuṭṭhānaṁ viya thāmagatālokassa yathāparicchedena ṭhānaṁ.",
  "anya-e0102n1:87_12": "Tiṇukkaṁ chaḍḍetvā divasampi gamanaṁ viya parittālokaṁ chaḍḍetvā thāmagatenālokena divasampi rūpadassanaṁ.",
  "anya-e0102n1:88_0": "Tattha yadā tassa bhikkhuno maṁsacakkhussa anāpāthagataṁ antokucchigataṁ hadayavatthunissitaṁ heṭṭhāpathavītalanissitaṁ",
  "anya-e0102n1:88_1": "tirokuṭṭapabbatapākāragataṁ paracakkavāḷagatanti idaṁ rūpaṁ ñāṇacakkhussa āpāthaṁ āgacchati,",
  "anya-e0102n1:88_2": "maṁsacakkhunā dissamānaṁ viya hoti,",
  "anya-e0102n1:88_3": "tadā dibbacakkhu uppannaṁ hotīti veditabbaṁ.",
  "anya-e0102n1:88_4": "Tadeva cettha rūpadassanasamatthaṁ,",
  "anya-e0102n1:88_5": "na pubbabhāgacittāni.",
  "anya-e0102n1:89_0": "Taṁ panetaṁ puthujjanassa paribandho hoti. Kasmā?",
  "anya-e0102n1:89_1": "So hi yasmā yattha yattha āloko hotūti adhiṭṭhāti,",
  "anya-e0102n1:89_2": "taṁ taṁ pathavīsamuddapabbate vinivijjhitvāpi ekālokaṁ hoti,",
  "anya-e0102n1:89_3": "athassa tattha bhayānakāni yakkharakkhasādirūpāni passato bhayaṁ uppajjati.",
  "anya-e0102n1:89_4": "Yena cittavikkhepaṁ patvā jhānavibbhantako hoti,",
  "anya-e0102n1:89_5": "tasmā rūpadassane appamattena bhavitabbaṁ.",
  "anya-e0102n1:90_0": "Tatrāyaṁ dibbacakkhuno uppattikkamo.",
  "anya-e0102n1:90_1": "Vuttappakārametaṁ rūpamārammaṇaṁ katvā manodvārāvajjane uppajjitvā niruddhe tadeva rūpaṁ ārammaṇaṁ katvā",
  "anya-e0102n1:90_2": "cattāri pañca vā javanāni uppajjantīti sabbaṁ purimanayeneva veditabbaṁ.",
  "anya-e0102n1:90_3": "Idhāpi pubbabhāgacittāni savitakkasavicārāni kāmāvacarāni.",
  "anya-e0102n1:90_4": "Pariyosāne atthasādhakacittaṁ catutthajjhānikaṁ rūpāvacaraṁ.",
  "anya-e0102n1:90_5": "Tena sahajātaṁ ñāṇaṁ sattānaṁ cutūpapāte ñāṇantipi dibbacakkhuñāṇantipi vuccatīti.",
  "anya-e0102n1:91_0": "Cutūpapātañāṇakathā niṭṭhitā.",
  "anya-e0102n1:92_0": "Pakiṇṇakakathā",
  "anya-e0102n1:93_0": "413.",
  "anya-e0102n1:94_0": " Iti pañcakkhandhavidū, pañca abhiññā avoca yā nātho;",
  "anya-e0102n1:95_0": "Tā ñatvā tāsu ayaṁ, pakiṇṇakakathāpi viññeyyā.",
  "anya-e0102n1:96_0": "Etāsu hi yadetaṁ cutūpapātañāṇasaṅkhātaṁ dibbacakkhu,",
  "anya-e0102n1:96_1": "tassa anāgataṁsañāṇañca yathākammupagañāṇañcāti dvepi paribhaṇḍañāṇāni honti.",
  "anya-e0102n1:96_2": "Iti imāni ca dve iddhividhādīni ca pañcāti satta abhiññāñāṇāni idhāgatāni.",
  "anya-e0102n1:96_3": "Idāni tesaṁ ārammaṇavibhāge asammohatthaṁ –",
  "anya-e0102n1:97_0": "Ārammaṇattikā vuttā, ye cattāro mahesinā;",
  "anya-e0102n1:98_0": "Sattannamapi ñāṇānaṁ, pavattiṁ tesu dīpaye.",
  "anya-e0102n1:99_0": "Tatrāyaṁ dīpanā.",
  "anya-e0102n1:99_1": "Cattāro hi ārammaṇattikā mahesinā vuttā.",
  "anya-e0102n1:99_2": "Katame cattāro?",
  "anya-e0102n1:99_3": "Parittārammaṇattiko,",
  "anya-e0102n1:99_4": "maggārammaṇattiko,",
  "anya-e0102n1:99_5": "atītārammaṇattiko,",
  "anya-e0102n1:99_6": "ajjhattārammaṇattikoti (dha. sa.",
  "anya-e0102n1:99_7": "tikamātikā 13, 16, 19, 21).",
  "anya-e0102n1:100_0": "414.",
  "anya-e0102n1:100_1": "Tattha iddhividhañāṇaṁ parittamahaggataatītānāgatapaccuppannaajjhattabahiddhārammaṇavasena sattasu ārammaṇesu pavattati. Kathaṁ?",
  "anya-e0102n1:100_2": "Tañhi yadā kāyaṁ cittasannissitaṁ katvā adissamānena kāyena gantukāmo cittavasena kāyaṁ pariṇāmeti,",
  "anya-e0102n1:100_3": "mahaggatacitte samodahati samāropeti,",
  "anya-e0102n1:100_4": "tadā upayogaladdhaṁ ārammaṇaṁ hotīti katvā rūpakāyārammaṇato parittārammaṇaṁ hoti.",
  "anya-e0102n1:100_5": "Yadā cittaṁ kāyasannissitaṁ katvā dissamānena kāyena gantukāmo kāyavasena cittaṁ pariṇāmeti,",
  "anya-e0102n1:100_6": "pādakajjhānacittaṁ rūpakāye samodahati samāropeti,",
  "anya-e0102n1:100_7": "tadā upayogaladdhaṁ ārammaṇaṁ hotīti katvā mahaggatacittārammaṇato mahaggatārammaṇaṁ hoti.",
  "anya-e0102n1:101_0": "Yasmā pana tadeva cittaṁ atītaṁ niruddhaṁ ārammaṇaṁ karoti,",
  "anya-e0102n1:101_1": "tasmā atītārammaṇaṁ hoti.",
  "anya-e0102n1:101_2": "Mahādhātunidhāne mahākassapattherādīnaṁ viya anāgataṁ adhiṭṭhahantānaṁ anāgatārammaṇaṁ hoti.",
  "anya-e0102n1:101_3": "Mahākassapatthero kira mahādhātunidhānaṁ karonto ‘‘anāgate aṭṭhārasavassādhikāni dvevassasatāni ime gandhā mā sussiṁsu,",
  "anya-e0102n1:101_4": "pupphāni mā milāyiṁsu,",
  "anya-e0102n1:101_5": "dīpā mā nibbāyiṁsū’’ti (dha. sa. aṭṭha.",
  "anya-e0102n1:101_6": "1434) adhiṭṭhahi.",
  "anya-e0102n1:101_7": "Sabbaṁ tatheva ahosi.",
  "anya-e0102n1:101_8": "Assaguttatthero vattaniyasenāsane bhikkhusaṅghaṁ sukkhabhattaṁ bhuñjamānaṁ disvā udakasoṇḍiṁ divase divase purebhatte dadhirasaṁ hotūti adhiṭṭhāsi.",
  "anya-e0102n1:101_9": "Purebhatte gahitaṁ dadhirasaṁ hoti.",
  "anya-e0102n1:101_10": "Pacchābhatte pākatikaudakameva (dha. sa. aṭṭha. 1434).",
  "anya-e0102n1:101_11": "Kāyaṁ pana cittasannissitaṁ katvā adissamānena kāyena gamanakāle paccuppannārammaṇaṁ hoti.",
  "anya-e0102n1:102_0": "Kāyavasena cittaṁ,",
  "anya-e0102n1:102_1": "cittavasena vā kāyaṁ pariṇāmanakāle attano kumārakavaṇṇādinimmānakāle ca sakāyacittānaṁ ārammaṇakaraṇato ajjhattārammaṇaṁ hoti.",
  "anya-e0102n1:102_2": "Bahiddhā hatthiassādidassanakāle pana bahiddhārammaṇanti evaṁ tāva iddhividhañāṇassa sattasu ārammaṇesu pavatti veditabbā.",
  "anya-e0102n1:103_0": "415.Dibbasotadhātuñāṇaṁ parittapaccuppannaajjhattabahiddhārammaṇavasena catūsu ārammaṇesu pavattati. Kathaṁ?",
  "anya-e0102n1:103_1": "Tañhi yasmā saddaṁ ārammaṇaṁ karoti,",
  "anya-e0102n1:103_2": "saddo ca paritto,",
  "anya-e0102n1:103_3": "tasmā parittārammaṇaṁ hoti.",
  "anya-e0102n1:103_4": "Vijjamānaṁyeva pana saddaṁ ārammaṇaṁ katvā pavattanato paccuppannārammaṇaṁ hoti.",
  "anya-e0102n1:103_5": "Taṁ attano kucchisaddasavanakāle ajjhattārammaṇaṁ.",
  "anya-e0102n1:103_6": "Paresaṁ saddasavanakāle bahiddhārammaṇanti evaṁ dibbasotadhātuñāṇassa catūsu ārammaṇesu pavatti veditabbā.",
  "anya-e0102n1:104_0": "416.Cetopariyañāṇaṁ parittamahaggataappamāṇamaggaatītānāgatapaccuppannabahiddhārammaṇavasena aṭṭhasu ārammaṇesu pavattati. Kathaṁ?",
  "anya-e0102n1:104_1": "Tañhi paresaṁ kāmāvacaracittajānanakāle parittārammaṇaṁ hoti.",
  "anya-e0102n1:104_2": "Rūpāvacaraarūpāvacaracittajānanakāle mahaggatārammaṇaṁ hoti.",
  "anya-e0102n1:104_3": "Maggaphalajānanakāle appamāṇārammaṇaṁ hoti.",
  "anya-e0102n1:105_0": "Ettha ca puthujjano sotāpannassa cittaṁ na jānāti.",
  "anya-e0102n1:105_1": "Sotāpanno vā sakadāgāmissāti evaṁ yāva arahato netabbaṁ.",
  "anya-e0102n1:105_2": "Arahā pana sabbesaṁ cittaṁ jānāti.",
  "anya-e0102n1:105_3": "Aññopi ca uparimo heṭṭhimassāti ayaṁ viseso veditabbo.",
  "anya-e0102n1:105_4": "Maggacittārammaṇakāle maggārammaṇaṁ hoti.",
  "anya-e0102n1:105_5": "Yadā pana atīte sattadivasabbhantare ca anāgate sattadivasabbhantare ca paresaṁ cittaṁ jānāti,",
  "anya-e0102n1:105_6": "tadā atītārammaṇaṁ anāgatārammaṇañca hoti.",
  "anya-e0102n1:106_0": "Kathaṁ paccuppannārammaṇaṁ hoti.",
  "anya-e0102n1:106_1": "Paccuppannaṁ nāma tividhaṁ –",
  "anya-e0102n1:106_2": "khaṇapaccuppannaṁ,",
  "anya-e0102n1:106_3": "santatipaccuppannaṁ,",
  "anya-e0102n1:106_4": "addhāpaccuppannañca.",
  "anya-e0102n1:106_5": "Tattha uppādaṭṭhitibhaṅgappattaṁ khaṇapaccuppannaṁ.",
  "anya-e0102n1:106_6": "Ekadvesantativārapariyāpannaṁ santatipaccuppannaṁ.",
  "anya-e0102n1:106_7": "Tattha andhakāre nisīditvā ālokaṭṭhānaṁ gatassa na tāva ārammaṇaṁ pākaṭaṁ hoti,",
  "anya-e0102n1:106_8": "yāva pana taṁ pākaṭaṁ hoti ,",
  "anya-e0102n1:106_9": "etthantare ekadvesantativārā veditabbā.",
  "anya-e0102n1:106_10": "Ālokaṭṭhāne vicaritvā ovarakaṁ paviṭṭhassāpi na tāva sahasā rūpaṁ pākaṭaṁ hoti,",
  "anya-e0102n1:106_11": "yāva pana taṁ pākaṭaṁ hoti,",
  "anya-e0102n1:106_12": "etthantare ekadvesantativārā veditabbā.",
  "anya-e0102n1:106_13": "Dūre ṭhatvā pana rajakānaṁ hatthavikāraṁ,",
  "anya-e0102n1:106_14": "ghaṇḍibherīākoṭanavikārañca disvāpi na tāva saddaṁ suṇāti,",
  "anya-e0102n1:106_15": "yāva pana taṁ suṇāti,",
  "anya-e0102n1:106_16": "etasmimpi antare ekadvesantativārā veditabbā.",
  "anya-e0102n1:106_17": "Evaṁ tāva majjhimabhāṇakā.",
  "anya-e0102n1:107_0": "Saṁyuttabhāṇakā pana rūpasantati arūpasantatīti dve santatiyo vatvā udakaṁ akkamitvā gatassa yāva tīre akkantaudakalekhā na vippasīdati,",
  "anya-e0102n1:107_1": "addhānato āgatassa yāva kāye usumabhāvo na vūpasammati,",
  "anya-e0102n1:107_2": "ātapā āgantvā gabbhaṁ paviṭṭhassa yāva andhakārabhāvo na vigacchati,",
  "anya-e0102n1:107_3": "antogabbhe kammaṭṭhānaṁ manasi karitvā divā vātapānaṁ vivaritvā olokentassa yāva akkhīnaṁ phandanabhāvo na vūpasammati,",
  "anya-e0102n1:107_4": "ayaṁ rūpasantati nāma.",
  "anya-e0102n1:107_5": "Dve tayo javanavārā arūpasantati nāmāti vatvā tadubhayampi santatipaccuppannaṁ nāmāti vadanti.",
  "anya-e0102n1:108_0": "Ekabhavaparicchinnaṁ pana addhāpaccuppannaṁ nāma.",
  "anya-e0102n1:108_1": "Yaṁ sandhāya bhaddekarattasutte ‘‘yo cāvuso,",
  "anya-e0102n1:108_2": "mano ye ca dhammā ubhayametaṁ paccuppannaṁ,",
  "anya-e0102n1:108_3": "tasmiṁ ce paccuppanne chandarāgappaṭibaddhaṁ hoti viññāṇaṁ,",
  "anya-e0102n1:108_4": "chandarāgappaṭibaddhattā viññāṇassa tadabhinandati,",
  "anya-e0102n1:108_5": "tadabhinandanto paccuppannesu dhammesu saṁhīratī’’ti (ma. ni.",
  "anya-e0102n1:108_6": "3.284) vuttaṁ.",
  "anya-e0102n1:108_7": "Santatipaccuppannañcettha aṭṭhakathāsu āgataṁ.",
  "anya-e0102n1:108_8": "Addhāpaccuppannaṁ sutte.",
  "anya-e0102n1:109_0": "Tattha keci khaṇapaccuppannaṁ cittaṁ cetopariyañāṇassa ārammaṇaṁ hotīti vadanti.",
  "anya-e0102n1:109_1": "Kiṁ kāraṇā?",
  "anya-e0102n1:109_2": "Yasmā iddhimato ca parassa ca ekakkhaṇe cittaṁ uppajjatīti.",
  "anya-e0102n1:109_3": "Idañca nesaṁ opammaṁ,",
  "anya-e0102n1:109_4": "yathā ākāse khitte pupphamuṭṭhimhi avassaṁ ekaṁ pupphaṁ ekassa vaṇṭena vaṇṭaṁ paṭivijjhati,",
  "anya-e0102n1:109_5": "evaṁ parassa cittaṁ jānissāmīti rāsivasena mahājanassa citte āvajjite avassaṁ ekassa cittaṁ ekena cittena",
  "anya-e0102n1:109_6": "uppādakkhaṇe vā ṭhitikkhaṇe vā bhaṅgakkhaṇe vā paṭivijjhatīti.",
  "anya-e0102n1:109_7": "Taṁ pana vassasatampi vassasahassampi āvajjanto yena ca cittena āvajjati ,",
  "anya-e0102n1:109_8": "yena ca jānāti.",
  "anya-e0102n1:109_9": "Tesaṁ dvinnaṁ sahaṭhānābhāvato āvajjanajavanānañca aniṭṭhaṭṭhāne nānārammaṇabhāvappattidosato ayuttanti aṭṭhakathāsu paṭikkhittaṁ.",
  "anya-e0102n1:110_0": "Santatipaccuppannaṁ pana addhāpaccuppannañca ārammaṇaṁ hotīti veditabbaṁ.",
  "anya-e0102n1:110_1": "Tattha yaṁ vattamānajavanavīthito atītānāgatavasena dvittijavanavīthiparimāṇe kāle parassa cittaṁ,",
  "anya-e0102n1:110_2": "taṁ sabbampi santatipaccuppannaṁ nāma.",
  "anya-e0102n1:110_3": "‘‘Addhāpaccuppannaṁ pana javanavārena dīpetabba’’nti saṁyuttaṭṭhakathāyaṁ vuttaṁ.",
  "anya-e0102n1:110_4": "Taṁ suṭṭhu vuttaṁ.",
  "anya-e0102n1:111_0": "Tatrāyaṁ dīpanā,",
  "anya-e0102n1:111_1": "iddhimā parassa cittaṁ jānitukāmo āvajjati,",
  "anya-e0102n1:111_2": "āvajjanaṁ khaṇapaccuppannaṁ ārammaṇaṁ katvā teneva saha nirujjhati.",
  "anya-e0102n1:111_3": "Tato cattāri pañca vā javanāni.",
  "anya-e0102n1:111_4": "Yesaṁ pacchimaṁ iddhicittaṁ,",
  "anya-e0102n1:111_5": "sesāni kāmāvacarāni,",
  "anya-e0102n1:111_6": "tesaṁ sabbesampi tadeva niruddhaṁ cittamārammaṇaṁ hoti,",
  "anya-e0102n1:111_7": "na ca tāni nānārammaṇāni honti,",
  "anya-e0102n1:111_8": "addhāvasena paccuppannārammaṇattā.",
  "anya-e0102n1:111_9": "Ekārammaṇattepi ca iddhicittameva parassa cittaṁ jānāti,",
  "anya-e0102n1:111_10": "na itarāni.",
  "anya-e0102n1:111_11": "Yathā cakkhudvāre cakkhuviññāṇameva rūpaṁ passati,",
  "anya-e0102n1:111_12": "na itarānīti.",
  "anya-e0102n1:111_13": "Iti idaṁ santatipaccuppannassa ceva addhāpaccuppannassa ca vasena paccuppannārammaṇaṁ hoti.",
  "anya-e0102n1:111_14": "Yasmā vā santatipaccuppannampi addhāpaccuppanneyeva patati,",
  "anya-e0102n1:111_15": "tasmā addhāpaccuppannavasenevetaṁ paccuppannārammaṇanti veditabbaṁ.",
  "anya-e0102n1:111_16": "Parassa cittārammaṇattāyeva pana bahiddhārammaṇaṁ hotīti evaṁ cetopariyañāṇassa aṭṭhasu ārammaṇesu pavatti veditabbā.",
  "anya-e0102n1:112_0": "417.Pubbenivāsañāṇaṁ parittamahaggataappamāṇamaggaatītaajjhattabahiddhānavattabbārammaṇavasena aṭṭhasu ārammaṇesu pavattati. Kathaṁ?",
  "anya-e0102n1:112_1": "Tañhi kāmāvacarakkhandhānussaraṇakāle parittārammaṇaṁ hoti.",
  "anya-e0102n1:112_2": "Rūpāvacarārūpāvacarakkhandhānussaraṇakāle mahaggatārammaṇaṁ.",
  "anya-e0102n1:112_3": "Atīte attanā parehi vā bhāvitamaggaṁ sacchikataphalañca anussaraṇakāle appamāṇārammaṇaṁ.",
  "anya-e0102n1:112_4": "Bhāvitamaggameva anussaraṇakāle maggārammaṇaṁ.",
  "anya-e0102n1:112_5": "Niyamato panetaṁ atītārammaṇameva.",
  "anya-e0102n1:113_0": "Tattha kiñcāpi cetopariyañāṇayathākammupagañāṇānipi atītārammaṇāni honti,",
  "anya-e0102n1:113_1": "atha kho tesaṁ cetopariyañāṇassa sattadivasabbhantarātītaṁ cittameva ārammaṇaṁ.",
  "anya-e0102n1:113_2": "Tañhi aññaṁ khandhaṁ vā khandhapaṭibaddhaṁ vā na jānāti.",
  "anya-e0102n1:113_3": "Maggasampayuttacittārammaṇattā pana pariyāyato maggārammaṇanti vuttaṁ.",
  "anya-e0102n1:113_4": "Yathākammupagañāṇassa ca atītaṁ cetanāmattameva ārammaṇaṁ.",
  "anya-e0102n1:113_5": "Pubbenivāsañāṇassa pana atītā khandhā khandhapaṭibaddhañca kiñci anārammaṇaṁ nāma natthi .",
  "anya-e0102n1:113_6": "Tañhi atītakkhandhakhandhapaṭibaddhesu dhammesu sabbaññutaññāṇagatikaṁ hotīti ayaṁ viseso veditabbo.",
  "anya-e0102n1:113_7": "Ayamettha aṭṭhakathānayo.",
  "anya-e0102n1:113_8": "Yasmā pana ‘‘kusalā khandhā iddhividhañāṇassa cetopariyañāṇassa pubbenivāsānussatiñāṇassa yathākammupagañāṇassa",
  "anya-e0102n1:113_9": "anāgataṁsañāṇassa ārammaṇapaccayena paccayo’’ti (paṭṭhā.",
  "anya-e0102n1:113_10": "1.1.404) paṭṭhāne vuttaṁ.",
  "anya-e0102n1:113_11": "Tasmā cattāropi khandhā cetopariyañāṇayathākammupagañāṇānaṁ ārammaṇā honti.",
  "anya-e0102n1:113_12": "Tatrāpi yathākammupagañāṇassa kusalākusalā evāti.",
  "anya-e0102n1:114_0": "Attano khandhānussaraṇakāle panetaṁ ajjhattārammaṇaṁ.",
  "anya-e0102n1:114_1": "Parassa khandhānussaraṇakāle bahiddhārammaṇaṁ.",
  "anya-e0102n1:114_2": "‘‘Atīte vipassī bhagavā ahosi.",
  "anya-e0102n1:114_3": "Tassa mātā bandhumatī,",
  "anya-e0102n1:114_4": "pitā bandhumā’’tiādinā (dī. ni.",
  "anya-e0102n1:114_5": "2.12) nayena nāmagottapathavīnimittādianussaraṇakāle navattabbārammaṇaṁ hoti.",
  "anya-e0102n1:114_6": "Nāmagottanti cettha khandhūpanibandho sammutisiddho byañjanattho daṭṭhabbo,",
  "anya-e0102n1:114_7": "na byañjanaṁ.",
  "anya-e0102n1:114_8": "Byañjanañhi saddāyatanasaṅgahitattā parittaṁ hoti.",
  "anya-e0102n1:114_9": "Yathāha ‘‘niruttipaṭisambhidā parittārammaṇā’’ti (vibha. 749).",
  "anya-e0102n1:114_10": "Ayamettha amhākaṁ khanti.",
  "anya-e0102n1:114_11": "Evaṁ pubbenivāsañāṇassa aṭṭhasu ārammaṇesu pavatti veditabbā.",
  "anya-e0102n1:115_0": "418.Dibbacakkhuñāṇaṁ parittapaccuppannaajjhattabahiddhārammaṇavasena catūsu ārammaṇesu pavattati. Kathaṁ?",
  "anya-e0102n1:115_1": "Tañhi yasmā rūpaṁ ārammaṇaṁ karoti,",
  "anya-e0102n1:115_2": "rūpañca parittaṁ,",
  "anya-e0102n1:115_3": "tasmā parittārammaṇaṁ hoti.",
  "anya-e0102n1:115_4": "Vijjamāneyeva ca rūpe pavattattā paccuppannārammaṇaṁ.",
  "anya-e0102n1:115_5": "Attano kucchigatādirūpadassanakāle ajjhattārammaṇaṁ.",
  "anya-e0102n1:115_6": "Parassa rūpadassanakāle bahiddhārammaṇanti evaṁ dibbacakkhuñāṇassa catūsu ārammaṇesu pavatti veditabbā.",
  "anya-e0102n1:116_0": "419.Anāgataṁsañāṇaṁ parittamahaggataappamāṇamaggaanāgataajjhattabahiddhānavattabbārammaṇavasena aṭṭhasu ārammaṇesu pavattati. Kathaṁ?",
  "anya-e0102n1:116_1": "Tañhi ‘‘ayaṁ anāgate kāmāvacare nibbattissatī’’ti jānanakāle parittārammaṇaṁ hoti.",
  "anya-e0102n1:116_2": "‘‘Rūpāvacare arūpāvacare vā nibbattissatī’’ti jānanakāle mahaggatārammaṇaṁ.",
  "anya-e0102n1:116_3": "‘‘Maggaṁ bhāvessati,",
  "anya-e0102n1:116_4": "phalaṁ sacchikarissatī’’ti jānanakāle appamāṇārammaṇaṁ.",
  "anya-e0102n1:116_5": "‘‘Maggaṁ bhāvessati’’cceva jānanakāle maggārammaṇaṁ.",
  "anya-e0102n1:116_6": "Niyamato pana taṁ anāgatārammaṇameva.",
  "anya-e0102n1:117_0": "Tattha kiñcāpi cetopariyañāṇampi anāgatārammaṇaṁ hoti,",
  "anya-e0102n1:117_1": "atha kho tassa sattadivasabbhantarānāgataṁ cittameva ārammaṇaṁ.",
  "anya-e0102n1:117_2": "Tañhi aññaṁ khandhaṁ vā khandhapaṭibaddhaṁ vā na jānāti.",
  "anya-e0102n1:117_3": "Anāgataṁsañāṇassa pubbenivāsañāṇe vuttanayena anāgate anārammaṇaṁ nāma natthi.",
  "anya-e0102n1:117_4": "‘‘Ahaṁ amutra nibbattissāmī’’ti jānanakāle ajjhattārammaṇaṁ.",
  "anya-e0102n1:117_5": "‘‘Asuko amutra nibbattissatī’’ti jānanakāle bahiddhārammaṇaṁ.",
  "anya-e0102n1:117_6": "‘‘Anāgate metteyyo bhagavā uppajjissati (dī. ni. 3.107).",
  "anya-e0102n1:117_7": "Subrahmā nāmassa brāhmaṇo pitā bhavissati.",
  "anya-e0102n1:117_8": "Brahmavatī nāma brāhmaṇī mātā’’tiādinā pana nayena nāmagottajānanakāle pubbenivāsañāṇe vuttanayeneva",
  "anya-e0102n1:117_9": "na vattabbārammaṇaṁ hotīti evaṁ anāgataṁsañāṇassa aṭṭhasu ārammaṇesu pavatti veditabbā.",
  "anya-e0102n1:118_0": "420.Yathākammupagañāṇaṁ parittamahaggataatītaajjhattabahiddhārammaṇavasena pañcasu ārammaṇesu pavattati. Kathaṁ?",
  "anya-e0102n1:118_1": "Tañhi kāmāvacarakammajānanakāle parittārammaṇaṁ hoti.",
  "anya-e0102n1:118_2": "Rūpāvacarārūpāvacarakammajānanakāle mahaggatārammaṇaṁ.",
  "anya-e0102n1:118_3": "Atītameva jānātīti atītārammaṇaṁ.",
  "anya-e0102n1:118_4": "Attano kammaṁ jānanakāle ajjhattārammaṇaṁ.",
  "anya-e0102n1:118_5": "Parassa kammaṁ jānanakāle bahiddhārammaṇaṁ hoti.",
  "anya-e0102n1:118_6": "Evaṁ yathākammupagañāṇassa pañcasu ārammaṇesu pavatti veditabbā.",
  "anya-e0102n1:118_7": "Yañcettha ajjhattārammaṇañceva bahiddhārammaṇañcāti vuttaṁ,",
  "anya-e0102n1:118_8": "taṁ kālena ajjhattaṁ kālena bahiddhā jānanakāle ajjhattabahiddhārammaṇampi hotiyevāti.",
  "anya-e0102n1:119_0": "Iti sādhujanapāmojjatthāya kate visuddhimagge",
  "anya-e0102n1:120_0": "Abhiññāniddeso nāma",
  "anya-e0102n1:121_0": "Terasamo paricchedo."
}