{
  "pli-tv-bu-vb-pd1:0.1_0": "Theravāda Vinaya",
  "pli-tv-bu-vb-pd1:0.2_0": "Mahāvibhaṅga",
  "pli-tv-bu-vb-pd1:0.3_0": "Pāṭidesanīyakaṇḍa",
  "pli-tv-bu-vb-pd1:0.4_0": "1. Paṭhamapāṭidesanīyasikkhāpada",
  "pli-tv-bu-vb-pd1:0.5_0": "Ime kho panāyasmanto cattāro pāṭidesanīyā dhammā uddesaṁ āgacchanti.",
  "pli-tv-bu-vb-pd1:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pd1:1.2_0": "Tena kho pana samayena aññatarā bhikkhunī sāvatthiyaṁ piṇḍāya caritvā paṭikkamanakāle aññataraṁ bhikkhuṁ passitvā etadavoca—",
  "pli-tv-bu-vb-pd1:1.3_0": "“handāyya, bhikkhaṁ paṭiggaṇhā”ti.",
  "pli-tv-bu-vb-pd1:1.4_0": "“Suṭṭhu, bhaginī”ti sabbeva aggahesi.",
  "pli-tv-bu-vb-pd1:1.5_0": "Sā upakaṭṭhe kāle nāsakkhi piṇḍāya carituṁ, chinnabhattā ahosi.",
  "pli-tv-bu-vb-pd1:1.6_0": "Atha kho sā bhikkhunī dutiyampi divasaṁ …pe…",
  "pli-tv-bu-vb-pd1:1.7_0": "tatiyampi divasaṁ sāvatthiyaṁ piṇḍāya caritvā paṭikkamanakāle taṁ bhikkhuṁ passitvā etadavoca—",
  "pli-tv-bu-vb-pd1:1.8_0": "“handāyya, bhikkhaṁ paṭiggaṇhā”ti.",
  "pli-tv-bu-vb-pd1:1.9_0": "“Suṭṭhu, bhaginī”ti sabbeva aggahesi.",
  "pli-tv-bu-vb-pd1:1.10_0": "Sā upakaṭṭhe kāle nāsakkhi piṇḍāya carituṁ, chinnabhattā ahosi.",
  "pli-tv-bu-vb-pd1:1.11_0": "Atha kho sā bhikkhunī catutthe divase rathikāya pavedhentī gacchati.",
  "pli-tv-bu-vb-pd1:1.12_0": "Seṭṭhi gahapati rathena paṭipathaṁ āgacchanto taṁ bhikkhuniṁ etadavoca—",
  "pli-tv-bu-vb-pd1:1.13_0": "“apehāyye”ti.",
  "pli-tv-bu-vb-pd1:1.14_0": "Sā vokkamantī tattheva paripati.",
  "pli-tv-bu-vb-pd1:1.15_0": "Seṭṭhi gahapati taṁ bhikkhuniṁ khamāpesi—",
  "pli-tv-bu-vb-pd1:1.16_0": "“khamāhāyye, mayāsi pātitā”ti.",
  "pli-tv-bu-vb-pd1:1.17_0": "“Nāhaṁ, gahapati, tayā pātitā.",
  "pli-tv-bu-vb-pd1:1.18_0": "Api ca ahameva dubbalā”ti.",
  "pli-tv-bu-vb-pd1:1.19_0": "“Kissa pana tvaṁ, ayye, dubbalā”ti?",
  "pli-tv-bu-vb-pd1:1.20_0": "Atha kho sā bhikkhunī seṭṭhissa gahapatissa etamatthaṁ ārocesi.",
  "pli-tv-bu-vb-pd1:1.21_0": "Seṭṭhi gahapati taṁ bhikkhuniṁ gharaṁ netvā bhojetvā ujjhāyati khiyyati vipāceti—",
  "pli-tv-bu-vb-pd1:1.22_0": "“kathañhi nāma bhadantā bhikkhuniyā hatthato āmisaṁ paṭiggahessanti.",
  "pli-tv-bu-vb-pd1:1.23_0": "Kicchalābho mātugāmo”ti.",
  "pli-tv-bu-vb-pd1:1.24_0": "Assosuṁ kho bhikkhū tassa seṭṭhissa gahapatissa ujjhāyantassa khiyyantassa vipācentassa.",
  "pli-tv-bu-vb-pd1:1.25_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pd1:1.26_0": "“kathañhi nāma bhikkhu bhikkhuniyā hatthato āmisaṁ paṭiggahessatī”ti …pe…",
  "pli-tv-bu-vb-pd1:1.27_0": "“saccaṁ kira tvaṁ, bhikkhu,",
  "pli-tv-bu-vb-pd1:1.27_1": "bhikkhuniyā hatthato āmisaṁ paṭiggahesī”ti?",
  "pli-tv-bu-vb-pd1:1.28_0": "“Saccaṁ, bhagavā”ti.",
  "pli-tv-bu-vb-pd1:1.29_0": "“Ñātikā te, bhikkhu, aññātikā”ti?",
  "pli-tv-bu-vb-pd1:1.30_0": "“Aññātikā, bhagavā”ti.",
  "pli-tv-bu-vb-pd1:1.31_0": "“Aññātako, moghapurisa,",
  "pli-tv-bu-vb-pd1:1.31_1": "aññātikāya na jānāti patirūpaṁ vā appatirūpaṁ vā santaṁ vā asantaṁ vā.",
  "pli-tv-bu-vb-pd1:1.32_0": "Kathañhi nāma tvaṁ, moghapurisa,",
  "pli-tv-bu-vb-pd1:1.32_1": "aññātikāya bhikkhuniyā hatthato āmisaṁ paṭiggahessasi.",
  "pli-tv-bu-vb-pd1:1.33_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pd1:1.34_0": "evañca pana, bhikkhave,",
  "pli-tv-bu-vb-pd1:1.34_1": "imaṁ sikkhāpadaṁ uddiseyyātha—",
  "pli-tv-bu-vb-pd1:1.35.1_0": "“Yo pana bhikkhu aññātikāya bhikkhuniyā antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā,",
  "pli-tv-bu-vb-pd1:1.35.1_1": "paṭidesetabbaṁ tena bhikkhunā—",
  "pli-tv-bu-vb-pd1:1.36_0": "‘gārayhaṁ, āvuso,",
  "pli-tv-bu-vb-pd1:1.36_1": "dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”ti.",
  "pli-tv-bu-vb-pd1:2.1.1_0": "Yo panāti",
  "pli-tv-bu-vb-pd1:2.1.2_0": "yo yādiso …pe…",
  "pli-tv-bu-vb-pd1:2.1.3_0": "bhikkhūti",
  "pli-tv-bu-vb-pd1:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pd1:2.1.5_0": "Aññātikā nāma",
  "pli-tv-bu-vb-pd1:2.1.6_0": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-pd1:2.1.7_0": "Bhikkhunī nāma",
  "pli-tv-bu-vb-pd1:2.1.8_0": "ubhatosaṅghe upasampannā.",
  "pli-tv-bu-vb-pd1:2.1.9_0": "Antaragharaṁ nāma",
  "pli-tv-bu-vb-pd1:2.1.10_0": "rathikā byūhaṁ siṅghāṭakaṁ gharaṁ.",
  "pli-tv-bu-vb-pd1:2.1.11_0": "Khādanīyaṁ nāma",
  "pli-tv-bu-vb-pd1:2.1.12_0": "pañca bhojanāni yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.",
  "pli-tv-bu-vb-pd1:2.1.13_0": "Bhojanīyaṁ nāma",
  "pli-tv-bu-vb-pd1:2.1.14_0": "pañca bhojanāni—odano, kummāso, sattu, maccho, maṁsaṁ.",
  "pli-tv-bu-vb-pd1:2.1.15_0": "“Khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pd1:2.1.16_0": "Ajjhohāre ajjhohāre āpatti pāṭidesanīyassa.",
  "pli-tv-bu-vb-pd1:2.2.1_0": "Aññātikāya aññātikasaññī antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.",
  "pli-tv-bu-vb-pd1:2.2.2_0": "Aññātikāya vematiko antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.",
  "pli-tv-bu-vb-pd1:2.2.3_0": "Aññātikāya ñātikasaññī antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.",
  "pli-tv-bu-vb-pd1:2.2.4_0": "Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa.",
  "pli-tv-bu-vb-pd1:2.2.5_0": "Ajjhohāre ajjhohāre āpatti dukkaṭassa.",
  "pli-tv-bu-vb-pd1:2.2.6_0": "Ekatoupasampannāya hatthato khādanīyaṁ vā bhojanīyaṁ vā—",
  "pli-tv-bu-vb-pd1:2.2.7_0": "“khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pd1:2.2.8_0": "Ajjhohāre ajjhohāre āpatti dukkaṭassa.",
  "pli-tv-bu-vb-pd1:2.2.9_0": "Ñātikāya aññātikasaññī, āpatti dukkaṭassa.",
  "pli-tv-bu-vb-pd1:2.2.10_0": "Ñātikāya vematiko, āpatti dukkaṭassa.",
  "pli-tv-bu-vb-pd1:2.2.11_0": "Ñātikāya ñātikasaññī, anāpatti.",
  "pli-tv-bu-vb-pd1:2.3.1_0": "Anāpatti—",
  "pli-tv-bu-vb-pd1:2.3.2_0": "ñātikāya,",
  "pli-tv-bu-vb-pd1:2.3.3_0": "dāpeti na deti,",
  "pli-tv-bu-vb-pd1:2.3.4_0": "upanikkhipitvā deti,",
  "pli-tv-bu-vb-pd1:2.3.5_0": "antarārāme,",
  "pli-tv-bu-vb-pd1:2.3.6_0": "bhikkhunupassaye,",
  "pli-tv-bu-vb-pd1:2.3.7_0": "titthiyaseyyāya,",
  "pli-tv-bu-vb-pd1:2.3.8_0": "paṭikkamane,",
  "pli-tv-bu-vb-pd1:2.3.9_0": "gāmato nīharitvā deti,",
  "pli-tv-bu-vb-pd1:2.3.10_0": "yāmakālikaṁ sattāhakālikaṁ yāvajīvikaṁ “sati paccaye paribhuñjā”ti deti,",
  "pli-tv-bu-vb-pd1:2.3.11_0": "sikkhamānāya,",
  "pli-tv-bu-vb-pd1:2.3.12_0": "sāmaṇeriyā,",
  "pli-tv-bu-vb-pd1:2.3.13_0": "ummattakassa,",
  "pli-tv-bu-vb-pd1:2.3.14_0": "ādikammikassāti.",
  "pli-tv-bu-vb-pd1:2.3.15_0": "Paṭhamapāṭidesanīyasikkhāpadaṁ niṭṭhitaṁ."
}