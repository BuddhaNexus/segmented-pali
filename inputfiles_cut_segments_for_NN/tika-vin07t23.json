{
  "tika-vin07t23:0_0": "8. Cīvarakkhandhako",
  "tika-vin07t23:1_0": "Jīvakavatthukathādivaṇṇanā",
  "tika-vin07t23:2_0": "329.",
  "tika-vin07t23:2_1": "Cīvarakkhandhake kammavipākanti kammapaccayautucittāhārasamuṭṭhitaṁ appaṭibāhiyarogaṁ sandhāya vuttaṁ kammajassa rogassa abhāvā.",
  "tika-vin07t23:3_0": "330.",
  "tika-vin07t23:3_1": "Pāḷiyaṁ saṁyamassāti saṅgahaṇassa.",
  "tika-vin07t23:3_2": "Avisajjanassāti attho “yo saṁyamo so vināso”tiādīsu viya.",
  "tika-vin07t23:3_3": "Etassa saṁyamassa phalaṁ upajānāmāti yojanā.",
  "tika-vin07t23:3_4": "Tameva phalaṁ dassentī āha “varametaṁ…pe…",
  "tika-vin07t23:3_5": "āsitta”nti.",
  "tika-vin07t23:3_6": "Keci pana “saṁyamassāti ānisaṁsassa,",
  "tika-vin07t23:3_7": "upayogatthe cetaṁ sāmivacana”nti atthaṁ vadanti.",
  "tika-vin07t23:4_0": "336.Ussannadosoti sañjātapittādidoso. Sabbatthāti sakalasarīre.",
  "tika-vin07t23:5_0": "337.Mahāpiṭṭhiyakojavanti hatthipiṭṭhiyaṁ attharitabbatāya “mahāpiṭṭhiya”nti laddhasamaññaṁ uṇṇāmayattharaṇaṁ.",
  "tika-vin07t23:6_0": "338-9.Upaḍḍhakāsinaṁ khamamānanti aḍḍhakāsiagghanakaṁ. Pāḷiyaṁ kiṁ nu khoti katamaṁ nu kho.",
  "tika-vin07t23:7_0": "340-342.Upacāreti susānassa āsanne padese.",
  "tika-vin07t23:7_1": "Chaḍḍetvā gatāti kiñci avatvā eva chaḍḍetvā gatā,",
  "tika-vin07t23:7_2": "etena “bhikkhū gaṇhantū”ti chaḍḍite eva akāmā bhāgadānaṁ vihitaṁ,",
  "tika-vin07t23:7_3": "kevalaṁ chaḍḍite pana katikāya asati ekato bahūsu paviṭṭhesu yena gahitaṁ,",
  "tika-vin07t23:7_4": "tena akāmabhāgo na dātabboti dasseti.",
  "tika-vin07t23:7_5": "Samānā disā puratthimādibhedā etesanti sadisāti āha “ekadisāya vā okkamiṁsū”ti.",
  "tika-vin07t23:7_6": "Dhuravihāraṭṭhāneti vihārassa sammukhaṭṭhāne.",
  "tika-vin07t23:8_0": "Jīvakavatthukathādivaṇṇanā niṭṭhitā.",
  "tika-vin07t23:9_0": "Bhaṇḍāgārasammutiādikathāvaṇṇanā",
  "tika-vin07t23:10_0": "343.Vihāramajjheti sabbesaṁ jānanatthāya vuttaṁ.",
  "tika-vin07t23:10_1": "Vaṇṇāvaṇṇaṁ katvāti paṭivīsappahonakatājānanatthaṁ haliddiyādīhi khuddakamahantavaṇṇehi yutte same koṭṭhāse katvā.",
  "tika-vin07t23:10_2": "Tenāha “same paṭivīse ṭhapetvā”ti.",
  "tika-vin07t23:10_3": "Idanti sāmaṇerānaṁ upaḍḍhapaṭivīsadānaṁ.",
  "tika-vin07t23:10_4": "Phātikammanti pahonakakammaṁ.",
  "tika-vin07t23:10_5": "Yattakena vinayāgatena sammuñjanībandhanādihatthakammena vihārassa ūnakatā na hoti,",
  "tika-vin07t23:10_6": "tattakaṁ katvāti attho.",
  "tika-vin07t23:10_7": "Sabbesanti tatruppādavassāvāsikaṁ gaṇhantānaṁ sabbesaṁ bhikkhūnaṁ,",
  "tika-vin07t23:10_8": "sāmaṇerānañca.",
  "tika-vin07t23:10_9": "Bhaṇḍāgārikacīvarepīti akālacīvaraṁ sandhāya vuttaṁ.",
  "tika-vin07t23:10_10": "Etanti ukkuṭṭhiyā katāya samabhāgadānaṁ.",
  "tika-vin07t23:10_11": "Virajjhitvā karontīti kattabbakālesu akatvā yathārucitakkhaṇe karonti.",
  "tika-vin07t23:11_0": "Ettakena mama cīvaraṁ pahotīti dvādasagghanakeneva mama cīvaraṁ paripuṇṇaṁ hoti,",
  "tika-vin07t23:11_1": "na tato ūnenāti sabbaṁ gahetukāmoti attho.",
  "tika-vin07t23:12_0": "Bhaṇḍāgārasammutiādikathāvaṇṇanā niṭṭhitā.",
  "tika-vin07t23:13_0": "Cīvararajanakathādivaṇṇanā",
  "tika-vin07t23:14_0": "344.Evañhi kateti vaṭṭādhārassa anto rajanodakaṁ,",
  "tika-vin07t23:14_1": "bahi challikañca katvā viyojane kate.",
  "tika-vin07t23:14_2": "Na uttaratīti kevalaṁ udakato pheṇuṭṭhānābhāvā na uttarati.",
  "tika-vin07t23:14_3": "Rajanakuṇḍanti pakkarajanaṭṭhapanakaṁ mahāghaṭaṁ.",
  "tika-vin07t23:15_0": "345.Anuvātādīnaṁ dīghapattānanti āyāmato,",
  "tika-vin07t23:15_1": "vitthārato ca anuvātaṁ.",
  "tika-vin07t23:15_2": "Ādi-saddena dvinnaṁ khandhānaṁ antarā mātikākārena ṭhapitapattañca “dīghapatta”nti daṭṭhabbaṁ.",
  "tika-vin07t23:15_3": "Āgantukapattanti diguṇacīvarassa upari aññaṁ paṭṭaṁ appenti,",
  "tika-vin07t23:15_4": "taṁ sandhāya vuttaṁ.",
  "tika-vin07t23:15_5": "Taṁ kira idāni na karonti.",
  "tika-vin07t23:16_0": "346. Pāḷiyaṁ nandimukhiyāti tuṭṭhimukhiyā, pasannadisāmukhāyāti attho.",
  "tika-vin07t23:17_0": "348.Acchupeyyanti patiṭṭhapeyyaṁ.",
  "tika-vin07t23:17_1": "Hatavatthakānanti purāṇavatthānaṁ.",
  "tika-vin07t23:17_2": "Anuddharitvāvāti aggaḷe viya dubbalaṭṭhānaṁ anapanetvāva.",
  "tika-vin07t23:18_0": "349-351.",
  "tika-vin07t23:18_1": "Visākhavatthumhi kallakāyāti akilantakāyā.",
  "tika-vin07t23:18_2": "Gatīti ñāṇagati adhigamo.",
  "tika-vin07t23:18_3": "Abhisamparāyoti “sakideva imaṁ lokaṁ āgantvā dukkhassantaṁ karotī”tiādinā vutto ñāṇābhisamparāyo,",
  "tika-vin07t23:18_4": "maggañāṇayuttehi gantabbagativisesoti attho.",
  "tika-vin07t23:18_5": "Taṁ bhagavā byākarissati.",
  "tika-vin07t23:18_6": "“Dadāti dāna”nti idaṁ annapānavirahitānaṁ sesapaccayānaṁ dānavasena vuttaṁ.",
  "tika-vin07t23:18_7": "Sovaggikanti saggasaṁvattanikaṁ.",
  "tika-vin07t23:19_0": "359.Aṭṭhapadakacchannenāti aṭṭhapadakasaṅkhātajūtaphalakalekhāsaṇṭhānena.",
  "tika-vin07t23:20_0": "362.",
  "tika-vin07t23:20_1": "Pāḷiyaṁ nadīpāraṁ gantunti bhikkhuno nadīpāragamanaṁ hotīti attho.",
  "tika-vin07t23:20_2": "Aggaḷaguttiyeva pamāṇanti imehi catūhi nikkhepakāraṇehi ṭhapentenapi aggaḷaguttivihāre eva ṭhapetuṁ vaṭṭatīti adhippāyo.",
  "tika-vin07t23:20_3": "Nissīmāgatanti vassānasaṅkhātaṁ kālasīmaṁ atikkantaṁ,",
  "tika-vin07t23:20_4": "taṁ vassikasāṭikacīvaraṁ na hotīti attho.",
  "tika-vin07t23:21_0": "Cīvararajanakathādivaṇṇanā niṭṭhitā.",
  "tika-vin07t23:22_0": "Saṅghikacīvaruppādakathāvaṇṇanā",
  "tika-vin07t23:23_0": "363.Pañca māseti accantasaṁyoge upayogavacanaṁ.",
  "tika-vin07t23:23_1": "Vaḍḍhiṁ payojetvā ṭhapitaupanikkhepatoti vassāvāsikassatthāya dāyakehi vaḍḍhiṁ payojetvā ṭhapitaupanikkhepato.",
  "tika-vin07t23:23_2": "“Idha vassaṁvutthasaṅghassā”ti idaṁ abhilāpamattaṁ.",
  "tika-vin07t23:23_3": "Idha-saddaṁ pana vinā “vassaṁvutthasaṅghassa demā”ti vuttepi so eva nayo.",
  "tika-vin07t23:23_4": "Anatthatakathinassāpi pañca māse pāpuṇātīti vassāvāsikalābhavasena uppannattā anatthatakathinassāpi vutthavassassa pañca māse pāpuṇāti.",
  "tika-vin07t23:23_5": "Vakkhati hi “cīvaramāsato paṭṭhāya yāva hemantassa pacchimo divaso,",
  "tika-vin07t23:23_6": "tāva vassāvāsikaṁ demāti vutte kathinaṁ atthataṁ vā hotu anatthataṁ vā,",
  "tika-vin07t23:23_7": "atītavassaṁvutthānameva pāpuṇātī”ti.",
  "tika-vin07t23:23_8": "Tato paranti pañcamāsato paraṁ,",
  "tika-vin07t23:23_9": "gimhānassa paṭhamadivasato paṭṭhāyāti attho. “Kasmā?",
  "tika-vin07t23:23_10": "Piṭṭhisamaye uppannattā”ti idaṁ “udāhu anāgatavasse”ti imassānantaraṁ daṭṭhabbaṁ.",
  "tika-vin07t23:23_11": "Potthakesu pana “anatthatakathinassāpi pañca māse pāpuṇātī”ti imassānantaraṁ “kasmā piṭṭhisamaye uppannattā”ti idaṁ likhanti,",
  "tika-vin07t23:23_12": "taṁ pamādalikhitaṁ piṭṭhisamaye uppannaṁ sandhāya “anatthatakathinassāpī”ti vattabbato.",
  "tika-vin07t23:23_13": "Vutthavasse hi sandhāya “anatthatakathinassāpī”ti vuttaṁ,",
  "tika-vin07t23:23_14": "na ca piṭṭhisamaye uppannaṁ vutthavassasseva pāpuṇātīti sammukhībhūtānaṁ sabbesampi pāpuṇanato.",
  "tika-vin07t23:23_15": "Teneva vakkhati “sace pana gimhānaṁ paṭhamadivasato paṭṭhāya evaṁ vadati,",
  "tika-vin07t23:23_16": "tatra sammukhībhūtānaṁ sabbesaṁ pāpuṇāti. Kasmā?",
  "tika-vin07t23:23_17": "Piṭṭhisamaye uppannattā”ti.",
  "tika-vin07t23:24_0": "Duggahitānīti aggahitāni. Saṅghikānevāti attho. Itovāti therānaṁ dātabbatova, idānevāti vā attho.",
  "tika-vin07t23:25_0": "Saṅghikacīvaruppādakathāvaṇṇanā niṭṭhitā.",
  "tika-vin07t23:26_0": "Upanandasakyaputtavatthukathāvaṇṇanā",
  "tika-vin07t23:27_0": "364.“Sattāhavārena aruṇameva uṭṭhāpetī”ti idaṁ nānāsīmāvihāresu kattabbanayena ekasmimpi vihāre dvīsu senāsanesu nivutthabhāvadassanatthaṁ vuttaṁ,",
  "tika-vin07t23:27_1": "aruṇuṭṭhāpaneneva tattha vuttho hoti,",
  "tika-vin07t23:27_2": "na pana vassacchedaparihārāya.",
  "tika-vin07t23:27_3": "Antoupacārasīmāyapi yattha katthaci aruṇaṁ uṭṭhāpento attanā gahitasenāsanaṁ appaviṭṭhopi vutthavasso eva hoti,",
  "tika-vin07t23:27_4": "gahitasenāsane pana nivuttho nāma na hoti,",
  "tika-vin07t23:27_5": "tattha ca aruṇuṭṭhāpane pana sati hoti.",
  "tika-vin07t23:27_6": "Tenāha “purimasmiṁ bahutaraṁ nivasati nāmā”ti,",
  "tika-vin07t23:27_7": "etena ca itarasmiṁ sattāhavārenāpi aruṇuṭṭhāpane sati eva appakataraṁ nivasati nāma hoti,",
  "tika-vin07t23:27_8": "nāsatīti dīpitaṁ hoti.",
  "tika-vin07t23:27_9": "Nānālābhehīti visuṁ visuṁ nibaddhavassāvāsikalābhehi.",
  "tika-vin07t23:27_10": "Nānūpacārehīti nānāparikkhepanānādvārehi.",
  "tika-vin07t23:27_11": "Ekasīmāvihārehīti dvinnaṁ vihārānaṁ ekena pākārena parikkhittattā ekāya upacārasīmāya antogatehi dvīhi vihārehi.",
  "tika-vin07t23:27_12": "Senāsanaggāho paṭippassambhatīti paṭhamaṁ gahito paṭippassambhati.",
  "tika-vin07t23:27_13": "Tatthāti yattha senāsanaggāho paṭippassaddho, tattha.",
  "tika-vin07t23:28_0": "Upanandasakyaputtavatthukathāvaṇṇanā niṭṭhitā.",
  "tika-vin07t23:29_0": "Gilānavatthukathāvaṇṇanā",
  "tika-vin07t23:30_0": "365-6.Bhūmiyaṁparibhaṇḍaṁ akāsīti gilānena nipannabhūmiyaṁ kiliṭṭhaṭṭhānaṁ dhovitvā haritūpalittaṁ kāresīti attho.",
  "tika-vin07t23:30_1": "Bhesajjaṁ yojetuṁ asamatthoti parehi vuttavidhimpi kātuṁ asamattho.",
  "tika-vin07t23:30_2": "Pāḷiyaṁ gilānupaṭṭhākānaṁ cīvaradāne sāmaṇerānaṁ ticīvarādhiṭṭhānābhāvā “cīvarañca pattañcā”tiādi sabbattha vuttaṁ.",
  "tika-vin07t23:30_3": "Sacepi sahassaṁ agghati,",
  "tika-vin07t23:30_4": "gilānupaṭṭhākānaññeva dātabbanti sambandho.",
  "tika-vin07t23:31_0": "Gilānavatthukathāvaṇṇanā niṭṭhitā.",
  "tika-vin07t23:32_0": "Matasantakakathādivaṇṇanā",
  "tika-vin07t23:33_0": "369.Aññanti cīvarapattato aññaṁ.",
  "tika-vin07t23:33_1": "Appagghanti atijiṇṇādibhāvena nihīnaṁ.",
  "tika-vin07t23:33_2": "Tatoti avasesaparikkhārato.",
  "tika-vin07t23:33_3": "Sabbanti pattaṁ,",
  "tika-vin07t23:33_4": "ticīvarañca.",
  "tika-vin07t23:34_0": "Tattha tattha saṅghassevāti tasmiṁ tasmiṁ vihāre saṅghasseva.",
  "tika-vin07t23:34_1": "Pāḷiyaṁ avissajjikaṁ avebhaṅgikanti āgatānāgatassa cātuddisassa saṅghasseva santakaṁ hutvā kassaci avissajjikaṁ",
  "tika-vin07t23:34_2": "avebhaṅgikaṁ bhavituṁ anujānāmīti attho.",
  "tika-vin07t23:35_0": "371-2.Akkanāḷamayanti akkadaṇḍamayaṁ.",
  "tika-vin07t23:35_1": "Akkadussānīti akkavākena katadussāni,",
  "tika-vin07t23:35_2": "potthakagatikāni dukkaṭavatthukānīti attho.",
  "tika-vin07t23:35_3": "Dupaṭṭacīvarassa vā majjheti yaṁ niṭṭhite tipaṭṭacīvaraṁ hoti,",
  "tika-vin07t23:35_4": "tassa majjhe paṭalaṁ katvā dātabbānīti attho.",
  "tika-vin07t23:36_0": "374.“Sante patirūpe gāhake”ti vuttattā gāhake asati adatvā bhājitepi subhājitamevāti daṭṭhabbaṁ.",
  "tika-vin07t23:37_0": "376.Dakkhiṇodakaṁ pamāṇanti “ettakāni cīvarāni dassāmī”ti paṭhamaṁ udakaṁ pātetvā pacchā denti.",
  "tika-vin07t23:37_1": "Taṁ yehi gahitaṁ,",
  "tika-vin07t23:37_2": "te bhāginova hontīti adhippāyo.",
  "tika-vin07t23:37_3": "Parasamuddeti jambudīpe.",
  "tika-vin07t23:37_4": "Tambapaṇṇidīpañhi upādāyesa evaṁ vutto.",
  "tika-vin07t23:38_0": "Matasantakakathādivaṇṇanā niṭṭhitā.",
  "tika-vin07t23:39_0": "Aṭṭhacīvaramātikākathāvaṇṇanā",
  "tika-vin07t23:40_0": "379.Puggalādhiṭṭhānanayena vuttanti “sīmāya dāna”ntiādinā vattabbe “sīmāya detī”tiādi puggalādhiṭṭhānena vuttaṁ.",
  "tika-vin07t23:40_1": "“Apicā”tiādinā paṭhamaleḍḍupātabhūtaparikkhepārahaṭṭhānato bahi dutiyaleḍḍupātopi upacārasīmā evāti dasseti.",
  "tika-vin07t23:40_2": "Dhuvasannipātaṭṭhānādikampi pariyante ṭhitameva gahetabbaṁ.",
  "tika-vin07t23:40_3": "Loke gāmasīmādayo viya lābhasīmā nāma visuṁ pasiddhā nāma natthi,",
  "tika-vin07t23:40_4": "kenāyaṁ anuññātāti āha “neva sammāsambuddhenā”tiādi.",
  "tika-vin07t23:40_5": "Etena nāyaṁ sāsanavohārasiddhā,",
  "tika-vin07t23:40_6": "lokavohārasiddhā evāti dasseti.",
  "tika-vin07t23:40_7": "“Janapadaparicchedo”ti idaṁ lokapasiddhasīmāsaddatthavasena vuttaṁ.",
  "tika-vin07t23:40_8": "Paricchedabbhantaraṁ pana sabbaṁ janapadasīmāti gahetabbaṁ,",
  "tika-vin07t23:40_9": "janapado eva janapadasīmā.",
  "tika-vin07t23:40_10": "Evaṁ raṭṭhasīmādīsupi.",
  "tika-vin07t23:40_11": "Tenāha “āṇāpavattiṭṭhāna”ntiādi.",
  "tika-vin07t23:41_0": "Pathavīvemajjhe gatassāti yāva udakapariyantā khaṇḍasīmattā vuttaṁ,",
  "tika-vin07t23:41_1": "upacārasīmādīsu pana abaddhasīmāsu heṭṭhāpathaviyaṁ sabbattha ṭhitānaṁ na pāpuṇāti,",
  "tika-vin07t23:41_2": "kūpādipavesārahaṭṭhāne ṭhitānaññeva pāpuṇātīti heṭṭhā sīmākathāyaṁ vuttanayena taṁtaṁsīmaṭṭhabhāvo veditabbo.",
  "tika-vin07t23:41_3": "Cakkavāḷasīmāya pana dinnaṁ pathavīsandhārakaudakaṭṭhānepi ṭhitānaṁ pāpuṇāti sabbattha cakkavāḷavohārattā.",
  "tika-vin07t23:42_0": "Buddhādhivutthoti buddhena bhagavatā nivuttho.",
  "tika-vin07t23:42_1": "Pākavaṭṭanti nibaddhadānaṁ.",
  "tika-vin07t23:42_2": "Vattatīti pavattati.",
  "tika-vin07t23:42_3": "Tehīti yesaṁ sammukhe esa deti,",
  "tika-vin07t23:42_4": "tehi bhikkhūhi.",
  "tika-vin07t23:42_5": "Dutiyabhāge pana therāsanaṁ āruḷheti yāva saṅghanavakā ekavāraṁ sabbesaṁ bhāgaṁ datvā cīvare aparikkhīṇe",
  "tika-vin07t23:42_6": "puna sabbesaṁ dātuṁ dutiyabhāge therassa dinneti attho.",
  "tika-vin07t23:42_7": "Paṁsukūlikānampi vaṭṭatīti ettha “tuyhaṁ demā”ti avuttattāti kāraṇaṁ vadanti.",
  "tika-vin07t23:42_8": "Yadi evaṁ “saṅghassa demā”ti vuttepi vaṭṭeyya,",
  "tika-vin07t23:42_9": "“bhikkhūnaṁ dema,",
  "tika-vin07t23:42_10": "therānaṁ dema,",
  "tika-vin07t23:42_11": "saṅghassa demā”ti vacanato bhedo na dissati.",
  "tika-vin07t23:42_12": "Vīmaṁsitabbamettha kāraṇaṁ.",
  "tika-vin07t23:43_0": "Pārupituṁ vaṭṭatīti paṁsukūlikānaṁ vaṭṭati.",
  "tika-vin07t23:43_1": "Bhikkhusaṅghassa ca bhikkhunīnañca dammīti vutte pana na majjhe bhinditvā dātabbanti ettha yasmā bhikkhunipakkhe",
  "tika-vin07t23:43_2": "saṅghassa paccekaṁ aparāmaṭṭhattā bhikkhunīnaṁ gaṇanāya bhāgo dātabboti dāyakassa adhippāyoti sijjhati,",
  "tika-vin07t23:43_3": "tathā dānañca bhikkhūpi gaṇetvā dinne eva yujjati.",
  "tika-vin07t23:43_4": "Itarathā hi kittakaṁ bhikkhūnaṁ dātabbaṁ,",
  "tika-vin07t23:43_5": "kittakaṁ bhikkhunīnanti na viññāyati,",
  "tika-vin07t23:43_6": "tasmā “bhikkhusaṅghassā”ti vuttavacanampi “bhikkhūna”nti vuttavacanasadisamevāti āha “bhikkhū ca bhikkhuniyo ca gaṇetvā dātabba”nti.",
  "tika-vin07t23:43_7": "Tenāha “puggalo…pe…",
  "tika-vin07t23:43_8": "bhikkhusaṅghaggahaṇena aggahitattā”ti.",
  "tika-vin07t23:43_9": "Bhikkhusaṅgha-saddena bhikkhūnaññeva gahitattā,",
  "tika-vin07t23:43_10": "puggalassa pana “tuyhañcā”ti visuṁ gahitattā ca tatthassa aggahitatā daṭṭhabbā,",
  "tika-vin07t23:43_11": "“bhikkhūnañca bhikkhunīnañca tuyhañcā”ti vuttaṭṭhānasadisattāti adhippāyo.",
  "tika-vin07t23:43_12": "Puggalappadhāno hettha saṅgha-saddo daṭṭhabbo.",
  "tika-vin07t23:43_13": "Keci pana “bhikkhusaṅghaggahaṇena gahitattā”ti pāṭhaṁ likhanti,",
  "tika-vin07t23:43_14": "taṁ na sundaraṁ tassa visuṁ lābhaggahaṇe kāraṇavacanattā.",
  "tika-vin07t23:43_15": "Tathā hi visuṁ saṅghaggahaṇena gahitattāti visuṁ puggalassapi bhāgaggahaṇe kāraṇaṁ vuttaṁ.",
  "tika-vin07t23:43_16": "Yathā cettha puggalassa aggahaṇaṁ,",
  "tika-vin07t23:43_17": "evaṁ upari “bhikkhusaṅghassa ca tuyhañcā”tiādīsupi saṅghādi-saddehi puggalassa aggahaṇaṁ daṭṭhabbaṁ.",
  "tika-vin07t23:43_18": "Yadi hi gahaṇaṁ siyā,",
  "tika-vin07t23:43_19": "saṅghatopi,",
  "tika-vin07t23:43_20": "visumpīti bhāgadvayaṁ labheyya ubhayattha gahitattā.",
  "tika-vin07t23:44_0": "Pūjetabbantiādi gihikammaṁ na hotīti dassanatthaṁ vuttaṁ.",
  "tika-vin07t23:44_1": "“Bhikkhusaṅghassa harā”ti idaṁ piṇḍapātaharaṇaṁ sandhāya vuttaṁ.",
  "tika-vin07t23:44_2": "Tenāha “bhuñjituṁ vaṭṭatī”ti.",
  "tika-vin07t23:44_3": "“Antohemante”ti iminā anatthate kathine vassānaṁ pacchime māse dinnaṁ purimavassaṁvutthānaññeva pāpuṇāti,",
  "tika-vin07t23:44_4": "tato paraṁ hemante dinnaṁ pacchimavassaṁvutthānampi vutthavassattā pāpuṇāti.",
  "tika-vin07t23:44_5": "Hemantato pana paraṁ piṭṭhisamaye “vassaṁvutthasaṅghassā”ti evaṁ vatvā dinnaṁ anantare vasse vā tato",
  "tika-vin07t23:44_6": "paresu vā yattha katthaci tasmiṁ vutthavassānaṁ sabbesaṁ pāpuṇāti.",
  "tika-vin07t23:44_7": "Ye pana sabbathā avutthavassā,",
  "tika-vin07t23:44_8": "tesaṁ na pāpuṇātīti dasseti.",
  "tika-vin07t23:44_9": "Sabbesampīti hi tasmiṁ bhikkhubhāve vutthavassānaṁ sabbesampīti attho daṭṭhabbo.",
  "tika-vin07t23:44_10": "“Vassaṁvutthasaṅghassā”ti vuttattā sammukhībhūtānaṁ sabbesanti etthāpi eseva nayo.",
  "tika-vin07t23:44_11": "Atītavassanti anantarātītavassaṁ.",
  "tika-vin07t23:45_0": "Uddesaṁ gahetuṁ āgatoti uddese aggahitepi antevāsikovāti vuttaṁ.",
  "tika-vin07t23:45_1": "Gahetvā gacchantoti pariniṭṭhitauddeso hutvā gacchanto.",
  "tika-vin07t23:45_2": "“Vattaṁ katvā uddesaparipucchādīni gahetvā vicarantāna”nti idaṁ “uddesantevāsikāna”nti imasseva visesanaṁ,",
  "tika-vin07t23:45_3": "tena uddesakāle āgantvā uddesaṁ gahetvā gantvā aññattha nivasante anibaddhacārike nivatteti.",
  "tika-vin07t23:46_0": "Aṭṭhacīvaramātikākathāvaṇṇanā niṭṭhitā.",
  "tika-vin07t23:47_0": "Cīvarakkhandhakavaṇṇanānayo niṭṭhito."
}