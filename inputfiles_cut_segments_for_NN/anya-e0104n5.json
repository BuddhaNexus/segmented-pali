{
  "anya-e0104n5:0_0": "17. Paññābhūminiddesavaṇṇanā",
  "anya-e0104n5:1_0": "Paṭiccasamuppādakathāvaṇṇanā",
  "anya-e0104n5:2_0": "570.Imissāpaññāyāti imissā yathādhigatāya vipassanāya.",
  "anya-e0104n5:2_1": "Bhūmibhūtesūti pavattiṭṭhānabhūtesu.",
  "anya-e0104n5:2_2": "Kāmañcāyaṁ paṭiccasamuppādapaṭiccasamuppannasamaññā pitāputtasamaññā viya apekkhāsiddhā,",
  "anya-e0104n5:2_3": "hetuphaladhammesu pana yathākkamaṁ vavatthitāvāti ‘‘paṭiccasamuppādo cevā’’tiādinā vibhajja vuttaṁ.",
  "anya-e0104n5:2_4": "Ādisaddenāti ‘‘paṭiccasamuppādādibhedā’’ti ettha vuttaādisaddena. Avasesā honti, saṁvaṇṇanāvasenāti adhippāyo.",
  "anya-e0104n5:2_5": "Tenāha ‘‘tesaṁ vaṇṇanākkamo anuppatto’’ti.",
  "anya-e0104n5:3_0": "Avijjādayo dhammā paṭiccasamuppādo, na samuppattimattaṁ.",
  "anya-e0104n5:3_1": "Svāyamattho iminā suttapadena veditabboti dassento ‘‘vuttañheta’’ntiādiṁ vatvā paṭiccasamuppanne pana dassetuṁ ‘‘jarāmaraṇādayo panā’’tiādi āraddhaṁ.",
  "anya-e0104n5:3_2": "Kasmā panettha anulomato paṭiccasamuppādadhammā dassitā,",
  "anya-e0104n5:3_3": "paṭilomato paṭiccasamuppannā dhammāti? Yato te paccayato uppannā,",
  "anya-e0104n5:3_4": "tassa samanantaradassanatthaṁ.",
  "anya-e0104n5:4_0": "Na niccaṁ na sassatanti aniccaṁ.",
  "anya-e0104n5:4_1": "Samecca sambhūya paccayehi katanti saṅkhataṁ.",
  "anya-e0104n5:4_2": "Paṭicca paccayārahaṁ paccayaṁ nissāya sahitameva uppannanti paṭiccasamuppannaṁ. Khayanasabhāvaṁ khayadhammaṁ. Vayanasabhāvaṁ vayadhammaṁ.",
  "anya-e0104n5:4_3": "Virajjanasabhāvaṁ palujjanasabhāvaṁ virāgadhammaṁ.",
  "anya-e0104n5:4_4": "Nirujjhanasabhāvaṁ nirodhadhammaṁ. Sesaṁ yadettha vattabbaṁ, taṁ parato āvi bhavissati.",
  "anya-e0104n5:5_0": "571.Etthāti etesu yathāvuttesu suttapadesu. Saṅkhepoti atthasaṅkhepo.",
  "anya-e0104n5:6_0": "Jātipaccayāti jātisaṅkhātā paccayā. Hetumhi nissakkavacanaṁ.",
  "anya-e0104n5:6_1": "Ṭhitāva sā dhātūti yāyaṁ jarāmaraṇassa idappaccayatā ‘‘jātipaccayā jarāmaraṇa’’nti, esā dhātu esa sabhāvo.",
  "anya-e0104n5:6_2": "Sā tathāgatānaṁ uppādato pubbe, uddhañca aviññāyamāno, majjhe ca viññāyamāno, na tathāgatehi uppādito,",
  "anya-e0104n5:6_3": "atha kho sambhavantassa jarāmaraṇassa sabbakālaṁ jātipaccayato sambhavoti ṭhitā eva.",
  "anya-e0104n5:6_4": "Kevalaṁ pana sayambhūñāṇena abhisambujjhanato,",
  "anya-e0104n5:6_5": "‘‘ayaṁ dhammo tathāgatena adhigato’’ti pavedanato ca tathāgato ‘‘dhammassāmī’’ti vuccati na apubbassa uppādanato.",
  "anya-e0104n5:6_6": "Tena vuttaṁ ‘‘ṭhitāva sā dhātū’’ti.",
  "anya-e0104n5:6_7": "Sā eva jātipaccayā jarāmaraṇanti ettha vipallāsābhāvato evaṁ avabujjhamānassa etassa sabhāvassa,",
  "anya-e0104n5:6_8": "hetuno vā tatheva bhāvato ṭhitatāti dhammaṭṭhitatā.",
  "anya-e0104n5:6_9": "Jāti vā jarāmaraṇassa uppādaṭṭhiti pavattaāyūhanasaṁyogapalibodhasamudayahetupaccayaṭṭhitīti taduppādādibhāvenassā ṭhitatā ‘‘dhammaṭṭhitatā’’ti phalaṁ patisāmatthiyato hetumeva vadati.",
  "anya-e0104n5:7_0": "Atha vā dhārīyati paccayehīti dhammo,",
  "anya-e0104n5:7_1": "tiṭṭhati tattha tadāyattavuttitāya phalanti ṭhiti, dhammassa ṭhiti dhammaṭṭhiti. Dhammoti vā kāraṇaṁ, paccayoti attho. Dhammassa ṭhitisabhāvo,",
  "anya-e0104n5:7_2": "dhammato ca añño sabhāvo natthīti dhammaṭṭhiti, paccayo.",
  "anya-e0104n5:7_3": "Tenāha ‘‘paccayapariggahe paññā dhammaṭṭhitiñāṇa’’nti (paṭi. ma. 1.45).",
  "anya-e0104n5:7_4": "Dhammaṭṭhiti eva dhammaṭṭhitatā.",
  "anya-e0104n5:7_5": "Sā eva dhātu ‘‘jātipaccayā jarāmaraṇa’’nti imassa sabhāvassa,",
  "anya-e0104n5:7_6": "hetuno vā aññathattābhāvato ‘‘na jātipaccayā jarāmaraṇa’’nti viññāyamānassa tabbhāvābhāvato niyāmatā vavatthitabhāvoti dhammaniyāmatā.",
  "anya-e0104n5:7_7": "Phalassa vā jarāmaraṇassa jātiyā sati sambhavo dhamme hetumhi ṭhitatāti dhammaṭṭhitatā.",
  "anya-e0104n5:7_8": "Asati asambhavo dhamme niyatatāti dhammaniyāmatāti evaṁ phalena hetuṁ vibhāveti.",
  "anya-e0104n5:7_9": "Taṁ ‘‘ṭhitāva sā dhātū’’tiādinā (saṁ. ni.",
  "anya-e0104n5:7_10": "2.20) vuttaṁ idappaccayataṁ abhisambujjhati paccakkhakaraṇena abhimukhaṁ bujjhati yāthāvato paṭivijjhati. Abhisametīti tassa vevacanaṁ. Ādito kathento ācikkhati, uddisatīti attho.",
  "anya-e0104n5:7_11": "Tameva uddesaṁ pariyosāpento deseti.",
  "anya-e0104n5:7_12": "Yathāuddiṭṭhamatthaṁ niddisanavasena pakārehi ñāpentā paññapeti.",
  "anya-e0104n5:7_13": "Pakārehiyeva patiṭṭhapento paṭṭhapeti.",
  "anya-e0104n5:7_14": "Yathāniddiṭṭhamatthaṁ paṭiniddisanavasena vivarati vibhajati,",
  "anya-e0104n5:7_15": "vivaṭañhi vibhattañca atthaṁ hetudhāraṇadassanehi pākaṭaṁ karonto uttānīkaroti.",
  "anya-e0104n5:7_16": "Uttānīkaronto tathāpaccakkhabhūtaṁ katvā nigamanavasena passathāti cāha.",
  "anya-e0104n5:8_0": "572.Paccayalakkhaṇoti paccayabhāvalakkhaṇo, paccayoti vā lakkhitabbo.",
  "anya-e0104n5:8_1": "Pavattidukkhassa anubandhāpanakiccatāya dukkhānubandhanaraso.",
  "anya-e0104n5:8_2": "Nibbānagāmimaggassa uppathabhāvato kummaggapaccupaṭṭhāno.",
  "anya-e0104n5:9_0": "Sopanāyaṁ paṭiccasamuppādo.",
  "anya-e0104n5:9_1": "Yāvattakehi paccayehi yaṁ phalaṁ uppajjanārahaṁ,",
  "anya-e0104n5:9_2": "avikaleheva tehi tassa uppatti,",
  "anya-e0104n5:9_3": "tadaññena ca tassa payojanaṁ natthīti āha ‘‘anūnādhikehevā’’ti.",
  "anya-e0104n5:9_4": "Yathā taṁ cakkhurūpālokamanasikārehi cakkhuviññāṇassa,",
  "anya-e0104n5:9_5": "etena taṁtaṁphalanipphādanena tassā paccayasāmaggiyā tapparatā tathatāti dasseti. Sāmagginti samodhānaṁ, samavāyanti attho.",
  "anya-e0104n5:9_6": "Asambhavābhāvatoti anuppajjanassa abhāvato.",
  "anya-e0104n5:9_7": "Paccayasāmaggiyañhi sati anuppajjane tassā vitathatā siyā.",
  "anya-e0104n5:9_8": "Aññadhammappaccayehīti aññassa phaladhammassa paccayehi.",
  "anya-e0104n5:9_9": "Aññadhammānuppattitoti tato aññassa phaladhammassa anuppajjanato.",
  "anya-e0104n5:9_10": "Na hi kadāci cakkhurūpālokamanasikārehi sotaviññāṇassa sambhavo atthi, yadi siyā,",
  "anya-e0104n5:9_11": "tassā sāmaggiyā aññathatā nāma siyā,",
  "anya-e0104n5:9_12": "na cetaṁ atthīti ‘‘anaññathatā’’ti vuttaṁ. Paccayatoti paccayabhāvato.",
  "anya-e0104n5:9_13": "Paccayasamūhatoti etthāpi eseva nayo.",
  "anya-e0104n5:10_0": "573.Idappaccayā eva idappaccayatāti tā-saddena padaṁ vaḍḍhitaṁ,",
  "anya-e0104n5:10_1": "na kiñci atthantaraṁ yathā devo eva devatāti.",
  "anya-e0104n5:10_2": "Idappaccayānaṁ vā samūho idappaccayatāti samūhatthaṁ tā-saddamāha yathā ‘‘janānaṁ samūho janatā’’ti.",
  "anya-e0104n5:10_3": "Nanu ca ‘‘atthi idappaccayā jarāmaraṇanti iti puṭṭhena satā, ānanda, atthītissa vacanīyaṁ.",
  "anya-e0104n5:10_4": "Kiṁ paccayā jarāmaraṇanti iti ce vadeyya,",
  "anya-e0104n5:10_5": "jātipaccayā jarāmaraṇanti iccassa vacanīya’’nti (dī. ni.",
  "anya-e0104n5:10_6": "2.96) jātisaddapaccayasaddasamānādhikaraṇena kiṁ-saddena idaṁsaddassa samānādhikaraṇatādassanato idappaccayasaddassa kammadhārayasamāso dissati,",
  "anya-e0104n5:10_7": "na hettha ‘‘imassa paccayā idappaccayā’’ti jarāmaraṇassa,",
  "anya-e0104n5:10_8": "aññassa vā paccayato jarāmaraṇasambhavapucchā sambhavati viditabhāvato, asambhavato ca,",
  "anya-e0104n5:10_9": "jarāmaraṇassa pana paccayapucchā sambhavati.",
  "anya-e0104n5:10_10": "Paccaya-saddena ca samānādhikaraṇatāya idaṁ-saddassa imasmā paccayāti paccayapucchā yujjati.",
  "anya-e0104n5:10_11": "Sā ca samānādhikaraṇatā bāhiratthasamāsepi labbhati.",
  "anya-e0104n5:10_12": "Tato ca aññapadatthavacanicchābhāve kammadhārayasamāso labbhati.",
  "anya-e0104n5:11_0": "Sāmivacanasamāse pana samānādhikaraṇatā natthīti na kathañci kammadhārayasamāsasambhavoti?",
  "anya-e0104n5:11_1": "Nayidamevaṁ vacanicchantarabhāvato.",
  "anya-e0104n5:11_2": "Paṭiccasamuppādavacanicchā hesā ‘‘idappaccayatā paṭiccasamuppādo’’ti ettha.",
  "anya-e0104n5:11_3": "‘‘Atthi idappaccayā jarāmaraṇa’’nti ettha pana jarāmaraṇassa paccayamattaparipucchā,",
  "anya-e0104n5:11_4": "tasmā yathā idaṁ-saddassa paṭiccasamuppādavisesanatā,",
  "anya-e0104n5:11_5": "pucchitabbapaccayavisesanatā ca hoti, tathā samāsavikappo ettha,",
  "anya-e0104n5:11_6": "tattha ca kātabboti na samāsantaradassanaṁ sāmivacanasamāsabādhakaṁ.",
  "anya-e0104n5:11_7": "Kasmā panetthāpi kammadhārayasamāso na icchitoti?",
  "anya-e0104n5:11_8": "Hetuppabhavānaṁ hetu paṭiccasamuppādoti imassatthassa kammadhārayasamāse asambhavato,",
  "anya-e0104n5:11_9": "‘‘imassa attano paccayānurūpassa anurūpo paccayo idappaccayo’’ti imassa ca atthassa icchitattā.",
  "anya-e0104n5:11_10": "Yo panettha idaṁ-saddena gahito attho,",
  "anya-e0104n5:11_11": "so ‘‘atthi idappaccayā jarāmaraṇa’’nti ettha jarāmaraṇaggahaṇeneva gahitoti idaṁ-saddo paṭiccasamuppannato abhassitvā aññāsambhavato paccaye avatiṭṭhati,",
  "anya-e0104n5:11_12": "tasmā tattha kammadhārayasamāso.",
  "anya-e0104n5:11_13": "Ettha pana idaṁ-saddassa tato pariccajanakāraṇaṁ natthīti sāmivacanasamāso eva.",
  "anya-e0104n5:11_14": "Evampi na idappaccayo eva idappaccayabhāvo bhavituṁ yuttoti idappaccayatāya paṭiccasamuppādatānupapattīti?",
  "anya-e0104n5:11_15": "Nāyaṁ doso atthantarābhāvatoti vuttovāyamattho.",
  "anya-e0104n5:12_0": "Atha vā pana hotu idappaccayabhāvo idappaccayatāti.",
  "anya-e0104n5:12_1": "Bhāvoti cettha avinābhāviphalaṁ pati hetuno satvaṁ.",
  "anya-e0104n5:12_2": "Tathā hi idappaccaya-saddo jātiādīsu niruḷho.",
  "anya-e0104n5:12_3": "Tañca idappaccayasatvaṁ idappaccayato aññaṁ natthi. Yadi aññaṁ siyā, taṁ avijjamānaṁ siyā.",
  "anya-e0104n5:12_4": "Na hi satā aññaṁ vijjamānaṁ hoti. Atha satvaṁ saṁ nāma, yassa sato bhāvo, taṁ asaṁ nāma siyā.",
  "anya-e0104n5:12_5": "Na hi taṁ satvaṁ sabhāvaṁ satvato aññattā,",
  "anya-e0104n5:12_6": "tasmā sato bhāvo satvanti niddeso na yujjati.",
  "anya-e0104n5:12_7": "Na ca saṁ-sambandhena asaṁ saṁ nāma hoti, pageva saṁ-sambandhena.",
  "anya-e0104n5:12_8": "Asati ca saditiggahaṇaṁ viparītaggāhoti na gahaṇato saṁsiddhi.",
  "anya-e0104n5:12_9": "Sadisakappanāyañca māṇavakassa sīhabhāvo viya na asato saṁ-sabhāvatā.",
  "anya-e0104n5:12_10": "Yasmā pana idappaccayabhāvo yathāvuttaṁ satvaṁ, na asatvaṁ. Nāpi yassa taṁ satvaṁ, tadasaṁ,",
  "anya-e0104n5:12_11": "tasmā idappaccayabhāvo idappaccayasarūpaṁ sabhāvantarehi vinivattabhāvadassanatthaṁ imassāyanti visesetvā idappaccayatāti vuttanti na idappaccayatāya paṭiccasamuppādabhāvāsambhavo.",
  "anya-e0104n5:13_0": "Paṭicca samuppajjati etasmāti paṭiccasamuppādoti tassāpi hetuatthabhāvato jātiādipadānaṁ evameva hetubhāvavācakatāya hetupadhānatā yojetabbā hetuppabhavānaṁ hetu paṭiccasamuppādoti katvā .",
  "anya-e0104n5:13_1": "Tathā hi ‘‘dasabalasamannāgato, bhikkhave,",
  "anya-e0104n5:13_2": "tathāgato catūhi vesārajjehi samannāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti,",
  "anya-e0104n5:13_3": "imasmiṁ sati idaṁ hoti yāva ‘evametassa kevalassa dukkhakkhandhassa nirodho hotī’’’ti (saṁ. ni.",
  "anya-e0104n5:13_4": "2.21-22) anena sīhanādasuttena pakāsito evamattho.",
  "anya-e0104n5:13_5": "‘‘Kiṁ vādī panāyasmato satthā kimakkhāyī’’ti puṭṭhena āyasmatā assajittherena –",
  "anya-e0104n5:14_0": "‘‘Ye dhammā hetuppabhavā, tesaṁ hetuṁ tathāgato āha;",
  "anya-e0104n5:15_0": "Tesañca yo nirodho, evaṁvādī mahāsamaṇo’’ti. (mahāva. 60; apa. thera 1.1.286) –",
  "anya-e0104n5:16_0": "Vutto.",
  "anya-e0104n5:16_1": "Tena viññāyati hetuppabhavānaṁ hetu paṭiccasamuppādoti.",
  "anya-e0104n5:16_2": "Sesamettha vattabbaṁ parato āvi bhavissati.",
  "anya-e0104n5:17_0": "574.Paṭiccāti taṁ taṁ kāraṇaṁ nissāya.",
  "anya-e0104n5:17_1": "Sammāti aviparītaṁ aniccato aniccassa uppādoti katvā.",
  "anya-e0104n5:17_2": "Niccato hi kāraṇato phalassa uppādo viparīto.",
  "anya-e0104n5:17_3": "Tenāha ‘‘titthiya…pe… nirapekkho’’ti. ‘‘Uppādo paññāyatī’’ti (saṁ. ni. 3.38; a. ni. 3.47; kathā.",
  "anya-e0104n5:17_4": "214) evaṁ vuttasaṅkhatalakkhaṇato añño ‘‘paccayato khaṇato’’ti ettha vuttapaccayalakkhaṇo eko ākāro uppādoti tesaṁ adhippāyo.",
  "anya-e0104n5:17_5": "Yaṁ sandhāya te ‘‘jātiādīnaṁ hetavo jātiādayo’’ti vadanti, taṁ tesaṁ matimattaṁ,",
  "anya-e0104n5:17_6": "nibbattilakkhaṇavinimuttassa tādisassa kassaci abhāvato.",
  "anya-e0104n5:17_7": "Tenāha ‘‘taṁ na yujjatī’’tiādi.",
  "anya-e0104n5:17_8": "Gambhīranayāsambhavatoti gambhīrānaṁ nayānañca asambhavato.",
  "anya-e0104n5:17_9": "Saddabhedatoti saddavināsato saddāyogato.",
  "anya-e0104n5:17_10": "Suttaṁ natthi ‘‘paṭiccasamuppādaṁ vo, bhikkhave,",
  "anya-e0104n5:17_11": "desessāmī’’tiādisuttapadehi (saṁ. ni. 2.1,",
  "anya-e0104n5:17_12": "20) uppādamattassa appakāsitattā.",
  "anya-e0104n5:17_13": "Ayameva hi attho heṭṭhā dassito idānipi dassīyati. Taṁ uppādamattaṁ.",
  "anya-e0104n5:17_14": "Viharāmi tasmiṁ paṭhamābhisambuddhakāleti adhippāyo.",
  "anya-e0104n5:17_15": "Viharāmīti vā kālavipallāsena vuttaṁ, vihāsinti attho. Tatrāti tasmiṁ padesavihāre.",
  "anya-e0104n5:17_16": "Paccayākāradassanenāti yenākārena paccayadhammo paccayuppannassa paccayo hoti, so paccayākāro paccayabhāvo, tassa dassanena.",
  "anya-e0104n5:17_17": "Idha pana vedanānaṁ paccayabhāvo adhippeto.",
  "anya-e0104n5:17_18": "Tenāha ‘‘micchādiṭṭhipaccayāpi vedayita’’ntiādi.",
  "anya-e0104n5:17_19": "Vedanānaṁyeva hi paccayaṁ passantena vuttavihāro paṭiccasamuppādassa ekadesameva passato vihāroti katvā padesavihāro jāto,",
  "anya-e0104n5:17_20": "anantanayasamantapaṭṭhānamanasikāro paṭhamābhisambuddhavihāro.",
  "anya-e0104n5:17_21": "Tañhi nippadesato paccayākāradassananti eke.",
  "anya-e0104n5:17_22": "Padesavihārasuttavirodho āpajjati tassa vedanānaṁ paccayadhammamanasikāravibhāvanato.",
  "anya-e0104n5:18_0": "Loko samudeti etasmāti lokasamudayo, avijjādiko paccayagaṇo, na lokasamudayamattaṁ.",
  "anya-e0104n5:18_1": "Tenāha ‘‘anulomapaṭiccasamuppādo’’ti. Natthitāti sabbaso abhāvo,",
  "anya-e0104n5:18_2": "naranvayavināso ucchedoti attho.",
  "anya-e0104n5:18_3": "Natthitāsahacaraṇato pana ucchedadiṭṭhi natthitāti adhippetā.",
  "anya-e0104n5:18_4": "Paccayānuparamo paccayānaṁ avicchedo.",
  "anya-e0104n5:18_5": "Yathā hi atītahetupañcakasannissayena etarahiphalapañcakaṁ viya hetupañcakampi hoti,",
  "anya-e0104n5:18_6": "evaṁ etarahihetupañcakasannissayena āyatiṁphalapañcakampi bhavissati.",
  "anya-e0104n5:18_7": "Tenāha ‘‘paccayānuparame phalānuparamato’’ti.",
  "anya-e0104n5:19_0": "Taṁ gambhīrattaṁ uppādamatte natthi asabhāvadhammattā.",
  "anya-e0104n5:19_1": "Ekattanayādayo nayā sabhāvadhammesu labbhamānato uppādamatte kathañcipi na labbheyyunti āha ‘‘nayacatukkaṁ uppādamatte natthī’’ti.",
  "anya-e0104n5:20_0": "575.Samāne kattarīti ekasmiṁyeva kattari uppajjanakiriyāya yo kattā,",
  "anya-e0104n5:20_1": "tasmiṁyeva paccayanakiriyāya ca kattubhūteti attho. Yathā ‘‘nhatvā bhuñjati, bhutvā sayatī’’ti.",
  "anya-e0104n5:20_2": "‘‘Pubbakāle’’ti idañca tvāsaddantānaṁ padānaṁ yebhuyyena purimakālakiriyāya dīpanato vuttaṁ,",
  "anya-e0104n5:20_3": "na idha paṭiccasaddassa purimakālatthattā.",
  "anya-e0104n5:20_4": "Evañhi ‘‘cakkhuṁ paṭiccā’’ti nidassanavacanaṁ nidassitabbena saṁsandeyya.",
  "anya-e0104n5:20_5": "Atha vā kāmañcettha ubhinnaṁ kiriyānaṁ samakālatā uppajjanakiriyāya pubbe paccayanakiriyāya asambhavato,",
  "anya-e0104n5:20_6": "tathāpi phalakiriyāya hetukiriyā purimakālo viya voharituṁ yuttā.",
  "anya-e0104n5:20_7": "Evamettha hetuphalavavatthānaṁ supākaṭaṁ hotīti upacārasiddhaṁ purimakālaṁ gahetvā vuttaṁ ‘‘pubbakāle’’ti.",
  "anya-e0104n5:20_8": "Atthasiddhikaroti vākyatthapaṭiviññattikaro.",
  "anya-e0104n5:20_9": "Paṭiccasamuppādoti hi ettha vākyatthāvabodho idha atthasiddhīti adhippeto.",
  "anya-e0104n5:20_10": "Payujjamāno paṭiccasaddo uppādasaddena vuccamānassa samānassa ‘‘kattu abhāvato’’ti padaṁ ānetvā yojetabbaṁ.",
  "anya-e0104n5:20_11": "Ayañhettha attho ‘‘cakkhuñca paṭicca rūpe ca uppajjati cakkhuviññāṇa’’ntiādīsu (ma. ni. 1.204, 400; 3.421, 425-426; saṁ. ni. 2.43-44; 2.4.60; kathā. 465) paccayanakiriyāya,",
  "anya-e0104n5:20_12": "uppajjanakiriyāya ca viññāṇameva kattāti samānakattukatā labbhati.",
  "anya-e0104n5:21_0": "‘‘Paṭiccasamuppādo’’ti ettha pana uppādasaddassa bhāvasādhanatāya kiriyāva vuttāti samānakattulakkhaṇo saddappayogo na sambhavatīti.",
  "anya-e0104n5:21_1": "Tenāha ‘‘saddabhedaṁ gacchatī’’ti, apasaddappayogo hotīti attho.",
  "anya-e0104n5:21_2": "Na cettha parāvarayogo (pāṇinī 3.4.20) ‘‘appatvā nadiṁ pabbato,",
  "anya-e0104n5:21_3": "atikkamma pabbataṁ nadī’’tiādīsu viya,",
  "anya-e0104n5:21_4": "nāpi lakkhaṇahetuādipayogo ‘‘sīhaṁ disvā bhayaṁ hoti, ghataṁ pivitvā balaṁ jāyate,",
  "anya-e0104n5:21_5": "‘dha’nti katvā daṇḍo patito’’tiādīsu viya. Nevettha saddabhedo.",
  "anya-e0104n5:21_6": "Na hi hatthatale āmalakaṁ viya sabbaññeyyaṁ paccakkhaṁ katvā ṭhitānaṁ mahesīnaṁ vacane akkharacintakānaṁ vippalāpo avasaraṁ labhati. Labhatu,",
  "anya-e0104n5:21_7": "vākyatthena saddasiddhito ‘‘nhatvā gamanaṁ,",
  "anya-e0104n5:21_8": "bhutvā sayana’’ntiādīsu viyāti.",
  "anya-e0104n5:21_9": "Evampi na ca kiñci atthaṁ sādheti.",
  "anya-e0104n5:21_10": "Yadipi paccekaṁ padattho labbhati, vākyattho pana na yujjati,",
  "anya-e0104n5:21_11": "tasmā dasadāḷimādivākyāni viya asambandhatthatāya niratthakaṁ hotīti adhippāyo.",
  "anya-e0104n5:22_0": "Nāmapade vutte appayuttānipi ‘‘atthi, hoti,",
  "anya-e0104n5:22_1": "vijjatī’’ti evarūpāni kiriyāpadāni ānetvā sambandhitabbānīti ñāyaṁ sandhāyāha ‘‘hotisaddena saddhiṁ yojayissāmā’’ti.",
  "anya-e0104n5:22_2": "Imesūti yathāvuttesu desanāpaṭiññāpucchānigamanavasena vuttesu paṭiccasamuppādapadesu. Nidassanamattañcetaṁ,",
  "anya-e0104n5:22_3": "aññesupi ‘‘paṭiccasamuppādameva sādhukaṁ yoniso manasi kāroti.",
  "anya-e0104n5:22_4": "Yadidaṁ idappaccayatā paṭiccasamuppādo (dī. ni. 2.67; ma. ni. 2.337; sa. ni. 1.172; mahāva. 7). Gambhīro cāyaṁ, ānanda, paṭiccasamuppādo’’ti (dī. ni. 2.95; saṁ. ni.",
  "anya-e0104n5:22_5": "2.60) evamādīsupi ekenapi saddhiṁ hoti-saddo sambandhaṁ na gacchati.",
  "anya-e0104n5:22_6": "Yogaṁ na gacchati tathā sambandhavasena avuttattā.",
  "anya-e0104n5:22_7": "‘‘Na ca uppādo hotī’’ti idaṁ asabhāvadhammattā uppādassa nibbattilakkhaṇāyogaṁ sandhāya vuttaṁ.",
  "anya-e0104n5:22_8": "Yathā hi vināsassa vināso natthi,",
  "anya-e0104n5:22_9": "evaṁ uppādassa vināso viya uppādopi natthi. Yadi siyā,",
  "anya-e0104n5:22_10": "yena uppādena uppādo uppādavā,",
  "anya-e0104n5:22_11": "sopi uppādavāti anavaṭṭhānameva āpajjeyyāti vuttovāyamattho. Tenāha ‘‘sace heyyā’’tiādi. Yadi evaṁ, kathaṁ samudayo hotīti?",
  "anya-e0104n5:22_12": "Nāyaṁ doso nibbattiyā anadhippetattā.",
  "anya-e0104n5:22_13": "Evaṁ dukkhakkhandhassa samudayo pātubhāvo sambhavatīti ayañhettha attho,",
  "anya-e0104n5:22_14": "idha pana paṭiccasamuppādo hotīti tassa atthibhāvacodanāti katvā hoti,",
  "anya-e0104n5:22_15": "jāyatīti nibbatticodanā katā siyāti adhippāyena vuttaṁ ‘‘na uppādo hotī’’ti.",
  "anya-e0104n5:23_0": "576.",
  "anya-e0104n5:23_1": "Imesaṁ saṅkhārādīnaṁ paccayā idappaccayā, avijjādayo, tesaṁ bhāvo idappaccayatā.",
  "anya-e0104n5:23_2": "Ko pana so bhāvoti āha ‘‘bhāvo ca nāmā’’tiādi.",
  "anya-e0104n5:23_3": "Tassattho – yenākārena avijjādayo saṅkhārādipātubhāvahetū honti,",
  "anya-e0104n5:23_4": "tasmiṁ avijjādīnaṁ pavattiākāravisese vikāre paṭiccasamuppādoti ayaṁ samaññāti. Tesaṁ vādīnaṁ taṁ maññanaṁ.",
  "anya-e0104n5:23_5": "Hetuvacanatoti hetubhāvavacanato.",
  "anya-e0104n5:24_0": "577.Etthāti paṭiccasamuppādapade.",
  "anya-e0104n5:24_1": "Samuppādapadhānavacanaviññeyyo sasattiko hetu paṭiccasamuppādoti aviparītaṁ atthaṁ ajānantānaṁ aññattha samuppādasaddassa bhāvasādhanassa dassanato tathā idhāpi byañjanacchāyāya uppādoyevāyaṁ vutto,",
  "anya-e0104n5:24_2": "na hetūti yā saññā uppajjati,",
  "anya-e0104n5:24_3": "sā imassa paṭiccasamuppādapadassa evaṁ idāni vuccamānākārena atthaṁ gahetvā vūpasametabbā vinodetabbā.",
  "anya-e0104n5:25_0": "Dvedhāti gāthāya ayaṁ saṅkhepattho – yasmā attano paccayavasena pavatto paccayuppannadhammasamūho paccetabbato paṭicco ca so saha uppajjanato samuppādo ca,",
  "anya-e0104n5:25_1": "paṭicca vā kāraṇasāmaggiṁ apaccakkhāya saha uppajjanato evāti ca evaṁ dvedhā ‘‘paṭiccasamuppādo’’ti idaṁ vacanaṁ icchitabbaṁ,",
  "anya-e0104n5:25_2": "tasmā tassa paccayadhammopi phalūpacārena paṭiccasamuppādo icceva vuttoti.",
  "anya-e0104n5:26_0": "Paccayatāyāti paccayasamūhato. Pavattoti nibbatto.",
  "anya-e0104n5:26_1": "Dhammasamūhoti paccayuppannadhammapuñjo.",
  "anya-e0104n5:26_2": "Patīyamānoti ñāṇagatiyā abhimukhaṁ upeyamāno, abhisamiyamānoti attho.",
  "anya-e0104n5:26_3": "Hitāya sukhāya cāti lokuttarahitāya, lokuttarasukhāya ca.",
  "anya-e0104n5:26_4": "Saha uppajjati ekekassa kadācipi uppattiyā abhāvato. Sammā uppajjati ahetuto,",
  "anya-e0104n5:26_5": "visamahetuto ca anuppajjanato.",
  "anya-e0104n5:26_6": "Saha uppajjatīti ekajjhaṁ uppajjati antamaso aṭṭhannaṁ dhammānaṁ uppajjanato.",
  "anya-e0104n5:26_7": "Na paccakkhāyāti apaṭikkhipitvā,",
  "anya-e0104n5:26_8": "attano paccayabhūtadhammasamudāyena kenaci na vināti attho.",
  "anya-e0104n5:26_9": "Tassāti yvāyaṁ ‘‘paṭiccasamuppādo’’ti vutto paccayuppannadhammasamūho,",
  "anya-e0104n5:26_10": "tassa ayaṁ avijjādiko hetusamūho.",
  "anya-e0104n5:26_11": "‘‘Tappaccayattā’’ti etena paṭiccasamuppādapaccaye paṭicca samuppādasamaññāti dasseti. Tenāha ‘‘yathā loke’’tiādi.",
  "anya-e0104n5:26_12": "Yathā hi loke ‘‘pittaṁ mathitaṁ, sūrā dadhi, tipusaṁ jaro, semho guḷo,",
  "anya-e0104n5:26_13": "āyu ghata’’nti ca paccayo phalavohārena vuccati,",
  "anya-e0104n5:26_14": "evaṁ phalūpacārena paṭiccasamuppādo vuttoti veditabbo.",
  "anya-e0104n5:27_0": "578.",
  "anya-e0104n5:27_1": "Paṭicca-sadde paṭi-saddo abhimukhattho,",
  "anya-e0104n5:27_2": "icca-saddo gammatthoti dassento āha ‘‘paṭimukhamito’’ti. Kassa pana paṭimukhaṁ, kena vā ito,",
  "anya-e0104n5:27_3": "ko vā itoti codanattaye pacchimaṁ vissajjento ‘‘hetusamūho’’ti āha.",
  "anya-e0104n5:27_4": "Tasmiñhi vissaṭṭhe hetusamūho nāma paccayasāmaggīti tattha aññamaññassa paṭimukhaṁ,",
  "anya-e0104n5:27_5": "aññamaññeneva ca itoti vissaṭṭhovāyamattho hotīti.",
  "anya-e0104n5:27_6": "Sahiteti samudite avinibbhutte. Soti hetusamūho. Samuppādo iti vuttoti yojanā.",
  "anya-e0104n5:28_0": "Pātubhāvāyāti uppādāya.",
  "anya-e0104n5:28_1": "Kāmaṁ pāḷiyaṁ ‘‘avijjāpaccayā saṅkhārā’’ti (saṁ. ni. 2.1; udā. 1; mahāva. 1; netti. 24; vibha.",
  "anya-e0104n5:28_2": "225) avijjāva paccayabhāvena vuttā,",
  "anya-e0104n5:28_3": "tathāpi na avijjā ekāva paccayo hoti,",
  "anya-e0104n5:28_4": "atha kho sahajātadhammavatthuārammaṇādayo, yonisomanasikārādayo,",
  "anya-e0104n5:28_5": "taṇhupādānādayo ca dhammā yathārahaṁ saṅkhāruppādane avijjāya sahakārīkāraṇaṁ hontiyeva.",
  "anya-e0104n5:28_6": "Evaṁ saṅkhārādayopi viññāṇādīnanti āha ‘‘avijjādiekekahetusīsena niddiṭṭho hetusamūho’’ti.",
  "anya-e0104n5:28_7": "Sādhāraṇaphalanipphādakaṭṭhenāti taṁsamūhapariyāpannānaṁ hetudhammānaṁ sādhāraṇassa phalassa nibbattakabhāvena.",
  "anya-e0104n5:28_8": "Avekallaṭṭhenāti anūnabhāvena.",
  "anya-e0104n5:28_9": "Tasmiñhi hetusamūhe ekaccāsādhāraṇañcetaṁ phalaṁ,",
  "anya-e0104n5:28_10": "ekacceheva ca nibbattetabbaṁ siyā,",
  "anya-e0104n5:28_11": "sabbesaṁ tesaṁ paccayadhammānaṁ aññamaññāpekkhā natthīti paṭimukhagamanābhāvato paṭiccattho na paripūreyyāti.",
  "anya-e0104n5:28_12": "Sāmaggiaṅgānanti paccayasāmaggiyā aṅgabhūtānaṁ, samūhīnanti attho . Niddhāraṇe cetaṁ sāmivacanaṁ.",
  "anya-e0104n5:28_13": "Phaladhammānaṁ sahitatā nāma visuṁ abhāvo,",
  "anya-e0104n5:28_14": "na hetudhammānaṁ viya aññamaññāpekkhāti āha ‘‘aññamaññaṁ avinibbhogavuttidhamme’’ti avinibbhogaggahaṇañcettha rūpadhammānampi saṅgaṇhanatthaṁ.",
  "anya-e0104n5:28_15": "Aññathā sampayuttadhammeti vucceyya.",
  "anya-e0104n5:29_0": "579.Paccayatāti ayaṁ avijjādiko paccayasamūho. Aññoññanti aññamaññaṁ.",
  "anya-e0104n5:29_1": "Paṭiccāti nissāya sahakārīkāraṇaṁ laddhā. Samanti avisamaṁ avekallena. Sahāti ekajjhaṁ.",
  "anya-e0104n5:29_2": "Dhammeti attano paccayuppannadhamme. Yasmā uppādeti, tatopi tasmāpi.",
  "anya-e0104n5:29_3": "Evaṁ paṭiccasamuppādoti muninā bhagavatā bhāsitāti yojanā.",
  "anya-e0104n5:29_4": "Na apaṭicca paṭiccevāti avadhāraṇatthaṁ dassento gāthāyaṁ eva-kāro luttaniddiṭṭhoti dasseti.",
  "anya-e0104n5:30_0": "Ekekadesanti phalasamudāyassa ekadesekadesaṁ, bhāgasoti attho.",
  "anya-e0104n5:30_1": "Pubbāparabhāvenāti paṭipāṭiyā .",
  "anya-e0104n5:30_2": "Sabbametaṁ rūpārūpakalāpuppādanaṁ sandhāya vuttaṁ.",
  "anya-e0104n5:30_3": "Atthānusāravohārakusalenāti paramatthadhammānugatavohāranipuṇena.",
  "anya-e0104n5:31_0": "580. Purimena padenāti yojanā.",
  "anya-e0104n5:31_1": "Sassatādīnanti sassatabhāvādīnaṁ, sassatavādādīnaṁ vā.",
  "anya-e0104n5:31_2": "Sassatasahacaritā hi vādāpi sassatādayoti vuccanti yathā ‘‘dukkhadesanā dukkha’’nti.",
  "anya-e0104n5:31_3": "Ucchedādīti etthāpi eseva nayo. Vighāto vināso, pahānanti attho.",
  "anya-e0104n5:31_4": "Ñāyoti antadvayavirahitā majjhimā paṭipatti.",
  "anya-e0104n5:32_0": "Pavattidhammānanti pavattibhūtānaṁ dhammānaṁ, kilesavaṭṭādīnanti attho.",
  "anya-e0104n5:32_1": "‘‘Sassato attā ca loko cā’’tiādinayappavatto (dī. ni. 1.31) sassatavādo. ‘‘Natthi hetu,",
  "anya-e0104n5:32_2": "natthi paccayo sattānaṁ saṁkilesāyā’’tiādinayappavatto (dī. ni. 1.168; ma. ni. 2.101, 227; saṁ. ni. 3.212) ahetuvādo.",
  "anya-e0104n5:32_3": "Pakati aṇukālādivasena loko pavattatīti evaṁ pavatto visamahetuvādo.",
  "anya-e0104n5:32_4": "Issarapurisapajāpativādā vasavattivādā.",
  "anya-e0104n5:32_5": "Ahetuvādaggahaṇeneva cettha sabhāvaniyati yadicchāvādānampi saṅgaho daṭṭhabbo.",
  "anya-e0104n5:32_6": "Keci pana ‘‘cakkhu eva cakkhussa kāraṇa’’nti evamādiko visamahetuvādo.",
  "anya-e0104n5:32_7": "Issarādivādo ahetuvādantogadho.",
  "anya-e0104n5:32_8": "Sabhāveneva dhammā pavattantīti vādo ‘‘vasavattivādo’’ti vadanti.",
  "anya-e0104n5:32_9": "Kiṁ hi paccayasāmaggiyā payojananti adhippāyo.",
  "anya-e0104n5:32_10": "Samuppādapadena paridīpito hotīti yojanā.",
  "anya-e0104n5:32_11": "Paridīpanassa pana aviparītakāraṇaṁ dassetuṁ ‘‘paccayasāmaggiyaṁ dhammānaṁ uppattito’’ti vuttaṁ. Vihatāti abbhāhatā.",
  "anya-e0104n5:32_12": "‘‘Purimapurimapaccayavasenā’’ti iminā avicchedavasena pavattamānaṁ ucchedadiṭṭhinivattakaṁ hetuphalapabandhaṁ dasseti. Tenāha ‘‘kuto ucchedo’’ti.",
  "anya-e0104n5:32_13": "Ucchedābhāvakathaneneva cettha ucchedavādassāpi abhāvaṁ dassetīti daṭṭhabbaṁ.",
  "anya-e0104n5:33_0": "Tassā tassā paccayasāmaggiyāti tasmiṁ tasmiṁ hetupaccayasamavāye.",
  "anya-e0104n5:33_1": "Santatiṁ avicchinditvāti hetuphalapabandhasaṅkhātassa santānassa avicchindanena.",
  "anya-e0104n5:33_2": "Tesaṁ tesaṁ paccayuppannadhammānaṁ sambhavato uppajjanato sassatucchedasaṅkhātaṁ antadvayaṁ anupaggamma yathāsakaṁ paccayehi anurūpaphaluppatti idha majjhimapaṭipadāti adhippetā. Kammavaṭṭassa,",
  "anya-e0104n5:33_3": "vipākavaṭṭassa ca bhinnasabhāvattā,",
  "anya-e0104n5:33_4": "bhinnakālattā ca so karoti so paṭisaṁvedetīti vādappahānaṁ.",
  "anya-e0104n5:33_5": "Kusalākusalakkhandhappavattiyañhi kārakavohāro,",
  "anya-e0104n5:33_6": "vipākakkhandhapavattiyaṁ vedakavohāroti.",
  "anya-e0104n5:33_7": "Yasmiṁ santāne kammaṁ nibbattaṁ,",
  "anya-e0104n5:33_8": "tattheva tassa phalassa nibbattanato añño karoti añño paṭisaṁvedetīti vādappahānaṁ. Na hi katassa vināso, akatassa vā abbhāgamo atthi. ‘‘Itthī,",
  "anya-e0104n5:33_9": "purisā’’ti vohārena janapadanirutti.",
  "anya-e0104n5:33_10": "Tattha yasmā paṇḍitāpi loke ‘‘pañcakkhandhe ānetu,",
  "anya-e0104n5:33_11": "nāmarūpaṁ āgacchatū’’ti avatvā itthī, purisotveva voharanti, tasmā ‘‘itthī evāyaṁ,",
  "anya-e0104n5:33_12": "puriso evāyanti apariññātavatthukānaṁ hoti abhiniveso.",
  "anya-e0104n5:33_13": "Viddasuno pana paṭiccasamuppādaṁ jānantassa tathā tathā pavattamāne dhamme upādāya paññattimattato tattha paramatthato na abhinivesoti āha ‘‘janapadaniruttiyā anabhiniveso’’ti. Samaññāyāti lokasamaññāya.",
  "anya-e0104n5:33_14": "Anatidhāvananti anatikkamanaṁ.",
  "anya-e0104n5:33_15": "‘‘Satto’’ti hi vutte ‘‘ko ettha satto, kiṁ rūpaṁ,",
  "anya-e0104n5:33_16": "udāhu vedanādayo’’ti vibhāgaṁ akatvā lokasamaññāvaseneva lokiyehi viya lokiyo attho samaññaṁ avilaṅghantena voharitabbo.",
  "anya-e0104n5:34_0": "Aparo nayo – paccetumarahatīti paṭicco.",
  "anya-e0104n5:34_1": "Yo hi naṁ pacceti abhisameti,",
  "anya-e0104n5:34_2": "tassa accantameva dukkhavūpasamāya saṁvattati. Sammā, saha ca uppādetīti samuppādo.",
  "anya-e0104n5:34_3": "Paccayadhammo hi attano phalaṁ uppādento sampuṇṇameva uppādeti, na vikalaṁ. Ye ca dhamme uppādeti, te sabbe saheva uppādeti, na ekekaṁ.",
  "anya-e0104n5:34_4": "Iti paṭicco ca so samuppādo cāti paṭiccasamuppādo.",
  "anya-e0104n5:34_5": "Atha vā paṭicca paṭimukhaṁ itvā kāraṇasāmaggiṁ appaṭikkhipitvā sahite uppādetīti paṭiccasamuppādo.",
  "anya-e0104n5:34_6": "Paṭimukhagamanañca paccayassa kāraṇasāmaggiyā aṅgabhāvena phalassa uppādanameva.",
  "anya-e0104n5:34_7": "Appaṭikkhipitvāti ca na vinā tāya kāraṇasāmaggiyā,",
  "anya-e0104n5:34_8": "aṅgabhāvaṁ agantvā sayameva na uppādetīti attho. Etena kāraṇabahutā dassitā,",
  "anya-e0104n5:34_9": "‘‘sahite’’ti iminā paccayuppannadhammabahutā.",
  "anya-e0104n5:34_10": "Ubhayenāpi ‘‘ekaṁ na ekato’’tiādinā (visuddhi.",
  "anya-e0104n5:34_11": "2.617) parato vuccamāno sāsananayo dīpito hoti.",
  "anya-e0104n5:35_0": "Atha vā paṭicca paccetabbaṁ paccayaṁ paṭigantvā na vinā tena sambandhassa uppādo paṭiccasamuppādo (udā. aṭṭha. 1).",
  "anya-e0104n5:35_1": "Paṭiccasamuppādoti cettha samuppādappadhānavacanaviññeyyo sasattiko hetūti veditabbo.",
  "anya-e0104n5:35_2": "Tattha ‘‘paṭiccā’’ti vutte kiṁ paṭiccāti vattabbanti āha ‘‘paccetabba’’nti.",
  "anya-e0104n5:35_3": "So ca paccayadhammoti katvā vuttaṁ ‘‘paccaya’’nti.",
  "anya-e0104n5:35_4": "Idāni paṭiccasaddassa atthamāha ‘‘paṭigantvā’’ti.",
  "anya-e0104n5:35_5": "Kāraṇassa sabhāvena tappaṭilābhagatiyā patvā. Kathaṁ na vinā tena? Sati eva tasmiṁ,",
  "anya-e0104n5:35_6": "tassa ca phalassa uppādato eva, na aññathā. Asati,",
  "anya-e0104n5:35_7": "nirodhato cāti ayaṁ paccayaṭṭhiti paṭiccasaddassa attho.",
  "anya-e0104n5:35_8": "Tenāyaṁ paṭiccasaddo yathā ‘‘imasmiṁ sati imassuppādo’’ti ete saddā bhummanissakkavacanajotanīyena idaṁ-saddavacanīyassa hetumato hetuāyattabhāvena bhāvuppāduttarakiriyāpekkhena yāyassa tadāyattatā,",
  "anya-e0104n5:35_9": "tāya samatthatāya hetuṁ vadanti,",
  "anya-e0104n5:35_10": "evaṁ gantvā-saddantaravacanīyena taṁviññeyyasseva paccayanakiriyākattuhetumato hetupaccayanena hetuāyattabhāvena samuppāduttarakiriyāpekkhena yāyassa tadāyattatā, tāya samatthatāya hetumāha.",
  "anya-e0104n5:35_11": "Evañca katvā ‘‘avijjā paṭicca,",
  "anya-e0104n5:35_12": "saṅkhārā paṭiccasamuppannā’’tiādi (paṭi. ma. 1.46) saṅkhārapiṭake vuttaṁ.",
  "anya-e0104n5:35_13": "Samatthatā cettha nidānādibhāvo.",
  "anya-e0104n5:35_14": "So ca tadavinābhāviphalaṁ pati satvameva.",
  "anya-e0104n5:35_15": "Sambandhassāti ca saṁyojanānurūpatāvasena jātiādinā sambandhassa jarāmaraṇādipaccayuppannassa. Uppādoti uppajjanaṁ.",
  "anya-e0104n5:35_16": "Yadi evaṁ kathaṁ paṭiccasaddappayogo,",
  "anya-e0104n5:35_17": "nanu samānakattukānaṁ pubbakāle īdiso saddappayogoti? ‘‘Bhutvā gacchati,",
  "anya-e0104n5:35_18": "kasitvā vapatī’’tiādīsu saccametaṁ,",
  "anya-e0104n5:35_19": "taṁ pana yebhuyyavasena daṭṭhabbaṁ samānāparakāle, asamānakattuke ca dassanato. Samānakāle tāva –",
  "anya-e0104n5:36_0": "‘‘Andhakāraṁ nihantvāna, uditāyaṁ divākaro;",
  "anya-e0104n5:37_0": "Vaṇṇapaññāvabhāsehi, obhāsetvā samuggato’’ti. –",
  "anya-e0104n5:38_0": "Udāharaṇaṁ.",
  "anya-e0104n5:38_1": "Keci pana ‘‘mukhaṁ byādāya sayati,",
  "anya-e0104n5:38_2": "akkhīni parivattetvā passatī’’ti udāharanti. Apare ‘‘nisajja adhīte, ṭhatvā kathetī’’ti.",
  "anya-e0104n5:39_0": "Tattha byādānaparivattanuttarakālabhāvisayanadassanakiriyāpekkhā pubbuttarakālatā atthi,",
  "anya-e0104n5:39_1": "sā ca bhedānupalakkhaṇā kehici na lakkhīyati. ‘‘Nisajja adhīte,",
  "anya-e0104n5:39_2": "ṭhatvā kathetī’’ti ca samānakālatāyapi ajjhenakathanehi pubbepi nisajjaṭṭhānāni hontīti sakkā pubbuttarakālatā sambhāvetuṁ,",
  "anya-e0104n5:39_3": "tasmā purimāniyeva udāharaṇāni yuttāni.",
  "anya-e0104n5:39_4": "Udayasamakālameva hi tannivattaniyanivattananti.",
  "anya-e0104n5:39_5": "Aparakāle ‘‘dvāramāvaritvā pavisati, āvaritvā nikkhamatī’’ti.",
  "anya-e0104n5:39_6": "Keci pana ‘‘ḍakkacca patito daṇḍo’’ti udāharanti.",
  "anya-e0104n5:39_7": "Abhighātabhūtasahajātāya pana abhighātajasaddassa samānakālatā ettha labbhati,",
  "anya-e0104n5:39_8": "tasmā idhāpi purimāniyeva udāharaṇāni yuttāni.",
  "anya-e0104n5:39_9": "Purimatāvacanicchāvaseneva pana lakkhaṇahetukiriyānaṁ lakkhaṇahetubhāvavacanicchāti lakkhaṇabhāvato purimakālo icceva ‘‘nihantvānā’’ti saddasiddhi icchitā,",
  "anya-e0104n5:39_10": "evañca paccayanakiriyā samuppajjanakiriyāya purimikāvāti paṭicca-saddasiddhi.",
  "anya-e0104n5:39_11": "Tattha yuttaṁ paccakkhato kattudassanato.",
  "anya-e0104n5:39_12": "Idha pana tadabhāvato na yuttanti ce? Nāyaṁ doso. Idhāpi anumānato siddho.",
  "anya-e0104n5:39_13": "Jarāmaraṇādiko kattā attheva ‘‘ñatvā kiriyato vaya’’nti evamādipayogadassanato avassaṁ anumiyamānena kattunā īdiso saddapayogo icchitabbo.",
  "anya-e0104n5:39_14": "Asamāne pana kattari ‘‘pisācaṁ disvā bhayaṁ hoti,",
  "anya-e0104n5:39_15": "paññāya cassa disvā āsavā parikkhīṇā hontī’’ti (ma. ni. 1.271; 2.182; pu. pa. 204) evamādi veditabbaṁ.",
  "anya-e0104n5:39_16": "Yathā ca tattha pisācadassanādipurisabyāpāro,",
  "anya-e0104n5:39_17": "evamidhāpi paccayanaṁ paccayabyāpāro attano phaluppādanaṁ,",
  "anya-e0104n5:39_18": "tañca satvaṁ samuppādovāti ‘‘paccaye sati,",
  "anya-e0104n5:39_19": "paccayassa uppādā’’ti paccayanassa samuppādahetutāya gamako samānassa kattu abhāvepi paṭicca-saddo siddhoti veditabbo.",
  "anya-e0104n5:39_20": "Yadi paṭiccasambandhassa uppādo paṭiccasamuppādo,",
  "anya-e0104n5:39_21": "kathaṁ paccayo paṭiccasamuppādoti? Heṭṭhā vicāritovāyamattho.",
  "anya-e0104n5:39_22": "Apica yoyaṁ samuppāda-saddavibhāvitānaṁ paccayuppannānaṁ paṭiccasaddavibhāvito sasattiko hetu adhippeto,",
  "anya-e0104n5:39_23": "tassa samuppādābhimukhatāya padhānavacanaviññeyyasabhāvattā tathā vuttoti.",
  "anya-e0104n5:40_0": "Kiṁ pana kāraṇaṁ samuppādapadhānena vacanena samuppādassa hetu veditabbo,",
  "anya-e0104n5:40_1": "na pana sahetuko samuppādo evāti?",
  "anya-e0104n5:40_2": "Vuccate – diṭṭhassa dukkhassa yo paccayo paccayaniddesena tassa vibhāvitattā. Kathaṁ? Yathāha –",
  "anya-e0104n5:41_0": "‘‘Idha, bhikkhave,",
  "anya-e0104n5:41_1": "bhikkhu parivīmaṁsamāno parivīmaṁsati ‘yaṁ kho idaṁ anekavidhaṁ nānappakārakaṁ dukkhaṁ loke uppajjati jarāmaraṇaṁ,",
  "anya-e0104n5:41_2": "idaṁ nu kho dukkhaṁ kiṁ nidānaṁ kiṁ samudayaṁ kiṁ jātikaṁ kiṁ pabhavaṁ,",
  "anya-e0104n5:41_3": "kismiṁ sati jarāmaraṇaṁ hoti,",
  "anya-e0104n5:41_4": "kismiṁ asati jarāmaraṇaṁ na hotī’ti.",
  "anya-e0104n5:41_5": "So parivīmaṁsamāno evaṁ pajānāti ‘yaṁ kho idaṁ…pe… idaṁ kho dukkhaṁ jātinidāna’’’miccādinā (saṁ. ni. 2.51) –",
  "anya-e0104n5:42_0": "Diṭṭhassa dukkhassa nidānaṁ parivīmaṁsasutte vuttaṁ.",
  "anya-e0104n5:42_1": "Taṁ pajānanañca nidānampi viññātabbanti. Yathā cāha –",
  "anya-e0104n5:43_0": "‘‘Pubbe me, bhikkhave,",
  "anya-e0104n5:43_1": "sambodhā anabhisambuddhassa bodhisattasseva sato etadahosi ‘kicchaṁ vatāyaṁ loko āpanno jāyati ca jīyati ca mīyati ca cavati ca upapajjati ca,",
  "anya-e0104n5:43_2": "atha ca panimassa dukkhassa nissaraṇaṁ nappajānāti jarāmaraṇassa.",
  "anya-e0104n5:43_3": "Kudāssu nāma imassa dukkhassa nissaraṇaṁ paññāyissati jarāmaraṇassā’ti…pe… tassa mayhaṁ, bhikkhave,",
  "anya-e0104n5:43_4": "yoniso manasikārā ahu paññāya abhisamayo ‘jātiyā kho sati jarāmaraṇaṁ hoti,",
  "anya-e0104n5:43_5": "jātipaccayā jarāmaraṇa’’’nti (saṁ. ni. 2.10) –",
  "anya-e0104n5:44_0": "Ādinā diṭṭhassa dukkhassa paccayavīmaṁsābhisamayā vuttā. Paccayo hi ñātabbo.",
  "anya-e0104n5:44_1": "Tadabhisamayāyattañca dukkhanissaraṇapajānananti yo ca ñātabbo,",
  "anya-e0104n5:44_2": "so pavedetabboti paṭiccasamuppādasaddo yaṁ yadidaṁ samuppādasaddavibhāvitaṁ diṭṭhaṁ dukkhaṁ, taṁ paccayaṁ paṭicceva,",
  "anya-e0104n5:44_3": "na aññathāti evaṁ paccayavibhāvanatthaṁ vuccati. Bhavati hi ñātuṁ,",
  "anya-e0104n5:44_4": "pavedetuñca icchitabhāvena padhānassāpi kenaci visesena ñātabbatāya appadhānabhāvena niddeso yathā ‘‘ko sotāpanno,",
  "anya-e0104n5:44_5": "yassa tīṇi saṁyojanāni pahīnāni. Ko devadatto, yassa uccatarāni gehānī’’ti,",
  "anya-e0104n5:44_6": "evamidhāpi paccayapaccayanapavedanaṭṭhena niddese sattivisesena attano phalena paccanīyatāya ñātabbabhāvena ‘‘paṭiccā’’ti pariyāyena paccayo vutto.",
  "anya-e0104n5:45_0": "Yo cāyaṁ ‘‘avijjāpaccayā saṅkhārā’’tiādiko niddeso,",
  "anya-e0104n5:45_1": "so ca sakalassa dukkhakkhandhassa mūlato paṭṭhāya paccayānaṁ pavedanāya niddiṭṭhoti pariyosānepi ‘‘evametassa kevalassa dukkhakkhandhassa samudayo hotī’’ti evaṁ-saddena samugghātaṁ dukkhaṁ dassetvā tassa yathāvutte paccaye taṁsamudayābhimukhe katvā nigamitā paccayā. Paṭipadāsuttepi (saṁ. ni.",
  "anya-e0104n5:45_2": "2.3) ‘‘avijjāpaccayā…pe… samudayo hotī’’ti vatvā ‘‘ayaṁ vuccati, bhikkhave, micchāpaṭipadā’’ti vuttaṁ.",
  "anya-e0104n5:45_3": "Na ca paṭiccasamuppannabhāvena gahitaṁ dukkhaṁ micchāpaṭipadaṁ,",
  "anya-e0104n5:45_4": "atha kho dukkhasamudayabhūtā paccayāti.",
  "anya-e0104n5:45_5": "Yathā ca ‘‘pañcaṅgiko sammāsamādhi (dī. ni. 3.335),",
  "anya-e0104n5:45_6": "pañcañāṇiko sammāsamādhī’’ti (dī. ni.",
  "anya-e0104n5:45_7": "3.355) aṅgañāṇapaṭivedanatthattā desanāya sammāsamādhipadhānehi saddehi aṅgañāṇapaṭivedanaṁ kataṁ,",
  "anya-e0104n5:45_8": "evamidhāpi samuppādapadhānena saddena paccayapaṭivedanaṁ katanti veditabbaṁ.",
  "anya-e0104n5:46_0": "581. Yā panāyaṁ tantīti sambandho. Nikkhittāti ṭhapitā, desitāti attho.",
  "anya-e0104n5:46_1": "Yathādhippetassa atthassa tananato tanti, gantho. ‘‘Kiṁ vādī, bhante,",
  "anya-e0104n5:46_2": "sammāsambuddho’’ti pucchitena ‘‘vibhajjavādī, mahārājā’’ti (pārā. aṭṭha. 1.tatiyasaṅgītikathā; kathā. aṭṭha.",
  "anya-e0104n5:46_3": "nidānakathā) moggaliputtatissattherena vuttattā sammāsambuddhasāvakā vibhajjavādino.",
  "anya-e0104n5:46_4": "Te hi satthārā venayikādibhāvaṁ vibhajja vuttaṁ anuvadanti, somanassādīnaṁ,",
  "anya-e0104n5:46_5": "cīvarādīnañca sevitabbāsevitabbabhāvaṁ.",
  "anya-e0104n5:46_6": "Sassatucchedavāde vā vibhajja vadanti.",
  "anya-e0104n5:46_7": "‘‘Sassato attā ca loko cā’’tiādīnaṁ (dī. ni.",
  "anya-e0104n5:46_8": "1.31) ṭhapanīyānaṁ ṭhapanato, rāgādikkhayassa sassatassa,",
  "anya-e0104n5:46_9": "rāgādikāyaduccaritādiucchedassa ca vacanato,",
  "anya-e0104n5:46_10": "na pana ekaṁsabyākaraṇīyādike tayo pañhe apanetvā vibhajjabyākaraṇīyameva vadanti.",
  "anya-e0104n5:46_11": "Vibhajjavādīnaṁ maṇḍalaṁ samūho vibhajjavādimaṇḍalaṁ.",
  "anya-e0104n5:46_12": "Vibhajjavādino vā bhagavato parisā vibhajjavādimaṇḍalantipi vadanti,",
  "anya-e0104n5:46_13": "vibhajja vā sassatucchede ubho ante anupagamma majjhimapaṭipadābhūtassa paṭiccasamuppādassa desanato bhagavā,",
  "anya-e0104n5:46_14": "tadanuvādato tassa sāvakā ca vibhajjavādinoti. Sesaṁ purimasadisaṁ.",
  "anya-e0104n5:47_0": "Otaritvāti ogāhetvā, vibhajjavādī hutvāti attho.",
  "anya-e0104n5:47_1": "Na hi sayaṁ avibhajjavādī samāno vibhajjavādīnaṁ antare ṭhānamattena vibhajjavādimaṇḍalaṁ otiṇṇo nāma hoti.",
  "anya-e0104n5:47_2": "Ācariyehi avuttaviparītatthadīpanena te naabbhacikkhantena.",
  "anya-e0104n5:47_3": "Avijjā puññāneñjābhisaṅkhārānampi hetu paccayo hotīti vadanto,",
  "anya-e0104n5:47_4": "kathāvatthumhi paṭikkhitte puggalavādādike ca vadanto sakasamayaṁ vokkamati nāma, tathā avokkamantena.",
  "anya-e0104n5:47_5": "Parasamayaṁ dosāropanabyāpāravirahena anāyūhantena.",
  "anya-e0104n5:47_6": "‘‘Idampi suttaṁ gahetabba’’nti parasamayaṁ asampiṇḍentenāti keci vadanti.",
  "anya-e0104n5:47_7": "‘‘Tathāhaṁ bhagavatā dhammaṁ desitaṁ ājānāmi,",
  "anya-e0104n5:47_8": "yathā tadevidaṁ viññāṇaṁ sandhāvati saṁsarati anañña’’ntiādīni (ma. ni.",
  "anya-e0104n5:47_9": "1.396) vadanto suttaṁ paṭibāhati nāma, tathā apaṭibāhantena.",
  "anya-e0104n5:47_10": "‘‘Tathāhaṁ bhagavatā dhammaṁ desitaṁ ājānāmi,",
  "anya-e0104n5:47_11": "yathā yeme antarāyikā dhammā vuttā bhagavatā,",
  "anya-e0104n5:47_12": "te paṭisevato nālaṁ antarāyāya (ma. ni. 1.234; pāci. 417, 418),",
  "anya-e0104n5:47_13": "supinante kato vītikkamo āpattikaro hotī’’ti ca evamādiṁ vadanto vinayaṁ paṭilometi nāma,",
  "anya-e0104n5:47_14": "tabbipariyāyena taṁ anulomentena.",
  "anya-e0104n5:47_15": "Paṭilomento hi kammantaraṁ bhindanto,",
  "anya-e0104n5:47_16": "dhammatañca vilomento kuto kilesavinayaṁ anulometi. Sutte (dī. ni. 2.187 ādayo; a. ni.",
  "anya-e0104n5:47_17": "4.180) vutte cattāro mahāpadese,",
  "anya-e0104n5:47_18": "aṭṭhakathāyañca vutte suttasuttānulomaācariyavādaattanomatimahāpadese olokentena. Tadolokanena hi sutte,",
  "anya-e0104n5:47_19": "vinaye ca santiṭṭhati nātidhāvati.",
  "anya-e0104n5:48_0": "Dhammanti paṭiccasamuppādapāḷiṁ. Atthanti tadatthaṁ. Hetu,",
  "anya-e0104n5:48_1": "hetuphalāni vā ayamettha hetu dhammo, idamettha hetuphalaṁ atthoti. Dhammanti vā dhammataṁ.",
  "anya-e0104n5:48_2": "Yathā eke ‘‘uppādā vā tathāgatānaṁ anuppādā vā tathāgatānaṁ ṭhitāva sā dhātū’’ti (saṁ. ni.",
  "anya-e0104n5:48_3": "2.20) suttapadassa atthaṁ micchā gāhentā ‘‘nicco paṭiccasamuppādo’’ti paccayākāradhammaṁ micchā dīpenti,",
  "anya-e0104n5:48_4": "evaṁ adīpetvā heṭṭhā vuttanayeneva attano phalaṁ pati kāraṇassa vavatthitasabhāvaṁ dīpentena.",
  "anya-e0104n5:48_5": "Yathā ca eke ‘‘anirodhaṁ anuppāda’’ntiādinā paṭiccasamuppādassa atthaṁ micchā gāhenti,",
  "anya-e0104n5:48_6": "evaṁ gāhe akatvā vuttanayeneva aviparītaṁ atthaṁ saṅgāhentena.",
  "anya-e0104n5:48_7": "‘‘Dukkhādīsu aññāṇaṁ avijjā’’ti vuttamatthaṁ parivattetvā puna ‘‘pubbante aññāṇa’’ntiādīhi (dha. sa.",
  "anya-e0104n5:48_8": "1067) aparehipi pariyāyehiniddisantena.",
  "anya-e0104n5:48_9": "‘‘Saṅkhārā iminā pariyāyena bhavoti vuccanti,",
  "anya-e0104n5:48_10": "taṇhā iminā pariyāyena upādāna’’ntiādinā niddisantenāti ca vadanti.",
  "anya-e0104n5:48_11": "Pakatiyāti yathāvuttavidhānaṁ anāmasitvā kevalameva.",
  "anya-e0104n5:49_0": "Saccanti catusaccaṁ.",
  "anya-e0104n5:49_1": "Sattoti sattasuññatāti vadanti,",
  "anya-e0104n5:49_2": "sattasuññesu pana saṅkhāresu sattavohāro, sattatthakiccasiddhi ca.",
  "anya-e0104n5:49_3": "Paccayākārameva cāti paccayākāro eva ca, ma-kāro padasandhikaro.",
  "anya-e0104n5:49_4": "Paccayadhammānaṁ attanoyeva phalassa paccayabhāvo paṭiccasamuppādoti attho.",
  "anya-e0104n5:50_0": "Tasmāti vuttanayena atthavaṇṇanāya kātabbattā,",
  "anya-e0104n5:50_1": "dukkarattā ca patiṭṭhaṁ nādhigacchāmīti yattha ṭhitassa vaṇṇanā sukarā hoti,",
  "anya-e0104n5:50_2": "tassā patiṭṭhābhūtaṁ taṁ nayaṁ attanoyeva ñāṇabalena nādhigacchāmīti attho.",
  "anya-e0104n5:50_3": "Nissayaṁ pana ācikkhanto ‘‘sāsanaṁ panida’’ntiādimāha.",
  "anya-e0104n5:50_4": "Idha sāsananti pāḷidhammamāha, paṭiccasamuppādameva vā.",
  "anya-e0104n5:50_5": "So hi anulomapaṭilomādinānādesanānayapaṭimaṇḍito abbocchinno ajjāpi pavattatīti nissayo hoti.",
  "anya-e0104n5:50_6": "Tadaṭṭhakathāsaṅkhāto ca pubbācariyamaggo.",
  "anya-e0104n5:50_7": "‘‘Taṁ suṇātha samāhitā’’ti ādarajanane,",
  "anya-e0104n5:50_8": "ussāhane ca kiṁ payojananti ce,",
  "anya-e0104n5:50_9": "taṁ dassento āha ‘‘vuttañheta’’ntiādi. Aṭṭhi katvāti atthaṁ katvā. Yathā vā na nassati,",
  "anya-e0104n5:50_10": "evaṁ aṭṭhigataṁ viya karonto aṭṭhiṁ katvā.",
  "anya-e0104n5:50_11": "Pubbakālato aparakāle bhavaṁ pubbāpariyaṁ.",
  "anya-e0104n5:50_12": "Visesanti paṭhamārambhato pabhuti khaṇe khaṇe ñāṇavisesaṁ,",
  "anya-e0104n5:50_13": "kilesakkhayavisesañca labhatīti attho.",
  "anya-e0104n5:51_0": "582.Desanābhedatoti desanāvisesato. Atthato, lakkhaṇādito,",
  "anya-e0104n5:51_1": "ekavidhādito ca atthalakkhaṇekavidhādito.",
  "anya-e0104n5:51_2": "Aṅgānañca vavatthānāti avijjādīnaṁ dvādasannaṁ aṅgānaṁ vavatthānadassanato.",
  "anya-e0104n5:52_0": "Kammavipākakilesavaṭṭānaṁ mūlakāraṇattā,",
  "anya-e0104n5:52_1": "ādito vuttattā ca avijjā paṭiccasamuppādassa mūlaṁ.",
  "anya-e0104n5:52_2": "Tattha valliyā mūle diṭṭhe tato pabhuti valliharaṇaṁ viya paṭiccasamuppādassa mūle diṭṭhe tato pabhuti paṭiccasamuppādadesanāti upamāsaṁsandanā na kātabbā.",
  "anya-e0104n5:52_3": "Na hi bhagavato idameva diṭṭhaṁ,",
  "anya-e0104n5:52_4": "idaṁ adiṭṭhanti vibhajanīyaṁ atthi sabbassa diṭṭhattā.",
  "anya-e0104n5:52_5": "Mūlato pabhuti pana valliharaṇaṁ viya mūlato pabhuti paṭiccasamuppādadesanā katāti idamettha sāmaññaṁ adhippetaṁ,",
  "anya-e0104n5:52_6": "bodhaneyyajjhāsayavasena vā bodhetabbabhāvena mūlādidassanasāmaññaṁ yojetabbaṁ.",
  "anya-e0104n5:53_0": "Tassāti –",
  "anya-e0104n5:54_0": "‘‘Sa kho so, bhikkhave,",
  "anya-e0104n5:54_1": "kumāro vuddhimanvāya indriyānaṁ paripākamanvāya pañcahi kāmaguṇehi samappito…pe… rajanīyehi.",
  "anya-e0104n5:54_2": "So cakkhunā rūpaṁ disvā piyarūpe rūpe sārajjati, appiyarūpe rūpe byāpajjati,",
  "anya-e0104n5:54_3": "anupaṭṭhitakāyasati ca viharati parittacetaso,",
  "anya-e0104n5:54_4": "tañca cetovimuttiṁ paññāvimuttiṁ yathābhūtaṁ nappajānāti,",
  "anya-e0104n5:54_5": "yatthassa te pāpakā akusalā dhammā aparisesā nirujjhanti.",
  "anya-e0104n5:54_6": "So evaṁ anurodhavirodhaṁ samāpanno yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā,",
  "anya-e0104n5:54_7": "so taṁ vedanaṁ abhinandati abhivadati, ajjhosāya tiṭṭhatī’’ti (ma. ni. 1.408) –",
  "anya-e0104n5:55_0": "Evaṁ vuttassa. Evaṁ sotadvārādīsupi.",
  "anya-e0104n5:55_1": "Tassa abhinandatoti sappītikataṇhāya abhimukhabhāvena nandato. Abhivadatoti ‘‘aho sukhaṁ,",
  "anya-e0104n5:55_2": "aho sukha’’nti vacībhedakaraṇapavattāya balavataṇhāya ‘‘ahaṁ, mamā’’ti abhivadato.",
  "anya-e0104n5:55_3": "Tato balavatiyā mocetuṁ asakkuṇeyyatāya ajjhosāya tiṭṭhato.",
  "anya-e0104n5:55_4": "Tatopi balavatī pana upādānabhūtā taṇhā nandī.",
  "anya-e0104n5:55_5": "Ettha ca abhinandanādinā taṇhā vuttā,",
  "anya-e0104n5:55_6": "nandivacanena tappaccayaṁ upādānaṁ catubbidhampi nanditātadavippayogatāhi,",
  "anya-e0104n5:55_7": "taṇhādiṭṭhābhinandanabhāvehi cāti veditabbaṁ.",
  "anya-e0104n5:56_0": "Jātipaccayā jarāmaraṇantiādikañca tattheva mahātaṇhāsaṅkhayasutte vuttaṁ.",
  "anya-e0104n5:57_0": "Vipākavaṭṭabhūte paṭisandhipavattiphassādike kammasamuṭṭhānañca ojaṁ sandhāya ‘‘cattāro āhārā taṇhānidānā’’tiādi vuttaṁ.",
  "anya-e0104n5:57_1": "Vaṭṭūpathambhakā pana itarepi āhārā taṇhāpabhave tasmiṁ avijjamāne na vijjantīti ‘‘taṇhānidānā’’ti vattuṁ vaṭṭanti.",
  "anya-e0104n5:58_0": "583.Tatotatoti catubbidhāsu desanāsu tato tato desanato.",
  "anya-e0104n5:58_1": "Ñāyappaṭivedhāya saṁvattatīti ñāyoti maggo,",
  "anya-e0104n5:58_2": "so eva vā paṭiccasamuppādo ‘‘ariyo cassa ñāyo paññāya sudiṭṭho hotī’’ti (saṁ. ni. 2.41; 5.1024) vacanato.",
  "anya-e0104n5:58_3": "Sayameva hi so samantabhaddakattā tathā tathā paṭivijjhitabbattā tāya tāya desanāya attano paṭivedhāya saṁvattati.",
  "anya-e0104n5:58_4": "Catubbidhagambhīrabhāvappattiyāti dhammatthadesanāpaṭivedhagambhīresu patiṭṭhādhigamanena patiṭṭhitattāti attho.",
  "anya-e0104n5:59_0": "Samantabhaddakatā,",
  "anya-e0104n5:59_1": "desanāvilāsappatti ca catunnampi desanānaṁ samānaṁ kāraṇanti visesakāraṇaṁ vattukāmo āha ‘‘visesato’’ti.",
  "anya-e0104n5:59_2": "Assāti assa bhagavato desanā,",
  "anya-e0104n5:59_3": "assa vā paṭiccasamuppādassa desanāti yojetabbaṁ.",
  "anya-e0104n5:59_4": "Pavattikāraṇavibhāgo avibhattasabhāvā avijjādayova,",
  "anya-e0104n5:59_5": "kāraṇanti vā gahitānaṁ pakatiādīnaṁ, avijjādīnañca akāraṇatā, kāraṇatā ca.",
  "anya-e0104n5:59_6": "Tattha sammūḷhā keci akāraṇaṁ kāraṇanti gaṇhanti,",
  "anya-e0104n5:59_7": "keci na kiñci kāraṇaṁ bujjhantīti tesaṁ yathāsakehi anurūpehi kāraṇehi saṅkhārādipavattisandassanatthaṁ,",
  "anya-e0104n5:59_8": "saṁsārappavattisandassanatthanti attho.",
  "anya-e0104n5:59_9": "Pavattiādīnavapaṭicchādikā avijjā ādi, tato saṅkhārā uppajjanti,",
  "anya-e0104n5:59_10": "tato viññāṇanti evaṁ pavattiyā uppattikkamasandassanatthaṁ,",
  "anya-e0104n5:59_11": "gabbhaseyyakādivasena vā tattha tattha bhave attabhāvassa uppajjanānupubbisandassanatthañca anulomadesanā pavattāti.",
  "anya-e0104n5:59_12": "Itarāsaṁ tadatthatāsambhavepi na tāsaṁ tadatthameva pavatti atthantarasabbhāvato.",
  "anya-e0104n5:59_13": "Ayaṁ pana tadatthā evāti etissā tadatthatā vuttā.",
  "anya-e0104n5:60_0": "Anuvilokayato yo sambodhito pubbabhāge taṁtaṁpaccayuppannāvabodhasaṅkhāto pubbabhāgapaṭivedho pavatto,",
  "anya-e0104n5:60_1": "tadanusārena tadanugamena jarāmaraṇādikassa jātiādikāraṇaṁ yaṁ adhigataṁ,",
  "anya-e0104n5:60_2": "tassa sandassanatthaṁ ayaṁ paṭilomadesanā pavattā.",
  "anya-e0104n5:60_3": "Anuvilokayato paṭilomadesanā pavattāti vā sambandho.",
  "anya-e0104n5:60_4": "Desentopi hi bhagavā kicchāpannaṁ lokaṁ anuviloketvā pubbabhāga…pe… sandassanatthaṁ desesīti.",
  "anya-e0104n5:60_5": "Āhārataṇhādayo paccuppannaddhā,",
  "anya-e0104n5:60_6": "saṅkhārāvijjā atītaddhāti iminā adhippāyenāha ‘‘yāva atītaṁ addhānaṁ atiharitvā’’ti.",
  "anya-e0104n5:60_7": "Āhārā vā taṇhāya pabhāvetabbā anāgato addhā, taṇhādayo paccuppanno , saṅkhārāvijjā atītoti.",
  "anya-e0104n5:60_8": "Paccakkhaṁ pana phalaṁ dassetvā tannidānadassanavasena phalakāraṇaparamparadassanaṁ yujjatīti āhārā purimataṇhāya uppāditā paccuppanno addhā, taṇhādayo atīto,",
  "anya-e0104n5:60_9": "saṅkhārāvijjā tatopi atītataro saṁsārassa anādibhāvadassanatthaṁ vuttoti.",
  "anya-e0104n5:60_10": "Yāva atītaddhānanti yāva atītataraṁ addhānanti attho yuttoti.",
  "anya-e0104n5:60_11": "Āyatiṁ punabbhavābhinibbattiāhārakā vā cattāro āhārā ‘‘āhāretītāhaṁ na vadāmi…pe… evaṁ pana maṁ avadantaṁ yo evaṁ puccheyya ‘kissa nu kho, bhante, viññāṇāhāro’ti, esa kallo pañho, tatra kallaṁ veyyākaraṇaṁ,",
  "anya-e0104n5:60_12": "viññāṇāhāro āyatiṁ punabbhavābhinibbattiyā’’ti (saṁ. ni. 2.12) vacanato,",
  "anya-e0104n5:60_13": "taṁsampayuttattā phassacetanānaṁ,",
  "anya-e0104n5:60_14": "tappavattihetuttā ca kabaḷīkārāhārassa.",
  "anya-e0104n5:60_15": "Tena hi upatthambhitarūpakāyassa,",
  "anya-e0104n5:60_16": "tañca icchantassa kāmaviññāṇāyūhanaṁ hoti. Bhojanañhi saddhādīnaṁ,",
  "anya-e0104n5:60_17": "rāgādīnañca upanissayoti vuttaṁ.",
  "anya-e0104n5:60_18": "Tasmā te kammavaṭṭasaṅgahitā āhārā paccuppanno addhāti imasmiṁ pariyāye purimoyeva attho yutto.",
  "anya-e0104n5:61_0": "Atītaddhato pabhuti ‘‘iti kho, bhikkhave,",
  "anya-e0104n5:61_1": "avijjāpaccayā saṅkhārā’’tiādinā (saṁ. ni. 2.2) atīte,",
  "anya-e0104n5:61_2": "tato parañca hetuphalapaṭipāṭiṁ paccakkhabhūtānaṁ āhārānaṁ nidānadassanavasena ārohitvā nivattanena vinā abujjhantānaṁ taṁsandassanatthaṁ sā ayaṁ desanā pavattāti attho.",
  "anya-e0104n5:61_3": "Anāgataddhahetusamuṭṭhānato pabhutīti anāgatassa bhavassa hetubhūtānaṁ dhammānaṁ uppattito paṭṭhāya.",
  "anya-e0104n5:61_4": "Anāgataddhasandassanatthanti anāgataddhuno appaṭivijjhantānaṁ apassantānaṁ paccakkhaṁ paccuppannaṁ hetuṁ dassetvā hetuphalaparamparāya tassa sandassanatthanti attho.",
  "anya-e0104n5:61_5": "Ettha ca ādito paṭṭhāya yāva pariyosānā,",
  "anya-e0104n5:61_6": "pariyosānato ca paṭṭhāya yāva ādi pavattā desanā dvādasaṅgā,",
  "anya-e0104n5:61_7": "tato eva tisandhi catusaṅkhepā.",
  "anya-e0104n5:61_8": "Majjhato paṭṭhāya yāva ādi pavattā desanā aṭṭhaṅgā dvisandhi tisaṅkhepā.",
  "anya-e0104n5:61_9": "Majjhato pana paṭṭhāya yāva pariyosānā pavattā desanā chaḷaṅgā dvisandhi tisaṅkhepā. ‘‘Saṁyojaniyesu, bhikkhave,",
  "anya-e0104n5:61_10": "dhammesu assādānupassino viharato taṇhā pavaḍḍhati,",
  "anya-e0104n5:61_11": "taṇhāpaccayā upādāna’’ntiādinā (saṁ. ni. 2.53,",
  "anya-e0104n5:61_12": "57) majjhato paṭṭhāya yāva pariyosānā pavattā desanā ekasandhi dvisaṅkhepā.",
  "anya-e0104n5:61_13": "Evaṁ ayaṁ anekaṅgā eva paṭiccasamuppādadesanā āgatā.",
  "anya-e0104n5:61_14": "Ekaṅgavasenāpi ca paṭiccasamuppādadesanā labbhateva. Yathāha –",
  "anya-e0104n5:62_0": "‘‘Tatra, bhikkhave,",
  "anya-e0104n5:62_1": "sutavā ariyasāvako paṭiccasamuppādaṁyeva sādhukaṁ yoniso manasi karoti ‘iti imasmiṁ sati idaṁ hoti, imassuppādā idaṁ uppajjati. Imasmiṁ asati idaṁ na hoti,",
  "anya-e0104n5:62_2": "imassa nirodhā idaṁ nirujjhatī’ti. Sukhavedaniyaṁ, bhikkhave,",
  "anya-e0104n5:62_3": "phassaṁ paṭicca uppajjati sukhavedanā’’ti (saṁ. ni. 2.62) –",
  "anya-e0104n5:63_0": "Ādi.",
  "anya-e0104n5:63_1": "Ettha hi ‘‘phassapaccayā’’ti ettako eva paṭiccasamuppādo vutto.",
  "anya-e0104n5:63_2": "Tenetaṁ viññāyati ‘‘ekaṅgapaṭiccasamuppādo’’ti.",
  "anya-e0104n5:64_0": "Tattha imasmiṁ sati idaṁ hotīti imasmiṁ avijjādike paccaye sati idaṁ saṅkhārādikaṁ phalaṁ hoti.",
  "anya-e0104n5:64_1": "Imassuppādā idaṁ uppajjatīti imassa avijjādikassa paccayassa uppādā idaṁ saṅkhārādikaṁ phalaṁ uppajjatīti attho. Imasmiṁ asati idaṁ na hoti,",
  "anya-e0104n5:64_2": "imassa nirodhā idaṁ nirujjhatīti avijjādīnaṁ abhāve saṅkhārādīnaṁ abhāvassa,",
  "anya-e0104n5:64_3": "avijjādīnaṁ nirodhā saṅkhārādīnaṁ nirodhassa ca vacanena purimasmiṁ paccayalakkhaṇe niyamo dassito hoti ‘‘imasmiṁ sati eva, na asati, imassa uppādā eva, na nirodhā’’ti.",
  "anya-e0104n5:64_4": "Tenetaṁ lakkhaṇaṁ antogadhaniyamaṁ idha paṭiccasamuppādassa vuttanti daṭṭhabbaṁ.",
  "anya-e0104n5:65_0": "Nirodhoti ca avijjādīnaṁ virāgādhigamena āyatiṁ anuppādo appavatti.",
  "anya-e0104n5:65_1": "Tathā hi vuttaṁ ‘‘avijjāyatveva asesavirāganirodhā’’tiādi (mahāva. 1; udā. 3). Nirodhavirodhī ca uppādo,",
  "anya-e0104n5:65_2": "yena so uppādavirodhibhāvena vutto ‘‘imassa nirodhā idaṁ nirujjhatī’’ti,",
  "anya-e0104n5:65_3": "tenetaṁ dasseti ‘‘anirodho uppādo nāma,",
  "anya-e0104n5:65_4": "so cettha atthibhāvotipi vuccatī’’ti.",
  "anya-e0104n5:65_5": "‘‘Imasmiṁ sati idaṁ hotī’’ti idameva hi lakkhaṇaṁ pariyāyantarena ‘‘imassuppādā idaṁ uppajjatī’’ti vadantena parena purimaṁ visesitaṁ hoti,",
  "anya-e0104n5:65_6": "tasmā na dharamānataṁyeva sandhāya ‘‘imasmiṁ satī’’ti vuttaṁ,",
  "anya-e0104n5:65_7": "atha kho maggena aniruddhabhāvañcāti viññāyati.",
  "anya-e0104n5:65_8": "Yasmā ca ‘‘imasmiṁ asati idaṁ na hoti,",
  "anya-e0104n5:65_9": "imassa nirodhā idaṁ nirujjhatī’’ti (udā.",
  "anya-e0104n5:65_10": "2) dvidhāpi uddiṭṭhalakkhaṇassa nirodhassa niddesaṁ vadantena ‘‘avijjāyatveva asesavirāganirodhā saṅkhāranirodho’’tiādinā (mahāva. 1; udā. 3) nirodho eva vutto,",
  "anya-e0104n5:65_11": "tasmā natthibhāvopi nirodho evāti natthibhāvaviruddho atthibhāvo anirodhoti dassitaṁ hoti.",
  "anya-e0104n5:65_12": "Tena anirodhasaṅkhātena atthibhāvena uppādaṁ viseseti.",
  "anya-e0104n5:65_13": "Tato na idha attalābhamattaṁ uppādoti adhippeto,",
  "anya-e0104n5:65_14": "atha kho anirodhasaṅkhāto atthibhāvo cāti ayamattho vibhāvitoti evametaṁ lakkhaṇadvayavacanaṁ aññamaññaṁ visesanavisesitabbabhāvena sātthakanti veditabbaṁ.",
  "anya-e0104n5:66_0": "Ko panāyaṁ anirodho nāma, yo atthibhāvo, uppādoti ca vuccatīti? Appahīnabhāvo,",
  "anya-e0104n5:66_1": "anibbattitaphalatāppahīnārahatāhi phaluppādanārahatā ca.",
  "anya-e0104n5:66_2": "Ye tehi pahātabbā akusalā dhammā,",
  "anya-e0104n5:66_3": "tesaṁ ariyamaggena asamugghātitabhāvo,",
  "anya-e0104n5:66_4": "ye pana na pahātabbā kusalābyākatā dhammā,",
  "anya-e0104n5:66_5": "yāni tesu saṁyojanāni akhīṇāsavānaṁ, tesaṁ aparikkhīṇatā ca.",
  "anya-e0104n5:66_6": "Asamugghātitānusayatāya hi sasaṁyojanākhandhappavatti paṭiccasamuppādo. Tathā hi vuttaṁ –",
  "anya-e0104n5:67_0": "‘‘Yāya ca, bhikkhave, avijjāya nivutassa bālassa,",
  "anya-e0104n5:67_1": "yāya ca taṇhāya sampayuttassa ayaṁ kāyo samudāgato,",
  "anya-e0104n5:67_2": "sā ceva avijjā bālassa appahīnā, sā ca taṇhā aparikkhīṇā. Taṁ kissa hetu? Na, bhikkhave,",
  "anya-e0104n5:67_3": "bālo acari brahmacariyaṁ sammā dukkhakkhayāya,",
  "anya-e0104n5:67_4": "tasmā bālo kāyassa bhedā kāyūpago hoti,",
  "anya-e0104n5:67_5": "so kāyūpago samāno na parimuccati jātiyā jarāmaraṇenā’’ti (saṁ. ni. 2.19) –",
  "anya-e0104n5:68_0": "Ādi.",
  "anya-e0104n5:68_1": "Khīṇasaṁyojanānaṁ pana avijjāya abhāvato saṅkhārānaṁ,",
  "anya-e0104n5:68_2": "taṇhupādānānaṁ abhāvato upādānabhavānaṁ na sambhavoti vaṭṭassa upacchedo paññāyati. Tenevāha –",
  "anya-e0104n5:69_0": "‘‘Channantveva, phagguna,",
  "anya-e0104n5:69_1": "phassāyatanānaṁ asesavirāganirodhā phassanirodho,",
  "anya-e0104n5:69_2": "phassanirodhā vedanānirodho’’ti (saṁ. ni. 2.12) –",
  "anya-e0104n5:70_0": "Ādi.",
  "anya-e0104n5:70_1": "Na hi aggamaggādhigamato uddhaṁ yāva parinibbānā saḷāyatanādīnaṁ appavatti, atha kho natthitā, nirodhasaddavacanīyatā,",
  "anya-e0104n5:70_2": "khīṇasaṁyojanatāti nirodho vutto.",
  "anya-e0104n5:70_3": "Apica cirakatampi kammaṁ anibbattitaphalatāya,",
  "anya-e0104n5:70_4": "appahīnārahatāya ca phalārahaṁ santaṁ eva nāma hoti, na nibbattitaphalaṁ,",
  "anya-e0104n5:70_5": "nāpi pahīnārahanti phaluppattipaccayānaṁ avijjāsaṅkhārādīnaṁ vuttanayena phalārahabhāvo anirodhoti veditabbaṁ.",
  "anya-e0104n5:70_6": "Evaṁ aniruddhabhāveneva hi yena vinā phalaṁ na sambhavati,",
  "anya-e0104n5:70_7": "taṁ kāraṇaṁ atītādipi ‘‘imasmiṁ satī’’ti iminā vacanena vuttaṁ.",
  "anya-e0104n5:70_8": "Tato eva ca avusitabrahmacariyassa appavattidhammataṁ anāpanno paccayuppādo kālabhedaṁ anāmasitvā anivattitāya eva ‘‘imassuppādā’’ti vutto.",
  "anya-e0104n5:70_9": "Atha vā avasesapaccayasamavāye avijjamānassāpi vijjamānassa viya pageva vijjamānassa yā phaluppattiabhimukhatā, sā ‘‘imassuppādā’’ti vuttā.",
  "anya-e0104n5:70_10": "Tadā hi tato phalaṁ uppajjatīti tadavatthaṁ kāraṇaṁ phalassa uppādanabhāvena upaṭṭhitaṁ uppatitaṁ nāma hoti,",
  "anya-e0104n5:70_11": "na vijjamānampi atadavatthanti tadavatthatā uppādoti veditabbā.",
  "anya-e0104n5:71_0": "Tattha ‘‘satī’’ti iminā vijjamānatāmattena paccayabhāvaṁ vadanto abyāpārataṁ paṭiccasamuppādassa dasseti. Uppādāti uppattidhammataṁ, asabbakālabhāvitaṁ,",
  "anya-e0104n5:71_1": "phaluppattiabhimukhatañca dīpento aniccataṁ paṭiccasamuppādassa dasseti. ‘‘Sati, na asati, uppādā,",
  "anya-e0104n5:71_2": "na nirodhā’’ti pana hetuatthehi bhummanissakkavacanehi samatthitaṁ nidānasamudayajātipabhavabhāvaṁ paṭiccasamuppādassa dasseti.",
  "anya-e0104n5:71_3": "Hetuatthatā cettha bhummavacane yassa bhāvena tadavinābhāviphalassa bhāvo lakkhīyati, tattha pavattiyā veditabbā,",
  "anya-e0104n5:71_4": "yathā adhanānaṁ dhane ananuppadīyamāne dāliddiyaṁ vepullamagamāsi (dī. ni. 3.91),",
  "anya-e0104n5:71_5": "nipphanne sasse subhikkhaṁ jāyatīti ca.",
  "anya-e0104n5:71_6": "Nissakkavacanassāpi hetuatthatā phalassa pabhave pakatiyañca pavattiyā, yathā ‘‘kalalā hoti abbudaṁ, abbudā jāyate pesī’’ti (saṁ. ni. 1.235; kathā. 692), ‘‘himavatā gaṅgā pabhavati, siṅgato saro jāyatī’’ti ca.",
  "anya-e0104n5:71_7": "Avijjādibhāvena ca tadavinābhāvisaṅkhārādibhāvo lakkhīyati,",
  "anya-e0104n5:71_8": "avijjādīhi ca saṅkhārādayo pabhavanti,",
  "anya-e0104n5:71_9": "pakarīyanti cāti tesaṁ pabhavo, pakati ca,",
  "anya-e0104n5:71_10": "tasmā tadatthadīpanatthaṁ ‘‘imasmiṁ sati imassuppādā’’ti hetuatthā bhummanissakkaniddesā katā.",
  "anya-e0104n5:72_0": "Yasmā cettha ‘‘imasmiṁ sati idaṁ hoti,",
  "anya-e0104n5:72_1": "imassuppādā idaṁ uppajjatī’’ti saṅkhepena uddiṭṭhassa paṭiccasamuppādassa ‘‘avijjāpaccayā saṅkhārā’’tiādiko niddeso, tasmā yathāvutto atthibhāvo,",
  "anya-e0104n5:72_2": "uppādo ca tesaṁ tesaṁ paccayuppannadhammānaṁ paccayabhāvoti viññāyati.",
  "anya-e0104n5:72_3": "Na hi aniruddhatāsaṅkhātaṁ atthibhāvaṁ,",
  "anya-e0104n5:72_4": "uppādañca anivattasabhāvatāsaṅkhātaṁ,",
  "anya-e0104n5:72_5": "udayāvatthatāsaṅkhātaṁ vā ‘‘satiyeva, na asati, uppādā eva,",
  "anya-e0104n5:72_6": "na nirodhā’’ti antogadhaniyamehi vacanehi pakāsitaṁ muñcitvā añño paccayabhāvo nāma atthi, tasmā yathāvutto atthibhāvo,",
  "anya-e0104n5:72_7": "uppādo ca paccayabhāvoti veditabbo.",
  "anya-e0104n5:72_8": "Yepi hi paṭṭhāne āgatā hetuādayo catuvīsati paccayā,",
  "anya-e0104n5:72_9": "tepi etasseva paccayabhāvassa visesāti veditabbā.",
  "anya-e0104n5:72_10": "Tathā yvāyaṁ mūlahetunidānasambhavapabhavādipariyāyehi ,",
  "anya-e0104n5:72_11": "uppādaṭṭhiti pavattaṭṭhiti nimittaṭṭhiti āyūhanaṭṭhiti saṁyogaṭṭhiti palibodhaṭṭhitītiādipariyāyehi ca pakāsito kāraṇattho,",
  "anya-e0104n5:72_12": "sopi ettheva antogadhoti daṭṭhabbo.",
  "anya-e0104n5:73_0": "584.",
  "anya-e0104n5:73_1": "Mūlakāraṇasaddaṁ apekkhitvā na akāraṇanti napuṁsakaniddeso, akāraṇāti attho. Akāraṇaṁ yadi siyā,",
  "anya-e0104n5:73_2": "suttaṁ paṭibāhitaṁ siyāti dassento ‘‘āsavasamudayā’’ti suttaṁ āharati. Pariyāyo kāraṇaṁ.",
  "anya-e0104n5:73_3": "Vaṭṭakathāya sīsabhāvo vaṭṭahetuno kammassāpi hetubhāvo.",
  "anya-e0104n5:73_4": "Tattha bhavataṇhāyapi hetubhūtā avijjā,",
  "anya-e0104n5:73_5": "tāya paṭicchāditādīnave bhave taṇhāya uppajjanato avijjā visesena sīsabhūtāti ‘‘mūlakāraṇa’’nti vuttā.",
  "anya-e0104n5:74_0": "Purimāya koṭiyā apaññāyamānāya uppādavirahato niccataṁ gaṇheyyāti āha ‘‘evaṁ cetaṁ, bhikkhave, vuccatī’’tiādi.",
  "anya-e0104n5:74_1": "Tena ito pubbe uppannapubbatā natthīti apaññāyanato purimakoṭiapaññāyanaṁ vuttanti imamatthaṁ dasseti.",
  "anya-e0104n5:75_0": "585.",
  "anya-e0104n5:75_1": "Avijjātaṇhāhetukkamena phalesu vattabbesu ‘‘sugatiduggatigāmino’’ti vacanaṁ saddalakkhaṇāvirodhanatthaṁ.",
  "anya-e0104n5:75_2": "Pūjitassa hi dvande pubbanipāto.",
  "anya-e0104n5:75_3": "Savarā kira maṁsassa aṭṭhinā alagganatthaṁ punappunaṁ tāpetvā koṭṭetvā uṇhodakaṁ pāyetvā virittaṁ sūnaṁ aṭṭhito muttamaṁsaṁ gāviṁ mārenti. Tenāha ‘‘aggisantāpā’’tiādi.",
  "anya-e0104n5:75_4": "Tattha yathā vajjhagāvī ca avijjābhibhūtatāya yathāvuttaṁ uṇhodakapānaṁ ārabhati,",
  "anya-e0104n5:75_5": "evaṁ puthujjano yathāvuttaṁ duggatigāmikammaṁ.",
  "anya-e0104n5:75_6": "Yathā pana sā uṇhodakapāne ādīnavaṁ disvā taṇhāvasena sītudakapānaṁ ārabhati,",
  "anya-e0104n5:75_7": "evaṁ puthujjano avijjāya nātibalavabhāvato duggatigāmikamme ādīnavaṁ disvā taṇhāvasena sugatigāmikammaṁ ārabhati.",
  "anya-e0104n5:75_8": "Dukkhe hi avijjaṁ taṇhā anuvattati, sukhe taṇhaṁ avijjāti.",
  "anya-e0104n5:76_0": "586.Katthaci sutte.",
  "anya-e0104n5:76_1": "Ekadhammamūlikaṁ desananti avijjātaṇhāsu ekoyeva dhammo mūlaṁ etissāti ekadhammamūlikā, taṁ,",
  "anya-e0104n5:76_2": "tattha ekaṁ eva dhammaṁ mūlaṁ katvā paṭiccasamuppādadesanaṁ desetīti attho.",
  "anya-e0104n5:76_3": "Upanisīdati phalaṁ etthāti upanisā, kāraṇaṁ,",
  "anya-e0104n5:76_4": "avijjā upanisā etesanti avijjūpanisā.",
  "anya-e0104n5:76_5": "Assādānupassinoti upādāniyesu tebhūmakadhammesu visayabhūtesu assādetabbato assādasaññitaṁ sukhasomanassaṁ anupassanasīlassa.",
  "anya-e0104n5:76_6": "Appahīnāvijjatāya bālalakkhaṇayogena bālassa. Evanti avijjānivutattā, taṇhāsaṁyuttattā ca.",
  "anya-e0104n5:76_7": "Ayaṁ kāyoti ayaṁ mamañceva tumhākañca paccakkhabhūto saviññāṇakakāyo khandhapañcakaṁ.",
  "anya-e0104n5:76_8": "‘‘Saḷāyatanapaccayā phasso’’ti (mahāva. 1; udā.",
  "anya-e0104n5:76_9": "1) vacanato phassakāraṇañcetaṁ vuccatīti āyatanacchakkaṁ vā. Samudāgatoti uppanno.",
  "anya-e0104n5:76_10": "Bahiddhā ca nāmarūpanti bahiddhā saviññāṇakakāyo khandhapañcakaṁ, saḷāyatanāni vā. Itthetanti itthaṁ etaṁ.",
  "anya-e0104n5:76_11": "Attano ca paresañca pañcakkhandhā dvādasāyatanāni dvārālambanabhāvena vavatthitāni dvayaṁ nāmāti attho.",
  "anya-e0104n5:76_12": "Dvayaṁ paṭicca phassoti aññattha cakkhurūpādīni dvayāni paṭicca cakkhusamphassādayo vuttā,",
  "anya-e0104n5:76_13": "idha pana ajjhattikabāhirāni āyatanāni,",
  "anya-e0104n5:76_14": "mahādvayaṁ nāma kiretanti vuttaṁ.",
  "anya-e0104n5:76_15": "Ayamettha adhippāyo – aññattha ‘‘cakkhuñca paṭicca rūpe ca uppajjati cakkhuviññāṇaṁ,",
  "anya-e0104n5:76_16": "tiṇṇaṁ saṅgati phasso’’tiādinā (ma. ni. 1.204, 400; 3.421, 425, 426; saṁ. ni. 2.44; 4.60; kathā.",
  "anya-e0104n5:76_17": "465) cakkhu ceva rūpā ca…pe… mano ceva dhammā cāti vuttāni dvayāni paṭicca cakkhusamphassādayo vuttā.",
  "anya-e0104n5:76_18": "Idha pana ‘‘ayañceva kāyo’’ti cakkhādinissaye sesadhamme cakkhādinissite eva katvā vuttaṁ cakkhādikāyaṁ ekattena ‘‘ajjhattikāyatana’’nti gahetvā,",
  "anya-e0104n5:76_19": "‘‘bahiddhā ca nāmarūpa’’nti vuttaṁ rūpādiārammaṇaṁ ekatteneva ‘‘bāhirāyatana’’nti tāni ajjhattikabāhirāni āyatanāni paṭicca phasso vutto, tasmā mahādvayametanti.",
  "anya-e0104n5:77_0": "Evañca katvā attano ca parassa ca pañcahi khandhehi,",
  "anya-e0104n5:77_1": "chahi āyatanehi cāti ayamattho dīpetabbovāti vuttaṁ.",
  "anya-e0104n5:77_2": "‘‘Ayaṁ kāyo’’ti hi vuttāni sanissayāni cakkhādīni attano pañcakkhandhā,",
  "anya-e0104n5:77_3": "‘‘bahiddhā nāmarūpa’’nti vuttāni rūpādīni paresaṁ.",
  "anya-e0104n5:77_4": "Tathā ayaṁ kāyo attano cha ajjhattikāni āyatanāni,",
  "anya-e0104n5:77_5": "bahiddhā nāmarūpaṁ paresaṁ bāhirānīti.",
  "anya-e0104n5:77_6": "Aññathā ajjhattikāyatanamatte eva ‘‘ayaṁ kāyo’’ti vuttena ajjhattikāyatanāneva attano pañcakkhandhā hontīti attano ca paresañca pañcahi khandhehi dīpanā na sambhaveyyāti.",
  "anya-e0104n5:77_7": "Saḷevāyatanānīti saḷeva phassakāraṇāni,",
  "anya-e0104n5:77_8": "yehi kāraṇabhūtehi āyatanehi uppannena phassena phuṭṭho bālo sukhadukkhaṁ paṭisaṁvedeti.",
  "anya-e0104n5:77_9": "Ādi-saddena ‘‘etesaṁ vā aññatarena. Avijjānīvaraṇassa, bhikkhave,",
  "anya-e0104n5:77_10": "paṇḍitassa taṇhāya sampayuttassā’’tiādi (saṁ. ni. 2.19) yojetabbaṁ.",
  "anya-e0104n5:77_11": "Imasmiñhi sutte saṅkhāre avijjātaṇhānissite eva katvā kāyaggahaṇena viññāṇanāmarūpasaḷāyatanāni gahetvā tasmiṁ kāye saḷāyatanānaṁ phassaṁ taṁnissitameva katvā vedanāya visesapaccayabhāvaṁ dassentena bhagavatā bālapaṇḍitānaṁ atītaddhāvijjātaṇhāmūlako vedanānto paṭiccasamuppādo dassito.",
  "anya-e0104n5:77_12": "Puna ca bālapaṇḍitānaṁ visesaṁ dassentena –",
  "anya-e0104n5:78_0": "‘‘Yāya ca, bhikkhave, avijjāya nivutassa bālassa,",
  "anya-e0104n5:78_1": "yāya ca taṇhāya sampayuttassa ayaṁ kāyo samudāgato,",
  "anya-e0104n5:78_2": "sā ceva avijjā bālassa appahīnā, sā ca taṇhā aparikkhīṇā. Taṁ kissa hetu? Na, bhikkhave,",
  "anya-e0104n5:78_3": "bālo acari brahmacariyaṁ sammā dukkhakkhayāya.",
  "anya-e0104n5:78_4": "Tasmā bālo kāyassa bhedā kāyūpago hoti,",
  "anya-e0104n5:78_5": "so kāyūpago samāno na parimuccati jātiyā…pe… dukkhasmāti vadāmī’’ti (saṁ. ni. 2.19) –",
  "anya-e0104n5:79_0": "Vedanāpabhavaṁ sāvijjaṁ taṇhaṁ dassetvā,",
  "anya-e0104n5:79_1": "upādānabhave ca tannissite katvā ‘‘kāyūpago hotī’’tiādinā jātiādike dassentena paccuppannahetusamuṭṭhānato pabhuti ubhayamūlavasena paṭiccasamuppādo vutto,",
  "anya-e0104n5:79_2": "tabbipariyāyena ca paṇḍitassa paccuppannahetuparikkhayato pabhuti ubhayamūlako paṭilomapaṭiccasamuppādoti.",
  "anya-e0104n5:80_0": "587.Pūretunti vaḍḍhetuṁ, upacinitunti attho.",
  "anya-e0104n5:80_1": "Duggatigāmikammassa visesapaccayattā avijjā ‘‘avindiyaṁ vindatī’’ti vuttā,",
  "anya-e0104n5:80_2": "tathā visesapaccayo vindiyassa na hotīti ‘‘vindiyaṁ na vindatī’’ti ca.",
  "anya-e0104n5:80_3": "Attanissitāni katvā cakkhuviññāṇādīnaṁ pavattanaṁ uppādanaṁ āyatanaṁ.",
  "anya-e0104n5:80_4": "Sammohabhāveneva anabhisamayabhūtattā aviditaṁ aññātaṁ karoti.",
  "anya-e0104n5:80_5": "Antavirahite javāpetīti vaṇṇāgamavipariyāyavikāravināsadhātuatthavisesayogehi pañcavidhassa niruttilakkhaṇassa vasena a-kāra vi-kāra ja-kāre gahetvā aññesaṁ vaṇṇānaṁ lopaṁ,",
  "anya-e0104n5:80_6": "ja-kārassa ca dutiyassāgamaṁ katvā ‘‘avijjā’’ti vuttaṁ.",
  "anya-e0104n5:80_7": "Byañjanatthaṁ vatvā sabhāvatthaṁ dassetuṁ ‘‘apicā’’tiādi vuttaṁ.",
  "anya-e0104n5:80_8": "Cakkhuviññāṇādīnaṁ vatthārammaṇāni ‘‘idaṁ vatthu,",
  "anya-e0104n5:80_9": "idaṁ ārammaṇa’’nti avijjāya ñātuṁ na sakkāti avijjā tappaṭicchādikā vuttā.",
  "anya-e0104n5:80_10": "Vatthārammaṇasabhāvachādanato eva avijjādīnaṁ paṭiccasamuppādabhāvassa,",
  "anya-e0104n5:80_11": "jarāmaraṇādīnaṁ paṭiccasamuppannabhāvassa ca chādanato paṭiccasamuppādapaṭiccasamuppannacchādanaṁ veditabbaṁ.",
  "anya-e0104n5:81_0": "Apaccakkhitvāti paccakkhānaṁ akatvā apaṭikkhipitvā.",
  "anya-e0104n5:81_1": "Upakārakaṭṭho paccayaṭṭho yathā piṇḍapātādi sarīrassa.",
  "anya-e0104n5:82_0": "Saṅkhatamabhisaṅkharontīti yathā saṅkhataṁ hoti, evaṁ abhisaṅkharonti.",
  "anya-e0104n5:82_1": "Saṅkhārasaddaggahaṇena āgatā saṅkhārā saṅkhārasaddena āgatasaṅkhārā.",
  "anya-e0104n5:82_2": "Yadipi avijjāpaccayā saṅkhārāpi saṅkhārasaddena āgatā,",
  "anya-e0104n5:82_3": "te pana imissā desanāya padhānāti visuṁ vuttā,",
  "anya-e0104n5:82_4": "tasmā ‘‘duvidhā’’ti ettha saṅkhārasaddena āgatasaṅkhāresu abhisaṅkharaṇakasaṅkhāraṁ vajjetvā tadaññe saṅkhārasaddena āgatasaṅkhārā yojetabbā.",
  "anya-e0104n5:82_5": "Saṅkhārasaddena āgatasaṅkhārāti vā samudāyo vutto.",
  "anya-e0104n5:82_6": "Tadekadesā ca idha vaṇṇetabbabhāvena gahitā avijjāpaccayā saṅkhārā,",
  "anya-e0104n5:82_7": "tasmā vaṇṇetabbasabbasaṅgāhakavasena duvidhatā vuttāti veditabbā.",
  "anya-e0104n5:82_8": "‘‘Paṭhamaṁ nirujjhati vacīsaṅkhāro’’tiādinā (ma. ni.",
  "anya-e0104n5:82_9": "1.464) vitakkavicāraassāsapassāsasaññāvedanāvacīsaṅkhārādayo vuttā,",
  "anya-e0104n5:82_10": "na avijjāpaccayā saṅkhāresu vuttā kāyasañcetanādayo.",
  "anya-e0104n5:83_0": "Saṅkhatasaṅkhārā nāma yathāsakaṁ paccayehi saṅkhatattā.",
  "anya-e0104n5:83_1": "Satipi paccayanibbattānaṁ sabbesampi saṅkhatabhāve ‘‘mametaṁ phala’’nti tatthābhimukhena viya kammunā nibbattitattā tebhūmakavipākakaṭattārūpesu sātisayo saṅkhatabhāvoti adhippāyena aṭṭhakathāyaṁ (visuddhi.",
  "anya-e0104n5:83_2": "2.587) kammanibbattānaṁ abhisaṅkhatasaṅkhāratā vuttā.",
  "anya-e0104n5:83_3": "Pāḷiyaṁ pana tathā āgataṭṭhānassa abhāvato ‘‘tepi …pe… ettheva saṅgahaṁ gacchantī’’ti vuttaṁ.",
  "anya-e0104n5:83_4": "Aniccā vata saṅkhārāti vuttā ubhuādisamuṭṭhānāpi sabbadhammā.",
  "anya-e0104n5:83_5": "Abhisaṅkharaṇakasaṅkhāroti vuccati attano phalassa abhisaṅkharaṇato.",
  "anya-e0104n5:83_6": "Kāyapayogasamuṭṭhāpanavīriyaṁ kāyikavīriyaṁ.",
  "anya-e0104n5:83_7": "Abhisaṅkhārassāti payogavegassa.",
  "anya-e0104n5:84_0": "Vācaṁ saṅkharotīti vacīsaṅkhāro.",
  "anya-e0104n5:84_1": "Kāyena saṅkharīyatīti kāyasaṅkhāro. Cittena saṅkharīyati,",
  "anya-e0104n5:84_2": "cittaṁ vā saṅkharotīti cittasaṅkhāro.",
  "anya-e0104n5:84_3": "Saṅkhepato pana sabbepi yathārahaṁ saṅkharonti,",
  "anya-e0104n5:84_4": "saṅkharīyantīti ca saṅkhārāti veditabbā.",
  "anya-e0104n5:84_5": "Vuttanti saṅkhāraṭṭhapaccayaṭṭhādimāha.",
  "anya-e0104n5:85_0": "Namatīti ekantasārammaṇatāya ārammaṇābhimukhaṁ namati. Paritassatīti pipāsati,",
  "anya-e0104n5:85_1": "taṇhāparitāpatāya vā vicalati. Upādiyatīti daḷhaṁ ādiyati.",
  "anya-e0104n5:85_2": "Bhavatīti upapattibhavaṁ sandhāyāha. Bhāvayatīti kammabhavaṁ.",
  "anya-e0104n5:85_3": "Cuti khandhānaṁ maraṇanti ‘‘maranti etenā’’ti vuttaṁ. Dukkhā vedanā uppādadukkhā,",
  "anya-e0104n5:85_4": "ṭhitidukkhāti ca katvā ‘‘dvedhā khaṇatī’’ti vuttaṁ. Āyāso parissamo visādo.",
  "anya-e0104n5:86_0": "Niddiṭṭhanayadassananti yathāniddiṭṭhavidhisandassanaṁ.",
  "anya-e0104n5:86_1": "Kevala-saddo asammissavācako ca hoti ‘‘kevalā sālayo’’tiādīsu,",
  "anya-e0104n5:86_2": "niravasesavācako ca ‘‘kevalā aṅgamagadhā’’tiādīsu, tasmā dvidhāpi atthaṁ vadati.",
  "anya-e0104n5:86_3": "Tattha asammissassāti sukharahitassa.",
  "anya-e0104n5:86_4": "Na hi ettha kiñci uppādavayarahitaṁ atthi.",
  "anya-e0104n5:86_5": "Sakalassāti sabbabhavādigatassa, sabbakālikassa ca.",
  "anya-e0104n5:87_0": "588.",
  "anya-e0104n5:87_1": "‘‘Lakkhaṇekavidhādito’’ti ettha ādi-saddo paccekaṁ parisamāpetabboti dassento āha ‘‘lakkhaṇādito’’ti. Sampayutte,",
  "anya-e0104n5:87_2": "taṁsamaṅgipuggale vā sammohayatīti sammohanarasā.",
  "anya-e0104n5:87_3": "Ārammaṇasabhāvassa chādanaṁ hutvā gayhatīti chādanapaccupaṭṭhānā.",
  "anya-e0104n5:87_4": "‘‘Āsavasamudayā avijjāsamudayo’’ti (ma. ni.",
  "anya-e0104n5:87_5": "1.103) vacanato āsavapadaṭṭhānā.",
  "anya-e0104n5:87_6": "Paṭisandhijananatthaṁ āyūhanti byāpāraṁ karontīti āyūhanarasā. Rāsikaraṇaṁ vā āyūhanaṁ.",
  "anya-e0104n5:87_7": "Cetanāsabhāvattā cetanā hutvā gayhatīti cetanāpaccupaṭṭhānā.",
  "anya-e0104n5:87_8": "Nāmarūpassa purecārikabhāvena pavattatīti pubbaṅgamarasaṁ.",
  "anya-e0104n5:87_9": "Purimabhavena saddhiṁ ghaṭanaṁ hutvā gayhatīti paṭisandhipaccupaṭṭhānaṁ. Viññāṇena saha,",
  "anya-e0104n5:87_10": "aññamaññañca sampayujjatīti sampayogarasaṁ.",
  "anya-e0104n5:87_11": "Samaṁ pakārehi yogo sampayogo. Visuṁ abhāvo avinibbhogo.",
  "anya-e0104n5:87_12": "Rūpaṁ sampayogābhāvato vikiratīti vikiraṇarasaṁ.",
  "anya-e0104n5:87_13": "Tato eva hi pisiyamānā taṇḍulādayo vikiranti, cuṇṇībhūtā viddhaṁsanti,",
  "anya-e0104n5:87_14": "nāmassa kadāci kusalādibhāvopi atthīti tato visesanatthaṁ ‘‘abyākatapaccupaṭṭhāna’’nti vuttaṁ.",
  "anya-e0104n5:87_15": "‘‘Acetano abyākato’’ti (visuddhi. 1.311; vibha. aṭṭha.",
  "anya-e0104n5:87_16": "173) ettha viya anārammaṇatā vā abyākatatā daṭṭhabbā.",
  "anya-e0104n5:87_17": "Āyatanalakkhaṇanti ghaṭṭanalakkhaṇaṁ, āyānaṁ tananalakkhaṇaṁ vā.",
  "anya-e0104n5:87_18": "Dassanassa yathāsakaṁ visayaggahaṇassa karaṇato dassanarasaṁ.",
  "anya-e0104n5:87_19": "‘‘Dassanādirasa’’nti pana sammohavinodaniyaṁ vuttaṁ.",
  "anya-e0104n5:87_20": "Vatthudvārabhāvapaccupaṭṭhānaṁ yathārahaṁ viññāṇamanoviññāṇadhātūnanti adhippāyo.",
  "anya-e0104n5:87_21": "Vatthuggahaṇañcettha cakkhādipañcakāpekkhaṁ.",
  "anya-e0104n5:87_22": "Akusalavipākupekkhāya aniṭṭhabhāvato dukkhena,",
  "anya-e0104n5:87_23": "itarāya iṭṭhabhāvato sukhena saṅgahitattā ‘‘sukhadukkhapaccupaṭṭhānā’’ti vuttaṁ.",
  "anya-e0104n5:87_24": "Dukkhasamudayattā hetulakkhaṇā taṇhā.",
  "anya-e0104n5:87_25": "‘‘Tatratatrābhinandinī’’ti (ma. ni. 1.91, 460; saṁ. ni. 5.1081; vibha. 203; mahāva. 14) vacanato abhinandanarasā. Cittassa,",
  "anya-e0104n5:87_26": "puggalassa vā rūpādīsu atittabhāvo hutvā gayhatīti atittabhāvapaccupaṭṭhānā.",
  "anya-e0104n5:87_27": "Amuñcanarasaṁ taṇhādiṭṭhābhinivesavasena.",
  "anya-e0104n5:87_28": "Taṇhādaḷhattaṁ hutvā kāmupādānaṁ,",
  "anya-e0104n5:87_29": "sesāni diṭṭhi hutvā upaṭṭhahantīti taṇhādaḷhattadiṭṭhipaccupaṭṭhānaṁ.",
  "anya-e0104n5:87_30": "Kammupapattibhavavasena bhavassa lakkhaṇādayo yojetabbā.",
  "anya-e0104n5:88_0": "589.Mohādibhāvatoti ettha ādi-saddena ananubodhādīnaṁ saṅgaho.",
  "anya-e0104n5:88_1": "Dukkhādīsu aññāṇavasena appaṭipatti,",
  "anya-e0104n5:88_2": "asubhādīsu subhādivipallāsavasena micchāpaṭipatti.",
  "anya-e0104n5:88_3": "Diṭṭhivippayuttavasena vā appaṭipatti,",
  "anya-e0104n5:88_4": "diṭṭhisampayuttavasena micchāpaṭipatti. Dvārārammaṇatoti dvārato, ārammaṇato ca chasu dvāresu,",
  "anya-e0104n5:88_5": "chasu ārammaṇesu ca pavattanato.",
  "anya-e0104n5:88_6": "Ayaṁ pana vibhāgo na avijjāya eva,",
  "anya-e0104n5:88_7": "aññesupi paṭiccasamuppādaṅgesu arūpadhammānaṁ labbhatīti āha ‘‘sabbesupī’’ti.",
  "anya-e0104n5:89_0": "Vipākadhammadhammādibhāvatoti ettha ādi-saddena nevasekkhānāsekkhasaṁyojaniyādibhāve saṅgaṇhāti.",
  "anya-e0104n5:89_1": "Catuyonisaṁvattanatoti catuyonipariyāpannattabhāvanibbattanato.",
  "anya-e0104n5:90_0": "Lokiyavibhāgādibhāvatoti ettha ādi-saddena abyākatasappaccayasaṅkhatādibhāve saṅgaṇhāti.",
  "anya-e0104n5:90_1": "Sahetukāhetukāditoti ādi-saddena sasaṅkhārāsaṅkhārādibhede saṅgaṇhāti.",
  "anya-e0104n5:91_0": "Kāmaṁ nāmarūpaṁ paccuppannaddhavasena vuccati, tathāpi yathā paccuppannaṁ,",
  "anya-e0104n5:91_1": "evaṁ atītānāgatampīti addhadvayapariyāpannassāpi nayato gahetabbattā vuttaṁ ‘‘atītādito tividha’’nti.",
  "anya-e0104n5:92_0": "Sañjātisamosaraṇaṭṭhānatoti viññāṇataṁsampayuttadhammānaṁ uppattipavattidesabhāvato.",
  "anya-e0104n5:92_1": "‘‘Bhūtappasādaviññāṇato’’ti pāṭho yutto.",
  "anya-e0104n5:92_2": "‘‘Viññāṇādito’’ti pana paṭhanti.",
  "anya-e0104n5:92_3": "Ekasesanayena bāhirāyatanassāpi saṅgahe sati ādi-saddena tassa saṅgahitatā daṭṭhabbā.",
  "anya-e0104n5:92_4": "Nobhayagocaranti manāyatanamāha.",
  "anya-e0104n5:92_5": "Na hi arūpadhammānaṁ desavasena āsannatā, dūratā vā atthi aviggahattā,",
  "anya-e0104n5:92_6": "tasmā manāyatanassa gocaro manāyatanaṁ sampatto, asampatto vāti na vuccati.",
  "anya-e0104n5:92_7": "Phassādīnampīti ettha phasso tāva phusanasabhāvato,",
  "anya-e0104n5:92_8": "lokiyasāsavādibhāvato ca ekavidho.",
  "anya-e0104n5:92_9": "Paṭighasamphassaadhivacanasamphassabhedato, sahetukādibhāvato ca duvidho. Bhavattayapariyāpannato, vedanāttayasampayogato ,",
  "anya-e0104n5:92_10": "ahetukaduhetukatihetukato ca tividho. Yonigativasena catubbidho, pañcavidho ca.",
  "anya-e0104n5:93_0": "Vedanā anubhavanalakkhaṇato,",
  "anya-e0104n5:93_1": "lokiyasāsavādibhāvato ca ekavidhā.",
  "anya-e0104n5:93_2": "Pañcadvārikamanodvārikabhedato duvidhā. Sukhādibhedato tividhā. Yonigativasena catubbidhā, pañcavidhā ca.",
  "anya-e0104n5:93_3": "Chaḷārammaṇabhedato chabbidhā.",
  "anya-e0104n5:94_0": "Taṇhā lokassa samudayabhāvato ekavidhā.",
  "anya-e0104n5:94_1": "Duvidhā diṭṭhisampayuttavippayuttabhāvato.",
  "anya-e0104n5:94_2": "Tividhā kāmabhavavibhavataṇhābhedato.",
  "anya-e0104n5:94_3": "Catubbidhā catumaggapaheyyato.",
  "anya-e0104n5:94_4": "Pañcavidhā rūpābhinandanādibhāvato.",
  "anya-e0104n5:94_5": "Chabbidhā chataṇhākāyabhedato.",
  "anya-e0104n5:95_0": "Upādānaṁ ekavidhaṁ daḷhaggāhabhāvato. Duvidhaṁ taṇhādiṭṭhibhedato.",
  "anya-e0104n5:95_1": "Tividhaṁ bhavattayūpanissayabhāvato.",
  "anya-e0104n5:95_2": "Catubbidhaṁ kāmupādānādibhedato.",
  "anya-e0104n5:95_3": "Pañcavidhaṁ pañcagatisaṁvattanato.",
  "anya-e0104n5:96_0": "Bhavo ekavidho lokiyasāsavādibhāvato. Duvidho kammupapattibhedato. Tividho kāmabhavādibhedato.",
  "anya-e0104n5:96_1": "Catubbidho caturupādānapaccayato.",
  "anya-e0104n5:96_2": "Pañcavidho pañcagatisaṁvattanato.",
  "anya-e0104n5:96_3": "Chabbidho kāmakammabhavādibhedato.",
  "anya-e0104n5:96_4": "Sattavidho sattaviññāṇaṭṭhitisaṅgahato.",
  "anya-e0104n5:96_5": "Aṭṭhavidho caturupādānapaccayakammabhavādibhedato. Navavidho kāmabhavādibhedato.",
  "anya-e0104n5:97_0": "Jāti ekavidhā tattha tattha bhave paṭhamābhinibbattibhāvato.",
  "anya-e0104n5:97_1": "Duvidhā rūpakkhandhasaṅkhārakkhandhasaṅgahato.",
  "anya-e0104n5:97_2": "Tividhā bhavattayapariyāpannato. Yonigativasena catubbidhā, pañcavidhā ca.",
  "anya-e0104n5:97_3": "Iminā nayena jarāmaraṇādīnampi ekavidhādibhāvo veditabbo.",
  "anya-e0104n5:98_0": "590.",
  "anya-e0104n5:98_1": "Sokādīnampi gahitattā aṅgabahuttappasaṅge ‘‘dvādasevā’’ti aṅgavavatthānaṁ veditabbaṁ.",
  "anya-e0104n5:98_2": "Na hi sokādayo aṅgabhāvena vuttā,",
  "anya-e0104n5:98_3": "phalena pana kāraṇaṁ avijjaṁ mūlaṅgaṁ dassetuṁ te vuttā.",
  "anya-e0104n5:98_4": "Jarāmaraṇabbhāhatassa hi bālassa te sambhavantīti sokādīnaṁ jarāmaraṇakāraṇatā vuttā,",
  "anya-e0104n5:98_5": "na pana ‘‘kāyikāya dukkhāya vedanāya phuṭṭho’’ti ca sutte jarāmaraṇanimittañca dukkhaṁ saṅgahitanti taṁ tannimittānaṁ jarāmaraṇabbhāhatassa sambhave sādhakabhāvena vuttaṁ.",
  "anya-e0104n5:98_6": "Yasmā pana jarāmaraṇeneva sokādīnaṁ ekasaṅkhepo kato,",
  "anya-e0104n5:98_7": "tasmā tesaṁ jātipaccayatā yujjati.",
  "anya-e0104n5:98_8": "Jarāmaraṇapaccayabhāve hi avijjāya ekasaṅkhepo kātabbo siyā.",
  "anya-e0104n5:98_9": "Jātipaccayā pana jarāmaraṇaṁ ,",
  "anya-e0104n5:98_10": "sokādayo ca sambhavantīti tattha jarāmaraṇaṁ ekantikaṁ aṅgabhāvena gahitaṁ.",
  "anya-e0104n5:98_11": "Sokādayo pana rūpabhavādīsu abhāvato anekantikā kevalaṁ pākaṭena phalena avijjānidassanatthaṁ gahitā.",
  "anya-e0104n5:98_12": "Tena anāgate jātiyā sati tato parāya paṭisandhiyā hetuhetubhūtā avijjā dassitāti bhavacakkassa avicchedo dassito hotīti.",
  "anya-e0104n5:98_13": "Suttañca sokādīnaṁ avijjā kāraṇanti etasseva atthassa sādhakaṁ daṭṭhabbaṁ,",
  "anya-e0104n5:98_14": "na sokādīnaṁ bālassa jarāmaraṇanimittatāmattassa.",
  "anya-e0104n5:98_15": "‘‘Assutavā puthujjano’’ti hi vacanena avijjā sokādīnaṁ kāraṇanti dassitā,",
  "anya-e0104n5:98_16": "na ca jarāmaraṇanimittameva dukkhaṁ dukkhanti.",
  "anya-e0104n5:99_0": "Aparo nayo jarāmaraṇampi paccayo,",
  "anya-e0104n5:99_1": "aññathā dvādasaṅgāni na paripūrenti. Kassa pana so paccayo? Sokādīnaṁ.",
  "anya-e0104n5:99_2": "Yadi evaṁ kasmā ‘‘jarāmaraṇapaccayā sokādayo sambhavantī’’ti avatvā ‘‘jātipaccayā jarāmaraṇaṁ,",
  "anya-e0104n5:99_3": "sokādayo ca sambhavantī’’ti vuttanti?",
  "anya-e0104n5:99_4": "Yasmā tadaññenapi dukkhadhammena phuṭṭhassa te sambhavanti,",
  "anya-e0104n5:99_5": "tasmā appahīnasaṁyojanassāpi tesaṁ tappaccayatā na ekaṁsikāti jātipaccayatāva vuttā.",
  "anya-e0104n5:99_6": "Atha vā jarāmaraṇaggahaṇena upapattibhavo saṅgahito.",
  "anya-e0104n5:99_7": "Upādinnakkhandhaparipāko hi āyuno saṁhāni, indriyānaṁ paripāko ca jarā, tesañca bhedo maraṇanti.",
  "anya-e0104n5:99_8": "Sati ca upapattibhave tattha katupacitaṁ,",
  "anya-e0104n5:99_9": "porāṇaṁ vā kammaṁ kammabhavo,",
  "anya-e0104n5:99_10": "kammādiupaṭṭhāne cutianantaraṁ paṭisandhiṁ janetīti upapattibhavo jātiyā paccayo,",
  "anya-e0104n5:99_11": "tasmā jarāmaraṇampi jātiyā paccayatāya paṭiccasamuppādo.",
  "anya-e0104n5:99_12": "Yasmā pana ‘‘bhavapaccayā jātī’’ti ettheva upapattibhavassa jātiyā paccayatā saṅgahitā,",
  "anya-e0104n5:99_13": "tasmā vuttapariyāyasaṅgahato ca ‘‘jarāmaraṇapaccayā jātī’’ti na vuttaṁ.",
  "anya-e0104n5:99_14": "Evaṁ jarāmaraṇassāpi paccayabhāvasiddhito paṭiccasamuppādatāti dvādasaṅgatā vavatthitāti veditabbā. Tenāha ‘‘dvādasevā’’tiādi.",
  "anya-e0104n5:99_15": "Ayaṁ tāvāti ‘‘desanābhedato’’tiādinā vuttaṁ atthasaṁvaṇṇanaṁ sandhāyāha.",
  "anya-e0104n5:100_0": "Avijjāpaccayāsaṅkhārapadakathāvaṇṇanā",
  "anya-e0104n5:101_0": "591.Ayaṁ panāti idāni vakkhamānaṁ. ‘‘Katamā ca, bhikkhave,",
  "anya-e0104n5:101_1": "avijjā dukkhe aññāṇa’’ntiādinā (ma. ni.",
  "anya-e0104n5:101_2": "1.103) suttantesu catuṭṭhānikā avijjā vuttāti ‘‘suttantapariyāyenā’’ti vuttaṁ. Nikkhepakaṇḍe (dha. sa.",
  "anya-e0104n5:101_3": "1106) pana suttantesu catūsu ṭhānesu kathitāya eva avijjāya aṭṭhasu ṭhānesu kiccajātito kathitattā tadatthavaṇṇanāvasena vibhāvanaṁ kātuṁ ‘‘abhidhammapariyāyenā’’ti ārabhitvā ‘‘vuttañheta’’ntiādi vuttaṁ. Ahāpetvā vibhajitabbaṁ.",
  "anya-e0104n5:101_4": "Vibhajanañhi abhidhammapariyāyo.",
  "anya-e0104n5:101_5": "‘‘Aṭṭhasu ṭhānesu aññāṇa’’nti ānetvā taṁ sambandhitabbaṁ.",
  "anya-e0104n5:101_6": "Sesaṭṭhānesūti dukkhasamudayesu, pubbantādīsu ca.",
  "anya-e0104n5:101_7": "Ārammaṇavasenāti ārammaṇakaraṇavasenāpi.",
  "anya-e0104n5:101_8": "Idhāti imasmiṁ ‘‘dukkhe aññāṇa’’ntiādike pāṭhe. Sāti avijjā. Uppannāti asamūhatuppannā, pageva paccuppannā.",
  "anya-e0104n5:101_9": "‘‘Paṭicchādetvā’’ti ettha vuttaṁ paṭicchādanākāraṁ dassetuṁ ‘‘yāthāvasarasalakkhaṇaṁ paṭivijjhituṁ na detī’’ti vuttaṁ.",
  "anya-e0104n5:101_10": "Rasitabbo paṭivijjhitabbo sabhāvo raso, attano raso saraso,",
  "anya-e0104n5:101_11": "yāthāvo yathābhūto saraso yāthāvasaraso,",
  "anya-e0104n5:101_12": "yo ‘‘pīḷanaṭṭho’’tiādinā (paṭi. ma.",
  "anya-e0104n5:101_13": "2.8) vutto dukkhasaccappabhedā eva ca pubbantādayo,",
  "anya-e0104n5:101_14": "so eva lakkhitabbattā yāthāvasarasalakkhaṇaṁ.",
  "anya-e0104n5:101_15": "Taṁ paṭivijjhituṁ paccakkhato jānituṁ na deti.",
  "anya-e0104n5:102_0": "Tadubhayanti pubbantañceva aparantañca atītaṁ, anāgatañca khandhapañcakaṁ.",
  "anya-e0104n5:102_1": "Pubbantāparantabhāgavantatāya vā paccuppannaddhabhūto majjhanto pubbantāparanto.",
  "anya-e0104n5:102_2": "Ayaṁ avijjā ime saṅkhārāti idappaccayatāpaṭiccasamuppannadhammesu paccakkhato jānanākāradassanaṁ. Etthāti etesu dukkhādīsu.",
  "anya-e0104n5:102_3": "Yadipi avijjā dukkhādīsu ārammaṇakaraṇavasenapi pavattati,",
  "anya-e0104n5:102_4": "yathā pana nirodhamagge ārammaṇaṁ kātuṁ asakkontī te jānitukāmassa tappaṭicchādanavasena,",
  "anya-e0104n5:102_5": "anirodhamaggesu nirodhamaggaggahaṇakāraṇabhāvena ca pavattamānā te yāthāvato paṭivijjhituṁ na deti,",
  "anya-e0104n5:102_6": "evaṁ dukkhādīsupīti veditabbaṁ.",
  "anya-e0104n5:102_7": "Tathā hi vuttaṁ ‘‘paṭicchādanavaseneva idhādhippetā’’ti.",
  "anya-e0104n5:102_8": "Dukkhādivisayo andhatamakaro,",
  "anya-e0104n5:102_9": "lobhādīnañca andhatamakarānaṁ paccayabhūto adassanākāro aññāṇaṁ.",
  "anya-e0104n5:103_0": "592.Puññādayoti puññābhisaṅkhārādayo.",
  "anya-e0104n5:103_1": "Tattha punāti attano santānaṁ apuññaphalato,",
  "anya-e0104n5:103_2": "dukkhasaṁkilesato ca sodhetīti puññaṁ.",
  "anya-e0104n5:103_3": "Hitasukhajjhāsayena puññaṁ karotīti tannipphādanena kārakassa ajjhāsayaṁ pūreti,",
  "anya-e0104n5:103_4": "pujjabhavaṁ nibbattetīti vā puññaṁ. Iti pūrako,",
  "anya-e0104n5:103_5": "pujjanibbattako ca niruttinayena puññanti veditabbo.",
  "anya-e0104n5:103_6": "Puññañca so attano phalassa abhisaṅkharaṇaṭṭhena abhisaṅkhāro cāti puññābhisaṅkhāro.",
  "anya-e0104n5:103_7": "Puññapaṭipakkhato apuññanti vuttavipariyāyena apuññābhisaṅkhāro veditabbo.",
  "anya-e0104n5:103_8": "Samādhipaccanīkānaṁ atidūratāya na iñjati,",
  "anya-e0104n5:103_9": "aniñjañca bhavaṁ abhisaṅkharotīti āneñjābhisaṅkhāro. Kāyena pavattito, kāyato vā pavatto,",
  "anya-e0104n5:103_10": "kāyassa vā saṅkhāroti kāyasaṅkhāro.",
  "anya-e0104n5:103_11": "Vacīcittasaṅkhāresupi eseva nayo.",
  "anya-e0104n5:103_12": "Tattha paṭhamattiko parivīmaṁsanasuttādivasena gahito.",
  "anya-e0104n5:103_13": "Tattha hi ‘‘puññaṁ ce saṅkhāraṁ abhisaṅkharoti,",
  "anya-e0104n5:103_14": "puññūpagaṁ hoti viññāṇa’’ntiādinā (saṁ. ni. 2.51) āgataṁ.",
  "anya-e0104n5:103_15": "Dutiyattiko vibhaṅgasuttavasena. Tattha hi ‘‘tayome, bhikkhave, saṅkhārā. Katame tayo?",
  "anya-e0104n5:103_16": "Kāyasaṅkhāro vacīsaṅkhāro cittasaṅkhāro’’ti (saṁ. ni. 2.28) vuttaṁ.",
  "anya-e0104n5:104_0": "Vitthārato panātiādi puññābhisaṅkhārādīnaṁ sarūpato, pabhedato ca vibhāvanaṁ. Bhāvanāvaseneva pavattā,",
  "anya-e0104n5:104_1": "na dānasīlavasenāti tattha labbhamānaṁ puññakiriyavatthuṁ dasseti.",
  "anya-e0104n5:104_2": "Evañca katvā arūpāvacaracetanāpi ‘‘bhāvanāvasenevapavattā’’ti vuttā.",
  "anya-e0104n5:104_3": "Ye pana ‘‘bhāvanāvasenevā’’ti avadhāraṇena abhiññācetanaṁ nivattetīti vadanti,",
  "anya-e0104n5:104_4": "tadayuttaṁ tāsampi avijjāpaccayatāya viya puññābhisaṅkhārabhāvassa ca icchitattā.",
  "anya-e0104n5:104_5": "Aññathā abhiññācittuppādassa puññakiriyavatthūsu asaṅgaho eva siyā,",
  "anya-e0104n5:104_6": "na ca yuttaṁ ‘‘kusalañca puññakiriyavatthuñca na hotī’’ti.",
  "anya-e0104n5:104_7": "Pāṇātipātādīti ādi-saddena na tadavasiṭṭhaakusalakammapathānaṁyeva gahaṇaṁ,",
  "anya-e0104n5:104_8": "atha kho anavasesaakusalakammassāpi gahaṇaṁ daṭṭhabbaṁ.",
  "anya-e0104n5:105_0": "Itaresu panāti kāyasaṅkhārādīsu.",
  "anya-e0104n5:105_1": "Puññābhisaṅkhārādayo pavattamānā imehi dvārehi pavattantīti dvārato pavattidassanatthaṁ.",
  "anya-e0104n5:105_2": "‘‘Samavīsati cetanā’’ti kasmā vuttaṁ,",
  "anya-e0104n5:105_3": "yadi kāyavacīviññattiyo samuṭṭhāpentiyo kusalākusalacetanā kāyasaṅkhāro, vacīsaṅkhāroti ca vuccanti,",
  "anya-e0104n5:105_4": "evaṁ sante abhiññācetanāyapi kusalāya tathā pavattāya vacīsaṅkhārabhāvo vattabboti codanaṁ sandhāyāha ‘‘abhiññācetanā’’tiādi.",
  "anya-e0104n5:105_5": "Etthāti kāyavacīsaṅkhāraggahaṇe, kāyavacīsañcetanāggahaṇe vā.",
  "anya-e0104n5:105_6": "Na gahitāti aṭṭhakathāyaṁ na gahitā ‘‘abhiññācetanā viññāṇassa paccayo na hotī’’ti. Kasmā pana na hoti, nanu sāpi kusalā, vipākadhammā cāti? Saccametaṁ,",
  "anya-e0104n5:105_7": "anupacchinnataṇhāvijjamāne pana santāne sabyāpārappavattiyā tassā kusalatā, vipākadhammatā ca vuttā, na vipākuppādanena.",
  "anya-e0104n5:105_8": "Sā pana vipākaṁ uppādentī rūpāvacarameva uppādeyya.",
  "anya-e0104n5:105_9": "Na hi aññabhūmikaṁ kammaṁ aññabhūmikaṁ vipākaṁ uppādetīti.",
  "anya-e0104n5:105_10": "Attanā sadisārammaṇaṁ tiṭṭhānikameva ca uppādeyya cittuppādakaṇḍe rūpāvacaravipākassa kammasadisārammaṇasseva vuttattā.",
  "anya-e0104n5:105_11": "Na ca rūpāvacaravipāko parittādiārammaṇo atthi,",
  "anya-e0104n5:105_12": "abhiññācetanā ca parittādiārammaṇāva hoti.",
  "anya-e0104n5:105_13": "Tasmā vipākaṁ na uppādetīti viññāyati.",
  "anya-e0104n5:105_14": "Kasiṇesu ca uppāditassa catutthajjhānasamādhissa ānisaṁsabhūtā abhiññā.",
  "anya-e0104n5:105_15": "Yathāha ‘‘so evaṁ samāhite citte’’tiādi (dī. ni. 1.244-245; ma. ni. 1.384-386, 431-433; pārā. 12). Tasmā samādhiphalasadisā sā, na ca phalaṁ deti.",
  "anya-e0104n5:105_16": "Dānasīlānisaṁsabhūto tasmiṁ bhave paccayalābho viyāti sāpi vipākaṁ na uppādetīti.",
  "anya-e0104n5:106_0": "‘‘Yathā ca abhiññācetanā,",
  "anya-e0104n5:106_1": "evaṁ uddhaccacetanāpi na hotī’’ti idaṁ uddhaccasahagatadhamme visuṁ uddharitvā ‘‘tesaṁ vipāke ñāṇaṁ atthapaṭisambhidā’’ti (vibha. 725) vuttattā vicāretabbaṁ.",
  "anya-e0104n5:106_2": "Sā pana vicāraṇā heṭṭhā khandhaniddesavaṇṇanāyaṁ akusalakathāyaṁ vicāritā evāti tattha vicāritanayeneva veditabbā.",
  "anya-e0104n5:106_3": "Apicettha yadeke vibhajja vadanti,",
  "anya-e0104n5:106_4": "dassanabhāvanānaṁ abhāvepi yesaṁ puthujjanānaṁ,",
  "anya-e0104n5:106_5": "sekkhānañca dassanabhāvanāhi bhavitabbaṁ,",
  "anya-e0104n5:106_6": "tesaṁ taduppattikāle tehi pahātuṁ sakkuṇeyyā akusalā dassanena pahātabbā,",
  "anya-e0104n5:106_7": "bhāvanāya pahātabbāti ca vuccanti.",
  "anya-e0104n5:106_8": "Puthujjanānaṁ pana bhāvanāya abhāvā bhāvanāya pahātabbacintā natthi.",
  "anya-e0104n5:106_9": "Tena tesaṁ pavattamānā dassanena pahātuṁ asakkuṇeyyāpi bhāvanāya pahātabbāti na vuccanti. Yadi vucceyyuṁ,",
  "anya-e0104n5:106_10": "dassanenapahātabbā bhāvanāyapahātabbānaṁ kesañci kenaci kadāci ārammaṇaārammaṇādhipatiupanissayapaccayehi paccayo bhaveyyuṁ?",
  "anya-e0104n5:106_11": "Na ca paṭṭhāne dassanenapahātabbā bhāvanāyapahātabbānaṁ kenaci paccayena paccayoti vuttā.",
  "anya-e0104n5:106_12": "Sekkhānaṁ pana vijjamānā bhāvanāya pahātuṁ sakkuṇeyyāti bhāvanāya pahātabbā.",
  "anya-e0104n5:106_13": "Teneva sekkhānaṁ dassanena pahātabbā,",
  "anya-e0104n5:106_14": "cattattā vantattā muttattā pahīnattā paṭinissaṭṭhattā ukkheṭitattā samukkheṭitattā assāditabbā, abhinanditabbā ca na honti.",
  "anya-e0104n5:106_15": "Pahīnatāya eva somanassahetubhūtā,",
  "anya-e0104n5:106_16": "avikkhepahetubhūtā ca na domanassaṁ,",
  "anya-e0104n5:106_17": "uddhaccañca uppādentīti na te tesaṁ ārammaṇaārammaṇādhipatibhāvaṁ,",
  "anya-e0104n5:106_18": "pakatūpanissayabhāvañca gacchanti.",
  "anya-e0104n5:106_19": "Na hi pahīne upanissāya ariyo rāgādikilese uppādeti.",
  "anya-e0104n5:107_0": "Vuttañhetaṁ ‘‘sotāpattimaggena ye kilesā pahīnā,",
  "anya-e0104n5:107_1": "te kilese na puneti na pacceti na paccāgacchati…pe… arahattamaggena…pe… paccāgacchatī’’ti (mahāni. 80; cūḷani.",
  "anya-e0104n5:107_2": "mettagūmāṇavapucchāniddesa 27).",
  "anya-e0104n5:107_3": "Na ca puthujjanānaṁ dassanena pahātuṁ sakkuṇeyyā,",
  "anya-e0104n5:107_4": "itaresaṁ na kenaci paccayena paccayo hontīti na sakkā vattuṁ ‘‘diṭṭhiṁ assādeti abhinandati, taṁ ārabbha rāgo uppajjati, diṭṭhi, vicikicchā, uddhaccaṁ uppajjati.",
  "anya-e0104n5:107_5": "Vicikicchaṁ ārabbha vicikicchā , diṭṭhi,",
  "anya-e0104n5:107_6": "uddhaccaṁ uppajjatī’’ti (paṭṭhā.",
  "anya-e0104n5:107_7": "1.1.407) diṭṭhivicikicchānaṁ uddhaccārammaṇapaccayabhāvassa vuttattā.",
  "anya-e0104n5:107_8": "Ettha hi uddhaccanti uddhaccasahagatacittuppādaṁ sandhāya vuttaṁ.",
  "anya-e0104n5:107_9": "Evañca katvā adhipatipaccayaniddese ‘‘diṭṭhiṁ garuṁ katvā assādeti abhinandati,",
  "anya-e0104n5:107_10": "taṁ garuṁ katvā rāgo uppajjati, diṭṭhi uppajjatī’’ti (paṭṭhā. 1.1.415) ettakameva vuttaṁ,",
  "anya-e0104n5:107_11": "na vuttaṁ ‘‘uddhaccaṁ uppajjatī’’ti.",
  "anya-e0104n5:107_12": "Tasmā dassanabhāvanāhi pahātabbānaṁ atītādibhāvena na vattabbattepi yādisānaṁ tāhi anuppattidhammatā āpādetabbā,",
  "anya-e0104n5:107_13": "tesu puthujjanesu vattamānā dassanaṁ apekkhitvā tena pahātuṁ sakkuṇeyyā dassanena pahātabbā,",
  "anya-e0104n5:107_14": "sekkhesu vattamānā bhāvanaṁ apekkhitvā tāya pahātuṁ sakkuṇeyyā bhāvanāya pahātabbā.",
  "anya-e0104n5:108_0": "Tesu bhāvanāya pahātabbā sahāyavirahā vipākaṁ na janayantīti bhāvanāya pahātabbacetanāya nānākkhaṇikakammapaccayabhāvo na vutto,",
  "anya-e0104n5:108_1": "apekkhitabbadassanabhāvanārahitānaṁ pana puthujjanesu uppajjamānānaṁ sakabhaṇḍe chandarāgādīnaṁ,",
  "anya-e0104n5:108_2": "uddhaccasahagatacittuppādassa ca saṁyojanattayatadekaṭṭhakilesānaṁ anupacchinnatāya aparikkhīṇasahāyānaṁ vipākuppādanaṁ na sakkā paṭisedhitunti uddhaccasahagatadhammānaṁ vipāko vibhaṅge vutto. Yadi evaṁ,",
  "anya-e0104n5:108_3": "apekkhitabbadassanabhāvanārahitānaṁ akusalānaṁ nevadassanena-nabhāvanāyapahātabbatāya navattabbatā āpajjatīti? Nāpajjati,",
  "anya-e0104n5:108_4": "appahātabbānaṁ ‘‘nevadassanena-nabhāvanāya pahātabbā’’ti (dha. sa. tikamātikā 9) vuttattā,",
  "anya-e0104n5:108_5": "appahātabbaviruddhasabhāvattā ca akusalānaṁ.",
  "anya-e0104n5:109_0": "Evampi te imasmiṁ tike ‘‘navattabbā’’ti vattabbā āpajjantīti? Nāpajjanti,",
  "anya-e0104n5:109_1": "cittuppādakaṇḍe dassitānaṁ dvādasaakusalacittuppādānaṁ dvīhi padehi saṅgahitattā.",
  "anya-e0104n5:109_2": "Yathā hi dhammavasena sabbe saṅkhatadhammā saṅgahitāti uppannattike kālavasena asaṅgahitāpi atītā ‘‘navattabbā’’ti na vuttā cittuppādarūpabhāvena gahitesu navattabbassa abhāvā,",
  "anya-e0104n5:109_3": "evamidhāpi cittuppādabhāvena gahitesu navattabbassa asaṅgahitassa abhāvā navattabbatā navuttāti veditabbā.",
  "anya-e0104n5:109_4": "Yattha hi cittuppādo koci niyogato navattabbo atthi,",
  "anya-e0104n5:109_5": "tattha tesaṁ catuttho koṭṭhāso atthīti yathāvuttapadesu viya tatthāpi bhinditvā bhajāpetabbacittuppāde bhinditvā bhajāpeti ‘‘siyā navattabbā parittārammaṇā’’tiādinā (dha. sa. 1422). Tadabhāvā uppannattike, idha ca tathā na vuttā.",
  "anya-e0104n5:110_0": "Atha vā yathā sappaṭighehi samānasabhāvattā rūpadhātuyaṁ tayo mahābhūtā sappaṭighāti vuttā.",
  "anya-e0104n5:110_1": "Yathāha ‘‘asaññasattānaṁ anidassanasappaṭighaṁ ekaṁ mahābhūtaṁ paṭicca dve mahābhūtā,",
  "anya-e0104n5:110_2": "dve mahābhūte paṭicca ekaṁ mahābhūta’’nti ,",
  "anya-e0104n5:110_3": "evaṁ puthujjanānaṁ pavattamānā bhāvanāya pahātabbasamānasabhāvā bhāvanāya pahātabbāti vucceyyunti? Natthi navattabbatāpasaṅgo.",
  "anya-e0104n5:110_4": "Evañca sati puthujjanānaṁ pavattamānāpi bhāvanāya pahātabbā sakabhaṇḍe chandarāgādayo parabhaṇḍe chandarāgādīnaṁ upanissayapaccayo,",
  "anya-e0104n5:110_5": "rāgo ca rāgadiṭṭhīnaṁ adhipatipaccayoti ayamattho laddho hoti.",
  "anya-e0104n5:110_6": "Yathā pana aphoṭṭhabbattā rūpadhātuyaṁ tayo mahābhūtā na paramatthato sappaṭighā,",
  "anya-e0104n5:110_7": "evaṁ apekkhitabbabhāvanārahitā puthujjanesu vattamānā sakabhaṇḍe chandarāgādayo na paramatthato bhāvanāya pahātabbāti bhāvanāya pahātabbānaṁ nānākkhaṇikakammapaccayatā na vuttā.",
  "anya-e0104n5:110_8": "Na ca dassanenapahātabbā bhāvanāyapahātabbānaṁ kenaci paccayena paccayoti vuttā.",
  "anya-e0104n5:110_9": "Ye hi dassanena pahātabbapaccayā kilesā,",
  "anya-e0104n5:110_10": "na te dassanato uddhaṁ pavattanti.",
  "anya-e0104n5:110_11": "Dassanena pahātabbapaccayassapi pana uddhaccasahagatassa sahāyavekallamattameva dassanena kataṁ,",
  "anya-e0104n5:110_12": "na tassa koci bhāvo dassanena anuppattidhammataṁ āpāditoti tassa ekantabhāvanāyapahātabbatā vuttā.",
  "anya-e0104n5:110_13": "Tasmā tassa tādisasseva sati sahāye vipākuppādanavacanaṁ,",
  "anya-e0104n5:110_14": "asati ca vipākānuppādanavacanaṁ na virujjhatīti.",
  "anya-e0104n5:111_0": "Tayidaṁ sabbaṁ tesaṁ ācariyānaṁ ahopurisikāmattanti apare. Kasmā?",
  "anya-e0104n5:111_1": "Uddhaccasahagatassa ekantena bhāvanāya pahātabbattā.",
  "anya-e0104n5:111_2": "Evañhi vuttaṁ bhagavatā ‘‘katame dhammā bhāvanāya pahātabbā?",
  "anya-e0104n5:111_3": "Uddhaccasahagato cittuppādo’’ti (dha. sa. 1406). Yadi hi taṁ icchitaṁ siyā,",
  "anya-e0104n5:111_4": "yathā atītārammaṇattike ‘‘niyogā anāgatārammaṇā natthī’’ti (dha. sa. 1433) vatvā vibhajja vuttaṁ,",
  "anya-e0104n5:111_5": "evamidhāpi ‘‘niyogā bhāvanāya pahātabbā natthī’’ti vatvā ‘‘uddhaccasahagato siyā bhāvanāya pahātabbo, siyā na vattabbo’’ti vadeyya.",
  "anya-e0104n5:111_6": "Yā ca taṁ samatthentena ‘‘yadi vucceyyu’’ntiādinā yutti vuttā, sāpi ayutti. Kasmā?",
  "anya-e0104n5:111_7": "Yasmā dassanena pahātabbārammaṇānaṁ rāgadiṭṭhivicikicchāuddhaccānaṁ dassanena pahātabbabhāvo eva icchitoti.",
  "anya-e0104n5:111_8": "Yaṁ pana uddhaccaggahaṇena pāḷiyaṁ uddhaccasahagato cittuppādo vuttoti vatvā taṁ sādhetuṁ adhipatipaccayaniddese uddhaccassa anuddharaṇaṁ nibandhanaṁ vuttaṁ,",
  "anya-e0104n5:111_9": "tampi anibandhanaṁ paṭṭhāne sāvasesapāṭhadassanato.",
  "anya-e0104n5:111_10": "Tathā hi ‘‘atīto dhammo paccuppannassa dhammassa,",
  "anya-e0104n5:111_11": "anāgato dhammo paccuppannassa dhammassa ārammaṇapaccayena paccayo’’ti (paṭṭhā.",
  "anya-e0104n5:111_12": "2.18.2) etesaṁ vibhaṅge cetopariyañāṇaggahaṇaṁ katvā ‘‘paccuppanno dhammo paccuppannassa dhammassā’’ti etassa vibhaṅge labbhamānampi na uddhaṭaṁ.",
  "anya-e0104n5:112_0": "Bhāvanāya pahātabbassa vipākadānaṁ pati dassanena pahātabbassa sahāyabhāvūpagamanaṁ vicāretabbaṁ.",
  "anya-e0104n5:112_1": "Kiṁ avijjādi viya dānasīlādīnaṁ uppattiyāyeva vipākadānasāmatthiyā ṭhānavasena dassanenapahātabbaṁ bhāvanāyapahātabbassa sahāyabhāvaṁ upagacchati,",
  "anya-e0104n5:112_2": "udāhu kilesā viya kammassa paṭisandhidānaṁ patīti?",
  "anya-e0104n5:112_3": "Kiñcettha – yadi tāva purimo pakkho pahīnadassanappahātabbattā sekkhasantāne pavattino bhāvanāpahātabbassa kiriyabhāvo āpajjati pahīnāvijjātaṇhāmāne santāne pavattadānādi viya. Atha dutiyo,",
  "anya-e0104n5:112_4": "tassāpi dassanenapahātabbatā āpajjati apāyagamanīyasabhāvānativattanato,",
  "anya-e0104n5:112_5": "tasmā heṭṭhā vicāritanayeneva uddhaccasahagatassa vipākadānaṁ pati pāḷiyā,",
  "anya-e0104n5:112_6": "aṭṭhakathāya ca avirujjhanavasenettha atthavinicchayo veditabbo.",
  "anya-e0104n5:113_0": "Sāpīti uddhaccacetanāpi.",
  "anya-e0104n5:113_1": "Viññāṇassa paccayabhāveti sampuṇṇassa vipākaviññāṇassa paccayabhāve. Yadi apanetabbā,",
  "anya-e0104n5:113_2": "kasmā ‘‘samavīsati cetanā’’ti vuttanti tassa kāraṇaṁ dassento āha ‘‘avijjāpaccayā pana sabbāpetā hontī’’ti.",
  "anya-e0104n5:113_3": "Abhiññācetanāyapi paccayabhāvaṁ dasseti.",
  "anya-e0104n5:113_4": "Yadi evaṁ abhiññācetanāya saha ekavīsatīti vattabbaṁ, na,",
  "anya-e0104n5:113_5": "tathā avacanassa vuttakāraṇattā.",
  "anya-e0104n5:113_6": "Taṁ pana itarāvacanassāpi kāraṇanti samānarūpāya ekissā avacane yaṁ kāraṇaṁ apekkhitvā ekā na vuttā,",
  "anya-e0104n5:113_7": "tena kāraṇena vuttāyapi avattabbataṁ dasseti.",
  "anya-e0104n5:113_8": "Ayaṁ tikoti kāyasaṅkhārattiko.",
  "anya-e0104n5:113_9": "Purimattikanti puññābhisaṅkhārattikaṁ. Pavisatīti kathaṁ pavisati.",
  "anya-e0104n5:113_10": "Puññābhisaṅkhāro hi aṭṭhakāmāvacaracetanāpabhedo kāyaduccaritato viramantassa siyā kāyasaṅkhāro,",
  "anya-e0104n5:113_11": "vacīduccaritato viramantassa siyā vacīsaṅkhāro,",
  "anya-e0104n5:113_12": "manodvāre pana uppannā terasapi cetanā puññābhisaṅkhāro ca hoti cittasaṅkhāro ca.",
  "anya-e0104n5:113_13": "Apuññābhisaṅkhāropi kāyaduccaritavasena pavattiyaṁ siyā kāyasaṅkhāro,",
  "anya-e0104n5:113_14": "vacīduccaritavasena pavattiyaṁ siyā vacīsaṅkhāro,",
  "anya-e0104n5:113_15": "dve dvārāni muñcitvā manodvāre pavattiyaṁ siyā cittasaṅkhāro,",
  "anya-e0104n5:113_16": "āneñjābhisaṅkhāro cāti evaṁ dutiyattiko purimattikameva pavisati.",
  "anya-e0104n5:113_17": "Tena vuttaṁ ‘‘atthato puññābhisaṅkhārādīnaṁyeva vasena avijjāya paccayabhāvo veditabbo’’ti.",
  "anya-e0104n5:114_0": "593.Avijjābhāvebhāvatoti avijjāya atthibhāve saṅkhārānaṁ bhāvato.",
  "anya-e0104n5:114_1": "Na hi avijjāya asati kadāci saṅkhārā sambhavanti.",
  "anya-e0104n5:114_2": "Idāni taṁ avijjāya bhāvaṁ dassento ‘‘aññāṇaṁ appahīnaṁ hotī’’ti āha.",
  "anya-e0104n5:114_3": "Tena maggena anirodho idha avijjāya atthibhāvo, na dharamānatā evāti dasseti.",
  "anya-e0104n5:114_4": "Svāyamattho heṭṭhā vibhāvitoyeva.",
  "anya-e0104n5:114_5": "‘‘Avijjāsaṅkhāta’’nti ca iminā ñāṇābhāvādiṁ nivatteti.",
  "anya-e0104n5:114_6": "Ayañhi a-kāro ‘‘ahetukā dhammā (dha. sa.",
  "anya-e0104n5:114_7": "dukamātikā 2) abhikkhuko āvāso’’tiādīsu (cūḷava.",
  "anya-e0104n5:114_8": "76) taṁyoganivattiyaṁ dissati. Abhāvo hettha dīpito. ‘‘Appaccayā dhammā’’ti (dha. sa.",
  "anya-e0104n5:114_9": "dukamātikā 7) taṁsambandhitānivattiyaṁ.",
  "anya-e0104n5:114_10": "Paccayuppannañhi paccayasambandhīti appaccayuppannattāti taṁsambandhitā ettha jotīyati. ‘‘Anidassanā dhammā’’ti (dha. sa.",
  "anya-e0104n5:114_11": "dukamātikā 9) taṁsabhāvanivattiyaṁ. Nidassanañhi daṭṭhabbatā.",
  "anya-e0104n5:114_12": "Atha cakkhuviññāṇaṁ nidassanaṁ na passatīti taggahetabbatānivattiyaṁ.",
  "anya-e0104n5:114_13": "Tathā ‘‘anāsavā dhammā’’ti (dha. sa. dukamātikā 15). ‘‘Appaṭighā dhammā (dha. sa. dukamātikā 10), anārammaṇā dhammā’’ti (dha. sa.",
  "anya-e0104n5:114_14": "dukamātikā 55) taṁkiccanivattiyaṁ. ‘‘Arūpino dhammā (dha. sa. tikamātikā 11), acetasikā dhammā’’ti (dha. sa.",
  "anya-e0104n5:114_15": "dukamātikā 57) tabbhāvanivattiyaṁ.",
  "anya-e0104n5:114_16": "Tadaññathā hi ettha pakāsīyati. ‘‘Amanusso’’ti (dī. ni.",
  "anya-e0104n5:114_17": "2.321) tabbhāvamattanivattiyaṁ. Manussattamattaṁ natthi,",
  "anya-e0104n5:114_18": "aññaṁ samānanti sadisatā hettha sūcīyati. ‘‘Assamaṇo samaṇapaṭiñño (a. ni. 3.13, 27; pu. pa. 91, 124),",
  "anya-e0104n5:114_19": "aputto’’ti tathā sambhāvanīyaguṇanivattiyaṁ. Garahā hi ettha ñāyati. ‘‘Kacci bhoto anāmayaṁ (jā. 1.15.146; 2.20.129),",
  "anya-e0104n5:114_20": "anudarā kaññā’’ti tadanappabhāvanivattiyaṁ. ‘‘Anuppannā dhammā’’ti (dha. sa.",
  "anya-e0104n5:114_21": "tikamātikā 17) taṁsadisabhāvanivattiyaṁ. Atītānañhi uppannapubbattā,",
  "anya-e0104n5:114_22": "uppādidhammānañca paccayekadesanibbattiyā āraddhuppādabhāvā,",
  "anya-e0104n5:114_23": "kālavinimuttassa ca vijjamānattā uppannānukūlatā,",
  "anya-e0104n5:114_24": "pageva paccuppannānanti tabbidhurabhāvo ettha viññāyati. ‘‘Asekkhā dhammā’’ti (dha. sa.",
  "anya-e0104n5:114_25": "tikamātikā 11) tadapariyosānanivattiyaṁ.",
  "anya-e0104n5:114_26": "Tanniṭṭhānañhettha pakāsīyati.",
  "anya-e0104n5:114_27": "Imesaṁ pana atthānaṁ asambhavato pārisesena yathā kusalapaṭipakkhā dhammā akusalā,",
  "anya-e0104n5:114_28": "evaṁ vijjāpaṭipakkhā avijjāti katvā ñāṇapaṭipakkho dhammo aññāṇanti veditabbaṁ.",
  "anya-e0104n5:115_0": "Sukhasaññāyagahetvā dukkhadukkhavipariṇāmadukkhasaṅkhāradukkhatāhi viññūhi dukkhantveva gahetabbaṁ saṁsāradukkhaṁ sukhanti saññāya abhinivisitvā,",
  "anya-e0104n5:115_1": "etena tattha taṇhāpavattiṁ dasseti. Ārabhatīti nibbatteti.",
  "anya-e0104n5:115_2": "Taṇhāparikkhāreti taṇhāya ‘‘sukhaṁ subha’’ntiādinā saṅkhate parikkhate, alaṅkateti attho.",
  "anya-e0104n5:115_3": "Taṇhā hi dukkhassa samudayoti ajānanto bālo ‘‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyya’’ntiādinā (ma. ni.",
  "anya-e0104n5:115_4": "1.442) paritassanto kāyasaṅkhāre parikkharoti.",
  "anya-e0104n5:115_5": "Taṇhāparikkhāreti vā taṇhāya parivārabhūte. Taṇhāvatthuṁ hi cakkhādiṁ,",
  "anya-e0104n5:115_6": "rūpādiñca abhisaṅkharitvā taṁsamaṅgīnaṁ dentā saṅkharā taṇhāya upanentā tassā parivārā viya hontīti. Gativisese brahmalokādike.",
  "anya-e0104n5:115_7": "Anekasatapasubaddhabhiṁsano vājapeyyādiko yañño.",
  "anya-e0104n5:115_8": "Amaraṇatthāti gahitā dukkarakiriyā amaratapo. Amaro vā devo vā bhaveyyaṁ,",
  "anya-e0104n5:115_9": "devaññataro vāti pavattitā vatacariyā amaratapo.",
  "anya-e0104n5:115_10": "Dukkhattā vā maro mārako tapo amaratapo.",
  "anya-e0104n5:115_11": "Diṭṭhe adiṭṭhasaddo viya mare amarasaddo daṭṭhabbo.",
  "anya-e0104n5:116_0": "Jātiādipapātadukkhajananato maruppapātasadisatā puññābhisaṅkhārassa vuttā.",
  "anya-e0104n5:116_1": "‘‘Mahāpariḷāhajanika’’nti iminā anudahanaṭṭhena tiṇukkāsadisataṁ puññaphalassa dasseti.",
  "anya-e0104n5:116_2": "Appassādatañcāti ca-saddena adhikuṭṭanavinivijjhanaaṅgapaccaṅgapalibhañjanādiṁ saṅgaṇhāti.",
  "anya-e0104n5:116_3": "Tappaccayanti tassa vipariṇāmadukkhasabhāvassa sugatiphalassa paccayabhūtaṁ.",
  "anya-e0104n5:116_4": "Ramaṇīyabhāvena ca assādabhāvena ca gayhamānaṁ puññaphalaṁ dīpasikhāmadhulittasatthadhārāsadisaṁ.",
  "anya-e0104n5:116_5": "Tadattho ca puññābhisaṅkhāro taṁnipātalehanasadiso vutto.",
  "anya-e0104n5:116_6": "‘‘Sukho imissā paribbājikāya taruṇāya mudukāya lomasāya bāhāya samphasso’’tiādinā (ma. ni.",
  "anya-e0104n5:116_7": "1.469) sukhasaññāya asubhabhāvassa asallakkhaṇeneva ekaccakāmaparibhogoti bālo viya gūthakīḷanaṁ,",
  "anya-e0104n5:116_8": "kilesābhibhūtatāya kodhāratiabhibhūto asavaso maritukāmo viya visakhādanaṁ sampati kiriyākhaṇe,",
  "anya-e0104n5:116_9": "āyatiṁ phalakkhaṇe ca jigucchanīyaṁ,",
  "anya-e0104n5:116_10": "dukkhañca apuññābhisaṅkhāraṁ ārabhati.",
  "anya-e0104n5:116_11": "Lobhasahagatassa vā gūthakīḷanasadisatā,",
  "anya-e0104n5:116_12": "dosasahagatassa visakhādanasadisatā yojetabbā.",
  "anya-e0104n5:116_13": "Sabhayassāpi pisācanagarassa kāmaguṇasamiddhiyā sukhavipallāsahetubhāvo viya āruppavipākānaṁ nirantaratāya,",
  "anya-e0104n5:116_14": "anupalakkhiyamānauppādavayānaṁ dīghasantānatāya agayhamānavipariṇāmānaṁ saṅkhāravipariṇāmadukkhabhūtānampi niccādivipallāsahetubhāvoti, tesaṁ pisācanagarasadisatā,",
  "anya-e0104n5:116_15": "tadabhimukhagamanasadisatā ca āneñjābhisaṅkhārassa yojetabbā.",
  "anya-e0104n5:117_0": "Avijjābhāvatova saṅkhārabhāvo,",
  "anya-e0104n5:117_1": "na abhāvatoti saṅkhārānaṁ avijjāpaccayabhāve saṅkhepena anvayato,",
  "anya-e0104n5:117_2": "byatirekato ca vuttamatthaṁ suttena samatthetuṁ ‘‘vuttampi ceta’’ntiādinā suttapadaṁ ābhataṁ . Tattha avidvāti aviddasu.",
  "anya-e0104n5:117_3": "Avijjāgatoti avijjāya samannāgato, appahīnāvijjoti adhippāyo.",
  "anya-e0104n5:118_0": "Paṭṭhānapaccayakathāvaṇṇanā",
  "anya-e0104n5:119_0": "594.Tāvāti vattabbantarāpekkho nipāto,",
  "anya-e0104n5:119_1": "tena ‘‘avijjā saṅkhārānaṁ paccayo’’ti idaṁ tāva siddhaṁ,",
  "anya-e0104n5:119_2": "idaṁ pana aparaṁ vattabbanti dasseti.",
  "anya-e0104n5:119_3": "‘‘Idaṁ pana vattabba’’nti yamatthaṁ sandhāya vuttaṁ,",
  "anya-e0104n5:119_4": "taṁ dassetuṁ paccayadhammā nāma yesaṁ paccayā honti, yathā vā paccayā honti,",
  "anya-e0104n5:119_5": "tadubhayesaṁ bahubhāvato anekadhāva paccayā hontīti avijjāyapi taṁ āsaṅkanto pucchi ‘‘katamesaṁ saṅkhārānaṁ kathaṁ paccayo hotī’’ti,",
  "anya-e0104n5:119_6": "puññābhisaṅkhārādayo bahū saṅkhārā vuttā.",
  "anya-e0104n5:119_7": "Avijjā ca tesaṁ paccayo hoti, na sabbesaṁ ekadhāva hoti,",
  "anya-e0104n5:119_8": "tasmā imesaṁ saṅkhārānaṁ evaṁ paccayo hotīti idaṁ vattabbanti attho. Tatrāti tasmiṁ paccayabhāve.",
  "anya-e0104n5:119_9": "Yadipi ‘‘katamesaṁ saṅkhārāna’’ntiādinā asādhāraṇato pucchā āraddhā,",
  "anya-e0104n5:119_10": "ekadesena pana samudāyopalakkhaṇametanti dvādasannaṁ paṭiccasamuppādaṅgānaṁ yathāsakaṁ paccayuppannānaṁ paccayabhāvo vattabboti taṁ dassetuṁ,",
  "anya-e0104n5:119_11": "avijjāya vā paccayabhāve pucchite tappasaṅgena sabbesampi paccayadhammānaṁ paccayabhāvaṁ visajjetukāmo paccaye tāva pāḷinayeneva dassetuṁ ‘‘bhagavatā hī’’tiādi āraddhaṁ.",
  "anya-e0104n5:119_12": "Tattha ca bhagavatā catuvīsati paccayā vuttāti sambandho.",
  "anya-e0104n5:119_13": "Tesaṁ vasena avijjādīnaṁ paccayabhāvo veditabboti adhippāyo.",
  "anya-e0104n5:120_0": "‘‘Hetu ca so paccayo cā’’ti iminā vacanena hetuno,",
  "anya-e0104n5:120_1": "adhipatipaccayādibhūtassa ca gahaṇaṁ siyāti taṁ nivārento āha ‘‘hetu hutvā paccayo’’ti.",
  "anya-e0104n5:120_2": "Evampi so eva doso āpajjatīti puna āha ‘‘hetubhāvena paccayoti vuttaṁ hotī’’ti.",
  "anya-e0104n5:120_3": "Tena na idha hetusaddena dhammaggahaṇaṁ kataṁ,",
  "anya-e0104n5:120_4": "atha kho dhammassa sattiviseso gahitoti dasseti.",
  "anya-e0104n5:120_5": "Tassa hi paccayasaddassa ca samānādhikaraṇataṁ sandhāya ‘‘hetu ca so paccayo ca,",
  "anya-e0104n5:120_6": "hetu hutvā paccayo’’ti ca vuttaṁ.",
  "anya-e0104n5:120_7": "Evañca katvā parato pāḷiyaṁ ‘‘hetū hetu…pe… hetupaccayena paccayo’’tiādinā (paṭṭhā.",
  "anya-e0104n5:120_8": "1.1.1) tena tena hetubhāvādiupakārena tassa tassa dhammassa upakārakattaṁ vuttaṁ.",
  "anya-e0104n5:120_9": "Abhidhammaṭṭhakathāyaṁ pana ‘‘yo hi dhammo yaṁ dhammaṁ appaccakkhāya tiṭṭhati vā uppajjati vā, so tassa paccayo’’ti (paṭṭhā. aṭṭha. paccayuddesavaṇṇanā),",
  "anya-e0104n5:120_10": "‘‘mūlaṭṭhena upakārako dhammo hetupaccayo’’ti (paṭṭhā. aṭṭha.",
  "anya-e0104n5:120_11": "paccayuddesavaṇṇanā) ca evamādinā dhammapaṭṭhānaniddesena dhammato aññā dhammasatti nāma natthīti dhammeheva dhammasattivibhāvanaṁ katanti daṭṭhabbaṁ.",
  "anya-e0104n5:120_12": "Idhāpi vā ‘‘hetu ca so paccayo cā’’ti dhammeneva dhammasattiṁ dasseti.",
  "anya-e0104n5:120_13": "Na hi ‘‘hetupaccayo’’tiādiko uddeso kusalādiuddeso viya dhammappadhāno,",
  "anya-e0104n5:120_14": "atha kho dhammānaṁ upakārakabhāvappadhānoti.",
  "anya-e0104n5:121_0": "‘‘Eseva nayo’’ti iminā tabbhāvena paccayabhāvaṁ ārammaṇādīsu atidisati ‘‘ārammaṇañca taṁ paccayo cāti ārammaṇapaccayo, ārammaṇaṁ hutvā paccayo,",
  "anya-e0104n5:121_1": "ārammaṇabhāvena paccayoti attho’’ti, na kammadhārayamattaṁ.",
  "anya-e0104n5:122_0": "595.Vacanāvayavoti sādhanāvayavaṁ sandhāyāha.",
  "anya-e0104n5:122_1": "Vacanasabhāvañhi sādhanaṁ paresaṁ aviditatthañāpanato loke sādhananti pākaṭaṁ paññātaṁ.",
  "anya-e0104n5:122_2": "Tathā hi naṁ avayavalakkhaṇaṁ, vacanasabhāvañca sādhanaṁ,",
  "anya-e0104n5:122_3": "avayavapakkhādīni vacanāni sādhananti ca ñāyavādino vadanti. Paṭiññā, hetūtiādīsūti paṭiññā, hetu, udāharaṇa, upanaya, nigamanāni.",
  "anya-e0104n5:122_4": "Udāharaṇasādhammiyā sādhyasādhanaṁ hetu.",
  "anya-e0104n5:122_5": "Virūpo hetūti ca evamādīsu kāraṇaṁ yaṁ kiñci kāraṇalakkhaṇaṁ, sampāpakalakkhaṇampi vā.",
  "anya-e0104n5:122_6": "Ādi-saddena tassāpi saṅgahetabbatāya,",
  "anya-e0104n5:122_7": "ñāpakalakkhaṇaṁ pana vacanāvayavaggahaṇena gahitaṁ.",
  "anya-e0104n5:122_8": "Kāmaṁ mūlampi kāraṇalakkhaṇaṁ kāraṇameva,",
  "anya-e0104n5:122_9": "kāraṇanti panettha paccayahetu gahito.",
  "anya-e0104n5:122_10": "Mūlanti hetuhetūti kāraṇavisesavisayattā mūlassa visuṁ gahaṇaṁ.",
  "anya-e0104n5:122_11": "Etīti etassa atthavacanaṁ vattatīti,",
  "anya-e0104n5:122_12": "tañca uppattiṭṭhitīnaṁ sādhāraṇavacanaṁ.",
  "anya-e0104n5:122_13": "Tenevāha ‘‘tiṭṭhati vā uppajjati vā’’ti.",
  "anya-e0104n5:122_14": "Ekacco hi paccayo ṭhitiyā eva upakārako hoti yathā pacchājātapaccayo,",
  "anya-e0104n5:122_15": "ekacco uppattiyā eva yathā anantarādiko,",
  "anya-e0104n5:122_16": "ekacco ubhayassa yathā hetuādayo.",
  "anya-e0104n5:123_0": "Upakārakalakkhaṇoti ca dhammena dhammasattiṁ upakāraṁ dassetīti daṭṭhabbaṁ.",
  "anya-e0104n5:123_1": "Hinoti patiṭṭhāti etthāti hetu,",
  "anya-e0104n5:123_2": "anekatthattā dhātusaddānaṁ hi-saddo mūlasaddo viya patiṭṭhattho veditabbo.",
  "anya-e0104n5:123_3": "Hinoti vā etena kammanidānabhūtena uddhaṁ ojaṁ atiharantena mūlena viya pādapo tappaccayaṁ phalaṁ gacchati pavattati vuddhiṁ viruḷhiṁ āpajjatīti hetu.",
  "anya-e0104n5:123_4": "Attano phalaṁ karotīti kāraṇaṁ.",
  "anya-e0104n5:123_5": "Nidadāti dassentaṁ viya hotīti nidānaṁ.",
  "anya-e0104n5:123_6": "Sambhavati taṁ etasmāti sambhavo.",
  "anya-e0104n5:123_7": "Pabhavati etasmāti pabhavoti paccayahetusaddehi itaresampi samānatthatā veditabbā.",
  "anya-e0104n5:123_8": "Evaṁ santepi kāraṇavisesavisayo hetusaddo,",
  "anya-e0104n5:123_9": "kāraṇasāmaññavisayo paccayasaddoti dassento ‘‘mūlaṭṭhenā’’tiādimāha. Hetuattho,",
  "anya-e0104n5:123_10": "paccayaṭṭho ca heṭṭhā papañcavasena vuttoti taṁ saṅkhippaṁ dassento āha ‘‘saṅkhepato…pe… hetupaccayo’’ti.",
  "anya-e0104n5:124_0": "Yathā sālivīhibījādīni taṁtaṁosadhīnaṁ sālivīhiādibhāvassa sādhakāni,",
  "anya-e0104n5:124_1": "maṇiādippabhāvatthūni ca nīlādivaṇṇāni nīlādippabhāsādhakāni,",
  "anya-e0104n5:124_2": "evaṁ hetupaccayo yathārahaṁ attanā sampayuttadhammānaṁ kusalādibhāvassa sādhakoti imamatthaṁ dasseti ‘‘so sāliādīna’’ntiādinā.",
  "anya-e0104n5:124_3": "Ācariyānanti ca revatācariyaṁ sandhāyāha.",
  "anya-e0104n5:124_4": "Evaṁ santeti hetupaccayo yadi kusalādibhāvasādhako, evaṁ sati. Na sampajjati na sijjhati.",
  "anya-e0104n5:124_5": "Yathā kusalākusalahetu taṁsamuṭṭhānarūpassa kusalākusalabhāvāya na pariyatto,",
  "anya-e0104n5:124_6": "evaṁ abyākatopi hetu taṁsamuṭṭhānarūpassa abyākatabhāvāya.",
  "anya-e0104n5:124_7": "Sabhāveneva hi taṁ abyākatanti āha ‘‘na hi so tesaṁ kusalādibhāvaṁ sādhetī’’ti.",
  "anya-e0104n5:124_8": "Hetupaccayo ca tesaṁ hotiyevāti āha ‘‘na ca paccayo na hotī’’ti.",
  "anya-e0104n5:124_9": "Idāni tamatthaṁ pāḷiyā samatthetuṁ ‘‘vuttañheta’’ntiādi vuttaṁ.",
  "anya-e0104n5:124_10": "Vinā etenāti etena hetunā abyākatabhāvasādhakena vinā ahetukattā,",
  "anya-e0104n5:124_11": "abyākatabhāvo siddho sabhāvenevāti adhippāyo.",
  "anya-e0104n5:125_0": "‘‘Yoniso, bhikkhave,",
  "anya-e0104n5:125_1": "manasi karoto anuppannā ceva kusalā dhammā uppajjanti,",
  "anya-e0104n5:125_2": "uppannā ca kusalā dhammā abhivaḍḍhantī’’tiādi (a. ni.",
  "anya-e0104n5:125_3": "1.67) vacanehi kusalabhāvassa yonisomanasikārappaṭibaddhatā siddhāti āha ‘‘yonisomanasikārappaṭibaddho kusalabhāvo’’ti.",
  "anya-e0104n5:125_4": "Eteneva akusalaabyākatabhāvāpi kusalabhāvo viya na hetupaṭibaddhāti dassitaṁ hoti.",
  "anya-e0104n5:125_5": "Yaṁ paneke maññeyyuṁ ‘‘ahetukahetussa akusalabhāvo viya sahetukahetūnampi sabhāvatova kusalādibhāvo,",
  "anya-e0104n5:125_6": "aññesaṁ taṁsampayuttānaṁ hetupaṭibaddho’’ti,",
  "anya-e0104n5:125_7": "tassa uttaraṁ vattuṁ ‘‘yadi cā’’tiādimāha.",
  "anya-e0104n5:125_8": "Alobho kusalo vā siyā abyākato vāti yadi alobho sabhāvato kusalo,",
  "anya-e0104n5:125_9": "so kusalasabhāvattā abyākato na siyā.",
  "anya-e0104n5:125_10": "Atha abyākato taṁsabhāvattā kusalo na siyā alobhasabhāvassa adosattābhāvo viya. Yasmā pana ubhayathāpi hoti,",
  "anya-e0104n5:125_11": "tasmā yathā ubhayathā hontesu saddhādīsu sampayuttesu hetupaṭibaddhaṁ kusalādibhāvaṁ pariyesetha, na sabhāvato,",
  "anya-e0104n5:125_12": "evaṁ hetūsupi kusalāditā aññapaṭibaddhā pariyesitabbā,",
  "anya-e0104n5:125_13": "na sabhāvatoti yaṁ vuttaṁ ‘‘sampayuttahetūsu sabhāvatova kusalādibhāvo’’ti, taṁ na yujjati.",
  "anya-e0104n5:125_14": "Sā pana pariyesiyamānā yonisomanasikārādipaṭibaddhā hotīti hetūsu viya sampayuttesupi yonisomanasikārādipaṭibaddho kusalādibhāvo,",
  "anya-e0104n5:125_15": "na hetupaṭibaddhoti siddhaṁ hotīti adhippāyo.",
  "anya-e0104n5:126_0": "Viruḷhamūlā viyāti etena mūlāni viya mūlānīti dasseti.",
  "anya-e0104n5:126_1": "Tenevāha ‘‘suppatiṭṭhitabhāvasādhanenā’’ti.",
  "anya-e0104n5:126_2": "Svāyaṁ ‘‘kusalo dhammo kusalassa, kusalo dhammo abyākatassa,",
  "anya-e0104n5:126_3": "kusalo dhammo kusalābyākatassa, akusalo dhammo akusalassa, akusalo dhammo abyākatassa,",
  "anya-e0104n5:126_4": "akusalo dhammo akusalābyākatassa,",
  "anya-e0104n5:126_5": "abyākato dhammo abyākatassā’’ti evaṁ sattadhā pañhāvāre niddiṭṭho.",
  "anya-e0104n5:126_6": "Yaṁ pana vuttaṁ hetukiccaṁ dassentena ‘‘hetū hetusampayuttakānaṁ dhammānaṁ,",
  "anya-e0104n5:126_7": "taṁsamuṭṭhānānañca rūpānaṁ hetupaccayena paccayo’’ti (paṭṭhā. 1.1.1),",
  "anya-e0104n5:126_8": "tattha paṭhamo hetusaddo paccattaniddiṭṭho paccayadhammaniddeso,",
  "anya-e0104n5:126_9": "tenassa hetubhāvena upakārakatā hetupaccayatāti dasseti.",
  "anya-e0104n5:126_10": "Dutiyo paccayuppannavisesanaṁ,",
  "anya-e0104n5:126_11": "tena na yesaṁ kesañci sampayuttakānaṁ hetū hetupaccayena paccayo,",
  "anya-e0104n5:126_12": "atha kho hetunā sampayuttānamevāti dasseti.",
  "anya-e0104n5:126_13": "Nanu ca sampayuttasaddassa sāpekkhattā dutiye hetusadde avijjamānepi aññassa apekkhitabbassa aniddiṭṭhattā hetū attanāva sampayuttakānaṁ hetupaccayena paccayoti ayamattho viññāyatīti? Nāyamekanto.",
  "anya-e0104n5:126_14": "Hetusaddo hi paccattaniddiṭṭho ‘‘hetupaccayena paccayo’’ti ettheva byāvaṭo yadā gayhati,",
  "anya-e0104n5:126_15": "na tadā sampayuttavisesanaṁ hotīti sampayuttaavisiṭṭhā ye keci gahitā bhaveyyunti.",
  "anya-e0104n5:126_16": "Nanu ca yathā ‘‘arūpino āhārā sampayuttakānaṁ dhammānaṁ,",
  "anya-e0104n5:126_17": "arūpino indriyā sampayuttakānaṁ dhammāna’’nti ca vutte dutiyena āhāraggahaṇena,",
  "anya-e0104n5:126_18": "indriyaggahaṇena ca vināpi āhārindriyasampayuttakāva gayhanti, evamidhāpi siyāti? Na,",
  "anya-e0104n5:126_19": "āhārindriyāsampayuttassa vajjetabbassa abhāvato.",
  "anya-e0104n5:126_20": "Vajjetabbābhāvato hi tattha dutiye āhārindriyaggahaṇe asatipi taṁsampayuttakāva gayhantīti taṁ na kataṁ,",
  "anya-e0104n5:126_21": "idha pana vajjetabbaṁ atthīti kattabbaṁ dutiyaṁ hetuggahaṇaṁ.",
  "anya-e0104n5:126_22": "Evampi ‘‘hetū hetusampayuttakāna’’nti ettha hetusampayuttakānaṁ so eva sampayuttakahetūti visesanassa akatattā yo koci hetu yassa kassaci hetusampayuttassa hetupaccayena paccayoti āpajjatīti? Nāpajjati,",
  "anya-e0104n5:126_23": "paccattaniddiṭṭhasseva hetuno puna sampayuttavisesanabhāvena vuttattā.",
  "anya-e0104n5:126_24": "Etadatthameva hi vināpi dutiyena hetusaddena hetusampayuttabhāve siddhepi tassa gahaṇaṁ kataṁ.",
  "anya-e0104n5:127_0": "Atha vā asati dutiye hetusadde hetusampayuttakānaṁ hetupaccayena paccayo,",
  "anya-e0104n5:127_1": "na pana hetūnanti evampi gahaṇaṁ siyāti tannivāraṇatthaṁ so vutto.",
  "anya-e0104n5:127_2": "Tena hetusampayuttabhāvaṁ ye labhanti, tesaṁ sabbesaṁ hetūnaṁ,",
  "anya-e0104n5:127_3": "aññesampi hetū hetupaccayena paccayoti dassitaṁ hoti.",
  "anya-e0104n5:127_4": "Yasmā pana hetujhānamaggā patiṭṭhāmattādibhāvena aññadhammanirapekkhā,",
  "anya-e0104n5:127_5": "na āhārindriyā viya sāpekkhā eva,",
  "anya-e0104n5:127_6": "tasmā etesveva dutiyaṁ hetādiggahaṇaṁ kataṁ.",
  "anya-e0104n5:127_7": "Āhārindriyā pana āharitabbaīsitabbāpekkhā eva,",
  "anya-e0104n5:127_8": "tasmā te vināpi dutiyena āhārindriyaggahaṇena attanā eva āharitabbe,",
  "anya-e0104n5:127_9": "īsitabbe ca āhārindriyabhūte,",
  "anya-e0104n5:127_10": "aññe ca sampayuttake paricchindantīti taṁ tattha na kataṁ.",
  "anya-e0104n5:127_11": "Idha ca dutiyena hetuggahaṇena paccayuppannānaṁ hetunā,",
  "anya-e0104n5:127_12": "paccayabhūteneva ca sampayuttānaṁ hetūnaṁ,",
  "anya-e0104n5:127_13": "aññesañca paricchinnattā puna visesena kiccaṁ natthīti pañhāvāre ‘‘kusalā hetū sampayuttakānaṁ khandhāna’’ntiādīsu dutiyaṁ hetuggahaṇaṁ na katanti daṭṭhabbaṁ.",
  "anya-e0104n5:128_0": "596.Ārammaṇabhāvenāti visayabhāvena, ālambitabbabhāvenāti attho.",
  "anya-e0104n5:128_1": "Ārabhitvāpīti pi-saddena imamatthaṁ dasseti – rūpāyatanādimatte yasmiṁ kismiñci ekasmiṁ aṭṭhatvā ‘‘yaṁ yaṁ dhammaṁ ārabbhā’’ti (paṭṭhā 1.1.2) aniyamena sabbarūpāyatanānaṁ…pe… sabbadhammāyatanānañca ārammaṇapaccayabhāvassa vuttattā rūpādibhedena chabbidhesu saṅkhatāsaṅkhatapaññattidhammesu na koci dhammo ārammaṇapaccayo na hotīti.",
  "anya-e0104n5:128_2": "Svāyaṁ ārammaṇapaccayabhāvo heṭṭhā vibhāvito eva. Ālambitvāti gahetvā.",
  "anya-e0104n5:128_3": "Ekantasārammaṇabhāvato anārabbha pavatti eva natthīti āha ‘‘ārabbhevā’’ti.",
  "anya-e0104n5:128_4": "Svāyaṁ ‘‘kusalo dhammo kusalassa, kusalo dhammo akusalassa, kusalo dhammo abyākatassa, akusalo dhammo akusalassa, kusalassa, abyākatassa, abyākato dhammo abyākatassa, kusalassa,",
  "anya-e0104n5:128_5": "akusalassā’’ti evaṁ navappakāro veditabbo.",
  "anya-e0104n5:129_0": "597.Jeṭṭhakaṭṭhenāti pamukhabhāvena.",
  "anya-e0104n5:129_1": "Attādhīnānañhi patibhūto dhammo adhipati.",
  "anya-e0104n5:129_2": "So tesaṁ pamukhabhāvena pavattati.",
  "anya-e0104n5:129_3": "‘‘Chandavato kiṁ nāma na sijjhatī’’tiādikaṁ purimābhisaṅkhārūpanissayaṁ labhitvā uppajjamāne cittuppāde chandādayo dhurabhūtā jeṭṭhakabhūtā sampayuttadhamme sādhayamānā vase vattayamānā hutvā pavattanti,",
  "anya-e0104n5:129_4": "sampayuttadhammā ca tesaṁ vasena vattanti hīnādibhāvena tadanuvattanato,",
  "anya-e0104n5:129_5": "tena te adhipatipaccayā honti.",
  "anya-e0104n5:129_6": "Garukātabbampi ārammaṇaṁ tanninnapoṇapabbhārānaṁ assādanapaccavekkhaṇamaggaphalānaṁ attano vase vattayamānaṁ viya paccayo hoti.",
  "anya-e0104n5:129_7": "Tasmā ayaṁ attādhīnānaṁ patibhāvena upakārakattā adhipatipaccayoti daṭṭhabbo.",
  "anya-e0104n5:129_8": "Chandādhipatīti chandasaṅkhāto adhipati,",
  "anya-e0104n5:129_9": "chandaṁ dhuraṁ chandaṁ jeṭṭhakaṁ katvā cittuppattikāle uppannassa kattukamyatāchandassetaṁ nāmaṁ. Sesesupi eseva nayo.",
  "anya-e0104n5:129_10": "Kasmā pana yathā hetupaccayaniddese ‘‘hetū hetusampayuttakāna’’nti (paṭṭhā. 1.1.1) vuttaṁ,",
  "anya-e0104n5:129_11": "evamidha ‘‘adhipatī adhipatisampayuttakāna’’nti avatvā ‘‘chandādhipati chandasampayuttakāna’’ntiādinā (paṭṭhā. 1.1.3) nayena vuttanti? Ekakkhaṇe abhāvato.",
  "anya-e0104n5:129_12": "Hetavo hi dve tayopi ekakkhaṇe hetupaccayā honti,",
  "anya-e0104n5:129_13": "mūlaṭṭhena upakārakabhāvassa avijahanato.",
  "anya-e0104n5:129_14": "Adhipati pana jeṭṭhakaṭṭhena upakārako,",
  "anya-e0104n5:129_15": "na ca ekakkhaṇe bahū jeṭṭhakā honti.",
  "anya-e0104n5:129_16": "Tasmā ekato uppannānampi tesaṁ ekakkhaṇe adhipatipaccayabhāvo natthīti ‘‘adhipatī adhipatisampayuttakāna’’nti avatvā ‘‘chandādhipati chandasampayuttakāna’’ntiādinā nayena vuttaṁ.",
  "anya-e0104n5:130_0": "Yaṁ yaṁ dhammanti yaṁ yaṁ ārammaṇadhammaṁ.",
  "anya-e0104n5:130_1": "Garuṁ katvāti garukāracittīkāravasena vā assādanavasena vā garukārikaṁ laddhabbaṁ avijahitabbaṁ anavaññātaṁ katvā.",
  "anya-e0104n5:130_2": "Te te dhammāti te te garukātabbā dhammā.",
  "anya-e0104n5:130_3": "Tesaṁ tesanti taṁtaṁgarukārakadhammānaṁ.",
  "anya-e0104n5:130_4": "Adhipatipaccayenāti ārammaṇādhipatipaccayena.",
  "anya-e0104n5:130_5": "Svāyaṁ ‘‘kusalo dhammo kusalassa sahajātārammaṇehi, akusalassa ārammaṇeneva,",
  "anya-e0104n5:130_6": "abyākatassa sahajātārammaṇehi,",
  "anya-e0104n5:130_7": "kusalābyākatassa sahajātenevāti kusalamūlā cattāro,",
  "anya-e0104n5:130_8": "akusalo dhammo akusalassa sahajātārammaṇehi, abyākatassa sahajāteneva,",
  "anya-e0104n5:130_9": "tathā akusalābyākatassāti akusalamūlā tayo,",
  "anya-e0104n5:130_10": "abyākato dhammo abyākatassa sahajātārammaṇehi, kusalassa ārammaṇeneva,",
  "anya-e0104n5:130_11": "tathā akusalassāti abyākatamūlā tayo’’ti saṅkhepato dasappakāro adhipatipaccayo.",
  "anya-e0104n5:130_12": "Ettha ca sattadhā sahajātādhipati,",
  "anya-e0104n5:130_13": "sattadhā ārammaṇādhipati veditabbo.",
  "anya-e0104n5:131_0": "598. Antarāyatīti antaraṁ, byavadhāyakanti attho.",
  "anya-e0104n5:131_1": "Nāssa antaraṁ vijjatīti anantaro,",
  "anya-e0104n5:131_2": "anantaro ca so paccayo cāti anantarapaccayo.",
  "anya-e0104n5:131_3": "‘‘Atthānantaratā anantarapaccayo,",
  "anya-e0104n5:131_4": "kālānantaratā samanantarapaccayo’’tiādinā bahudhā papañcayanti,",
  "anya-e0104n5:131_5": "asāraṁ ganthavitthāraṁ karonti.",
  "anya-e0104n5:131_6": "Yathā pavattiokāsadānavisesabhāvena natthivigatapaccayā vuttā,",
  "anya-e0104n5:131_7": "na evaṁ anantarasamanantarapaccayā,",
  "anya-e0104n5:131_8": "ete pana cittaniyamahetubhāvena vuttāti taṁ cittaniyamahetubhāvaṁ dassetuṁ ‘‘yo hi esā’’tiādi āraddhaṁ.",
  "anya-e0104n5:131_9": "Tattha manoviññāṇadhātūtiādi cittaniyamoti ettha ādi-saddena santīraṇānantarā voṭṭhabbanaṁ,",
  "anya-e0104n5:131_10": "cutianantarā paṭisandhīti yassa yassa cittassa anantarā yaṁ yaṁ cittaṁ uppajjati,",
  "anya-e0104n5:131_11": "tassa tassa tadanantaruppādaniyamo taṁtaṁsahakāripaccayavisiṭṭhassa purimapurimacittasseva vasena ijjhatīti dasseti.",
  "anya-e0104n5:132_0": "Atthānantaratāyāti atthena kenaci dhammena anantaratāya.",
  "anya-e0104n5:132_1": "Kālānantaratāyāti kālabhedena anantaratāya .",
  "anya-e0104n5:132_2": "Ācariyānanti idhāpi revatācariyameva sandhāya vuttaṁ.",
  "anya-e0104n5:132_3": "Tatthāti tasmiṁ kālānantaratāya samanantarapaccayabhāve, tasmiṁ vā yathāvuttavirodhe.",
  "anya-e0104n5:132_4": "Bhāvanābalena pana vāritattāti ettha yathā rukkhassa vedhe dinne pupphituṁ samatthasseva pupphanaṁ na hoti,",
  "anya-e0104n5:132_5": "vedhe pana apanīte tāya eva samatthatāya pupphanaṁ hoti,",
  "anya-e0104n5:132_6": "evamidhāpi bhāvanābalena vāritattā samuṭṭhāpanasamatthasseva asamuṭṭhāpanaṁ,",
  "anya-e0104n5:132_7": "tasmiñca apagate tāya eva samatthatāya samuṭṭhāpanaṁ hotīti adhippāyo.",
  "anya-e0104n5:132_8": "Tampi vacanaṁ kālānantaratā natthi sattāhādinā kālena antaritabhāvato.",
  "anya-e0104n5:132_9": "Etadeva ‘‘kālantaritatā atthi’’ icceva vadāma.",
  "anya-e0104n5:132_10": "Nanu ca kālo nāma koci paramatthato natthīti vadeyyāti āsaṅkanto āha ‘‘kālānantara…pe… laddhī’’ti.",
  "anya-e0104n5:133_0": "Byañjanamattatovettha nānākaraṇaṁ paccetabbaṁ,",
  "anya-e0104n5:133_1": "na atthatoti upacayasantatiadhivacananiruttipadānaṁ viya saddatthamattato nānākaraṇaṁ,",
  "anya-e0104n5:133_2": "na vacanīyatthatoti adhippāyo.",
  "anya-e0104n5:133_3": "Teneva saddatthavisesaṁ dassetuṁ ‘‘katha’’ntiādimāha.",
  "anya-e0104n5:133_4": "Tattha purimapacchimānaṁ nirodhuppādantarābhāvato nirantaruppādanasamatthatā anantarapaccayabhāvo.",
  "anya-e0104n5:133_5": "Rūpakalāpānaṁ viya saṇṭhānābhāvato,",
  "anya-e0104n5:133_6": "paccayapaccayuppannānaṁ sahāvaṭṭhānābhāvato ca ‘‘idamito heṭṭhā, uddhaṁ,",
  "anya-e0104n5:133_7": "tiriya’’nti vibhāgābhāvā attanā ekattamiva upanetvā suṭṭhu anantarabhāvena uppādanasamatthatā samanantarapaccayatā.",
  "anya-e0104n5:133_8": "Uppādanasamatthatāti ca abyāpārattā dhammānaṁ yasmiṁ yadākāre niruddhe,",
  "anya-e0104n5:133_9": "vattamāne vā sati taṁtaṁvisesavanto dhammā honti,",
  "anya-e0104n5:133_10": "tassa sova ākāro vuccatīti daṭṭhabbo.",
  "anya-e0104n5:133_11": "Dhammānaṁ pavattimattameva ca upādāya kālavohāroti nirodhā vuṭṭhahantassa nevasaññānāsaññāyatanaphalasamāpattīnaṁ asaññabhavā cavantassa,",
  "anya-e0104n5:133_12": "purimacutipacchimapaṭisandhīnañca nirodhuppādanirantaratāya kālantaratā natthi.",
  "anya-e0104n5:133_13": "Na hi tesaṁ antarā arūpadhammappavatti atthi,",
  "anya-e0104n5:133_14": "yaṁ upādāya kālantaratā vucceyya,",
  "anya-e0104n5:133_15": "na ca rūpadhammappavatti arūpadhammappavattiyā antaraṁ karoti aññasantānattā.",
  "anya-e0104n5:133_16": "Rūpārūpasantatiyo hi dve aññamaññaṁ visadisasabhāvattā aññamaññūpakārabhāvena pavattamānāpi visuṁyeva honti.",
  "anya-e0104n5:133_17": "Ekasantatiyañca purimapacchimānaṁ majjhe pavattamānaṁ taṁsantatipariyāpannatāya antarakārakaṁ hoti.",
  "anya-e0104n5:133_18": "Tādisañca kiñci nevasaññānāsaññāyatanaphalasamāpattīnaṁ majjhe natthi,",
  "anya-e0104n5:133_19": "na ca abhāvo antarakārako hoti abhāvattā eva.",
  "anya-e0104n5:133_20": "Tasmā javanānantarassa javanassa viya,",
  "anya-e0104n5:133_21": "bhavaṅgānantarassa bhavaṅgassa viya ca nirantaratā suṭṭhu anantaratā hotīti tathā uppādanasamatthatā nevasaññānāsaññāyatanacutīnampi daṭṭhabbā.",
  "anya-e0104n5:133_22": "Uppattiyā paccayabhāvo cettha anantarapaccayādīnaṁ pākaṭoti uppādanasamatthatāva vuttā .",
  "anya-e0104n5:133_23": "Paccuppannānaṁ pana dhammānaṁ pubbantāparantaparicchedena gahitānaṁ uppajjatīti vacanaṁ alabhantānaṁ ‘‘atīto dhammo paccuppannassa dhammassa anantarapaccayena paccayo’’tiādinā (paṭṭhā.",
  "anya-e0104n5:133_24": "2.18.4) anantarādipaccayabhāvo vuttoti na so uppattiyā evāti viññāyati.",
  "anya-e0104n5:133_25": "Na hi kusalādiggahaṇaṁ viya paccuppannaggahaṇaṁ aparicchedaṁ.",
  "anya-e0104n5:133_26": "Yato uppattimattasamaṅgino eva gahaṇaṁ siyā.",
  "anya-e0104n5:133_27": "Teneva ca atītattike paṭiccavārādayo na santīti.",
  "anya-e0104n5:133_28": "Tassa ‘‘kusalo dhammo kusalassa, kusalo dhammo abyākatassa, akusalo dhammo akusalassa, akusalo dhammo abyākatassa, abyākato dhammo abyākatassa, abyākato dhammo kusalassa,",
  "anya-e0104n5:133_29": "abyākato dhammo akusalassā’’ti sattadhā bhedo veditabbo.",
  "anya-e0104n5:134_0": "599.Uppajjamānova saha uppādanabhāvenāti etthāpi uppattiyā paccayabhāvena pākaṭena ṭhitiyāpi paccayabhāvaṁ nidassetīti daṭṭhabbaṁ,",
  "anya-e0104n5:134_1": "aññathā padīpanidassanaṁ na yujjeyya.",
  "anya-e0104n5:134_2": "Padīpo hi pabhāsassa ṭhitiyāpi paccayo, na uppattiyā eva.",
  "anya-e0104n5:134_3": "Paccayuppannānaṁ sahajātabhāvena upakārakatā sahajātapaccayatā.",
  "anya-e0104n5:134_4": "Okkantikkhaṇeti paṭisandhikkhaṇe.",
  "anya-e0104n5:134_5": "Tasmiṁ hi khaṇe nāmarūpaṁ okkantaṁ viya paralokato āgantvā idha mātukucchiādiṁ pavisantaṁ viya uppajjati,",
  "anya-e0104n5:134_6": "tasmā so khaṇo okkantikkhaṇoti vuccati.",
  "anya-e0104n5:134_7": "Ettha ca rūpanti hadayavatthuyeva adhippetaṁ. Tañhi nāmassa,",
  "anya-e0104n5:134_8": "nāmañca tassa sahajātapaccayo hoti.",
  "anya-e0104n5:134_9": "Cittacetasikāti pavattiyaṁ cattāro khandhā paṭisandhikkhaṇe cittasamuṭṭhānānaṁ abhāvato.",
  "anya-e0104n5:134_10": "Rūpino dhammāti hadayavatthuṁ sandhāyāha.",
  "anya-e0104n5:134_11": "Tattha yadipi pubbe ‘‘okkantikkhaṇe nāmarūpa’’nti vuttaṁ,",
  "anya-e0104n5:134_12": "tathāpi tena khaṇantare sahajātapaccayabhāvo rūpadhammānaṁ na nivāritoti tannivāraṇatthamidaṁ vuttanti gahetabbaṁ.",
  "anya-e0104n5:134_13": "Kiñci kāleti keci kismiñci kāleti attho,",
  "anya-e0104n5:134_14": "tena rūpino dhammā keci vatthubhūtā kismiñci paṭisandhikāleti aññesaṁ rūpadhammānaṁ,",
  "anya-e0104n5:134_15": "vatthuno ca pavattiyaṁ arūpadhammānaṁ sahajātapaccayabhāvaṁ pubbe anivāritaṁ nivāreti.",
  "anya-e0104n5:134_16": "Evañca katvā ‘‘kiñci kāla’’nti vā ‘‘kismiñci kāle’’ti vā vattabbe tathā avatvā vibhattivipallāsaṁ katvā vuttaṁ.",
  "anya-e0104n5:134_17": "Tena kiñcīti upayogekavacanaṁ.",
  "anya-e0104n5:134_18": "‘‘Rūpino dhammā’’ti etena sambandhe paccattabahuvacanaṁ jāyati.",
  "anya-e0104n5:134_19": "‘‘Kāle’’ti etena sambandhe bhummekavacananti dīpitanti veditabbaṁ. Purimena ca ‘‘eko khandho,",
  "anya-e0104n5:134_20": "vatthu ca tiṇṇannaṁ khandhāna’’nti (paṭṭhā.",
  "anya-e0104n5:134_21": "1.1.419) ādivacanena nāmasahitaṁ eva vatthu nāmassa paccayoti vattabbe āpanne itarena kevalassa ca tathāvattabbataṁ dasseti.",
  "anya-e0104n5:134_22": "Svāyaṁ sahajātapaccayo ‘‘kusalo dhammo kusalassa, abyākatassa, kusalābyākatassa, akusalo dhammo akusalassa , abyākatassa, akusalābyākatassa, abyākato dhammo abyākatassa,",
  "anya-e0104n5:134_23": "kusalābyākato dhammo abyākatassa,",
  "anya-e0104n5:134_24": "akusalābyākato dhammo abyākatassā’’ti (paṭṭhā. 1.1.419) navavidho veditabbo.",
  "anya-e0104n5:135_0": "600.",
  "anya-e0104n5:135_1": "Attano upakārakassa upakārakatā aññamaññapaccayatā.",
  "anya-e0104n5:135_2": "Tathā hissa tidaṇḍaṁ nidassitaṁ.",
  "anya-e0104n5:135_3": "Upakārakatā ca aññamaññatāvaseneva daṭṭhabbā, na sahajātatādivasena.",
  "anya-e0104n5:135_4": "Sahajātādipaccayo hontoyeva hi koci aññamaññapaccayo na hoti,",
  "anya-e0104n5:135_5": "na ca sahajātādipaccayadhammehi vinā imassa pavatti atthi.",
  "anya-e0104n5:135_6": "Tathā hi sahajātādipaccayo ca hontoyeva hi koci aññamaññapaccayo hoti.",
  "anya-e0104n5:135_7": "Yadi ca attano upakārakassa upakārakatāmattaṁ aññamaññapaccayo siyā,",
  "anya-e0104n5:135_8": "purejātapacchājātabhāvena upakārassa upakārakā vatthukhandhā aññamaññapaccayā siyuṁ, na ca taṁ icchitaṁ.",
  "anya-e0104n5:135_9": "Tena vuttaṁ ‘‘upakārakatā ca aññamaññavaseneva daṭṭhabbā’’ti. Ayañca uppattiyā,",
  "anya-e0104n5:135_10": "ṭhitiyā ca upakārakoti veditabbo.",
  "anya-e0104n5:135_11": "Ayaṁ pana ‘‘kusalo dhammo kusalassa, akusalo dhammo akusalassa,",
  "anya-e0104n5:135_12": "abyākato dhammo abyākatassā’’ti tividho veditabbo.",
  "anya-e0104n5:136_0": "601.",
  "anya-e0104n5:136_1": "Taruādīnaṁ pathavī viya adhiṭṭhānākārena pathavīdhātu sesadhātūnaṁ,",
  "anya-e0104n5:136_2": "cakkhādayo cakkhuviññāṇādīnaṁ upakārakā cittakammassa paṭādayo viya nissayākārena khandhādayo taṁtaṁnissayānaṁ khandhādīnaṁ.",
  "anya-e0104n5:136_3": "Pathavīdhātuyaṁ patiṭṭhāya eva hi sesadhātuyo upādārūpāni viya yathāsakaṁ kiccaṁ karonti.",
  "anya-e0104n5:137_0": "Adhiṭṭhānākārenāti ādhārākārena.",
  "anya-e0104n5:137_1": "Ādhārākāro cettha tesaṁ sātisayaṁ tadadhīnavuttitāya veditabbo.",
  "anya-e0104n5:137_2": "Yato bhūtāni aniddisitabbaṭṭhānāni vuccanti,",
  "anya-e0104n5:137_3": "evañca katvā cakkhādīnampi adhiṭṭhānākārena upakārakatā suṭṭhu yujjati.",
  "anya-e0104n5:137_4": "Na hi yathāvuttaṁ tadadhīnavuttitāvisesaṁ muñcitvā añño cakkhādīsu adesakānaṁ arūpadhammānaṁ adhiṭṭhānākāro sambhavati.",
  "anya-e0104n5:137_5": "Yadipi yaṁ yaṁ dhammaṁ paṭicca ye ye dhammā uppajjanti,",
  "anya-e0104n5:137_6": "tesaṁ sabbesaṁ tadadhīnavuttibhāvo.",
  "anya-e0104n5:137_7": "Yena pana paccayabhāvavisesena cakkhādīnaṁ paṭumandabhāvesu cakkhuviññāṇādayo tadanuvidhānākāreneva pavattanti,",
  "anya-e0104n5:137_8": "svāyamidha tesaṁ tadadhīnavuttitāsiddho visesoti.",
  "anya-e0104n5:137_9": "Evañhi paccayabhāvasāmaññe satipi ārammaṇapaccayato nissayapaccayassa viseso vibhāvito hoti.",
  "anya-e0104n5:137_10": "Svāyaṁ nayo heṭṭhā pakāsitova.",
  "anya-e0104n5:137_11": "Chaṭṭho panāti ettha ‘‘rūpino dhammā arūpīnaṁ dhammānaṁ kismiñci kāle’’ti idaṁ na labbhati.",
  "anya-e0104n5:137_12": "Yaṁ panettha labbhati ‘‘rūpino dhammā kecī’’ti,",
  "anya-e0104n5:137_13": "tattha te eva dhamme dassetuṁ ‘‘cakkhāyatana’’ntiādi niddiṭṭhaṁ.",
  "anya-e0104n5:137_14": "Yaṁ rūpanti hadayavatthuṁ sandhāya vuttaṁ.",
  "anya-e0104n5:137_15": "Ayaṁ pana nissayapaccayo terasavidho. Kathaṁ? Sahajātato kusalamūlā tayo, tathā akusalamūlā,",
  "anya-e0104n5:137_16": "abyākatamūlesu pana purejātaṁ labbhati.",
  "anya-e0104n5:137_17": "Abyākatañhi abyākatassa sahajātampi paccayo hoti,",
  "anya-e0104n5:137_18": "purejātampi kusalassa purejātameva, tathā akusalassa,",
  "anya-e0104n5:137_19": "kusalābyākataṁ sahajātapurejātato kusalassa, sahajātato eva abyākatassa,",
  "anya-e0104n5:137_20": "tathā akusalābyākata’’nti evaṁ terasa.",
  "anya-e0104n5:138_0": "602.Tadadhīnavuttitāya attano phalena nissitoti yaṁ kiñci kāraṇaṁ nissayoti vatvā tattha yo bhuso nissayo, taṁ upanissayoti niddhāreti.",
  "anya-e0104n5:138_1": "Balavakāraṇabhāvena upakārakoti ārammaṇabhāvavasena anantaraṁ anurūpacittuppādanasamatthatāvasena,",
  "anya-e0104n5:138_2": "kevalañca balavantaṁ kāraṇaṁ hutvā upakārako. Tenāha ‘‘so’’tiādi.",
  "anya-e0104n5:139_0": "Tattha dānaṁ datvāti deyyadhammaṁ cajitvā. Yāya vā cetanāya so diyyati, sā cetanā dānaṁ.",
  "anya-e0104n5:139_1": "Datvāti taṁ cetanaṁ pariyodapetvā visuddhaṁ katvā.",
  "anya-e0104n5:139_2": "Sīlaṁ samādiyitvāti pañcaṅgadasaṅgādivasena niccasīlaṁ gaṇhitvā.",
  "anya-e0104n5:139_3": "Iminā samādānaviratiyeva dassitā,",
  "anya-e0104n5:139_4": "sampattaviratisamucchedaviratiyo pana loke ‘‘sīla’’nti apākaṭattā na vuttā. Kiñcāpi na vuttā,",
  "anya-e0104n5:139_5": "ārammaṇapaccayo pana hontiyeva.",
  "anya-e0104n5:139_6": "Tattha samucchedavirati sekkhānaṁyeva kusalassa ārammaṇaṁ hoti, na itaresaṁ.",
  "anya-e0104n5:139_7": "Uposathakammanti ‘‘pāṇaṁ na hane, na cādinnamādiye’’ti (su. ni.",
  "anya-e0104n5:139_8": "402) evaṁ vuttaṁ uposathasīlaṁ.",
  "anya-e0104n5:139_9": "Taṁ garuṁ katvā paccavekkhatīti taṁ yathāvuttaṁ kusalaṁ sekkhopi puthujjanopi paccavekkhati, arahāpi taṁ paccavekkhateva.",
  "anya-e0104n5:139_10": "Arahatopi hi pubbe kataṁ kusalaṁ kusalameva.",
  "anya-e0104n5:139_11": "Yena pana cittena paccavekkhati, taṁ kiriyacittaṁ nāma hoti.",
  "anya-e0104n5:139_12": "Tasmā ‘‘kusalo kusalassā’’ti imasmiṁ adhikāre na labbhati.",
  "anya-e0104n5:139_13": "Pubbe suciṇṇānīti ‘‘datvā katvā’’ti hi āsannakatāni vuttāni,",
  "anya-e0104n5:139_14": "iminā na āsannakatānīti veditabbāni,",
  "anya-e0104n5:139_15": "dānādīhi vā sesāni kāmāvacarakusalāni dassetuṁ idaṁ vuttaṁ.",
  "anya-e0104n5:139_16": "Jhānā vuṭṭhahitvāti jhānaṁ samāpanno jhānato vuṭṭhahitvā.",
  "anya-e0104n5:139_17": "‘‘Jhānaṁ vuṭṭhahitvā’’tipi pāḷi.",
  "anya-e0104n5:139_18": "Sekkhā gotrabhunti sotāpannaṁ sandhāya vuttaṁ.",
  "anya-e0104n5:139_19": "So hi gotrabhuṁ paccavekkhati.",
  "anya-e0104n5:139_20": "‘‘Vodāna’’nti idaṁ pana sakadāgāmianāgāmino sandhāya vuttaṁ.",
  "anya-e0104n5:139_21": "Tesañhi taṁ cittaṁ vodānaṁ nāma hoti.",
  "anya-e0104n5:139_22": "Sekkhāti sotāpannasakadāgāmianāgāmino .",
  "anya-e0104n5:139_23": "Maggā vuṭṭhahitvāti maggaphalabhavaṅgātikkamavasena attanā paṭiladdhamaggā vuṭṭhahitvā,",
  "anya-e0104n5:139_24": "suddhamaggatoyeva pana vuṭṭhāya paccavekkhaṇaṁ nāma natthi.",
  "anya-e0104n5:139_25": "Ādi-saddena ‘‘kusalaṁ aniccato dukkhato anattato vipassantī’’ti (paṭṭhā. 1.1.404) evamādiṁ saṅgaṇhāti.",
  "anya-e0104n5:139_26": "Yadipi nānattaṁ akatvāva vibhatto,",
  "anya-e0104n5:139_27": "tathāpi idampi ārammaṇādhipatiārammaṇūpanissayānaṁ visesoti dassetuṁ ‘‘tatthā’’tiādi vuttaṁ.",
  "anya-e0104n5:140_0": "Nesaṁ cittacetasikānaṁ anantarapaccayaanantarūpanissayānaṁ nikkhepaviseso atthi.",
  "anya-e0104n5:140_1": "Yasmā purimo abyākatadhammavasena pavatto,",
  "anya-e0104n5:140_2": "itaro kusalādivasenapīti sopi nikkhepaviseso atthato ekībhāvameva gacchati sabbesupi cittuppādesu tadubhayassa icchitabbattā.",
  "anya-e0104n5:140_3": "Evaṁ santepītiādi anantaraanantarūpanissayānaṁ visesadassanaṁ.",
  "anya-e0104n5:140_4": "Yathā hītiādi anantarūpanissayassa sambhavadassanaṁ.",
  "anya-e0104n5:141_0": "Pakatoti ettha pa-kāro upasaggo,",
  "anya-e0104n5:141_1": "so attano phalassa uppādanasamatthabhāvena suṭṭhukatataṁ dīpeti.",
  "anya-e0104n5:141_2": "Tathā ca kataṁ attano santāne kataṁ hotīti āha ‘‘attano santāne’’tiādi.",
  "anya-e0104n5:141_3": "Karaṇañca duvidhaṁ nipphādanaṁ,",
  "anya-e0104n5:141_4": "upasevanañcāti taṁ dassetuṁ ‘‘nipphādito vā’’tiādi vuttaṁ.",
  "anya-e0104n5:141_5": "Tattha nipphādanaṁ hetupaccayasamodhānena phalassa nibbattanaṁ.",
  "anya-e0104n5:141_6": "Upasevanaṁ pana kāye allīyāpanavasena upayogūpasevanaṁ,",
  "anya-e0104n5:141_7": "vijānanasañjānanādīnaṁ vasena ārammaṇūpasevanañca.",
  "anya-e0104n5:141_8": "Teneva anāgatānampi utusampadādīnaṁ ārammaṇūpasevanena upasevitānaṁ pakatūpanissayatā vuttā hoti, pageva atītapaccuppannānaṁ.",
  "anya-e0104n5:141_9": "Paccuppannassāpi hi ‘‘paccuppannaṁ utubhojanaṁ senāsanaṁ upanissāya jhānaṁ uppādetī’’tiādivacanato (paṭṭhā.",
  "anya-e0104n5:141_10": "2.18.8) pakatūpanissayabhāvo labbhatīti.",
  "anya-e0104n5:141_11": "Pakatiyā evāti paccayantarasaṅkararahitena attano sabhāveneva.",
  "anya-e0104n5:141_12": "Upanissayoti balavakāraṇaṁ katvā.",
  "anya-e0104n5:141_13": "Anekappakārato pabhedo veditabbo pañhāvāre āgatanayena. Paccayavāre pana –",
  "anya-e0104n5:142_0": "‘‘Purimā purimā kusalā dhammā pacchimānaṁ pacchimānaṁ kusalānaṁ dhammānaṁ upanissayapaccayena paccayo,",
  "anya-e0104n5:142_1": "purimā purimā kusalā dhammā pacchimānaṁ pacchimānaṁ akusalānaṁ dhammānaṁ kesañci, kusalā abyākatānaṁ, akusalā akusalānaṁ, kusalānaṁ kesañci, akusalā abyākatānaṁ, abyākatā abyākatānaṁ, abyākatā kusalānaṁ, abyākatā akusalānaṁ , puggalopi,",
  "anya-e0104n5:142_2": "senāsanampi upanissayapaccayena paccayo’’ti (paṭṭhā. 1.1.9).",
  "anya-e0104n5:143_0": "Tattha ye purimā yesaṁ pacchimānaṁ anantarūpanissayo honti,",
  "anya-e0104n5:143_1": "te tesaṁ sabbesampi ekanteneva honti, na kesañci kadāci.",
  "anya-e0104n5:143_2": "Tasmā yesu padesu anantarūpanissayo labbhati,",
  "anya-e0104n5:143_3": "tesu ‘‘kesañcī’’ti na sakkā vattunti na vuttaṁ.",
  "anya-e0104n5:143_4": "Ye pana purimā yesaṁ pacchimānaṁ ārammaṇūpanissayo vā pakatūpanissayo vā honti, te tesaṁ, na sabbesaṁ ekantena honti.",
  "anya-e0104n5:143_5": "Yesaṁ uppattivibandhakā paccayā balavanto honti, tesaṁ na bhavanti, itaresaṁ bhavanti.",
  "anya-e0104n5:143_6": "Tasmā yesu padesu anantarapaccayo na labbhati, tesu ‘‘kesañcī’’ti vuttaṁ.",
  "anya-e0104n5:143_7": "Siddhānaṁ paccayadhammānaṁ yehi paccayuppannehi bhavitabbaṁ,",
  "anya-e0104n5:143_8": "tesaṁ ‘‘kesañcī’’ti ayamettha attho.",
  "anya-e0104n5:144_0": "Kasiṇapaññattiyā ārammaṇūpanissayatābhāvato ekaccāya paññattiyā saddhiṁ sabbo dhammo ārammaṇūpanissayo,",
  "anya-e0104n5:144_1": "anantarātīto cittacetasikarāsi anantarūpanissayo,",
  "anya-e0104n5:144_2": "kusalākusalavipākakiriyārūpavasena pañcavidho pakatūpanissayoti ayamettha saṅkhepo.",
  "anya-e0104n5:144_3": "Vitthāro pana paṭṭhānaṭṭhakathāyaṁ veditabbo.",
  "anya-e0104n5:145_0": "603.Paṭhamataranti paccayuppannato puretaraṁ.",
  "anya-e0104n5:145_1": "Ayañhi purejātapaccayo rūpadhammavaseneva labbhati.",
  "anya-e0104n5:145_2": "Paccayuppanno ca arūpadhammāyeva.",
  "anya-e0104n5:145_3": "Tenāha ‘‘vattamānabhāvena upakārako’’ti.",
  "anya-e0104n5:145_4": "Nissayārammaṇākārādīhi visiṭṭhā purejātabhāvena vinā upakārakabhāvaṁ agacchantānaṁ vatthārammaṇānaṁ purejātākārena upakārakatā purejātapaccayatā.",
  "anya-e0104n5:145_5": "Evaṁ vatthārammaṇavasena duvidhe purejātapaccaye ‘‘cakkhāyatana’’ntiādi vatthuvasena vuttaṁ,",
  "anya-e0104n5:145_6": "‘‘rūpārammaṇa’’ntiādi ārammaṇavasena.",
  "anya-e0104n5:146_0": "Yaṁ rūpanti hadayavatthuṁ sandhāyāha.",
  "anya-e0104n5:146_1": "Tattha ‘‘kiñci kāle’’ti pavattikālavasena vuttaṁ.",
  "anya-e0104n5:146_2": "‘‘Kiñci kālena’’ iti paṭisandhikālavasena.",
  "anya-e0104n5:146_3": "Yāni ārammaṇapurejātena vinā na vattanti,",
  "anya-e0104n5:146_4": "tesaṁ cakkhuviññāṇādīnaṁ ārammaṇapurejātadassanena manodvārepi yaṁ yaṁ ārammaṇapurejātena vattati,",
  "anya-e0104n5:146_5": "tassa tassa ārammaṇapaccayabhūtaṁ sabbaṁ rūparūpaṁ ārammaṇapurejātanti dassitameva hoti.",
  "anya-e0104n5:146_6": "Tathā hi vuttaṁ pañhāvāre ‘‘ārammaṇapurejātaṁ sekkhā vā puthujjanā vā cakkhuṁ aniccato dukkhato anattato vipassantī’’tiādi (paṭṭhā. 1.1.424).",
  "anya-e0104n5:146_7": "‘‘Abyākato dhammo abyākatassa dhammassa purejātapaccayena paccayo,",
  "anya-e0104n5:146_8": "abyākato dhammo kusalassa dhammassa purejātapaccayena paccayo,",
  "anya-e0104n5:146_9": "abyākato dhammo akusalassa dhammassa purejātapaccayena paccayo’’ti (paṭṭhā.",
  "anya-e0104n5:146_10": "1.1.424) abyākatamūlakā tayova vārā.",
  "anya-e0104n5:146_11": "Te ca paccekaṁ vatthupurejātaṁ,",
  "anya-e0104n5:146_12": "ārammaṇapurejātanti dvidhā vibhattā.",
  "anya-e0104n5:147_0": "604.",
  "anya-e0104n5:147_1": "Paccayuppannadhammassa puretaraṁ siddhabhāve sati paccayadhammassa pacchājātatāti vuttaṁ ‘‘purejātāna’’nti.",
  "anya-e0104n5:147_2": "Ayañca nayo rūpadhammesu eva labbhati,",
  "anya-e0104n5:147_3": "na arūpadhammesūti vuttaṁ ‘‘rūpadhammāna’’nti.",
  "anya-e0104n5:147_4": "Yadi paccayuppannadhammā puretarameva jātā,",
  "anya-e0104n5:147_5": "kathaṁ paccayabhāvoti āha ‘‘upathambhakattenā’’ti.",
  "anya-e0104n5:147_6": "Pacchājātena hi vinā santānāvicchedahetubhāvaṁ agacchantānaṁ dhammānaṁ ye pacchājātākārena upakārakā,",
  "anya-e0104n5:147_7": "tesaṁ sā vippayuttākārādīhi visiṭṭhā upakārakatā pacchājātapaccayatā.",
  "anya-e0104n5:147_8": "Evaṁ sabbapaccayānaṁ paccayantarākāravisiṭṭhā upakārakatā yojetabbā.",
  "anya-e0104n5:147_9": "‘‘Gijjhapotakasarīrānaṁ āhārāsācetanā viyā’’ti etena manosañcetanāhāravasena pavattamānehi arūpadhammehi rūpakāyassa upatthambhitabhāvaṁ dasseti.",
  "anya-e0104n5:147_10": "Teneva ‘‘āhārāsā viyā’’ti avatvā cetanāggahaṇaṁ kataṁ.",
  "anya-e0104n5:147_11": "Kāyassāti catusamuṭṭhānikabhūtupādāyarūpasaṅkhātassa rūpakāyassa.",
  "anya-e0104n5:147_12": "Saṅkhepato ṭhapetvā rūpadhamme avisiṭṭho arūpakkhandho pacchājātapaccayo. So jātivasena kusalo, akusalo, vipāko,",
  "anya-e0104n5:147_13": "kiriyāti catubbidhoti veditabbaṁ.",
  "anya-e0104n5:148_0": "605.",
  "anya-e0104n5:148_1": "Kusalādibhāvena attanā sadisassa payogena karaṇīyassa punappunaṁ karaṇaṁ pavattanaṁ āsevanaṭṭho,",
  "anya-e0104n5:148_2": "attasadisasabhāvatāpādanaṁ vāsanaṁ vā.",
  "anya-e0104n5:148_3": "Purimapurimābhiyogo viyāti uggahaṇasavanadhāraṇādipurimāpurimāsevanā viya.",
  "anya-e0104n5:148_4": "Tīsu pana etesu purimā purimāti samanantarātītā daṭṭhabbā.",
  "anya-e0104n5:148_5": "Kasmā panettha anantarapaccaye viya ‘‘purimā purimā kusalā dhammā pacchimānaṁ pacchimānaṁ abyākatāna’’ntiādinā bhinnajātiyehi saddhiṁ niddeso na katoti?",
  "anya-e0104n5:148_6": "Attano gatiṁ gāhetuṁ asamatthattā.",
  "anya-e0104n5:148_7": "Bhinnajātikā hi bhinnajātikānaṁ āsevanaguṇena paguṇabalavabhāvaṁ sampādentā attanova kusalādibhāvasaṅkhātaṁ gatiṁ gāhetuṁ na sakkuṇanti.",
  "anya-e0104n5:148_8": "Tasmā tehi saddhiṁ niddesaṁ akatvā ye yesaṁ vāsanāsaṅkhātena āsevanaguṇena paguṇabalavabhāvavisiṭṭhaṁ attano kusalādibhāvasaṅkhātaṁ gatiṁ gāhetuṁ samatthā,",
  "anya-e0104n5:148_9": "tesaṁ tehi samānajātikeheva saddhiṁ niddeso katoti daṭṭhabbo.",
  "anya-e0104n5:149_0": "Atha vipākābyākataṁ kasmā na gahitaṁ? Āsevanābhāvato.",
  "anya-e0104n5:149_1": "Vipākābyākatañhi kammavasena vipākabhāvappattaṁ kammapariṇāmitaṁ hutvā pavattamānaṁ nirussāhaṁ dubbalaṁ santaṁ āsevanaguṇena attano sabhāvaṁ gāhetvā paribhāvetvā neva aññaṁ vipākaṁ pavatteti,",
  "anya-e0104n5:149_2": "na ca purimavipākānubhāvaṁ gahetvā uppajjati,",
  "anya-e0104n5:149_3": "atha kho kammavegakkhittaṁ patitaṁ viya hutvā uppajjati.",
  "anya-e0104n5:149_4": "Tasmā sabbathāpi vipāke āsevanā natthīti na gahitaṁ.",
  "anya-e0104n5:149_5": "Kusalākusalakiriyānantaraṁ uppajjamānampi sakammapaṭibaddhavuttitāya āsevanaguṇaṁ na gaṇhātīti kusalādayopi tassa āsevanapaccayo na honti.",
  "anya-e0104n5:149_6": "Nānājātikattāpi cete tassa āsevanādhānaṁ na karonteva. Bhūmito,",
  "anya-e0104n5:149_7": "pana ārammaṇato vā nānājātikatā nāma natthīti parittakusalakiriyā mahaggatakusalakiriyānaṁ,",
  "anya-e0104n5:149_8": "saṅkhārārammaṇañca kusalaṁ nibbānārammaṇassa āsevanapaccayo hotiyeva.",
  "anya-e0104n5:149_9": "Svāyaṁ ‘‘kusalo dhammo kusalassa, akusalo dhammo akusalassa,",
  "anya-e0104n5:149_10": "abyākato dhammo abyākatassa āsevanapaccayena paccayo’’ti (paṭṭhā. 1.1.426) tidhāva vutto.",
  "anya-e0104n5:149_11": "Abyākataggahaṇena āvajjanavajjitā kiriyadhammā gahitā.",
  "anya-e0104n5:150_0": "606.Cittapayogo cittakiriyā, āyūhananti attho.",
  "anya-e0104n5:150_1": "Yathā hi kāyavacīpayogo viññatti, evaṁ cittapayogo cetanā.",
  "anya-e0104n5:150_2": "Tena hi sā uppannakiriyatāvisiṭṭhe santāne sesapaccayasamāgame pavattamānānaṁ vipākakaṭattārūpānampi teneva santānavisesena kiriyābhāvena upakārikā hoti.",
  "anya-e0104n5:150_3": "Tassa hi kiriyābhāvassa pavattattā tesaṁ pavatti, na aññathā.",
  "anya-e0104n5:150_4": "Sahajātānaṁ pana āyūhanakiriyābhāvena pavattamānā upakārikāti kiṁ vattabbaṁ.",
  "anya-e0104n5:150_5": "Kammanti ca cetanākammameva adhippetaṁ.",
  "anya-e0104n5:150_6": "Na hi cetanāsampayuttaṁ kammaṁ abhijjhādi kammapaccayo hoti.",
  "anya-e0104n5:150_7": "Satipi vipākadhammabhāve cetanāvajjānaṁ ataṁsabhāvattā vipākāpi cetanā sahajātakammapaccayo hotiyeva,",
  "anya-e0104n5:150_8": "svāyaṁ kammapaccayo jātivasena catubbidhoti sabbaṁ vattabbaṁ.",
  "anya-e0104n5:151_0": "607.‘‘Nirussāhasantabhāvenā’’ti etena saussāhehi vipākadhammadhammehi kusalākusalehi sārammaṇādibhāvena sadisānampi asadisaṁ vipākabhāvaṁ dasseti.",
  "anya-e0104n5:151_1": "So hi vipākānaṁ payogena asādhetabbatāya payogena,",
  "anya-e0104n5:151_2": "aññathā vā sesapaccayesu siddhesu kammassa kaṭattā eva sijjhanato nirussāho santabhāvo hoti, na kilesavūpasantabhāvo.",
  "anya-e0104n5:151_3": "Tathāsantabhāvato eva hi bhavaṅgādayo duviññeyyā.",
  "anya-e0104n5:151_4": "Pañcadvārepi hi javanappavattiyā rūpādīnaṁ gahitatā viññāyati,",
  "anya-e0104n5:151_5": "abhinipātasampaṭicchanasantīraṇamattā pana vipākā duviññeyyā eva.",
  "anya-e0104n5:151_6": "Nirussāhasantabhāvāyāti nirussāhasantabhāvatthāya.",
  "anya-e0104n5:151_7": "Etena tappaccayavantānaṁ avipākānampi rūpadhammānaṁ vipākānukūlaṁ pavattiṁ dasseti.",
  "anya-e0104n5:151_8": "Pavattetiādi pañhāvāranayaṁ gahetvā vuttaṁ.",
  "anya-e0104n5:151_9": "Paṭiccavāre pana ‘‘vipākā cattāro khandhā arūpino aññamaññaṁ vipākapaccayena paccayo’’tiādinā (paṭṭhā. 1.1.14) āgatā.",
  "anya-e0104n5:151_10": "Ettha ca yesaṁ ekantena vipāko vipākapaccayo hoti,",
  "anya-e0104n5:151_11": "tesaṁ vasena nayadassanaṁ katanti daṭṭhabbaṁ.",
  "anya-e0104n5:151_12": "Na hi āruppe kāmarūpabhūmīsu viya vipāko rūpassa paccayo hoti.",
  "anya-e0104n5:152_0": "608.",
  "anya-e0104n5:152_1": "Satipi janakabhāve upatthambhakattaṁ āhārānaṁ padhānakiccanti āha ‘‘rūpārūpānaṁ upatthambhakattenā’’ti.",
  "anya-e0104n5:152_2": "Upatthambhakattañhi satipi janakatte arūpīnaṁ āhārānaṁ,",
  "anya-e0104n5:152_3": "āhārajarūpasamuṭṭhāpakarūpāhārassa ca hoti.",
  "anya-e0104n5:152_4": "Asatipi catusamuṭṭhānikarūpūpatthambhakarūpāhārassa,",
  "anya-e0104n5:152_5": "asati pana upatthambhakatte āhārānaṁ janakattaṁ natthīti upatthambhakattaṁ padhānaṁ.",
  "anya-e0104n5:152_6": "Atha vā janayamānopi āhāro avicchedavasena upatthambhento janetīti upatthambhanabhāvo eva āhārabhāvoti ‘‘upatthambhakattenā’’ti vuttaṁ.",
  "anya-e0104n5:152_7": "Keci pana ‘‘rūpāhāro attanā janitassa āhārapaccayo na hoti, aññena janitassa hoti,",
  "anya-e0104n5:152_8": "tasmā ‘upatthambhakattenā’ti vutta’’nti vadanti.",
  "anya-e0104n5:152_9": "Taṁ ‘‘āhāro rūpassa paccayo honto āhārapaccayo na hotīti viruddhameta’’nti apare nānujānanti.",
  "anya-e0104n5:152_10": "Rūpāhāro cettha rūpadhammānaṁ eva āhārapaccayo hoti.",
  "anya-e0104n5:152_11": "Arūpāhārā pana rūpadhammānampi āhārapaccayo honti.",
  "anya-e0104n5:152_12": "Tañca kho na kevalaṁ cittasamuṭṭhānānaṁ rūpānameva,",
  "anya-e0104n5:152_13": "atha kho kadāci kaṭattārūpānampīti dassetuṁ ‘‘pañhāvāre panā’’tiādi vuttaṁ.",
  "anya-e0104n5:153_0": "609.Adhipatiyaṭṭhenāti ettha na adhipatipaccayadhammānaṁ viya pavattinivārake abhibhavitvā pavattanena garubhāvo adhipatiyaṭṭho,",
  "anya-e0104n5:153_1": "atha kho dassanādikiccesu cakkhuviññāṇādīhi,",
  "anya-e0104n5:153_2": "jīvane kammajarūpehi arūpadhammehi ca jīvantehi, manane sampayuttadhammehi, sukhitādibhāve sukhitādīhi,",
  "anya-e0104n5:153_3": "adhimokkhapaggahūpaṭṭhānāvikkhepapajānanesu,",
  "anya-e0104n5:153_4": "‘‘anaññātaṁ ñassāmī’’ti pavattiyaṁ ājānane,",
  "anya-e0104n5:153_5": "aññātāvibhāve ca saddhādisahajātehīti evaṁ taṁtaṁkiccesu cakkhādipaccayehi dhammehi cakkhādīnaṁ anuvattanīyatā.",
  "anya-e0104n5:153_6": "Tesu hi kiccesu cakkhādīnaṁ issariyaṁ,",
  "anya-e0104n5:153_7": "tappaccayānañca tadanuvattanena tattha pavatti.",
  "anya-e0104n5:153_8": "Kasmā panettha itthipurisindriyadvayaṁ na gahitaṁ,",
  "anya-e0104n5:153_9": "nanu cetampi liṅgādīhi anuvattīyatīti? Saccaṁ anuvattīyati, na pana paccayabhāvato.",
  "anya-e0104n5:153_10": "Yathā hi jīvitāhārā yesaṁ paccayā honti,",
  "anya-e0104n5:153_11": "tesaṁ anupālakaupatthambhakā ,",
  "anya-e0104n5:153_12": "atthiavigatapaccayabhūtā ca honti,",
  "anya-e0104n5:153_13": "na evaṁ itthipurisabhāvā liṅgādīnaṁ kenaci pakārena upakārakā honti. Yato paccayā siyuṁ,",
  "anya-e0104n5:153_14": "kevalaṁ pana yathāsakehi eva paccayehi pavattamānānaṁ liṅgādīnaṁ yathā itthiādiggahaṇassa paccayabhāvo hoti,",
  "anya-e0104n5:153_15": "tato aññenākārena taṁsahitasantāne appavattito liṅgādīhi anuvattanīyatā, indriyatā ca tesaṁ vuccati.",
  "anya-e0104n5:153_16": "Tasmā na tesaṁ indriyapaccayabhāvo vutto.",
  "anya-e0104n5:153_17": "Cakkhādayo arūpadhammānaṁyevāti ettha sukhindriyadukkhindriyānipi cakkhādiggahaṇena gahitānīti daṭṭhabbāni.",
  "anya-e0104n5:154_0": "610.",
  "anya-e0104n5:154_1": "Lakkhaṇārammaṇūpanijjhānabhūtānaṁ vitakkādīnaṁ vitakkanādivasena ārammaṇaṁ upagantvā nijjhānaṁ pekkhanaṁ,",
  "anya-e0104n5:154_2": "cintanaṁ vā vitakkādīnaṁyeva āveṇiko byāpāro upanijjhāyanaṭṭho.",
  "anya-e0104n5:154_3": "‘‘Ṭhapetvā dvipañcaviññāṇe sukhadukkhavedanādvaya’’nti vatvāpi ‘‘satta jhānaṅgānī’’ti vacanena ajhānaṅgānaṁ upekkhācittekaggatānaṁ nivattanaṁ katanti daṭṭhabbaṁ.",
  "anya-e0104n5:154_4": "Yadi evaṁ ‘‘satta jhānaṅgānī’’ti eteneva siddhe ‘‘ṭhapetvā sukhadukkhavedanādvaya’’nti kasmā vuttaṁ?",
  "anya-e0104n5:154_5": "Vedanābhedesu pañcasu sukhadukkhadvayassa ekantena ajhānaṅgabhāvadassanatthaṁ jhānaṅgaṭṭhāne niddiṭṭhattā,",
  "anya-e0104n5:154_6": "satipi vā jhānaṅgavohāre vedanābhedadvayassa ekantena jhānapaccayattābhāvadassanatthaṁ.",
  "anya-e0104n5:154_7": "Upekkhācittekaggatānaṁ pana yadipi jhānapaccayattābhāvo atthi,",
  "anya-e0104n5:154_8": "najhānapaccayabhāvo pana natthīti sabbānipi satta jhānaṅgānīti ettha gahaṇaṁ kataṁ.",
  "anya-e0104n5:154_9": "Tattha ‘‘sabbānipī’’ti vacanaṁ sabbakusalādibhedasaṅgaṇhanatthaṁ,",
  "anya-e0104n5:154_10": "na pana sabbacittuppādagatasaṅgaṇhanatthanti daṭṭhabbaṁ.",
  "anya-e0104n5:154_11": "Yesaṁ pana ‘‘ṭhapetvā dvipañcaviññāṇe vedanāttaya’’nti pāṭho,",
  "anya-e0104n5:154_12": "tesaṁ yathāvutto vicāro cittekaggatāvaseneva veditabbo.",
  "anya-e0104n5:155_0": "611.Yato tato vāti sammā vā micchā vāti attho.",
  "anya-e0104n5:155_1": "Pañhāvāre panātiādi yadipi paccayaniddese taṁsamuṭṭhānaggahaṇena so attho ñāpito eva,",
  "anya-e0104n5:155_2": "pañhāvāre pana sarūpeneva gahitoti dassanatthaṁ vuttaṁ.",
  "anya-e0104n5:155_3": "Ete pana dvepi…pe… na labbhanti ‘‘yathāsaṅkhya’’nti vacanaseso veditabbo.",
  "anya-e0104n5:155_4": "Paṭṭhānaṭṭhakathāyaṁ pana ‘‘dvepi jhānamaggapaccayā ahetukacittesu na labbhantī’’ti vuttaṁ. Tenassa kathamavirodhoti? Adhippāyavasena .",
  "anya-e0104n5:155_5": "Ayañhi tattha adhippāyo – ahetukacittesu eva jhānamaggapaccayā na labbhanti,",
  "anya-e0104n5:155_6": "na sahetukacittesūti sahetukacittesu alābhābhāvadassanatthaṁ vuttaṁ,",
  "anya-e0104n5:155_7": "na ahetukacittesu lābhābhāvadassanatthanti.",
  "anya-e0104n5:155_8": "Evañhi atthe gayhamāne ahetukacittesu katthaci kassaci lābho na nivāritoti viññāyati.",
  "anya-e0104n5:155_9": "Tena savitakkāhetukacittesu jhānapaccayassa sambhavo anuññāto hoti.",
  "anya-e0104n5:155_10": "Tattha hi yena alābhena dhammasaṅgaṇiyaṁ manodhātuādīnaṁ saṅgahasuññatavāresu jhānaṁ na uddhaṭaṁ,",
  "anya-e0104n5:155_11": "taṁ alābhaṁ sandhāya jhānapaccayassapi ahetukacittesu alābho vutto.",
  "anya-e0104n5:155_12": "Yathā hi sahetukacittuppādesu vitakkādīnaṁ sahajāte saṅkaḍḍhitvā ekattagatabhāvakaraṇaṁ upanijjhāyanabyāpāro balavā,",
  "anya-e0104n5:155_13": "na tathā ahetukacittuppādesūti.",
  "anya-e0104n5:155_14": "Idha pana dubbalampi upanijjhāyanaṁ yadi kiñcimattampi atthi,",
  "anya-e0104n5:155_15": "na tena upakārakatā na hotīti savitakkāhetukacittesupi jhānapaccayaṁ anujānantena ‘‘ete pana dvepi jhānamaggapaccayā dvipañcaviññāṇāhetukacittesu na labbhantī’’ti (paṭṭhā. aṭṭha. paccayuddesavaṇṇanā) vuttaṁ.",
  "anya-e0104n5:155_16": "Paccayakathā nāma samantapaṭṭhānanissitā, na dhammasaṅgaṇīnissitāti.",
  "anya-e0104n5:156_0": "612. Samaṁ avisamaṁ, sammā,",
  "anya-e0104n5:156_1": "saha vā pakārehi yuttatāya ekībhāvūpagamena viya upakārakatā sampayuttapaccayatā.",
  "anya-e0104n5:156_2": "Kā pana sā pakārehi yuttatāti āha ‘‘ekavatthukaekārammaṇaekuppādekanirodhasaṅkhātenā’’ti. Tattha ye ekavatthukā,",
  "anya-e0104n5:156_3": "te sampayuttāti ettake vuccamāne avinibbhogarūpesu ekaṁ mahābhūtaṁ sesamahābhūtupādārūpānaṁ nissayapaccayo hoti, tena tāni ekavatthukāni,",
  "anya-e0104n5:156_4": "cakkhādinissayabhūtāni vā bhūtāni ekaṁ vatthu etesu nissitanti ekavatthukānīti kappentassa tesaṁ sampayuttatāpatti siyāti tannivāraṇatthaṁ ekārammaṇaggahaṇaṁ. Ye ekavatthukā, ekārammaṇā ca,",
  "anya-e0104n5:156_5": "te sampayuttāti evampi cutiāsannānaṁ sampaṭicchanasantīraṇādīnaṁ sampayuttatā āpajjeyyāti ekuppādaggahaṇaṁ.",
  "anya-e0104n5:156_6": "Ye ekavatthukekārammaṇekuppādā,",
  "anya-e0104n5:156_7": "te sampayuttāti kiṁ pana nānānirodhāpi evaṁtividhalakkhaṇā honti,",
  "anya-e0104n5:156_8": "udāhu ekanirodhā evāti vicāraṇāyaṁ ekanirodhā eva evaṁlakkhaṇā hontīti dassanatthaṁ ‘‘ekanirodhā’’ti vuttaṁ.",
  "anya-e0104n5:157_0": "Paṭilomato vā ekanirodhā sampayuttāti vuccamāne ekasmiṁ khaṇe nirujjhamānānaṁ rūpārūpadhammānaṁ sampayuttatā āpajjeyyāti ‘‘ekuppādā’’ti vuttaṁ.",
  "anya-e0104n5:157_1": "Evampi avinibbhogarūpānaṁ atthi ekuppādekanirodhatāti tesampi sampayuttatā āpajjeyyāti tannivāraṇatthaṁ ekārammaṇaggahaṇaṁ.",
  "anya-e0104n5:157_2": "Ye ekārammaṇā hutvā ekuppādekanirodhā,",
  "anya-e0104n5:157_3": "te sampayuttāti ayañca nayo ekavatthukesu eva labbhati,",
  "anya-e0104n5:157_4": "na nānāvatthukesūti dassanatthaṁ ekavatthukaggahaṇaṁ.",
  "anya-e0104n5:157_5": "Ye ekavatthukekārammaṇekuppādekanirodhā,",
  "anya-e0104n5:157_6": "te sampayuttāti pañcavokārabhavāpekkhāya cetaṁ ekavatthukaggahaṇaṁ.",
  "anya-e0104n5:157_7": "Āruppe pana vatthuyeva natthīti kuto ekavatthukaggahaṇassa avasaro.",
  "anya-e0104n5:158_0": "613.",
  "anya-e0104n5:158_1": "Aññamaññaṁ sambandhatāya yuttānampi samānānaṁ vippayuttabhāvena visaṁsaṭṭhatāya nānattūpagamena upakārakatā vippayuttapaccayatā.",
  "anya-e0104n5:158_2": "Ayañca vippayuttatā na sampayuttapaccayatāya viya aññamaññaṁ paccayapaccayuppannadhammavasena gahetabbā, atha kho visuṁyeva.",
  "anya-e0104n5:158_3": "Tattha hi arūpadhammānaṁ samānajātiyatāya samadhuraṁ,",
  "anya-e0104n5:158_4": "idha rūpārūpadhammānaṁ vijātiyatāya vidhuraṁ.",
  "anya-e0104n5:158_5": "Tena vuttaṁ ‘‘yuttānampi…pe… vippayuttapaccayatā’’ti.",
  "anya-e0104n5:158_6": "Na hi vatthusahajātapacchājātavasena ayuttānaṁ rūpādīnaṁ ārammaṇādibhāvena upakārakānaṁ vippayuttānampi vippayuttapaccayatā atthi.",
  "anya-e0104n5:158_7": "Yathā hi ‘‘vatthu khandhānaṁ vippayuttapaccayena paccayo,",
  "anya-e0104n5:158_8": "sahajātā kusalā khandhā cittasamuṭṭhānānaṁ rūpānaṁ,",
  "anya-e0104n5:158_9": "pacchājātā kusalā khandhā purejātassa imassa kāyassa vippayuttapaccayena paccayo’’tiādivacanato (paṭṭhā. 1.1.434) vatthunā,",
  "anya-e0104n5:158_10": "sahajātapacchājātavasena ca yuttānaṁ atthi vippayuttapaccayabhāvo, na evaṁ ayuttānaṁ atthīti.",
  "anya-e0104n5:158_11": "Yadi evaṁ rūpānaṁ rūpehi kasmā vippayuttapaccayo na vuttoti?",
  "anya-e0104n5:158_12": "Rūpānaṁ rūpehi satipi avinibbhoge sampayogo viya vippayogo (dhātu.",
  "anya-e0104n5:158_13": "3) natthīti na tesaṁ vippayuttapaccayatā. Vuttañhi ‘‘catūhi sampayogo, catūhi vippayogo’’ti.",
  "anya-e0104n5:158_14": "Sampayujjamānānañhi arūpānaṁ rūpehi,",
  "anya-e0104n5:158_15": "rūpānañca tehi siyā sampayogāsaṅkāti tesaṁ aññamaññaṁ vippayuttapaccayatā vuttā.",
  "anya-e0104n5:158_16": "Rūpānaṁ pana rūpehi sampayogo natthīti na tesaṁ vippayuttapaccayatā vuttā.",
  "anya-e0104n5:159_0": "Rūpino dhammā arūpīnaṁ dhammānaṁ,",
  "anya-e0104n5:159_1": "arūpinopi rūpīnanti ettha arūpaggahaṇaṁ catunnaṁ khandhānaṁ vasena veditabbaṁ.",
  "anya-e0104n5:159_2": "Arūpadhammesu hi cattāro eva khandhā sahajātapurejātānaṁ rūpadhammānaṁ vippayuttapaccayā honti.",
  "anya-e0104n5:159_3": "Nibbānaṁ pana yathā arūpadhammānaṁ sampayuttapaccayo na hoti,",
  "anya-e0104n5:159_4": "evaṁ rūpadhammānaṁ vippayuttapaccayo na hoti. ‘‘Catūhi sampayogo, catūhi vippayogo’’ti (dhātu. 3) hi vuttaṁ.",
  "anya-e0104n5:159_5": "Tasmā arūpadhammesu catunnaṁ khandhānameva vippayuttapaccayatā.",
  "anya-e0104n5:159_6": "Vuttañca pañhāvāre ‘‘sahajātā kusalā khandhā cittasamuṭṭhānānaṁ rūpānaṁ vippayuttapaccayena paccayo’’tiādi (paṭṭhā. 1.1.434).",
  "anya-e0104n5:159_7": "Rūpino dhammāti cetaṁ hadayavatthuno ceva cakkhādīnañca vasena veditabbaṁ.",
  "anya-e0104n5:159_8": "Rūpadhammesu hi cha vatthūniyeva arūpakkhandhānaṁ vippayuttapaccayo.",
  "anya-e0104n5:159_9": "Rūpāyatanādayo pana ārammaṇadhammā kiñcāpi vippayuttadhammā,",
  "anya-e0104n5:159_10": "vippayuttapaccayo pana na honti. Kiṁ kāraṇā? Sampayogāsaṅkābhāvato.",
  "anya-e0104n5:159_11": "Arūpakkhandhā hi cakkhādīnaṁ vatthūnaṁ abbhantarato nikkhamantā viya uppajjantīti siyā tattha āsaṅkā ‘‘kiṁ nu kho ime imehi sampayuttā, udāhu vippayuttā’’ti?",
  "anya-e0104n5:159_12": "Ārammaṇadhammā pana vatthusannissayena uppajjamānānaṁ ārammaṇamattaṁ hontīti natthi tesu sampayogāsaṅkāti na te vippayuttā.",
  "anya-e0104n5:159_13": "Sampayogāsaṅkāsabbhāvato vatthūniyeva vippayuttapaccayā honti.",
  "anya-e0104n5:159_14": "Vuttampi cetaṁ pañhāvāre ‘‘vatthu kusalānaṁ khandhānaṁ vippayuttapaccayena paccayo,",
  "anya-e0104n5:159_15": "vatthu akusalānaṁ khandhānaṁ,",
  "anya-e0104n5:159_16": "cakkhāyatanaṁ cakkhuviññāṇadhātuyā’’tiādi.",
  "anya-e0104n5:159_17": "Svāyaṁ vippayuttapaccayo ‘‘sahajātapacchājātato kusalena abyākataṁ, tathā akusalena abyākataṁ,",
  "anya-e0104n5:159_18": "sahajātapurejātapacchājātato abyākatena abyākataṁ,",
  "anya-e0104n5:159_19": "vatthupurejātato abyākatena kusalaṁ,",
  "anya-e0104n5:159_20": "tathā akusalanti kusalamūlamekaṁ, akusalamūlamekaṁ,",
  "anya-e0104n5:159_21": "abyākatamūlāni tīṇī’’ti pañcavidho veditabbo.",
  "anya-e0104n5:160_0": "614.Paccuppannalakkhaṇenāti paccuppannasabhāvena.",
  "anya-e0104n5:160_1": "Tena ‘‘atthi me pāpakammaṁ kataṁ,",
  "anya-e0104n5:160_2": "atthi puggalo attahitāya paṭipanno’’ti (pu. pa.",
  "anya-e0104n5:160_3": "catukkauddesa 24) ca evamādīsu vuttaṁ nibbattitūpalabbhamānatālakkhaṇaṁ atthibhāvaṁ nivāreti.",
  "anya-e0104n5:160_4": "Satipi janakatte upatthambhakattappadhānā atthibhāvena upakārakatāti āha ‘‘upatthambhakattenā’’ti.",
  "anya-e0104n5:160_5": "Idañca upatthambhakattaṁ vatthārammaṇasahajātādīnaṁ sādhāraṇaṁ atthibhāvena upakārakattanti daṭṭhabbaṁ.",
  "anya-e0104n5:160_6": "‘‘Sattadhā mātikā nikkhittā’’ti vuttamatthaṁ pāḷiyā eva dassetuṁ ‘‘yathāhā’’tiādi vuttaṁ.",
  "anya-e0104n5:160_7": "Tattha ‘‘cattāro khandhā arūpino’’tiādinā sahajātavasena atthipaccayodassito ,",
  "anya-e0104n5:160_8": "‘‘cakkhāyatana’’ntiādinā purejātavasena,",
  "anya-e0104n5:160_9": "‘‘yaṁ rūpaṁ nissāyā’’tiādinā sahajātapurejātavasena.",
  "anya-e0104n5:160_10": "Evamayaṁ pāṭho sahajātapurejātaatthipaccayavaseneva āgato.",
  "anya-e0104n5:161_0": "Aññattha pana tato aññathāpi āgatoti dassetuṁ ‘‘pañhāvāre panā’’tiādimāha.",
  "anya-e0104n5:161_1": "Taṁ tena pacchājātāhārindriyavasenāpi atthipaccayattaṁ vibhāveti.",
  "anya-e0104n5:161_2": "Purimapāṭhe pana sāvasesā desanā katāti veditabbaṁ. Sati ca yesaṁ paccayā honti, tehi ekato, puretaraṁ,",
  "anya-e0104n5:161_3": "pacchā ca uppannabhāve sahajātādipaccayattābhāvato āhāro,",
  "anya-e0104n5:161_4": "indriyañca sahajātādibhedaṁ na labhanti,",
  "anya-e0104n5:161_5": "tadabhāvo ca tesaṁ dhammasabhāvavasena daṭṭhabbo.",
  "anya-e0104n5:161_6": "Svāyaṁ atthipaccayo ‘‘sahajātato kusalena kusalaṁ,",
  "anya-e0104n5:161_7": "sahajātapacchājātato kusalena abyākataṁ,",
  "anya-e0104n5:161_8": "sahajātato eva kusalena kusalābyākatanti kusalamūlā tayo, tathā akusalamūlā.",
  "anya-e0104n5:161_9": "Sahajātapurejātapacchājātāhārindriyato pana abyākatena abyākataṁ,",
  "anya-e0104n5:161_10": "vatthārammaṇapurejātato abyākatena kusalaṁ, tathā akusalaṁ.",
  "anya-e0104n5:161_11": "Sahajātapurejātato kusalañca abyākatañca kusalassa,",
  "anya-e0104n5:161_12": "sahajātapurejātapacchājātāhārindriyato kusalañca abyākatañca abyākatassa,",
  "anya-e0104n5:161_13": "sahajātapurejātato akusalañca abyākatañca akusalassa,",
  "anya-e0104n5:161_14": "sahajātapurejātapacchājātāhārindriyato akusalañca abyākatañca abyākatassā’’ti evaṁ terasavidho.",
  "anya-e0104n5:161_15": "Saṅkhepena kusalākusalavipākakiriyarūpavasena pañcavidho atthipaccayo, na nibbānaṁ.",
  "anya-e0104n5:161_16": "Yo hi atthibhāvābhāvena anupakārako atthibhāvaṁ labhitvā upakārako hoti, so atthipaccayo hoti.",
  "anya-e0104n5:161_17": "Nibbānañca nibbānārammaṇānaṁ na attano atthibhāvābhāvena anupakārakaṁ hutvā atthibhāvalābhena upakārakaṁ hotīti,",
  "anya-e0104n5:161_18": "uppādādiyuttānaṁ vā natthibhāvopakārakatāviruddho upakārakabhāvo atthipaccayatāti,",
  "anya-e0104n5:161_19": "na nibbānaṁ atthipaccayo hoti.",
  "anya-e0104n5:162_0": "615.",
  "anya-e0104n5:162_1": "Ārammaṇe phusanādivasena pavattamānānaṁ phassādīnaṁ anekesaṁ sahabhāvo natthīti ekasmiṁ phassādisamudāye sati dutiyo na hoti,",
  "anya-e0104n5:162_2": "asati pana hotīti tena natthibhāvena upakārakatā natthipaccayatā.",
  "anya-e0104n5:162_3": "Satipi purimataracittānaṁ natthibhāve na tena tāni natthibhāvena upakārakāni,",
  "anya-e0104n5:162_4": "anantarameva pana attano atthibhāvena pavattiokāsaṁ alabhamānaṁ natthibhāvena okāsaṁ dadamānaṁ viya upakārakaṁ hotīti ‘‘pavattiokāsadānena upakārakā’’ti āha.",
  "anya-e0104n5:162_5": "Paṭuppannānanti paccuppannānaṁ.",
  "anya-e0104n5:163_0": "‘‘Te evā’’ti etena natthivigatapaccayānaṁ dhammato visesābhāvamāha.",
  "anya-e0104n5:163_1": "Evaṁ santepi abhāvamattena upakārakatā okāsadānaṁ natthipaccayatā,",
  "anya-e0104n5:163_2": "sabhāvāvigamena appavattamānānaṁ sabhāvavigamena upakārakatā vigatapaccayatā.",
  "anya-e0104n5:163_3": "Natthitā ca nirodhānantarā suññatā,",
  "anya-e0104n5:163_4": "vigatatā nirodhappattatāti ayametesaṁ viseso.",
  "anya-e0104n5:164_0": "Atthipaccayadhammā eva cāti ca-saddo sampiṇḍanattho.",
  "anya-e0104n5:164_1": "Tena na kevalaṁ natthivigatapaccayā eva dhammato avisiṭṭhā,",
  "anya-e0104n5:164_2": "atha kho atthiavigatapaccayāpīti imamatthaṁ dīpeti.",
  "anya-e0104n5:164_3": "Yadipime paccayā dhammato avisiṭṭhā,",
  "anya-e0104n5:164_4": "tathāpi atthitāya sasabhāvatāya upakārakatā atthipaccayatā,",
  "anya-e0104n5:164_5": "sabhāvāvigamena nirodhassa appattiyā upakārakatā avigatapaccayatāti paccayabhāvaviseso dhammāvisesepi veditabbo.",
  "anya-e0104n5:164_6": "Dhammānañhi samatthatāvisesaṁ sabbaṁ yāthāvato abhisambujjhitvā bhagavatā catuvīsatipaccayavisesā vuttāti dhammassāmimhi saddhāya ‘‘evaṁ visesā ete dhammā’’ti sutamayañāṇaṁ uppādetvā cintābhāvanāmayehi tadabhisamayāya yogo karaṇīyo.",
  "anya-e0104n5:165_0": "Ettha ca ārammaṇaanantarasamanantaraupanissayapurejātaāsevanasampayuttanatthivigatapaccayā arūpadhammānaṁyeva,",
  "anya-e0104n5:165_1": "pacchājātapaccayo rūpadhammānaṁyeva,",
  "anya-e0104n5:165_2": "itare cuddasa rūpārūpadhammānaṁ.",
  "anya-e0104n5:166_0": "Hetuanantarasamanantarāsevanapacchājātakammavipākajhānamaggasampayuttanatthivigatapaccayā arūpadhammā eva, purejātapaccayo rūpameva,",
  "anya-e0104n5:166_1": "ubhayaṁ ārammaṇūpanissaye ṭhapetvā sesā,",
  "anya-e0104n5:166_2": "te dve paññattisabhāvāpi honti.",
  "anya-e0104n5:167_0": "Anantarasamanantarāsevananatthivigatapaccayā atītā eva.",
  "anya-e0104n5:167_1": "Ārammaṇārammaṇādhipatiārammaṇūpanissayā tikālikā, kālavinimuttā ca.",
  "anya-e0104n5:167_2": "Kammapaccayo atītapaccuppannavasena dvikāliko. Sesā pañcadasa paccuppannāva.",
  "anya-e0104n5:168_0": "Tathā anantarasamanantaraanantarūpanissayapakatūpanissayāsevanapaccayā, nānākkhaṇikakammapaccayo,",
  "anya-e0104n5:168_1": "natthivigatapaccayā cāti ime paccayā janakā eva, na upatthambhakā.",
  "anya-e0104n5:168_2": "Pacchājātapaccayo upatthambhako eva, na janako .",
  "anya-e0104n5:168_3": "Sesā janakā ca upatthambhakā cāti ayampi viseso veditabbo.",
  "anya-e0104n5:169_0": "Avijjāpaccayāsaṅkhārapadavitthārakathāvaṇṇanā",
  "anya-e0104n5:170_0": "616.Paccayesūti niddhāraṇe bhummaṁ. Duvidhā dvippakārena.",
  "anya-e0104n5:170_1": "Anekadhāti sattarasadhā ārammaṇapaccayādivasena.",
  "anya-e0104n5:171_0": "Abhiññācittenāti cetopariyapubbenivāsaanāgataṁsañāṇasaṅkhātāhi abhiññāhi sahagatacittena.",
  "anya-e0104n5:171_1": "Samohacittajānanakāleti paresaṁ,",
  "anya-e0104n5:171_2": "attano ca samohassa cittassa jānanakāle.",
  "anya-e0104n5:171_3": "Avijjāpubbaṅgamā akusalappavattiyo yā kāci vipattiyo,",
  "anya-e0104n5:171_4": "sabbā tā mohamūlikāti ca avijjāya ādīnavadassanena avijjāsamatikkamatthāya vivaṭṭābhipatthanāyāti attho.",
  "anya-e0104n5:171_5": "Dvinnampi tesaṁ puññābhisaṅkhārānaṁ.",
  "anya-e0104n5:171_6": "Avijjāsammūḷhattāti bhavādīnavappaṭicchādikāya avijjāya sammūḷhattā.",
  "anya-e0104n5:171_7": "Tāneva puññānīti tāneva yathāvuttāni kāmāvacararūpāvacarapuññāni.",
  "anya-e0104n5:171_8": "Upanissayapaccayena paccayo hotīti sambandho.",
  "anya-e0104n5:172_0": "Rāgādīnanti rāgadiṭṭhivicikicchuddhaccadomanassānaṁ.",
  "anya-e0104n5:172_1": "Avijjāsampayuttattā rāgādīnaṁ rāgādiassādanakālesu avijjaṁ ārabbha uppatti veditabbā.",
  "anya-e0104n5:172_2": "Garuṁ katvā assādanaṁ rāgadiṭṭhisampayuttāya eva avijjāya yojetabbaṁ. Assādanañca rāgo,",
  "anya-e0104n5:172_3": "tadaviyuttā ca diṭṭhīti assādanavacaneneva yathāvuttaṁ avijjaṁ garuṁ karontī diṭṭhi ca vuttāti veditabbā.",
  "anya-e0104n5:172_4": "Rāgādīhi ca pāḷiyaṁ sarūpato vuttehi taṁsampayuttasaṅkhārassa avijjārammaṇāditaṁ dasseti.",
  "anya-e0104n5:172_5": "Anādīnavadassāvinoti pāṇātipātādīsu na ādīnavadassino. Avijjāya anārammaṇassa,",
  "anya-e0104n5:172_6": "paṭhamajavanassa ca ārammaṇādhipatianantarādipaccayavacanesu avuttassa,",
  "anya-e0104n5:172_7": "vuttassa ca sabbassa saṅgaṇhanatthaṁ ‘‘yaṁ kiñcī’’ti āha.",
  "anya-e0104n5:173_0": "Vuttanayenāti samatikkamabhavapatthanāvasena puññābhisaṅkhāre vuttanayena.",
  "anya-e0104n5:174_0": "617.Kiṁ panāyantiādinā codakassa ayamadhippāyo – ‘‘avijjāpaccayā saṅkhārā sambhavantī’’ti ettha sambhavanti evāti avadhāraṇaṁ na yujjati ,",
  "anya-e0104n5:174_1": "avasesapaccayasamavāyābhāve saṅkhārānaṁ sambhavābhāvato.",
  "anya-e0104n5:174_2": "Tathā saṅkhārā evāti avadhāraṇampi na yujjati. Kasmā?",
  "anya-e0104n5:174_3": "Aññesañca paccayuppannadhammānaṁ sambhavassa tato icchitabbattā.",
  "anya-e0104n5:174_4": "Vākyassa avadhāraṇaphalattā avijjāpaccayā eva saṅkhārā sambhavantīti avadhāraṇe gayhamānepi ayaṁ doso. Kasmā?",
  "anya-e0104n5:174_5": "Yasmā lobhādikammanidānaupādānavatthārammaṇamanasikārādayo aññepi paccayā labbhantiyevāti. Tattha ekāti asahāyā,",
  "anya-e0104n5:174_6": "kāraṇantaranirapekkhāti attho.",
  "anya-e0104n5:174_7": "Aññepi paccayā sahakārikāraṇabhūtā.",
  "anya-e0104n5:174_8": "Dosamettha vattukāmo codako pucchatīti ñatvā ācariyo āha ‘‘kiṁ panetthā’’ti.",
  "anya-e0104n5:174_9": "Ettha avijjāya paccayantarena rahitabhāve ca sahitabhāve ca kiṁ pana vattabbaṁ, asamattā te codanā,",
  "anya-e0104n5:174_10": "avasiṭṭhañca tāva kathehīti vuttaṁ hoti.",
  "anya-e0104n5:174_11": "Ekakāraṇavādo āpajjatīti dosappasaṅgo vutto.",
  "anya-e0104n5:174_12": "Aniṭṭho hi ekakāraṇavādo sabbattha sabbakālaṁ sambhavāpattito, ekasadisāsabhāvāpattito ca.",
  "anya-e0104n5:175_0": "Yasmā ekaṁ na ekatotiādīsu tīsu pakāresu avijjamānesu pārisesena anekato anekamevāti etasmiṁ catutthe eva pakāre vijjamāne ekahetuphaladīpane attho atthi,",
  "anya-e0104n5:175_1": "tasmā na nupapajjati upapajjatiyeva. Ekaṁ phalaṁ ekato natthi, anekampi ekato natthi.",
  "anya-e0104n5:175_2": "Anekatopi ekaṁ phalaṁ no atthīti sambandho.",
  "anya-e0104n5:176_0": "Ekekahetuphaladīpananti ‘‘avijjāpaccayā saṅkhārā’’ti ekahetudīpanaṁ,",
  "anya-e0104n5:176_1": "‘‘saṅkhārapaccayā viññāṇa’’nti ekaphaladīpananti evaṁ tattha tattha ekekahetuphaladīpanaṁ kataṁ.",
  "anya-e0104n5:177_0": "Veneyyānaṁ anurūpatoti veneyyānaṁ ajjhāsayassa anurūpato. Ekasseva hetuno,",
  "anya-e0104n5:177_1": "phalassa ca dīpanā satthu desanāvilāsato vā veneyyapuggalānaṁ ajjhāsayato vā.",
  "anya-e0104n5:177_2": "Tadubhayassa panettha kāraṇaṁ tattha tattha desetabbassa atthassa padhānatā, pākaṭatā, asādhāraṇatā ca.",
  "anya-e0104n5:177_3": "Desanāvilāsappattā ca buddhā bhagavanto te desetabbe atthe bahūsupi pariyāyesu labbhamānesu yathārucitaṁ gahetvā dhammaṁ desenti, sā desanāvilāsānurūpatā.",
  "anya-e0104n5:177_4": "Tattha pana yena pariyāyena ye veneyyā bujjhanti, teneva tesaṁ bodhanaṁ, sā veneyyajjhāsayānurūpatā.",
  "anya-e0104n5:178_0": "Yathāphassaṁvedanāvavatthānatoti ‘‘sukhavedanīyaṁ, bhikkhave,",
  "anya-e0104n5:178_1": "phassaṁ paṭicca uppajjati sukhā vedanā’’tiādinā (saṁ. ni. 4.129),",
  "anya-e0104n5:178_2": "‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso,",
  "anya-e0104n5:178_3": "phassapaccayā vedanā’’tiādinā (ma. ni. 1.204, 400; 3.421, 425, 426; saṁ. ni. 2.43-44; 2.4.60; kathā. 465,",
  "anya-e0104n5:178_4": "467) ca sukhavedanīyaphassādicakkhusamphassādianurūpena sukhavedanādicakkhusamphassajāvedanādīnaṁ vavatthānato.",
  "anya-e0104n5:178_5": "Samānesupi hi cakkhurūpādīsu phassavasena sukhādivipariyāyābhāvato,",
  "anya-e0104n5:178_6": "samānesu rūpamanasikārādīsu cakkhādisaṅghaṭṭanavasena cakkhusamphassajādivipariyāyābhāvato,",
  "anya-e0104n5:178_7": "aññapaccayasāmaññepi cakkhusamphassavasena sukhādicakkhusamphassajādīnaṁ oḷārikasukhumādisaṅkarābhāvato cāti attho.",
  "anya-e0104n5:178_8": "Yathāvuttaphassassa sukhādīnaṁ aviparīto paccayabhāvo eva yathāvedanaṁ phassavavatthānaṁ.",
  "anya-e0104n5:178_9": "Kāraṇaphalavisesena vā phalakāraṇavisesanicchayo hotīti ubhayatthāpi nicchayo pavatthānanti vutto.",
  "anya-e0104n5:179_0": "Kammādayoti kammaāhārautuādayo apākaṭā semhapaṭikārena rogavūpasamanato.",
  "anya-e0104n5:179_1": "Semhassa mandabhāvādinā ca semhaṁyeva pākaṭaṁ kāraṇaṁ.",
  "anya-e0104n5:179_2": "Ayamidha avijjā saṅkhārānaṁ hetubhāvena dīpitāti sambandho.",
  "anya-e0104n5:179_3": "Assādānupassino taṇhā pavaḍḍhatīti vacanatoti ‘‘saṁyojaniyesu, bhikkhave,",
  "anya-e0104n5:179_4": "dhammesu assādānupassino taṇhā pavaḍḍhati, taṇhāpaccayā upādānaṁ,",
  "anya-e0104n5:179_5": "upādānapaccayā bhavo’’ti (saṁ. ni.",
  "anya-e0104n5:179_6": "2.53) iminā suttena taṇhāya saṅkhārakāraṇabhāvassa vuttattāti attho.",
  "anya-e0104n5:179_7": "Puna tassāpi avijjāya kāraṇanti dassanatthaṁ ‘‘avijjāsamudayā āsavasamudayoti ca vacanato’’ti āha .",
  "anya-e0104n5:179_8": "Taṇhā vā caturupādānabhūtā kāmāsavadiṭṭhāsavā ca saṅkhārassa kāraṇanti pākaṭā avijjāhetukāti suttadvayenāpi avijjāya pākaṭaṁ saṅkhārānaṁ kāraṇabhāvameva dasseti. ‘‘Assādānupassino’’ti (saṁ. ni.",
  "anya-e0104n5:179_9": "2.53) hi vacanena bhavādīnavappaṭicchādanakiccā avijjā taṇhāya kāraṇanti dassitā hoti. Yasmā avidvā,",
  "anya-e0104n5:179_10": "tasmā puññābhisaṅkhārādike abhisaṅkharotīti avijjāya saṅkhārakāraṇabhāvassa pākaṭattā aviddasubhāvova saṅkhārakāraṇabhāvena vutto.",
  "anya-e0104n5:179_11": "Khīṇāsavassa saṅkhārābhāvato,",
  "anya-e0104n5:179_12": "asādhāraṇattā ca puññābhisaṅkhārādīnaṁ sādhāraṇakāraṇāni vatthārammaṇādīnīti puññabhavādīnavappaṭicchādikā avijjā puññābhisaṅkhārādīnaṁ asādhāraṇaṁ kāraṇanti vā attho daṭṭhabbo.",
  "anya-e0104n5:179_13": "Eteneva ‘‘avijjāpaccayā saṅkhārā,",
  "anya-e0104n5:179_14": "saṅkhārapaccayā viññāṇa’’nti (ma. ni. 3.126; saṁ. ni. 2.1; udā. 1; mahāva. 1; netti. 24) ettha pana padhānattā, pākaṭattā,",
  "anya-e0104n5:179_15": "asādhāraṇattāti ekekahetuphaladīpanaparihāravacanena sabbattha ‘‘phassapaccayā vedanā,",
  "anya-e0104n5:179_16": "vedanāpaccayā taṇhā’’tiādīsu bodhaneyyajjhāsayavasena dhammassa bodhanasaṅkhātaṁ payojanaṁ veditabbaṁ.",
  "anya-e0104n5:180_0": "618.‘‘Ekantāniṭṭhaphalāyā’’ti etena viruddhabhāvaṁ,",
  "anya-e0104n5:180_1": "‘‘sāvajjāyā’’ti etena vijātiyabhāvaṁ avijjāya joteti.",
  "anya-e0104n5:180_2": "Puññāneñjābhisaṅkhārā hi iṭṭhavipākatāya,",
  "anya-e0104n5:180_3": "anavajjasabhāvatāya ca tassā viruddhā, vijātiyā cāti.",
  "anya-e0104n5:180_4": "Kathaṁ na yujjissatītiādi samādhānaṁ,",
  "anya-e0104n5:180_5": "tena yvāyaṁ ekantāniṭṭhaphalatādihetupadeso, tassa anekantikataṁ dasseti.",
  "anya-e0104n5:180_6": "Ayaṁ hettha adhippāyo – yāyaṁ tayā codanā ‘‘evaṁ santepī’’tiādinā katā, sā yuttā vipākaṁ pati.",
  "anya-e0104n5:180_7": "Na hi aniṭṭhavepakkaṁ kāraṇaṁ iṭṭhaṁ phalati, iṭṭhavepakkaṁ vā aniṭṭhaṁ.",
  "anya-e0104n5:180_8": "Yasmā panettha paccayuppannadhammānaṁ paccayabhāvalakkhaṇadhammānaṁ dhammatā adhippetā,",
  "anya-e0104n5:180_9": "tatra cāyaṁ niyamo natthi vicittarūpattā tassāti. Tenāha ‘‘viruddho cā’’tiādi.",
  "anya-e0104n5:181_0": "Tattha dhammānanti sabhāvadhammānaṁ. Ṭhānanti avaṭṭhānaṁ.",
  "anya-e0104n5:181_1": "Tasmā ṭhānaviruddhoti atthitāviruddho.",
  "anya-e0104n5:181_2": "Keci pana ‘‘paṭisandhiādīniṭhānānī’’ti vadanti.",
  "anya-e0104n5:181_3": "Evaṁ sati ‘‘purimacittaṁ pacchimacittassa ṭhānaviruddho paccayo’’ti nayidaṁ ekantikaṁ siyā.",
  "anya-e0104n5:181_4": "Bhavaṅgampi hi bhavaṅgassa anantarapaccayo, javanaṁ javanassa,",
  "anya-e0104n5:181_5": "na ca sippādīnaṁ paṭisandhiādiṭṭhānaṁ atthi, tasmā na taṁ idha adhippetaṁ.",
  "anya-e0104n5:181_6": "Kammaṁ rūpassa namanaruppanavirodhā,",
  "anya-e0104n5:181_7": "sārammaṇānārammaṇādivirodhā ca sabhāvaviruddho paccayo .",
  "anya-e0104n5:181_8": "Khīrādīni dadhiādīnaṁ madhurambilarasādisabhāvavirodhā.",
  "anya-e0104n5:181_9": "Avijānanakicco āloko vijānanakiccassa viññāṇassa.",
  "anya-e0104n5:181_10": "Amadanakiccā ca guḷādayo madanakiccassa āsavassa.",
  "anya-e0104n5:182_0": "Golomāvilomādītiādīsu golomāvilomāni dubbāya,",
  "anya-e0104n5:182_1": "avīti ca rattā eḷakā veditabbā. Visāṇaṁ sarassa.",
  "anya-e0104n5:182_2": "Dadhitilapiṭṭhaguḷāni bhūtiṇakassa. Sevālaṁ taṇḍuleyyakassa,",
  "anya-e0104n5:182_3": "kharavaḷavā assatarassāti evamādi ādi-saddena saṅgahito. Yasmā vipākā eva na,",
  "anya-e0104n5:182_4": "tasmā dukkhavipākāyapi avijjāya adukkhavipākānaṁ puññāneñjābhisaṅkhārānaṁ paccayattaṁ na na yujjatīti attho.",
  "anya-e0104n5:183_0": "Tadavipākattepi sāvajjatāya tadaviruddhānaṁ,",
  "anya-e0104n5:183_1": "taṁsadisānañca apuññābhisaṅkhārānameva paccayo,",
  "anya-e0104n5:183_2": "na itaresanti etassa pasaṅgassa nivāraṇatthaṁ ‘‘viruddho cāviruddho ca, sadisāsadiso tathā.",
  "anya-e0104n5:183_3": "Dhammānaṁ paccayo siddho’’ti vuttaṁ.",
  "anya-e0104n5:183_4": "Tasmā tamatthaṁ pākaṭaṁ karonto ‘‘iti ayaṁ avijjā’’tiādimāha.",
  "anya-e0104n5:184_0": "619.Sabbattha khandhānaṁ bhedo maraṇanti cutiṁ aggaṇhantoti idha cuti nāma tattha tattha bhavādīsu rūpādīnaṁ khandhānaṁ maraṇasaññito carimo bhedoti yāthāvato ajānanto. Sattassa sato vijjamānasseva.",
  "anya-e0104n5:184_1": "Dehantarasaṅkamanaṁ aññena kāyena samāgamo.",
  "anya-e0104n5:185_0": "Sabbattha khandhānaṁ pātubhāvoti tattha tattha bhavādīsu khandhānaṁ paṭhamābhinibbatti.",
  "anya-e0104n5:185_1": "Navasarīrapātubhāvoti idha jiṇṇassa sarīrassa nikkhepe paralokapariyāpannassa navakāyassa uppādo. Yatheke vadanti –",
  "anya-e0104n5:186_0": "‘‘Vatthāni jiṇṇāni yathā pahāya,",
  "anya-e0104n5:187_0": "Navāni gaṇhāti naro parāni;",
  "anya-e0104n5:188_0": "Nikkhippa dehaṁ idha jiṇṇamevaṁ,",
  "anya-e0104n5:189_0": "Gaṇhāti attābhinavaṁ sukhesī’’ti.",
  "anya-e0104n5:190_0": "Ayaṁ sattoti ayamattā, yo sāmī, nivāsī, kārako, vedako cāti adhippeto. Sattomarati,",
  "anya-e0104n5:190_1": "satto upapajjatīti etthāpi eseva nayo.",
  "anya-e0104n5:190_2": "Tīsupi ṭhānesu ādi-saddena issarakuttabrahmakuttādivikappanaṁ saṅgaṇhāti.",
  "anya-e0104n5:191_0": "Sabhāvalakkhaṇanti’ruppanānubhavanādiṁ,",
  "anya-e0104n5:191_1": "kakkhaḷaphusanādisabhāvameva vā.",
  "anya-e0104n5:191_2": "Sāmaññalakkhaṇanti aniccatādiṁ.",
  "anya-e0104n5:191_3": "Saṅkhāre attato attaniyatoti rūpādīsu ekaccaṁ attato, tadaññaṁ attaniyato.",
  "anya-e0104n5:192_0": "Attā jānāti vāti vikappeti kāpilādayo viya.",
  "anya-e0104n5:192_1": "Na jānāti vāti kāṇādājīvikādayo viya.",
  "anya-e0104n5:192_2": "Kāṇādopi hi attā sabhāvena na jānāti.",
  "anya-e0104n5:192_3": "Yadā buddhiguṇena saṁyujjati, tadā jānātīti icchati.",
  "anya-e0104n5:192_4": "So eva karoti ca kāreti cāti yo parattha sukhadukkhaṁ anubhavati,",
  "anya-e0104n5:192_5": "so eva puññāpuññaṁ sayaṁ karoti, aññañca kāreti, na aññoti adhippāyo .",
  "anya-e0104n5:192_6": "Saṇṭhapentāti dviaṇukādiuppādanavasena, icchāvasena ca sampādentā. Soti attasaññito satto.",
  "anya-e0104n5:192_7": "Indriyasampannoti cakkhādīhi indriyehi samannāgato,",
  "anya-e0104n5:192_8": "tena saḷāyatanappavattiṁ dasseti.",
  "anya-e0104n5:192_9": "Sabbañhetaṁ yathāpaccayaṁ pavattamānānaṁ avijjādīnaṁ kiccaṁ attano byāpāraṁ katvā diṭṭhigatiko vimuyhatīti dassanavasena vuttaṁ.",
  "anya-e0104n5:192_10": "Acchejjasuttāvutābhejjamaṇīnaṁ viya pubbāpariyavavatthānaṁ niyati, niyatiyā,",
  "anya-e0104n5:192_11": "niyati eva vā saṅgati samāgamo niyatisaṅgati,",
  "anya-e0104n5:192_12": "tāya bhāvesu pariṇatā manussadevavihaṅgādibhāvaṁ pattā niyatisaṅgatibhāvapariṇatā. Niyatiyā, saṅgatiyā,",
  "anya-e0104n5:192_13": "bhāvasaṅkhātena sabhāvena ca pariṇatā nānappakārataṁ pattā niyatisaṅgatibhāvapariṇatāti ca atthaṁ vadanti.",
  "anya-e0104n5:193_0": "Etehi ca vikappanehi avijjā akusalaṁ cittaṁ katvā satte puññādīsu saṅkhāresu yattha katthaci pavattetīti imamatthaṁ dassento āha ‘‘so avijjāya andhīkato’’tiādi. Paṭipajjatīti upasaṅkamati.",
  "anya-e0104n5:194_0": "Apariṇāyakoti arahattamaggasampaṭipādakakalyāṇamittarahito,",
  "anya-e0104n5:194_1": "arahattamaggañāṇāvasānaṁ vā ñāṇaṁ samavisamaṁ dassetvā satte nibbānaṁ nayatīti pariṇāyakaṁ, tena rahito apariṇāyako.",
  "anya-e0104n5:194_2": "Dhammaṁ ñatvāti sappurisūpassayena catusaccappakāsakaṁ suttādidhammaṁ ñatvā,",
  "anya-e0104n5:194_3": "maggañāṇeneva vā sabbadhammapavaraṁ nibbānadhammaṁ ñatvā.",
  "anya-e0104n5:194_4": "Taṁjānanāyattaṁ pana sesasaccattayābhisamayaṁ samānakālampi taṁ purimakālaṁ viya katvā vuttaṁ.",
  "anya-e0104n5:194_5": "Upasanto carissatīti aggamaggādhigamena sabbaso avijjūpasamā upasanto saupādisesanibbānadhātuyaṁ ṭhito yāva anupādisesanibbānadhātupatti,",
  "anya-e0104n5:194_6": "tāva sattānaṁ hitacariyāya attabhāvaṁ pavattento carissati,",
  "anya-e0104n5:194_7": "diṭṭhadhammasukhavihārehi viharissatīti attho.",
  "anya-e0104n5:195_0": "Saṅkhārapaccayāviññāṇapadavitthārakathāvaṇṇanā",
  "anya-e0104n5:196_0": "620.",
  "anya-e0104n5:196_1": "Yathāvuttasaṅkhārapaccayā uppajjamānaṁ taṁ kammanibbattameva bhavituṁ arahatīti ‘‘bāttiṁsa lokiyavipākaviññāṇāni saṅgahitānī’’ti āha.",
  "anya-e0104n5:196_2": "Dhātukathāyaṁ pana vippayuttena saṅgahitāsaṅgahitapadaniddese ‘‘saṅkhārapaccayā viññāṇena ye dhammā,",
  "anya-e0104n5:196_3": "saḷāyatanapaccayā phassena ye dhammā,",
  "anya-e0104n5:196_4": "phassapaccayā vedanāya ye dhammā vippayuttā,",
  "anya-e0104n5:196_5": "te dhammā katihi khandhehi…pe… saṅgahitā?",
  "anya-e0104n5:196_6": "Te dhammā asaṅkhataṁ khandhato ṭhapetvā ekena khandhena, ekādasahi āyatanehi, ekādasahi dhātūhi saṅgahitā. Katihi asaṅgahitā? Catūhi khandhehi, ekenāyatanena,",
  "anya-e0104n5:196_7": "sattahi dhātūhi asaṅgahitā’’ti (dhātu.",
  "anya-e0104n5:196_8": "466) vacanato sabbaviññāṇaphassavedanāpariggaho kato.",
  "anya-e0104n5:196_9": "Yadi hi ettha viññāṇaphassavedanā sappadesā siyuṁ, ‘‘vipākā dhammā’’ti (dha. sa.",
  "anya-e0104n5:196_10": "tikamātikā 3) imassa viya visajjanaṁ siyā.",
  "anya-e0104n5:196_11": "Tasmā tattha abhidhammabhājanīyavasena saṅkhārapaccayā viññāṇādayo gahitāti adhippāyo veditabbo.",
  "anya-e0104n5:196_12": "Avijjāpaccayā saṅkhāro ca abhidhammabhājanīye (vibha.",
  "anya-e0104n5:196_13": "243) catubhūmakakusalasaṅkhāro,",
  "anya-e0104n5:196_14": "akusalasaṅkhāro ca vuttoti eso eva dhātukathāyaṁ gahitoti daṭṭhabbo.",
  "anya-e0104n5:196_15": "Bhavo pana dhātukathāyaṁ kammūpapattibhavavisesadassanatthaṁ na abhidhammabhājanīyavasena gahito,",
  "anya-e0104n5:196_16": "evañca katvā tattha ‘‘upādānapaccayā bhavo’’ti anuddharitvā ‘‘kammabhavo’’tiādinā (dhātu. 66) nayena bhavo uddhaṭo.",
  "anya-e0104n5:197_0": "Lokiyavipākamanoviññāṇameva sandhāyāha ‘‘bāvīsatividhaṁ hotī’’ti.",
  "anya-e0104n5:197_1": "Chahi viññāṇehīti yathāadhikatehi cakkhuviññāṇādīhi chahi viññāṇehi.",
  "anya-e0104n5:197_2": "Kasmā panettha lokiyavipākaviññāṇasseva gahaṇaṁ katanti āha ‘‘lokuttarāni pana vaṭṭakathāya na yujjantī’’ti.",
  "anya-e0104n5:197_3": "Yadi evaṁ kasmā dhātukathāyaṁ ‘‘saṅkhārapaccayā viññāṇena ye dhammā vippayuttā’’tiādīsu (dhātu.",
  "anya-e0104n5:197_4": "362) lokuttaravipākānampi gahaṇaṁ katanti?",
  "anya-e0104n5:197_5": "Taṁ yathādhammasāsanattā abhidhammadesanāya vipākattike (dha. sa.",
  "anya-e0104n5:197_6": "tikamātikā 3) viya anavasesavipākadhammasaṅgaṇhanavasena vuttaṁ.",
  "anya-e0104n5:197_7": "Suttantadesanā pana yathānulomadesanāti tattha pavattinivattiyo asaṅkarato dassetabbā.",
  "anya-e0104n5:197_8": "Tasmā tadatthasaṁvaṇṇanāti katvā pavattikathāyaṁ lokiyavipākaviññāṇāniyeva gahitāni.",
  "anya-e0104n5:197_9": "Tenevāha ‘‘vaṭṭakathāya na yujjantīti na gahitānī’’ti.",
  "anya-e0104n5:198_0": "Yathā kataṁ kammaṁ phaladāne samatthaṁ hoti,",
  "anya-e0104n5:198_1": "tathā kataṁ ‘‘upacita’’nti vuccatīti vipākadānayogyameva saṅkhāraṁ gaṇhanto ‘‘upacitakammābhāve’’ti āha.",
  "anya-e0104n5:198_2": "Hetu nāma byatirekappadhānanti abhāva-ggahaṇaṁ, tena kamme sati bhāvato,",
  "anya-e0104n5:198_3": "asati abhāvatoti ayamettha adhippāyo .",
  "anya-e0104n5:198_4": "Yathā panassa viññāṇassa saṅkhārapaccayatā na siddhā, na evaṁ vipākabhāvo.",
  "anya-e0104n5:198_5": "So pana siddhoti katvā āha ‘‘vipākaṁheta’’nti.",
  "anya-e0104n5:198_6": "Tena viññāṇassa vipākabhāvena saṅkhārapaccayattaṁ sādheti.",
  "anya-e0104n5:198_7": "Tassa pana sādhanatthaṁ ‘‘upacitakammābhāve vipākābhāvato’’ti vuttanti taṁ vivaranto ‘‘vipākañcā’’tiādimāha.",
  "anya-e0104n5:198_8": "Yadi uppajjeyyāti yadi kammanirapekkho vipāko uppajjeyya.",
  "anya-e0104n5:198_9": "Sabbesaṁ sattānaṁ brahmattaṁ upagatānaṁ ghānādiviññāṇāni mahāvipākaviññāṇānīti tassa tassa vipākassa anokāse ṭhitānampi.",
  "anya-e0104n5:198_10": "Vipākānīti viññāṇāpekkhāya napuṁsakaniddeso, sabbavipākaviññāṇānīti attho.",
  "anya-e0104n5:199_0": "Saṅkhārā bahū ekūnatiṁsacetanābhedato,",
  "anya-e0104n5:199_1": "viññāṇāni ca bahūni bāttiṁsavidhattā,",
  "anya-e0104n5:199_2": "na ca sabbato sabbānīti āha ‘‘katarasaṅkhārapaccayā kataraviññāṇanti ce’’ti.",
  "anya-e0104n5:199_3": "‘‘Viññāṇa’’nti ca idaṁ viññāṇasāmaññaṁ gahetvā vuttaṁ.",
  "anya-e0104n5:199_4": "Kāmaṁ khandhaniddesepi (visuddhi.",
  "anya-e0104n5:199_5": "2.451 ādayo) imāni viññāṇāni niddiṭṭhāni, taṁ pana atisaṁkhittaṁ,",
  "anya-e0104n5:199_6": "na ca tattha nesaṁ saṅkhārapaccayatā vibhāvitāti taṁ pavattiyaṁ,",
  "anya-e0104n5:199_7": "paṭisandhiyañca bhavādīsu pavattanākāravasena vitthārato dassetuṁ ‘‘kāmāvacarapuññābhisaṅkhārapaccayā’’tiādi āraddhaṁ.",
  "anya-e0104n5:199_8": "Manoviññāṇeti niddhāraṇe bhūmmaṁ.",
  "anya-e0104n5:199_9": "Mahāvipākānīti viññāṇāpekkhāya napuṁsakaniddeso.",
  "anya-e0104n5:199_10": "Mahāvipākāti pana pāṭhe manoviññāṇadhātuyoti ānetvā sambandhitabbaṁ.",
  "anya-e0104n5:200_0": "621.Yaṁsaṅkhārapaccayāti yassa yassa saṅkhārassa paccayabhāvena.",
  "anya-e0104n5:200_1": "Yaṁ viññāṇanti ‘‘yaṁ yaṁ viññāṇa’’nti evaṁ ubhayattha āmeḍitalopo daṭṭhabbo.",
  "anya-e0104n5:200_2": "‘‘Hotī’’ti iminā kāraṇabhāve viññāṇassa sabbhāvamattaṁ paveditaṁ,",
  "anya-e0104n5:200_3": "na pavattivisesoti taṁ dassento ‘‘evaṁ pavatti veditabbā’’ti āha .",
  "anya-e0104n5:200_4": "Brahmānampi aniṭṭharūpādiāpāthagamane akusalavipākacakkhuviññāṇādīni kadāci uppajjantīti ‘‘imāni terasa…pe… pavattantī’’ti vuttaṁ.",
  "anya-e0104n5:200_5": "Tattha pañcannaṁ khandhānaṁ vokāro vitthāro etthāti pañcavokāro, so eva bhavo, etasmiṁ pañcavokārabhave.",
  "anya-e0104n5:200_6": "Hoti hi bhinnādhikaraṇānampi aññapadatthasamāso yathā ‘‘urasilomo’’ti.",
  "anya-e0104n5:200_7": "Atha vā yathāpaccayaṁ pavattamānehi pañcahi khandhehi vokarīyatīti pañcavokāro,",
  "anya-e0104n5:200_8": "so eva bhavoti sabbaṁ pubbe viya.",
  "anya-e0104n5:201_0": "‘‘Pavattiyaññeva pavattantī’’ti saṅkhepato vuttamatthaṁ vivarituṁ ‘‘katha’’ntiādi āraddhaṁ.",
  "anya-e0104n5:202_0": "‘‘Yebhuyyena lobhasampayuttajavanāvasāne’’ti idaṁ paṭighavicikicchuddhaccasampayuttānantaraṁ somanassasahagatassa anuppajjanatoti keci, taṁ na gahetabbaṁ.",
  "anya-e0104n5:202_1": "‘‘Cakkhuṁ assādeti abhinandati, taṁ ārabbha rāgo uppajjati,",
  "anya-e0104n5:202_2": "diṭṭhi uppajjati…pe… vicikicchā uppajjati, uddhaccaṁ uppajjati,",
  "anya-e0104n5:202_3": "akusale niruddhe vipāko tadārammaṇatā uppajjatī’’ti vacanato. Iṭṭhaṁ ce ārammaṇaṁ,",
  "anya-e0104n5:202_4": "somanassatadārammaṇaṁ na na uppajjatīti.",
  "anya-e0104n5:202_5": "Javanena tadārammaṇaniyame somanassasahagatānantaraṁ somanassasahagatāneva sandhāya vuttanti apare,",
  "anya-e0104n5:202_6": "taṁ vicāretabbaṁ upekkhāsahagatakusalākusalajavanānantarampi somanassatadārammaṇassa icchitabbattā.",
  "anya-e0104n5:202_7": "Upekkhāsahagatakiriyājavanānantarameva hi somanassatadārammaṇaṁ na icchanti.",
  "anya-e0104n5:203_0": "Yasmā pana tihetukajavanāvasāne ca kadāci ahetukaṁ tadārammaṇaṁ hoti,",
  "anya-e0104n5:203_1": "tasmā ‘‘yebhuyyenā’’ti vuttaṁ.",
  "anya-e0104n5:203_2": "Yasmā ekacittakkhaṇāyukaṁ javanārammaṇaṁ hoti,",
  "anya-e0104n5:203_3": "tadā tattha ekameva tadārammaṇaṁ hotīti katvā ‘‘sakiṁ vā’’ti vuttanti keci.",
  "anya-e0104n5:203_4": "Apare pana tadārammaṇaṁ nāma javanārammaṇānubhavanakiccaṁ,",
  "anya-e0104n5:203_5": "taṁ ekacittakkhaṇike tathā āsannabhede ārammaṇe nuppajjati.",
  "anya-e0104n5:203_6": "Tasmā ‘‘sakiṁ vā’’ti idaṁ dirattatirattādi viya vacanasiliṭṭhatāvasena vuttanti veditabbaṁ,",
  "anya-e0104n5:203_7": "dvikkhattumeva pana uppajjatīti. ‘‘Dirattatiratta’’nti (pāci.",
  "anya-e0104n5:203_8": "50) ettha hi vā-saddassa abhāvā vacanasiliṭṭhatāmattena dirattaggahaṇaṁ katanti yujjati.",
  "anya-e0104n5:203_9": "‘‘Nirantaraṁ tirattadassanatthaṁ vā’’ti idha pana vā-saddo vikappattho vuttoti sakiṁ eva ca kadāci pavattiṁ sandhāya ‘‘sakiṁ vā’’ti vuttanti daṭṭhabbaṁ.",
  "anya-e0104n5:203_10": "Teneva hi sammohavinodaniyaṁ sakiṁ tadārammaṇappavattiyā vicāretabbataṁ dassentena ‘‘cittappavattigaṇanāyaṁ pana sabbadvāresu tadārammaṇe dve eva cittavārā āgatā’’ti (vibha. aṭṭha. 227) vuttaṁ.",
  "anya-e0104n5:204_0": "Tattha cittappavattigaṇanāyanti vipākakathāyaṁ balavarūpādiārammaṇe vuttaṁ cittappavattigaṇanaṁ sandhāyāha.",
  "anya-e0104n5:204_1": "Tattha hi dveva tadārammaṇuppattivārā vuttā .",
  "anya-e0104n5:204_2": "Tadeva hi sandhāya idhāpi vuttaṁ ‘‘abhidhammaṭṭhakathāyaṁ pana tadārammaṇe dve cittavārā āgatā’’ti.",
  "anya-e0104n5:204_3": "Abhidhammaṭṭhakathāyaṁ aniyatārammaṇaṭṭhānakiccā hutvā pavattantīti (vibha. aṭṭha.",
  "anya-e0104n5:204_4": "227) dvāraṁ anāmasitvā eva vuttaṁ,",
  "anya-e0104n5:204_5": "taṁ anantaraṁ parato vuttasahetukavipākaviññāṇānaṁ sadisasaṁvaṇṇanaṁ kātukāmatādhippāyena vuttaṁ.",
  "anya-e0104n5:204_6": "Ahetukadvayādīnañhi bhavaṅgabhūtānaṁ sayameva dvārattā,",
  "anya-e0104n5:204_7": "cutipaṭisandhibhūtānañca bhavaṅgasaṅkhātena,",
  "anya-e0104n5:204_8": "aññena ca dvārena anuppattito niyataṁ,",
  "anya-e0104n5:204_9": "aniyataṁ vā dvāraṁ etesanti na sakkā vattunti.",
  "anya-e0104n5:205_0": "Ahetukadvayassa pana santīraṇatadārammaṇabhūtassa dvāraṁ labbhati,",
  "anya-e0104n5:205_1": "tañca aniyatanti tampi gaṇhanto ‘‘aniyatadvārārammaṇaṭṭhānakiccā hutvā pavattantī’’ti āha.",
  "anya-e0104n5:205_2": "Teneva cettha mahāvipākānampi tadārammaṇabhūtānaṁ dvāraṁ labbhatīti tatthāpi dvāraggahaṇaṁ kataṁ.",
  "anya-e0104n5:206_0": "Ekassa sattassa pavatto rūpāvacaravipāko pathavīkasiṇādīsu yasmiṁ ārammaṇe pavatto,",
  "anya-e0104n5:206_1": "tato aññasmiṁ tassa pavatti natthīti rūpāvacarānaṁ niyatārammaṇatā vuttā.",
  "anya-e0104n5:206_2": "Itarāni āruppavipākaviññāṇāni.",
  "anya-e0104n5:206_3": "Niyataṁ avatthukānīti niyatāvatthukāni.",
  "anya-e0104n5:206_4": "Kasiṇugghāṭimākāsādīsuyeva ārammaṇesu pavattanato niyatārammaṇāni. Tatrāti pavattiyaṁ.",
  "anya-e0104n5:206_5": "Assāti bāttiṁsavidhassa vipākaviññāṇassa.",
  "anya-e0104n5:206_6": "Te te saṅkhārāti yathāvuttā puññābhisaṅkhārādisaṅkhārā.",
  "anya-e0104n5:206_7": "Kammapaccayenāti nānākkhaṇikakammapaccayena.",
  "anya-e0104n5:206_8": "Upanissayapaccayenāti pakatūpanissayapaccayena.",
  "anya-e0104n5:207_0": "622.",
  "anya-e0104n5:207_1": "Evaṁ pavattiyaṁ viññāṇappavattiṁ dassetvā paṭisandhiyaṁ dassetuṁ ‘‘yaṁ pana vutta’’ntiādimāha.",
  "anya-e0104n5:207_2": "Tattha anurūpāya paṭisandhiyāti anurūpena paṭisandhikiccena.",
  "anya-e0104n5:207_3": "Taṁ pana anurūpataṁ sayameva vakkhati.",
  "anya-e0104n5:207_4": "Bhavantarena bhavantarassa sandhānaṁ idha paṭisandhīti taṁ acittakampi atthevāti katvā ‘‘kati paṭisandhiyo’’ti pucchaṁ katvāpi ‘‘kati paṭisandhicittānī’’ti pucchā katā.",
  "anya-e0104n5:207_5": "‘‘Kena katthā’’ti kena cittena kasmiṁ bhave.",
  "anya-e0104n5:208_0": "Tatthāti tesu ekūnavīsatiyā paṭisandhicittesu.",
  "anya-e0104n5:208_1": "Kusalavipākāya ahetukamanoviññāṇadhātuyāti sambandho.",
  "anya-e0104n5:208_2": "Natthi devesu ahetukā paṭisandhīti ‘‘manussaloke’’ti visesanaṁ.",
  "anya-e0104n5:208_3": "Napuṁsakādīnanti ādisaddena mammādīnaṁ saṅgaho.",
  "anya-e0104n5:208_4": "Keci pana ekacce ahetukapaṭisandhikā avikalindriyā hutvā thokaṁ vicāraṇapakatikāpi hontiyeva,",
  "anya-e0104n5:208_5": "tasmā tādisānampi idha ādisaddena saṅgahoti vadanti. Saṅkhepatoti samāsato,",
  "anya-e0104n5:208_6": "asukāya paṭisandhiyā asukaṁ ārammaṇanti vibhāgaṁ akatvāti attho.",
  "anya-e0104n5:209_0": "Sesānanti rūpāvacarā pañca,",
  "anya-e0104n5:209_1": "paṭhamatatiyāruppā dveti imāsaṁ vuttāvasesānaṁ sattannaṁ paṭisandhīnaṁ.",
  "anya-e0104n5:209_2": "Paccuppannārammaṇaṁ cuticittaṁ nāma natthi paṭisandhiārammaṇe eva pavattanato.",
  "anya-e0104n5:209_3": "Dvīsu ārammaṇesūti atītanavattabbavasena dvīsu ārammaṇesu.",
  "anya-e0104n5:210_0": "623.Tānīti pubbe katāni kammāni.",
  "anya-e0104n5:210_1": "Assāti āsannamaraṇassa puggalassa.",
  "anya-e0104n5:210_2": "Olambantīti sāyanhe mahantānaṁ pabbatakūṭānaṁ chāyā viya bhūmiyaṁ tassa citte avalambanti upatiṭṭhanti.",
  "anya-e0104n5:210_3": "Tasmiṁ niruddheti tasmiṁ cuticitte niruddhamatte tassa nirodhasamanantarameva.",
  "anya-e0104n5:210_4": "Tadevāti taṁyeva yathāvuttajavanavīthiyā ārammaṇabhūtaṁ.",
  "anya-e0104n5:210_5": "Avijjātaṇhādīsu kilesesu anupacchinnesveva kammādino upaṭṭhānaṁ,",
  "anya-e0104n5:210_6": "tañca ārabbha cittasantānassa bhavantaraninnapoṇapabbhāratā hotīti āha ‘‘anupacchinnakilesabalavināmita’’nti.",
  "anya-e0104n5:210_7": "Santāne hi vināmite tadekadesabhūtaṁ paṭisandhicittañca vināmitameva hoti,",
  "anya-e0104n5:210_8": "na ca ekadesavināmitabhāvena vinā santānassa vināmitatā atthīti.",
  "anya-e0104n5:210_9": "Sabbattha pana duggatipaṭisandhininnāya cutiyā purimajavanāni akusalāni,",
  "anya-e0104n5:210_10": "itarāya ca kusalānīti nicchinanti. ‘‘Nimittassādagadhitaṁ vā, bhikkhave,",
  "anya-e0104n5:210_11": "viññāṇaṁ tiṭṭhamānaṁ tiṭṭhati, anubyañjanassādagadhitaṁ vā,",
  "anya-e0104n5:210_12": "tasmiṁ ce samaye kālaṁ karoti, ṭhānametaṁ vijjati,",
  "anya-e0104n5:210_13": "yaṁ dvinnaṁ gatīnaṁ aññataraṁ gatiṁ upapajjeyya nirayaṁ vā tiracchānayoniṁ vā’’ti (saṁ. ni. 4.235) hi vuttaṁ, tasmā akusalaṁ duggatiyaṁ,",
  "anya-e0104n5:210_14": "kusalañca sugatiyaṁ paṭisandhiyā upanissayo hotīti.",
  "anya-e0104n5:210_15": "Arahato pana sabbaso kilesānaṁ upacchinnattā paṭippassaddhasabbabhavussukkatāya kammādinimittaṁ na upaṭṭhahati,",
  "anya-e0104n5:210_16": "tato vijjamānampi kammaṁ aladdhasahāyattā paṭisandhiṁ na janeti.",
  "anya-e0104n5:211_0": "Vuttappakārakammavasenāti pāpakammavasena, tadupaṭṭhāpitanti adhippāyo.",
  "anya-e0104n5:211_1": "‘‘Narakādīsu aggijālavaṇṇādika’’nti idaṁ taṁsadisatāvasena vuttaṁ.",
  "anya-e0104n5:211_2": "Na hi so eva nirayaggivaṇṇādi tadā tassa āpāthaṁ āgacchati.",
  "anya-e0104n5:211_3": "Tattha aggijālavaṇṇādikanti ādi-saddena vettaraṇīsimbaliasipattavanādivaṇṇaṁ saṅgaṇhāti.",
  "anya-e0104n5:211_4": "Narakādīsūti pana ādi-saddena petatiracchānānaṁ nibaddhasañcaraṇaṭṭhānapariyāpannavaṇṇaṁ.",
  "anya-e0104n5:211_5": "Manodvāre āpāthamāgacchatīti kammabalena upaṭṭhāpitavaṇṇāyatanaṁ supinaṁ passantassa viya,",
  "anya-e0104n5:211_6": "dibbacakkhussa viya ca manodvāre eva gocarabhāvaṁ gacchati. Ekaṁ āvajjanaṁ, pañca javanāni,",
  "anya-e0104n5:211_7": "dve tadārammaṇānīti tīṇi vīthicittāni.",
  "anya-e0104n5:212_0": "Rāgādihetubhūtaṁ hīnamārammaṇanti akusalavipākassa ārammaṇaṁ bhavituṁ yuttaṁ aniṭṭhamārammaṇamāha.",
  "anya-e0104n5:212_1": "Tampi hi saṅkappanavasena rāgassāpi hetu hotīti.",
  "anya-e0104n5:212_2": "Akusalavipākajanakakammasahajātānaṁ vā taṁsadisāsannacutijavanacetanāsahajātānañca rāgādīnaṁ hetubhāvo eva hīnatā.",
  "anya-e0104n5:212_3": "Tañhi pacchānutāpajanakakammānamārammaṇaṁ kammavasena aniṭṭhaṁ akusalavipākassa ārammaṇaṁ bhaveyya.",
  "anya-e0104n5:212_4": "Aññathā ca iṭṭhārammaṇe pavattassa akusalakammassa vipāko akusalakammanimittārammaṇo na bhaveyya.",
  "anya-e0104n5:212_5": "Na hi akusalavipāko iṭṭhārammaṇo bhavituṁ arahatīti.",
  "anya-e0104n5:213_0": "Pañcadvāre ca āpāthaṁ āgacchantaṁ paccuppannaṁ kammanimittaṁ āsannakatakammārammaṇasantatiyaṁ uppannaṁ, taṁsadisañca daṭṭhabbaṁ.",
  "anya-e0104n5:213_1": "Aññathā tadeva paṭisandhiārammaṇūpaṭṭhāpakaṁ,",
  "anya-e0104n5:213_2": "tadeva ca paṭisandhijanakaṁ bhaveyya.",
  "anya-e0104n5:213_3": "Na ca paṭisandhiyā upacārabhūtāni viya,",
  "anya-e0104n5:213_4": "etasmiṁ tayā pavattitabbanti paṭisandhiyā ārammaṇaṁ anuppādentāni viya ca pavattāni cutiāsannāni javanāni paṭisandhijanakāni bhaveyyuṁ.",
  "anya-e0104n5:213_5": "‘‘Katattā upacitattā’’ti (dha. sa. 431) hi vuttaṁ.",
  "anya-e0104n5:213_6": "Tadā ca taṁsamānavīthiyaṁ viya pavattamānāni kathaṁ katūpacitāni siyuṁ? Tadā na assāditāni.",
  "anya-e0104n5:213_7": "Na ca lokiyāni lokuttarāni viya samānavīthiphalāni honti.",
  "anya-e0104n5:213_8": "‘‘Pubbe vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n5:213_9": "pacchā vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n5:213_10": "maraṇakāle vāssa hoti micchādiṭṭhi samattā hoti samādinnā.",
  "anya-e0104n5:213_11": "Tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī’’tiādinā (ma. ni.",
  "anya-e0104n5:213_12": "3.303) sutte maraṇakāle samattāya samādinnāya micchādiṭṭhiyā,",
  "anya-e0104n5:213_13": "sammādiṭṭhiyā ca sahajātacetanāya paṭisandhidānaṁ vuttaṁ,",
  "anya-e0104n5:213_14": "na ca dubbalehi pañcadvārikajavanehi micchādiṭṭhi,",
  "anya-e0104n5:213_15": "sammādiṭṭhi vā samattā hoti samādinnā.",
  "anya-e0104n5:213_16": "Tathā hi vuttaṁ sammohavinodaniyaṁ ‘‘sabbampi hetaṁ kusalākusaladhammapaṭivijānanādicavanapariyosānaṁ kiccaṁ manodvārikacitteneva hoti,",
  "anya-e0104n5:213_17": "na pañcadvārikenāti sabbassapetassa kiccassa karaṇe sahajavanakāni vīthicittāni paṭikkhittānī’’ti (vibha. aṭṭha. 766).",
  "anya-e0104n5:214_0": "Tattha hi na kiñci dhammaṁ paṭivijānātīti ‘‘manopubbaṅgamā dhammā’’ti (dha. pa.",
  "anya-e0104n5:214_1": "1-2) evaṁ vuttaṁ ekampi kusalaṁ vā akusalaṁ vā na paṭivijānātīti ca vuttaṁ.",
  "anya-e0104n5:214_2": "Yesaṁ paṭivibhāvanappavattiyā sukhaṁ vā dukkhaṁ vā anveti,",
  "anya-e0104n5:214_3": "tesaṁ sā pavatti pañcadvāre paṭikkhittā.",
  "anya-e0104n5:214_4": "Kusalākusalakammasamādānañca tādisamevāti.",
  "anya-e0104n5:214_5": "Tadārammaṇānantaraṁ pana cavanaṁ,",
  "anya-e0104n5:214_6": "tadanantarā ca upapatti manodvārikā eva hoti,",
  "anya-e0104n5:214_7": "na sahajavanakavīthicittapariyāpannāti iminā adhippāyena idha pañcadvārikatadārammaṇānantarā cuti,",
  "anya-e0104n5:214_8": "tadanantarā paṭisandhi ca vuttāti daṭṭhabbā.",
  "anya-e0104n5:214_9": "Tattha avasesapañcacittakkhaṇāyuke rūpādimhi uppannaṁ paṭisandhiṁ sandhāya ‘‘paccuppannārammaṇaṁ upapatticittaṁ paccuppannārammaṇassa bhavaṅgassa anantarapaccayena paccayo’’ti,",
  "anya-e0104n5:214_10": "avasesaekacittakkhaṇāyuke ca uppannaṁ paṭisandhiṁ sandhāya ‘‘paccuppannārammaṇaṁ upapatticittaṁ atītārammaṇassa bhavaṅgassa anantarapaccayena paccayo’’ti ca vuttanti veditabbaṁ.",
  "anya-e0104n5:215_0": "624.Kaṇhapakkhe sukkapakkhaṁ ṭhapetvāti ettha yathā pubbe ‘‘pāpakammaṁ vā kammanimittaṁ vā’’ti vutte kaṇhapakkhe ‘‘anavajjakammaṁ vā kammanimittaṁ vā’’ti sukkapakkho vutto,",
  "anya-e0104n5:215_1": "evaṁ ‘‘duggatipariyāpannaṁ paṭisandhicittaṁ,",
  "anya-e0104n5:215_2": "narakādīsu aggijālavaṇṇādikaṁ duggatinimitta’’nti ca vutte kaṇhapakkhe ‘‘sugatipariyāpannaṁ paṭisandhicittaṁ,",
  "anya-e0104n5:215_3": "manussaloke rattakambalasadisamātukucchivaṇṇasaṅkhātaṁ,",
  "anya-e0104n5:215_4": "devaloke vā uyyānavimānakapparukkhādivaṇṇasaṅkhātaṁ sugatinimitta’’nti evaṁ sukkapakkhaṁ ṭhapetvā sesaṁ sabbaṁ purimanayeneva veditabbaṁ.",
  "anya-e0104n5:215_5": "Atītapaccuppannārammaṇāyāti kammakammanimittavasena atītārammaṇāya,",
  "anya-e0104n5:215_6": "mātukucchivaṇṇādisugatinimittavasena paccuppannārammaṇāya.",
  "anya-e0104n5:216_0": "625.Tañca khoti yadetaṁ ‘‘anavajjakammaṁ vā kammanimittaṁ vā’’ti aniyamanaṁ kataṁ, tañca kho.",
  "anya-e0104n5:216_1": "Kammanimittameva āpāthamāgacchati ekantato attano kammārammaṇatāya mahaggatavipākassa.",
  "anya-e0104n5:216_2": "Suddhāya vāti mahaggatakammanimittārammaṇāya javanavīthiyā, tadārammaṇarahitāyāti attho,",
  "anya-e0104n5:216_3": "sā pana javanavīthi mahaggatavipākassa upacāro viya daṭṭhabbā.",
  "anya-e0104n5:216_4": "Keci pana tañca vīthiṁ mahaggatāvasānaṁ vadanti.",
  "anya-e0104n5:216_5": "‘‘Navattabbārammaṇā vā’’ti idaṁ rūpāvacarapaṭisandhiṁ, āruppesu ca paṭhamaṁ, tatiyañca sandhāya vuttaṁ.",
  "anya-e0104n5:216_6": "Dutiyacatutthā pana atītārammaṇavacaneneva gahitā.",
  "anya-e0104n5:217_0": "Mātukucchivaṇṇasaṅkhātantiādinā vaṇṇo eva gatinimittabhāvena āgato.",
  "anya-e0104n5:217_1": "Tattha saddo tāva anupādinnabhāvena sugatipariyāpannatāya gatinimittabhāvena aṭṭhakathāsu nāgatoti yuttametaṁ,",
  "anya-e0104n5:217_2": "gandhādīnaṁ pana anāgamane kāraṇaṁ vīmaṁsitabbaṁ.",
  "anya-e0104n5:218_0": "Ayaṁ tāta tavatthāya buddhapūjā karīyatītiādīsu pubbacetanāvasena puññaṁ hoti.",
  "anya-e0104n5:218_1": "Sabbantimajavane vattamānassāpīti vadanti.",
  "anya-e0104n5:219_0": "626.‘‘Etenānusārena āruppacutiyāpi anantarā paṭisandhi veditabbā’’ti idaṁ kasmā vuttaṁ,",
  "anya-e0104n5:219_1": "nanu ‘‘pathavīkasiṇajjhānādivasena paṭiladdhamahaggatassa sugatiyaṁ ṭhitassā’’ti evamādike eva naye ayampi paṭisandhi avaruddhāti? Na,",
  "anya-e0104n5:219_2": "tattha rūpāvacaracutianantarāya eva paṭisandhiyā vuttattā.",
  "anya-e0104n5:219_3": "Tattha hi ‘‘pathavīkasiṇādikaṁ vā nimittaṁ mahaggatacittaṁ vā manodvāre āpāthaṁ āgacchati,",
  "anya-e0104n5:219_4": "cakkhusotānaṁ vā’’tiādinā tena vacanena rūpāvacaracutiyā eva anantarā paṭisandhi vuttāti viññāyati.",
  "anya-e0104n5:219_5": "Athāpi yathāsambhavayojanāya ayampi paṭisandhi tattheva avaruddhā,",
  "anya-e0104n5:219_6": "arūpāvacaracutianantarā pana rūpāvacarapaṭisandhi natthi.",
  "anya-e0104n5:219_7": "Arūpāvacare ca uparūpari cutiyā anantarā heṭṭhimā heṭṭhimā paṭisandhi natthīti catutthāruppacutiyā navattabbārammaṇapaṭisandhi natthi.",
  "anya-e0104n5:219_8": "Tena tato tattheva atītārammaṇā,",
  "anya-e0104n5:219_9": "kāmāvacare ca atītapaccuppannārammaṇā paṭisandhi.",
  "anya-e0104n5:219_10": "Itarāhi ca yathāsambhavaṁ atītanavattabbārammaṇā āruppapaṭisandhi,",
  "anya-e0104n5:219_11": "atītapaccuppannārammaṇā ca kāmāvacarapaṭisandhi yojetabbāti imassa visesassa dassanatthaṁ visuṁ uddharaṇaṁ kataṁ.",
  "anya-e0104n5:220_0": "627.",
  "anya-e0104n5:220_1": "Evaṁ ārammaṇavasena ekavidhāya kāmāvacarasugaticutiyā duvidhā duggatipaṭisandhi,",
  "anya-e0104n5:220_2": "duggaticutiyā duvidhā sugatipaṭisandhi,",
  "anya-e0104n5:220_3": "kāmāvacarasugaticutiyā dviekadvippakārānaṁ kāmarūpārūpānaṁ vasena pañcavidhā sugatipaṭisandhi ,",
  "anya-e0104n5:220_4": "rūpāvacaracutiyā tatheva pañcavidhā,",
  "anya-e0104n5:220_5": "duvidhāya āruppacutiyā paccekaṁ dvinnaṁ dvinnaṁ kāmāruppānaṁ vasena aṭṭhavidhā ca paṭisandhi dassitā.",
  "anya-e0104n5:220_6": "Duggaticutiyā pana ekavidhāya duggatipaṭisandhi duvidhā na dassitā,",
  "anya-e0104n5:220_7": "taṁ dassetuṁ ‘‘duggatiyaṁ ṭhitassa panā’’tiādi vuttaṁ. Yathā vuttā pana –",
  "anya-e0104n5:221_0": "Dve dve pañcātha pañcaṭṭha, dve bhavālambabhedato;",
  "anya-e0104n5:222_0": "Cutiyā tādisāyetā, catuvīsati sandhiyo. (vibha. mūlaṭī. 227);",
  "anya-e0104n5:223_0": "628.",
  "anya-e0104n5:223_1": "‘‘Kāmāvacarassa kusalassa kammassa katattā’’tiādinā (dha. sa.",
  "anya-e0104n5:223_2": "431) nānākkhaṇikakammapaccayabhāvo heṭṭhā dassitappakāroti upanissayabhāvameva dassento ‘‘vuttañheta’’ntiādimāha.",
  "anya-e0104n5:224_0": "Nissayapaccayabhūtena rūpena sahapavattiyevettha viññāṇassa tena missitā, tadabhāvo amissitā.",
  "anya-e0104n5:224_1": "Yavanti ettha sattā ekajātisamanvayena aññamaññamissitā hontīti yoniyo.",
  "anya-e0104n5:224_2": "Sucaritaduccaritavasena gantabbā pāpuṇitabbāti gatiyo. Tiṭṭhati etthāti ṭhiti,",
  "anya-e0104n5:224_3": "viññāṇassa ṭhiti viññāṇaṭṭhiti.",
  "anya-e0104n5:224_4": "Nānattakāyanānattasaññītiādiāvāso eva sattehi āvasitabbato sattāvāso.",
  "anya-e0104n5:224_5": "Asaññasattāvāsassa idha asambhavato ‘‘sattāvāsavasena aṭṭhavidhaṁ hotī’’ti vuttaṁ.",
  "anya-e0104n5:225_0": "629.Aññatra jātipaṇḍakapaṭisandhiyāti ettha paṭhamakappikapaṭisandhiyāpīti vattabbaṁ.",
  "anya-e0104n5:225_1": "Sāpi hi bhāvena vināva uppajjatīti.",
  "anya-e0104n5:226_0": "Omatoti avamato, avakaṁsatoti attho.",
  "anya-e0104n5:226_1": "Ādināti ‘‘missaṁ amissa’’nti etasmiṁ duke ādimhi vuttena missaviññāṇena.",
  "anya-e0104n5:226_2": "Omato dve vā tayo vā dasakā uppajjantīti gabbhaseyyakānaṁ vasena vuttaṁ.",
  "anya-e0104n5:226_3": "Aññattha pana aneke kalāpā saha uppajjanti.",
  "anya-e0104n5:226_4": "Brahmattabhāvepi hi anekagāvutappamāṇena aneke kalāpā saha uppajjantīti tiṁsato adhikāneva rūpāni honti.",
  "anya-e0104n5:226_5": "Tadahujātaeḷakassa lomaṁ jātiuṇṇāti keci.",
  "anya-e0104n5:226_6": "Himavantappadese jātimantaeḷakalomaṁ jātiuṇṇāti apare.",
  "anya-e0104n5:226_7": "Gabbhaṁ phāletvā gahitaeḷakalomaṁ jātiuṇṇāti aññe.",
  "anya-e0104n5:226_8": "Imāsu gatīsu imā yoniyo sambhavanti,",
  "anya-e0104n5:226_9": "imāsu na sambhavantīti evaṁ yonīnaṁ gativasena sambhavabhedo.",
  "anya-e0104n5:227_0": "630.Bhummavajjesūti bhummadevānaṁ vajjanaṁ yonivibhāgaṁ pati tesaṁ manussasadisattā.",
  "anya-e0104n5:227_1": "Yoniyotisso purimikā na hontīti yonittayapaṭikkhepena pacchimā yoni anuññātāti atthato āpannameva hoti.",
  "anya-e0104n5:227_2": "Gatittayeti manussapetatiracchānasaññite gatittaye. Tañhi ettha pubbe anāmaṭṭhaṁ.",
  "anya-e0104n5:228_0": "Ca-saddo avuttasamuccayatthoti dassetuṁ ‘‘ca-saddenā’’tiādi vuttaṁ.",
  "anya-e0104n5:228_1": "Kasmā pana nijjhāmataṇhikapetesu purimikā tisso yoniyo na santīti? Asambhavato.",
  "anya-e0104n5:228_2": "Tāsañhi niccāturabhāvato kāmasevā natthīti na tā aṇḍajādayo honti.",
  "anya-e0104n5:228_3": "Kucchiyaṁ tāsaṁ gabbho nāvatiṭṭhati jālasabbhāvatoti keci.",
  "anya-e0104n5:228_4": "Aggijālāya santappamānasarīrā etā nibbattantīti allaṭṭhānesu,",
  "anya-e0104n5:228_5": "pupphādīsu ca sambhavābhāvato saṁsedajatāpi tāsaṁ natthevāti vadanti.",
  "anya-e0104n5:228_6": "Tenāha ‘‘opapātikā eva hi te hontī’’ti.",
  "anya-e0104n5:229_0": "Rūpībrahmesu tāva opapātikayonikesūti opapātikayonikehi rūpībrahme niddhāreti.",
  "anya-e0104n5:229_1": "Rūpībrahmesūti hi adhikaraṇe bhummaṁ, opapātikesūti niddhāraṇe.",
  "anya-e0104n5:229_2": "Tena ‘‘opapātikayonikesū’’ti sāmaññato vuttarāsito ‘‘rūpībrahmesū’’ti visesena tadekadesaṁ niddhāreti. Cakkhusotavatthudasakānaṁ,",
  "anya-e0104n5:229_3": "jīvitanavakassa cāti ettha keci ‘‘cakkhusotavatthusattakānaṁ,",
  "anya-e0104n5:229_4": "jīvitachakkassa cāti catunnaṁ kalāpānaṁ vasena rūpabhave paṭisandhiviññāṇena saha sattavīsati rūpāni uppajjanti,",
  "anya-e0104n5:229_5": "tattha gandharasāhārānaṁ paṭikkhittattā’’ti kāraṇaṁ vatvā taṁ samatthentā ‘‘pāḷiyañhi ‘rūpadhātuyā upapattikkhaṇe ṭhapetvā aññasattānaṁ devānaṁ pañcāyatanāni pātubhavanti,",
  "anya-e0104n5:229_6": "pañca dhātuyo pātubhavantī’ti (vibha. 1015-1016) vuttaṁ,",
  "anya-e0104n5:229_7": "tathā ‘rūpadhātuyā cha āyatanāni,",
  "anya-e0104n5:229_8": "nava dhātuyo’ti sabbasaṅgahakavasena tattha vijjamānāyatanadhātuyo dassetuṁ vuttaṁ.",
  "anya-e0104n5:229_9": "Kathāvatthumhi ca ghānāyatanādīnaṁ viya gandhāyatanādīnañca tattha bhāvo paṭikkhitto ‘atthi tattha ghānāyatananti? Āmantā. Atthi tattha gandhāyatananti?",
  "anya-e0104n5:229_10": "Na hevaṁ vattabbe’tiādinā (kathā. 520).",
  "anya-e0104n5:229_11": "Na ca aphoṭṭhabbāyatanānaṁ pathavīdhātuādīnaṁ viya agandharasāyatanānaṁ gandharasānaṁ tattha bhāvo sakkā vattuṁ,",
  "anya-e0104n5:229_12": "phusituṁ sakkuṇeyyatāvinimuttassa pathavīādisabhāvassa viya gandharasāyatanabhāvavinimuttassa gandharasasabhāvassa abhāvā.",
  "anya-e0104n5:229_13": "Yadi ca ghānasamphassādīnaṁ kāraṇabhāvo natthīti ‘āyatanānī’ti te na vucceyyuṁ,",
  "anya-e0104n5:229_14": "dhātusaddo pana nissattanijjīvavācakoti ‘gandhadhātu rasadhātū’ti avacane kāraṇaṁ natthi,",
  "anya-e0104n5:229_15": "dhammabhāvo ca tesaṁ ekantena icchitabbo sabhāvadhāraṇādilakkhaṇato aññassa abhāvā.",
  "anya-e0104n5:229_16": "Dhammānañca āyatanabhāvo ekantiko yamake vutto ‘dhammo āyatananti? Āmantā’ti (yama. 1.āyatanayamaka.13).",
  "anya-e0104n5:229_17": "Tasmā tesaṁ gandharasāyatanabhāvābhāvepi koci āyatanabhāvo vattabbo.",
  "anya-e0104n5:229_18": "Yadi ca phoṭṭhabbabhāvato añño pathavīādibhāvo viya gandharasabhāvato añño tesaṁ koci sabhāvo siyā, tesaṁ dhammāyatanasaṅgaho.",
  "anya-e0104n5:229_19": "Gandharasabhāve pana āyatanabhāve ca sati ‘gandho ca so āyatanañca gandhāyatanaṁ,",
  "anya-e0104n5:229_20": "raso ca so āyatanañca rasāyatana’nti idamāpannamevāti gandharasāyatanabhāvo ca na sakkā nivāretuṁ.",
  "anya-e0104n5:229_21": "‘Tayo āhārā’ti ca vacanato kabaḷīkārāhārassa tattha abhāvo viññāyati.",
  "anya-e0104n5:229_22": "Tasmā yathā pāḷiyā avirodho hoti, tathā rūpagaṇanā kātabbā.",
  "anya-e0104n5:229_23": "Evañhi dhammatā na vilomitā hotī’’ti vadanti.",
  "anya-e0104n5:230_0": "Ettha vuccate – rūpāvacarasattānaṁ ghānajivhāyatanābhāvato vijjamānāpi gandharasā āyatanakiccaṁ na karontīti te anāmasitvā pāḷiyaṁ ‘‘pañcāyatanāni pātubhavantī’’ti (vibha. 1015), ‘‘cha āyatanānī’’ti (vibha. 992) ca ādi vuttaṁ,",
  "anya-e0104n5:230_1": "‘‘tayo āhārā’’ti ca ajjhoharitabbassa āhārassa abhāvena ojaṭṭhamakarūpasamuṭṭhāpanasaṅkhātassa āhārakiccassa akaraṇato,",
  "anya-e0104n5:230_2": "na sabbena sabbaṁ gandharasānaṁ, ojāya ca abhāvato. Iti visayino, kiccassa ca abhāvena visayo, kiccavā ca dhammo na vutto.",
  "anya-e0104n5:230_3": "Yasmiñhi bhave visayī natthi,",
  "anya-e0104n5:230_4": "tasmiṁ taṁhetuko nippariyāyena visayassa āyatanabhāvo natthīti vijjamānassāpi avacanaṁ yathā tattheva rūpabhave pathavītejovāyodhātūnaṁ phoṭṭhabbāyatanabhāvena. Yassa pana yattha vacanaṁ,",
  "anya-e0104n5:230_5": "tassa tattha visayīsabbhāvahetuko nippariyāyena āyatanabhāvo vutto yathā tattheva rūpāyatanassa.",
  "anya-e0104n5:231_0": "Yadi visayīsabbhāvahetuko visayassa nippariyāyena āyatanabhāvo,",
  "anya-e0104n5:231_1": "kathamasaññasattānaṁ dve āyatanāni pātubhavantīti,",
  "anya-e0104n5:231_2": "asaññasattānañhi cakkhāyatanaṁ natthi,",
  "anya-e0104n5:231_3": "acakkhāyatanabhāvena ca nesaṁ rūpāyatanaṁ aññesaṁ avisayoti? Nāyaṁ virodho.",
  "anya-e0104n5:231_4": "Yena adhippāyena rūpadhātuyaṁ saññīnaṁ gandhāyatanādīnaṁ avacanaṁ,",
  "anya-e0104n5:231_5": "tena rūpāyatanassāpi avacananti asaññīnaṁ ekaṁ āyatanaṁ vattabbaṁ.",
  "anya-e0104n5:231_6": "Yathāsakañhi indriyagocarabhāvāpekkhāya yesaṁ nippariyāyena āyatanabhāvo atthi,",
  "anya-e0104n5:231_7": "tesu niddisiyamānesu tadabhāvato rūpadhātuyaṁ saññīnaṁ gandhādike visuṁ āyatanabhāvena avatvā dhammasabhāvānativattanato,",
  "anya-e0104n5:231_8": "manoviññāṇassa ca visayabhāvūpagamanato dhammāyatanantogadhe katvā ‘‘pañcāyatanānī’’ti pāḷiyaṁ (vibha. 1015) vuttaṁ.",
  "anya-e0104n5:231_9": "Etadatthañhi ‘‘dhammāyatana’’nti sāmaññato nāmakaraṇaṁ,",
  "anya-e0104n5:231_10": "piṭṭhivaṭṭakāni vā tāni katvā ‘‘pañcāyatanānī’’ti vuttaṁ.",
  "anya-e0104n5:232_0": "Yena ca pana adhippāyena asaññīnaṁ rūpāyatanaṁ vuttaṁ,",
  "anya-e0104n5:232_1": "tena saññīnampi gandhādīnaṁ visuṁ gahaṇaṁ kātabbanti imassa nayassa dassanatthaṁ ‘‘asaññasattānaṁ devānaṁ dve āyatanāni pātubhavantī’’ti (vibha. 1017) vuttaṁ.",
  "anya-e0104n5:232_2": "Asatipi hi tattha attano indriye rūpassa vaṇṇāyatanasabhāvātikkamo natthevāti taṁ rūpāyatanantveva vuccati.",
  "anya-e0104n5:232_3": "Iminā ca nayadassanena gandhādīni tīṇi pakkhipitvā saññīnaṁ aṭṭha āyatanāni,",
  "anya-e0104n5:232_4": "asaññīnaṁ pañcāti ayamattho dassito hoti. Evañcetaṁ sampaṭicchitabbaṁ,",
  "anya-e0104n5:232_5": "aññathā rūpaloke phusituṁ asakkuṇeyyatāya pathavīādīnaṁ brahmānaṁ vacīghoso eva na siyā.",
  "anya-e0104n5:232_6": "Na hi paṭighaṭṭanānighaṁsamantarena saddappavatti atthi,",
  "anya-e0104n5:232_7": "na ca phusanasabhāvānaṁ katthaci aphusanabhāvatā sakkā viññātuṁ,",
  "anya-e0104n5:232_8": "phoṭṭhabbāyatanasaṅkhātassa ca bhūtattayassa abhāve rūpabhave rūpāyatanādīnampi sambhavo eva na siyā.",
  "anya-e0104n5:232_9": "Tasmā phusituṁ sakkuṇeyyatāyapi pathavīādīnaṁ tattha kāyindriyābhāvena tesaṁ phoṭṭhabbabhāvo na vutto.",
  "anya-e0104n5:232_10": "Evañca katvā rūpadhātuyaṁ tesaṁ sappaṭighavacanañca samatthitaṁ hoti.",
  "anya-e0104n5:232_11": "Vuttañhi ‘‘asaññasattānaṁ anidassanasappaṭighaṁ ekaṁ mahābhūtaṁ paṭicca dve mahābhūtā’’tiādi (paṭṭhā. 2.22.20).",
  "anya-e0104n5:233_0": "Paṭigho ca nāma bhūtattayassa kāyappasādaṁ pati tannissayabhūtaghaṭṭanādvārena abhimukhabhāvo, idha pana taṁsabhāvatā.",
  "anya-e0104n5:233_1": "So ca phusituṁ asakkuṇeyyasabhāvassa ghaṭṭanāya abhāvato natthi.",
  "anya-e0104n5:233_2": "Yadi tattha asatipi visayini rūpāyatanaṁ gahetvā ‘‘dve āyatanānī’’ti vuttaṁ,",
  "anya-e0104n5:233_3": "atha kasmā gandhāyatanādīni gahetvā ‘‘pañcāyatanānī’’ti na vuttanti?",
  "anya-e0104n5:233_4": "Nayadassanavasena desanā pavattāti vuttovāyamattho.",
  "anya-e0104n5:233_5": "Atha vā tattha rūpāyatanasseva vacanaṁ kadāci aññabhūmikānaṁ pasādassa visayabhāvaṁ sandhāya, na pana itaresaṁ abhāvato,",
  "anya-e0104n5:233_6": "nāpi pariyāyenapi āyatanabhāvābhāvato.",
  "anya-e0104n5:233_7": "Asaññīnañhi rūpāyatanaṁ samānatalavāsīnaṁ vehapphalānaṁ,",
  "anya-e0104n5:233_8": "uparibhūmikānañca suddhāvāsānaṁ pasādassa visayabhāvaṁ gacchati,",
  "anya-e0104n5:233_9": "na pana gandharasāti tesaṁyeva tattha avacanaṁ yuttaṁ.",
  "anya-e0104n5:233_10": "Kathāvatthumhi ca nippariyāyena gandhāyatanādīnaṁ atthibhāvaṁ paṭijānantaṁ sandhāya paṭisedho kato.",
  "anya-e0104n5:234_0": "Yadipi cetaṁ vacanaṁ tattha gandhāyatanādīnaṁ abhāvavibhāvanaṁ na hoti,",
  "anya-e0104n5:234_1": "atthibhāvadīpanampi pana aññavacanaṁ natthevāti? Nayidamevaṁ,",
  "anya-e0104n5:234_2": "aṭṭhakathāsu tattha nesaṁ atthibhāvassa niddhāretvā vuttattā.",
  "anya-e0104n5:234_3": "Yañhi aṭṭhakathāvacanaṁ pāḷiyā na virujjhati,",
  "anya-e0104n5:234_4": "taṁ pāḷi viya pamāṇabhūtaṁ agarahitāya ācariyaparamparāya yāvajjatanā āgatattā.",
  "anya-e0104n5:234_5": "Tattha siyā – yaṁ pāḷiyā na virujjhati aṭṭhakathāvacanaṁ, taṁ pamāṇaṁ, idaṁ pana virujjhatīti? Nayidamevaṁ, yathā na virujjhati, tathā paṭipāditattā. Cakkhādīnaṁ āyatanānaṁ,",
  "anya-e0104n5:234_6": "tannissayānañca viññāṇānaṁ sattasuññatāsandassanatthaṁ bhagavato dhātudesanāti āyatanabhāvena vuttānaṁyeva dhātubhāvadīpanato dhātubhāvassāpi tesaṁ avacanaṁ yujjati eva.",
  "anya-e0104n5:234_7": "Tasmā yathā pāḷiyā avirodho hoti,",
  "anya-e0104n5:234_8": "tathā cakkhudasakādivasena idha rūpagaṇanā katāti na ettha dhammatāvilomanāsaṅkāya okāsoti veditabbaṁ.",
  "anya-e0104n5:235_0": "Aññesu saṁsedajaopapātikayonikesūti rūpībrahme pana ṭhapetvā aññesu opapātikesu,",
  "anya-e0104n5:235_1": "saṁsedajesu cāti evamettha sambandho veditabbo.",
  "anya-e0104n5:235_2": "Opapātikavisesanañhettha aññaggahaṇaṁ,",
  "anya-e0104n5:235_3": "na saṁsedajavisesanaṁ asambhavato. Sati hi sambhave,",
  "anya-e0104n5:235_4": "byabhicāre ca visesanavisesitabbatā hoti.",
  "anya-e0104n5:235_5": "Kāmāvacaradevesu sabbakālaṁ paṭisandhipavattīsu yathāvuttāya santatiyā rūpānaṁ labbhanato vuttaṁ ‘‘tāni ca niccaṁ devesū’’ti.",
  "anya-e0104n5:235_6": "Na hi te kadācipi vikalindriyā, abhāvakā ca hontīti.",
  "anya-e0104n5:235_7": "Cakkhu nesaṁ dasannaṁ pūraṇoti katvā cakkhudasako nāma,",
  "anya-e0104n5:235_8": "asādhāraṇena vā cakkhunā lakkhito dasako cakkhudasako.",
  "anya-e0104n5:235_9": "Evaṁ sesāti yathā cakkhudasako vutto,",
  "anya-e0104n5:235_10": "evaṁ sesāpi dasakā yojetvā veditabbā. ‘‘Saṁsedajūpapātayonīsu ,",
  "anya-e0104n5:235_11": "avakaṁsato tiṁsā’’ti saṅkhepena vuttamatthaṁ vivaranto ‘‘avakaṁsato panā’’tiādimāha, taṁ panetaṁ pāḷiyā na sameti.",
  "anya-e0104n5:235_12": "Na hi pāḷiyaṁ kāmāvacarānaṁ saṁsedajopapātikānaṁ aghānakānaṁ upapatti vuttā.",
  "anya-e0104n5:235_13": "Dhammahadayavibhaṅge hi ‘‘kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni,",
  "anya-e0104n5:235_14": "kassaci aparāni dasāyatanāni, kassaci navāyatanāni,",
  "anya-e0104n5:235_15": "kassaci sattāyatanāni pātubhavantī’’ti vuttaṁ,",
  "anya-e0104n5:235_16": "na vuttaṁ ‘‘aṭṭhāyatanāni pātubhavantī’’ti (vibha. 1007).",
  "anya-e0104n5:235_17": "Yadi hi aghānakassāpi upapatti siyā,",
  "anya-e0104n5:235_18": "tikkhattuṁ ‘‘dasāyatanāni pātubhavantī’’ti vattabbaṁ siyā,",
  "anya-e0104n5:235_19": "tikkhattuñca ‘‘navāyatanāni pātubhavantī’’ti, na ca taṁ vuttaṁ.",
  "anya-e0104n5:236_0": "Tattha upapattikkhaṇeti paṭisandhikkhaṇe.",
  "anya-e0104n5:236_1": "Ekādasāti paripuṇṇāyatanassa saddāyatanavajjāni ekādasa āyatanāni.",
  "anya-e0104n5:236_2": "Kassaci dasāyatanānīti andhassa cakkhāyatanavajjāni.",
  "anya-e0104n5:236_3": "Aparāni dasāyatanānīti badhirassa sotāyatanavajjāni.",
  "anya-e0104n5:236_4": "Navāyatanānīti andhabadhirassa cakkhusotāyatanavajjāni.",
  "anya-e0104n5:236_5": "Sattāyatanānīti gabbhaseyyakassa rūpagandharasakāyaphoṭṭhabbamanodhammāyatanavasena vuttaṁ.",
  "anya-e0104n5:236_6": "Yadi cakkhusotaghānavikalopi uppajjeyya, tassa aṭṭhevāyatanāni siyuṁ,",
  "anya-e0104n5:236_7": "na ca vuttaṁ ‘‘aṭṭhāyatanāni pātubhavantī’’ti.",
  "anya-e0104n5:236_8": "Tasmā nattheva cakkhusotaghānavikalo.",
  "anya-e0104n5:236_9": "Sati ca aghānakūpapattiyaṁ punapi ‘‘kassaci aparānipi dasāyatanāni pātubhavantī’’ti vattabbaṁ siyā.",
  "anya-e0104n5:236_10": "Tathā ca sati yathā andhabadhirassa vasena ‘‘kassaci navāyatanāni pātubhavantī’’ti ekavāraṁ vuttaṁ, evaṁ andhāghānakassa,",
  "anya-e0104n5:236_11": "badhirāghānakassa ca vasena ‘‘kassaci aparāni navāyatanāni,",
  "anya-e0104n5:236_12": "kassaci aparānipi navāyatanāni pātubhavantī’’ti vattabbaṁ siyāti attho.",
  "anya-e0104n5:236_13": "Evaṁ dhātupātubhāvādipañhānipi vattabbānīti vadanti.",
  "anya-e0104n5:236_14": "Ettha ca yathā ‘‘sattati ukkaṁsatotha rūpānī’’ti padaṁ ‘‘saṁsedajūpapātayonīsū’’ti ettha yonidvayavasena yojīyati,",
  "anya-e0104n5:236_15": "na evaṁ ‘‘avakaṁsato tiṁsā’’ti idaṁ.",
  "anya-e0104n5:236_16": "Idaṁ pana saṁsedajayonivaseneva yojetabbaṁ.",
  "anya-e0104n5:236_17": "Ekayoganiddiṭṭhassāpi ekadeso sambandhaṁ labhatīti saṁsedajassa jaccandhabadhiraaghānakanapuṁsakassa jivhākāyavatthudasakānaṁ vasena tiṁsa rūpāni uppajjantīti vuttaṁ,",
  "anya-e0104n5:236_18": "na opapātikassāti ayamettha aṭṭhakathāyamadhippāyo.",
  "anya-e0104n5:237_0": "Ye pana ‘‘opapātikassa jaccandhabadhiraaghānakanapuṁsakassa jivhākāyavatthudasakānaṁ vasena tiṁsa rūpāni uppajjantīti mahāaṭṭhakathāyaṁ vutta’’nti vadanti, taṁ na gahetabbaṁ. So hi pamādapāṭho.",
  "anya-e0104n5:237_1": "Evañca katvā āyatanayamakavaṇṇanāyaṁ ‘‘kāmadhātuyaṁ pana aghānako opapātiko natthi. Yadi bhaveyya,",
  "anya-e0104n5:237_2": "‘kassaci aṭṭhāyatanāni pātubhavantī’ti vadeyyā’’ti (yama. aṭṭha. āyatanayamaka 18-21) vuttaṁ.",
  "anya-e0104n5:237_3": "Apare panāhu ‘‘kassaci ekādasāyatanāni pātubhavantīti yāva ‘kassaci navāyatanānī’ti pāḷi opapātike sandhāya vuttā.",
  "anya-e0104n5:237_4": "Tasmā pubbenāparaṁ aṭṭhakathāyaṁ avirodho siddho.",
  "anya-e0104n5:237_5": "Tathā ca yathāvuttapāḷiyā ayamatthavaṇṇanā aññadatthu saṁsandati sametiyevā’’ti.",
  "anya-e0104n5:237_6": "Yaṁ paneke vadanti ‘‘opapātikaggahaṇena saṁsedajāpi saṅgayhanti.",
  "anya-e0104n5:237_7": "Tathā hi dhammahadayavibhaṅge ‘kāmadhātuyā upapattikkhaṇe kassaci ekādasāyatanāni pātubhavantī’tiādīnaṁ (vibha.",
  "anya-e0104n5:237_8": "1007) niddese ‘opapātikānaṁ petāna’ntiādinā (vibha.",
  "anya-e0104n5:237_9": "1009) opapātikaggahaṇameva kataṁ, na saṁsedajaggahaṇa’’nti,",
  "anya-e0104n5:237_10": "taṁ paripuṇṇāyatanānaṁyeva saṁsedajānaṁ opapātikesu saṅgahaṇavasena vuttanti veditabbaṁ.",
  "anya-e0104n5:237_11": "Tathā hi vuttaṁ aṭṭhakathāyaṁ ‘‘saṁsedajayonikā paripuṇṇāyatanāparipuṇṇāyatanabhāvena opapātikasaṅgahaṁ katvā vuttā’’ti,",
  "anya-e0104n5:237_12": "padhānāya vā yoniyā sabbaṁ paripuṇṇāyatanayoniṁ dassetuṁ ‘‘opapātikānanti vutta’’nti ca,",
  "anya-e0104n5:237_13": "idha pana yonidvayaṁ sarūpeneva pakāsetuṁ,",
  "anya-e0104n5:237_14": "saṁsedajayonivaseneva ca avakaṁsato rūpapavattiṁ dassetuṁ opapātikayoniyā itaraṁ asaṅgahetvā ‘‘saṁsedajūpapātayonīsū’’ti vuttaṁ.",
  "anya-e0104n5:237_15": "Taṁ sabbaṁ vīmaṁsitvā gahetabbaṁ.",
  "anya-e0104n5:238_0": "Ukkaṁsāvakaṁsānaṁ pana antareti ‘‘sattati,",
  "anya-e0104n5:238_1": "tiṁsā’’ti evaṁ vuttānaṁ rūpassa ukkaṁsāvakaṁsaparicchedānaṁ majjhe.",
  "anya-e0104n5:238_2": "Anurūpato vikappo veditabboti apāyesu andhassa cha cakkhudasakābhāvato,",
  "anya-e0104n5:238_3": "tathā badhirassa sotadasakābhāvato,",
  "anya-e0104n5:238_4": "andhabadhirassa pana pañca cakkhusotadasakābhāvatoti evamādinā nayena veditabbo. Yaṁ panettha vattabbaṁ, taṁ vuttamevāti.",
  "anya-e0104n5:239_0": "631.",
  "anya-e0104n5:239_1": "Cutipaṭisandhīnaṁ khandhādīhi aññamaññasamānatā abhedo. Asamānatā bhedo.",
  "anya-e0104n5:240_0": "Ārammaṇatopiabhinnāti catūsu āruppesu tato tato cavitvā tattha tattheva upapajjantassa vasena vuttaṁ. Tatheva pana heṭṭhā, rūpabhave vā upapatti natthi.",
  "anya-e0104n5:240_1": "Arūpabhūmito cavitvā heṭṭhā upapatti nāma kāmabhave eva,",
  "anya-e0104n5:240_2": "tatthāpi tihetukapaṭisandhi eva.",
  "anya-e0104n5:240_3": "Rūpabhavato pana cuto duhetukopi hotīti vadanti.",
  "anya-e0104n5:240_4": "Amahaggatabahiddhārammaṇāya cutiyā anantarā mahaggataajjhattārammaṇā dutiyacatutthāruppapaṭisandhi.",
  "anya-e0104n5:240_5": "Evaṁ nayamattassa dassitattā vuttaṁ,",
  "anya-e0104n5:240_6": "avuttañca sabbaṁ saṅgahetvā āha ‘‘ayaṁ tāva arūpabhūmīsuyeva nayo’’ti.",
  "anya-e0104n5:240_7": "Rūpārūpāvacarānaṁ upacārassa balavatāya tato cavitvā duggatiyaṁ upapatti natthīti ‘‘ekaccasugaticutiyā’’ti āha.",
  "anya-e0104n5:240_8": "Ekaccaduggatipaṭisandhīti ettha ekaccaggahaṇassa payojanaṁ maggitabbaṁ.",
  "anya-e0104n5:240_9": "Ayaṁ panettha adhippāyo siyā – nānattakāyanānattasaññīsu vuttā ekacce ca vinipātikā tihetukādipaṭisandhikā,",
  "anya-e0104n5:240_10": "tesaṁ paṭisandhiṁ vinipātikabhāvena ‘‘duggatipaṭisandhī’’ti gahetvā sabbasugaticutiyā ca sā paṭisandhi hoti,",
  "anya-e0104n5:240_11": "na ekaccasugaticutiyā evāti tannivattanatthaṁ ekaccaduggatiggahaṇaṁ kataṁ.",
  "anya-e0104n5:240_12": "Apāyapaṭisandhi eva hi ekaccasugaticutiyā hoti, na sabbasugaticutiyāti.",
  "anya-e0104n5:240_13": "Atha vā duggatipaṭisandhi duvidhā ekaccasugaticutiyā anantarā, duggaticutiyā cāti.",
  "anya-e0104n5:240_14": "Tattha pacchimaṁ vajjetvā purimaṁyeva gahetuṁ vuttaṁ ‘‘ekaccaduggatipaṭisandhī’’ti.",
  "anya-e0104n5:240_15": "Ahetukacutiyā sahetukapaṭisandhīti duhetukā ca tihetukā ca yojetabbā.",
  "anya-e0104n5:240_16": "Maṇḍūkadevaputtādīnaṁ viya hi ahetukacutiyā tihetukapaṭisandhipi hotīti.",
  "anya-e0104n5:241_0": "Tassatassa viparītato ca yathāyogaṁ yojetabbanti ‘‘ekaccasugaticutiyā ekaccaduggatipaṭisandhī’’tiādīsu bhedavisesesu ‘‘ekaccaduggaticutiyā ekaccaduggatipaṭisandhī’’tiādinā yaṁ yaṁ yujjati, taṁ taṁ yojetabbanti attho.",
  "anya-e0104n5:241_1": "Yujjamānamattāpekkhanavasena napuṁsakaniddeso kato.",
  "anya-e0104n5:241_2": "Yojetabbanti vā bhāvatthatā daṭṭhabbā.",
  "anya-e0104n5:241_3": "‘‘Amahaggatabahiddhārammaṇāya mahaggataajjhattārammaṇā’’tiādīsu pana viparītayojanā na kātabbā.",
  "anya-e0104n5:241_4": "Na hi mahaggataajjhattārammaṇāya cutiyā arūpabhūmīsu amahaggatabahiddhārammaṇā paṭisandhi atthi.",
  "anya-e0104n5:241_5": "‘‘Catukkhandhāya āruppacutiyā anantarā pañcakkhandhā kāmāvacarapaṭisandhī’’ti etassa vipariyāyo sayameva yojito.",
  "anya-e0104n5:241_6": "‘‘Atītārammaṇāya cutiyā paccuppannārammaṇā paṭisandhī’’ti etassa ca vipariyāyo natthi eva.",
  "anya-e0104n5:241_7": "Bhedaviseso eva ca evaṁ vitthārena dassito,",
  "anya-e0104n5:241_8": "abhedaviseso pana ekekasmiṁ bhede tattha tattheva cutipaṭisandhiyojanāvasena veditabbo ‘‘pañcakkhandhāya kāmāvacaracutiyā pañcakkhandhā kāmāvacarā…pe… avitakkaavicārāya avitakkāvicārā’’ti.",
  "anya-e0104n5:241_9": "Catukkhandhāya pana catukkhandhā sayameva yojitā.",
  "anya-e0104n5:241_10": "Eteneva nayena sakkā viññātunti pañcakkhandhādīsu abhedaviseso na dassitoti.",
  "anya-e0104n5:242_0": "632.Itīti evaṁ vuttappakārena.",
  "anya-e0104n5:242_1": "Etaṁ viññāṇaṁ avijjādisahakārikāraṇasahitassa saṅkhārassa vasena laddhappaccayaṁ.",
  "anya-e0104n5:242_2": "Bāhirakakappitassa adhipatiṭṭhanakassa abhāvato rūpārūpadhammamattaṁ.",
  "anya-e0104n5:242_3": "Tenāha ‘‘na satto na jīvo’’ti.",
  "anya-e0104n5:242_4": "Upetīti vuccati tathāvohāramattaṁ,",
  "anya-e0104n5:242_5": "atthato pana paccayasāmaggiyā bhavantarabhāvena uppajjanamattanti adhippāyo. Tenāha ‘‘tassa cā’’tiādi.",
  "anya-e0104n5:242_6": "Tato hetuṁ vināti tattha hetuṁ vinā.",
  "anya-e0104n5:242_7": "Manussacutipaṭisandhikkamenāti manussacutito manussapaṭisandhikkamena.",
  "anya-e0104n5:242_8": "Evañhi pākaṭaggahaṇaṁ ubhayavisesanaṁ hoti.",
  "anya-e0104n5:242_9": "Pākaṭatā cettha tadāsannakkhandhavasena veditabbā ‘‘cavamāne upapajjamāne’’tiādīsu (dī. ni. 1.247) viya.",
  "anya-e0104n5:242_10": "Manussacutipaṭisandhikkamenāti vā manussacutito yassa kassaci paṭisandhikkamena.",
  "anya-e0104n5:242_11": "Tathā hi vakkhati ‘‘nissayaṁ assādayamānaṁ vā anāssādayamānaṁ vā’’ti (visuddhi. 2.632).",
  "anya-e0104n5:243_0": "Sarasenāti sabhāvena,",
  "anya-e0104n5:243_1": "parikkhīṇāyusaṅkhāratāyāti attho. Upakkamenāti attanā,",
  "anya-e0104n5:243_2": "parena vā katena sīsacchedanādiupakkamena.",
  "anya-e0104n5:243_3": "Sabbesaṁ aṅgapaccaṅgasandhīnaṁ bandhanāni sabbaṅgapaccaṅgasandhibandhanāni, tesaṁ chedakānaṁ. Sannipātanti patanaṁ pavatti.",
  "anya-e0104n5:243_4": "Hadayappadesopi anukkamena sussitvā appāvaseso hoti,",
  "anya-e0104n5:243_5": "pageva kāyoti āha ‘‘kamena upasussamāne sarīre’’ti.",
  "anya-e0104n5:243_6": "Tenevāha ‘‘taṅkhaṇāvasesahadayavatthusannissita’’nti.",
  "anya-e0104n5:243_7": "‘‘Niruddhesu cakkhādīsū’’ti idaṁ gabbhaseyyakānaṁ āyatanānaṁ anupubbuppatti viya nirodhopi anupubbato hotīti adhippāyena vuttaṁ,",
  "anya-e0104n5:243_8": "atimandabhāvūpagamanataṁ vā sandhāya ‘‘niruddhesū’’ti vuttaṁ, na anavasesanirodhaṁ.",
  "anya-e0104n5:243_9": "Pañcadvārikaviññāṇānantarampi hi pubbe cuti dassitā.",
  "anya-e0104n5:243_10": "Yamake ca ‘‘yassa cakkhāyatanaṁ nirujjhati,",
  "anya-e0104n5:243_11": "tassa manāyatanaṁ nirujjhatīti? Āmantā.",
  "anya-e0104n5:243_12": "Yassa vā pana manāyatanaṁ nirujjhati,",
  "anya-e0104n5:243_13": "tassa cakkhāyatanaṁ nirujjhatīti?",
  "anya-e0104n5:243_14": "Sacittakānaṁ acakkhukānaṁ cavantānaṁ tesaṁ manāyatanaṁ nirujjhati,",
  "anya-e0104n5:243_15": "no ca tesaṁ cakkhāyatanaṁ nirujjhati.",
  "anya-e0104n5:243_16": "Sacakkhukānaṁ cavantānaṁ tesaṁ manāyatanañca nirujjhati,",
  "anya-e0104n5:243_17": "cakkhāyatanañca nirujjhatī’’tiādinā (yama.",
  "anya-e0104n5:243_18": "1.āyatanayamaka.120) cakkhāyatanādīnaṁ cuticittena saha nirodho vuttoti.",
  "anya-e0104n5:244_0": "Hadayavatthumatteti hadayavatthupadesamatte.",
  "anya-e0104n5:244_1": "Na hi hadayavatthuṁ nissāya kāyindriyaṁ pavattati.",
  "anya-e0104n5:244_2": "Hadayavatthupi tadā ātape pakkhittaharitatālapaṇṇaṁ viya appāvasesaṁ hotīti ‘‘taṅkhaṇāvasesahadayavatthusannissita’’nti vuttanti vadanti.",
  "anya-e0104n5:244_3": "Itaravatthūnaṁ pana sakiccāsamatthatāya kevalaṁ hadayavatthusannissitameva,",
  "anya-e0104n5:244_4": "tadā viññāṇaṁ hotīti vuttaṁ ‘‘taṅkhaṇāvasesahadayavatthusannissita’’nti. Mātughātādi,",
  "anya-e0104n5:244_5": "mahaggatamaññaṁ vā tādisaṁ garukaṁ nāma. Samāsevitaṁ abhiṇhaso kataṁ. Āsannaṁ maraṇakāle kataṁ,",
  "anya-e0104n5:244_6": "yadā tadā vā katampi paribyattaṁ hutvā anussaritaṁ.",
  "anya-e0104n5:244_7": "Pubbakataṁ aparāpariyāyavedanīyaṁ.",
  "anya-e0104n5:244_8": "Laddho avaseso avijjādiko viññāṇassa paccayo etenāti laddhāvasesapaccayo, saṅkhāro.",
  "anya-e0104n5:244_9": "Etena vipaccituṁ katokāsaṁ yathūpacitaṁ kusalākusalacetanamāha.",
  "anya-e0104n5:244_10": "Kammanimittaṁ nāma yaṁ vatthuṁ ārammaṇaṁ katvā āyūhanakāle kammaṁ āyūhati, taṁ.",
  "anya-e0104n5:244_11": "Atīte kappakoṭisatasahassamatthakepi hi kamme kate vipaccanakāle āgantvā kammaṁ vā kammanimittaṁ vā upatiṭṭhati.",
  "anya-e0104n5:244_12": "Gatinimittaṁ nāma nibbattanakaokāse eko vaṇṇo.",
  "anya-e0104n5:244_13": "So ca niraye nibbattanārahassa ‘‘aggijālavaṇṇādiko’’tiādinā heṭṭhā vuttoyeva.",
  "anya-e0104n5:244_14": "Avijjāpaṭicchāditādīnave tasmiṁ kammādivisaye paṭisandhiviññāṇassa ārammaṇabhāvena uppattiṭṭhānabhūte.",
  "anya-e0104n5:245_0": "Taṇhāya appahīnattā eva,",
  "anya-e0104n5:245_1": "purimuppannāya ca santatiyā tathāpariṇatattā paṭisandhiṭṭhānābhimukhaṁ viññāṇaṁ ninnapoṇapabbhāraṁ hutvā pavattatīti āha ‘‘taṇhā nāmetī’’ti.",
  "anya-e0104n5:245_2": "Sahajātasaṅkhārāti cutiāsannajavanaviññāṇasahajātā cetanā, sabbepi vā phassādayo.",
  "anya-e0104n5:245_3": "Tasmiṁ paṭisandhiṭṭhāne kammādivisaye viññāṇaṁ khipanti.",
  "anya-e0104n5:245_4": "Khipantā viya tasmiṁ visaye paṭisandhivasena viññāṇapatiṭṭhānassa hetubhāvena pavattantīti attho. Tanti taṁ viññāṇaṁ.",
  "anya-e0104n5:245_5": "Cutipaṭisandhitadāsannaviññāṇānaṁ santativasena viññāṇanti upanītekattaṁ .",
  "anya-e0104n5:245_6": "Taṇhāya nāmiyamānaṁ…pe… pavattatīti namanakhipanapurimanissayajahanaaparanissayassādananissayarahitapavattanāni santativasena tassevekassa viññāṇassa honti, na aññassāti dasseti.",
  "anya-e0104n5:245_7": "Santativasenāti ca vadanto ‘‘tadevidaṁ viññāṇaṁ sandhāvati saṁsarati anañña’’nti (ma. ni.",
  "anya-e0104n5:245_8": "1.396) imañca micchāgāhaṁ paṭikkhipati.",
  "anya-e0104n5:245_9": "Sati hi nānattanaye santativasena ekattanayo hotīti.",
  "anya-e0104n5:245_10": "Ettha ca orimatīrarukkhavinibaddharajju viya purimabhavattabhāvavinibaddhaṁ kammādiārammaṇaṁ daṭṭhabbaṁ, puriso viya viññāṇaṁ,",
  "anya-e0104n5:245_11": "tassa mātikātikkamanicchā viya taṇhā,",
  "anya-e0104n5:245_12": "atikkamanapayogo viya khipanakasaṅkhārā,",
  "anya-e0104n5:245_13": "yathā ca so puriso paratīre patiṭṭhahamāno paratīrarukkhavinibaddhaṁ kiñci assādayamāno vā anassādayamāno vā kevalaṁ pathaviyaṁ sakabalapayogeheva patiṭṭhāti,",
  "anya-e0104n5:245_14": "evamidampi bhavantarattabhāvavinibaddhaṁ hadayavatthusaṅkhātaṁ nissayaṁ pañcavokārabhave assādayamānaṁ,",
  "anya-e0104n5:245_15": "catuvokārabhave anassādayamānaṁ vā kevalaṁ ārammaṇasampayuttakammeheva pavattati.",
  "anya-e0104n5:245_16": "Tattha assādayamānanti pāpuṇantaṁ, paṭilabhamānanti attho.",
  "anya-e0104n5:246_0": "Bhavantarādipaṭisandhānatoti bhavantarassa aññabhavassa ādipaṭisandhānabhāvato.",
  "anya-e0104n5:246_1": "Bhavantarādayo vā bhavayonigativiññāṇaṭṭhitisattāvāsantarāni, tesaṁ paṭisandhānatoti attho.",
  "anya-e0104n5:246_2": "Tadetaṁ viññāṇaṁ nāpi idhāgataṁ imasmiṁyeva bhave uppannattā.",
  "anya-e0104n5:246_3": "Kammanti paṭisandhijanakaṁ kammaṁ.",
  "anya-e0104n5:246_4": "Saṅkhārāti cutiāsannajavanaviññāṇasahagatā khipanakasaṅkhārā.",
  "anya-e0104n5:246_5": "Natīti namanavasena pavattataṇhā. Visayo kammādi.",
  "anya-e0104n5:247_0": "633.",
  "anya-e0104n5:247_1": "Saddapaṭighosādīnaṁ satipi paccayapaccayuppannabhāve santānabandho na pākaṭoti tesaṁ ekattanānattabhāvaṁ anāmasitvā anāgamanātītahetusamuppādameva dassento ‘‘ettha cā’’tiādimāha.",
  "anya-e0104n5:247_2": "Saddādihetukāti ettha paṭighoso saddahetuko. Padīpo padīpantarādihetuko. Muddā lañchanahetukā.",
  "anya-e0104n5:247_3": "Chāyā ādāsādiabhimukhamukhādihetukā.",
  "anya-e0104n5:247_4": "Honti aññatra agantvāti saddādipaccayadesaṁ anupagantvā saddādihetukā honti tato pubbe abhāvā.",
  "anya-e0104n5:247_5": "Evaṁ idampi paṭisandhiviññāṇaṁ na hetudesaṁ gantvā taṁhetukaṁ hoti tato pubbe abhāvā.",
  "anya-e0104n5:247_6": "Tasmā na idaṁ hetudesato purimabhavato idhāgataṁ paṭighosādayo viya saddādidesato,",
  "anya-e0104n5:247_7": "nāpi tattha hetunā vinā uppannaṁ saddādīhi vinā paṭighosādayo viyāti attho.",
  "anya-e0104n5:247_8": "Atha vā honti aññatra agantvāti pubbe paccayadese sannihitā hutvā tato aññatra gantvā tappaccayā na honti uppattito pubbe abhāvā,",
  "anya-e0104n5:247_9": "nāpi saddādipaccayā na honti,",
  "anya-e0104n5:247_10": "evaṁ idampīti vuttanayeneva yojetabbaṁ.",
  "anya-e0104n5:248_0": "Natthi ekatā ekasantānekattepi aññasseva viññāṇassa pātubhavanato.",
  "anya-e0104n5:248_1": "Nāpi nānatā santānabandhato padīpo viya.",
  "anya-e0104n5:248_2": "Khaṇikāya hi padīpajālāya santānekattaṁ upādāya so evāti vuccati, atthakiccañca sādheti, evamidhāpi daṭṭhabbaṁ.",
  "anya-e0104n5:248_3": "‘‘Yadi hī’’tiādinā santānabandhe ekantaṁ ekatāya, nānatāya ca aggahetabbataṁ, gahaṇe ca dosaṁ dasseti.",
  "anya-e0104n5:248_4": "Esa nayoti atidesena bījaṅkurādīsu sabbahetuhetusamuppannesu yathāsambhavaṁ yojanā kātabbāti dasseti.",
  "anya-e0104n5:248_5": "Idhāpi hi hetuhetusamuppannaviññāṇānaṁ ekantamekatte sati na manussagatito devagati sambhūtā siyā.",
  "anya-e0104n5:248_6": "Ekantanānatte na kammavato phalaṁ siyā,",
  "anya-e0104n5:248_7": "tato ‘‘rattassa bījaṁ rattassa phala’’ntiādikassa viya ‘‘bhūtapubbāhaṁ, bhante,",
  "anya-e0104n5:248_8": "rohitasso nāma isi ahosi’’ntiādikassa (saṁ. ni. 1.107) vohārassa lopo siyā,",
  "anya-e0104n5:248_9": "tasmā ettha santānabandhesu hetuhetusamuppannesu na ekantamekatā vā nānatā vā upagantabbā na gahetabbā.",
  "anya-e0104n5:248_10": "Ettha ca ekantaekatāpaṭisedhena ‘‘sayaṁkataṁ sukhaṁ dukkha’’nti (vibha. mūlaṭī. 227) imaṁ diṭṭhiṁ nivāreti,",
  "anya-e0104n5:248_11": "ekantanānatāpaṭisedhena ‘‘paraṁkataṁ sukhaṁ dukkha’’nti (vibha. mūlaṭī. 227),",
  "anya-e0104n5:248_12": "hetuhetusamuppannatāvacanena ‘‘adhiccasamuppanna’’nti (vibha. mūlaṭī. 227) imaṁ diṭṭhiṁ nivāreti.",
  "anya-e0104n5:249_0": "634.Tatthāti phaluppattiṭṭhāne.",
  "anya-e0104n5:249_1": "Aññassāti yena taṁ kammaṁ kataṁ, tato aññassa.",
  "anya-e0104n5:249_2": "Aññatoti yaṁ taṁ kammaṁ nibbattitaṁ, tato aññato.",
  "anya-e0104n5:249_3": "‘‘Dhammamattaṁ bhavantaramupetī’’ti (visuddhi. 2.632; vibha. aṭṭha. 227; mahāni. aṭṭha. 27; paṭi. ma. aṭṭha.",
  "anya-e0104n5:249_4": "1.1.105) vuttattā phalassa upabhuñjake ca asati kassa taṁ phalaṁ siyāti anuyuñjeti.",
  "anya-e0104n5:249_5": "Tatrāti tasmiṁ yathāvutte anuyoge.",
  "anya-e0104n5:250_0": "Tatthāti ekasantāne.",
  "anya-e0104n5:250_1": "Yasmiṁ dhammapuñje kammaṁ nibbattaṁ, tasseva santāneti attho.",
  "anya-e0104n5:250_2": "Etassa atthassāti hetuphalānaṁ atthato aññattepi teneva hetuphalabhāvena sambandhattā taṁ phalaṁ ‘‘aññassa,",
  "anya-e0104n5:250_3": "aññato’’ti vā na vattabbanti etassa atthassa.",
  "anya-e0104n5:250_4": "Catumadhuraalattakarasādibhāvanā ambamātuluṅgādibījānaṁ abhisaṅkhāro.",
  "anya-e0104n5:250_5": "Ettha ca abhisaṅkhataṁ bījaṁ viya kammavā satto, abhisaṅkhāro viya kammaṁ,",
  "anya-e0104n5:250_6": "bījassa aṅkurādippabandho viya sattassa paṭisandhiviññāṇādippabandho.",
  "anya-e0104n5:250_7": "Tatthuppannassa madhurassa rattakesarassa vā phalassa vā tasseva bījassa,",
  "anya-e0104n5:250_8": "tato eva ca abhisaṅkhārato bhāvo viya kammakārakasseva sattassa,",
  "anya-e0104n5:250_9": "taṁkammato eva ca phalassa bhāvo veditabbo.",
  "anya-e0104n5:250_10": "Bālasarīre kataṁ vijjāpariyāpuṇanaṁ, sippasikkhanaṁ,",
  "anya-e0104n5:250_11": "osadhappayogo ca na vuḍḍhasarīraṁ gacchanti.",
  "anya-e0104n5:250_12": "Atha ca tannimittaṁ vijjāpāṭavaṁ sippajānanaṁ,",
  "anya-e0104n5:250_13": "anāmayatā ca vuḍḍhasarīre honti,",
  "anya-e0104n5:250_14": "na ca tāni aññassa honti taṁsantatipariyāpanne eva vuḍḍhasarīre uppajjanato,",
  "anya-e0104n5:250_15": "na ca yathāpayuttena vijjāpariyāpuṇanādinā vinā tāni aññato honti tadabhāve abhāvato,",
  "anya-e0104n5:250_16": "evaṁ idhāpi santāne yaṁ phalaṁ, etaṁ nāññassa. Na ca aññatoti yojetabbaṁ.",
  "anya-e0104n5:250_17": "Etena ca saṅkhārābhāve phalābhāvameva dasseti,",
  "anya-e0104n5:250_18": "na aññapaccayanivāraṇaṁ karoti.",
  "anya-e0104n5:251_0": "Yampi vuttaṁ, tattha vadāmāti vacanaseso.",
  "anya-e0104n5:251_1": "Tattha vā upabhuñjake asati siddhā bhuñjakasammutīti sambandho.",
  "anya-e0104n5:251_2": "Phalatīti sammuti phalatisammuti.",
  "anya-e0104n5:252_0": "Rukkhasaṅkhātānaṁ dhammānanti rukkhapaññattiyā upādānabhūtānaṁ bhūtupādāyadhammānaṁ.",
  "anya-e0104n5:252_1": "Tasmāti yasmā yathā khandhasantāne kusalākusalacetanuppattiyaṁ ‘‘puññaṁ karoti,",
  "anya-e0104n5:252_2": "pāpaṁ karotī’’ti kattuvohāro,",
  "anya-e0104n5:252_3": "evaṁ tassa phaluppattiyaṁ ‘‘sukhaṁ anubhavati,",
  "anya-e0104n5:252_4": "dukkhaṁ anubhavatī’’ti upabhuñjakavohāro,",
  "anya-e0104n5:252_5": "tasmā na ettha khandhavinimuttena aññena upabhuñjakena nāma koci attho atthīti.",
  "anya-e0104n5:253_0": "635.Evaṁ santepīti asaṅkantipātubhāve tattha ca yathāvuttadosapariharaṇe sati, siddheti attho.",
  "anya-e0104n5:253_1": "Pavattikkhaṇeyevāti saṅkhārānaṁ pavattamānakkhaṇe eva.",
  "anya-e0104n5:253_2": "Pavattito pubbeti kammāyūhanakkhaṇato pubbe,",
  "anya-e0104n5:253_3": "avijjamānatāya samānattā evaṁ vuttaṁ.",
  "anya-e0104n5:253_4": "Pacchā cāti vipaccanappapattito pacchā ca.",
  "anya-e0104n5:254_0": "Avipakkavipākā katattā ce paccayā,",
  "anya-e0104n5:254_1": "vipakkavipākānampi katattaṁ samānanti tesampi phalāvahatā siyāti āsaṅkānivattanatthaṁ āha ‘‘na ca niccaṁ phalāvahā’’ti.",
  "anya-e0104n5:255_0": "‘‘Navijjamānattā avijjamānattā vā’’ti etena vijjamānattaṁ,",
  "anya-e0104n5:255_1": "avijjamānattañca nissāya vuttadose pariharati. Tassā pāṭibhogakiriyāya, bhaṇḍakīṇanakiriyāya,",
  "anya-e0104n5:255_2": "iṇaggahaṇakiriyāya vā karaṇamattaṁ taṁkiriyākaraṇamattaṁ,",
  "anya-e0104n5:255_3": "tadeva tadatthaniyyātane paṭibhaṇḍadāne, iṇadāne ca paccayo hoti,",
  "anya-e0104n5:255_4": "aphalitaniyyātanādiphalanti attho.",
  "anya-e0104n5:256_0": "636.Sammohavighātatthanti bāttiṁsāya viññāṇesu yathāvuttasaṅkhārānaṁ paṭisandhiyaṁ,",
  "anya-e0104n5:256_1": "pavattiyañca paccayabhāve vibhajja avibhāvite pavattanakasammohassa apanayanatthaṁ.",
  "anya-e0104n5:257_0": "Puññābhisaṅkhāreti niddhāraṇe bhummaṁ.",
  "anya-e0104n5:257_1": "Avisesenāti ‘‘tihetuko tihetukassā’’tiādikaṁ bhedaṁ akatvā sāmaññato, piṇḍavasenāti attho.",
  "anya-e0104n5:257_2": "Sabbattha upanissayapaccayo balavakammassa vasena yojetabbo.",
  "anya-e0104n5:257_3": "‘‘Dubbalañhi kammaṁ upanissayapaccayo na hotī’’ti paṭṭhānasaṁvaṇṇanāya dassitametaṁ.",
  "anya-e0104n5:257_4": "Rūpāvacarapañcakusalacetanābhedoti ‘‘ṭhapetvā abhiññāppatta’’nti visesetvā vattabbaṁ,",
  "anya-e0104n5:257_5": "na vā vattabbaṁ vipākassa paccayabhāvakathāya avipākārahassa pasaṅgābhāvato.",
  "anya-e0104n5:257_6": "Abhiññācetanāya hi avipākatā heṭṭhā vibhāvitā eva.",
  "anya-e0104n5:257_7": "Avisesena panāti etthāpi eseva nayo.",
  "anya-e0104n5:257_8": "Pañcannaṁ vipākaviññāṇānanti ānetvā sambandhitabbaṁ.",
  "anya-e0104n5:258_0": "Pañcannanti cakkhusotaviññāṇānaṁ, sampaṭicchanamanodhātuyā,",
  "anya-e0104n5:258_1": "dvinnaṁ santīraṇamanoviññāṇadhātūnañcāti etesaṁ pañcannaṁ. Tathevāti dvedhā eva.",
  "anya-e0104n5:258_2": "Kathaṁ pana iṭṭhārammaṇeyeva pavattanakāni kusalavipākaviññāṇāni duggatiyaṁ pavattantīti āha ‘‘niraye mahāmoggallānattherassā’’tiādi.",
  "anya-e0104n5:258_3": "Thero hi tattha iddhiyā vassaṁ nimminitvā katipayaṁ velaṁ nirayaggiṁ vūpasametvā tesaṁ dhammaṁ deseti.",
  "anya-e0104n5:259_0": "Sveva kāmāvacaro puññābhisaṅkhāro.",
  "anya-e0104n5:259_1": "Avisesena pana puññābhisaṅkhāroti kāmāvacaraṁ,",
  "anya-e0104n5:259_2": "rūpāvacarañcāti duvidhampi puññābhisaṅkhāraṁ ekajjhaṁ saṅgaṇhāti.",
  "anya-e0104n5:260_0": "Dvādasākusalacetanābhedoti ettha uddhaccasahagatacetanāya gahaṇe kāraṇaṁ na dissati, vicāretabbametaṁ.",
  "anya-e0104n5:260_1": "Ekassa viññāṇassa tatheva paccayo paṭisandhiyaṁ,",
  "anya-e0104n5:260_2": "no pavatteti ekasseva paccayabhāvaniyamo paṭisandhiyaṁ, no pavatte.",
  "anya-e0104n5:260_3": "Pavatte hi sattannampi paccayoti adhippāyo.",
  "anya-e0104n5:261_0": "Rūpabhavecatunnanti akusalavipākānaṁ cakkhusotaviññāṇasampaṭicchanasantīraṇānaṁ.",
  "anya-e0104n5:261_1": "Tāni pana ekantato aniṭṭhārammaṇāni,",
  "anya-e0104n5:261_2": "rūpabhave ca kathaṁ aniṭṭhārammaṇasamāyogoti āha ‘‘so ca kho’’tiādi.",
  "anya-e0104n5:261_3": "‘‘Tathā kāmāvacaradevalokepi aniṭṭharūpādayo natthī’’ti idaṁ yebhuyyavasena vuttaṁ.",
  "anya-e0104n5:261_4": "Bahulañhi tesaṁ iṭṭhā eva rūpādayo upaṭṭhahanti, kadāci aniṭṭhaṁ.",
  "anya-e0104n5:261_5": "Devānañhi kesañcideva pubbanimittapātubhāvakālādīsu milātamālādianiṭṭhārammaṇasamāyogo hotīti.",
  "anya-e0104n5:262_0": "637.",
  "anya-e0104n5:262_1": "Yattha vitthārappakāsanaṁ kataṁ,",
  "anya-e0104n5:262_2": "tato bhavato paṭṭhāya mukhamattappakāsanaṁ kātukāmo āha ‘‘ādito paṭṭhāyā’’ti.",
  "anya-e0104n5:262_3": "Teneva ‘‘dvīsu bhavesū’’tiādi vuttaṁ. Manussāpi keci aṇḍajā,",
  "anya-e0104n5:262_4": "saṁsedajā ca hontīti tadapekkhāya ‘‘catūsu yonīsū’’ti vuttaṁ.",
  "anya-e0104n5:262_5": "Ekattakāyaekattasaññitāsāmaññena catutthajhānabhūmikāpi asaññāruppavajjā catutthiṁyeva viññāṇaṭṭhitiṁ bhajanti. Esa puññābhisaṅkhāro.",
  "anya-e0104n5:262_6": "Vuttanayenevāti ‘‘nānākkhaṇikakammapaccayena ceva upanissayapaccayena cā’’ti vuttanayeneva.",
  "anya-e0104n5:262_7": "Yathāsambhavanti ekavīsatikāmāvacararūpāvacarakusalavipākesu cuddasannaṁ paṭisandhiyaṁ, pavatte ca,",
  "anya-e0104n5:262_8": "sattannaṁ pavatte evāti ayaṁ yathāsambhavo.",
  "anya-e0104n5:263_0": "Tādiseyevāti nānattakāyaekattasaññīsaṅkhāteyeva.",
  "anya-e0104n5:264_0": "Catunnaṁ viññāṇānanti bhavādayo apekkhitvā vuttaṁ.",
  "anya-e0104n5:264_1": "Catūsu antogadhānaṁ pana tiṇṇaṁ viññāṇānaṁ tīsu viññāṇaṭṭhitīsu paccayabhāvo yojetabbo.",
  "anya-e0104n5:264_2": "Aviññāṇake sattāvāse saṅkhārapaccayā viññāṇe alabbhamānepi tassa saṅkhārahetukattaṁ labbhateva.",
  "anya-e0104n5:264_3": "Tathā hi tattha puññābhisaṅkhāro kaṭattārūpānaṁ nānākkhaṇikakammapaccayena paccayo hoti.",
  "anya-e0104n5:264_4": "Etasmiñca mukhamattappakāsane puññābhisaṅkhārādīnaṁ duggatiādīsu pavattiyaṁ kusalavipākādiviññāṇānaṁ paccayabhāvo bhavesu vuttanayeneva viññāyatīti na vuttoti veditabbo.",
  "anya-e0104n5:265_0": "Viññāṇapaccayānāmarūpapadavitthārakathāvaṇṇanā",
  "anya-e0104n5:266_0": "638.Vibhāgānāmarūpānanti nāmassa, rūpassa ca pabhedato.",
  "anya-e0104n5:267_0": "Tattha nāmassa tāva pabhedaṁ dassentena kāmaṁ viññāṇampi nāmameva,",
  "anya-e0104n5:267_1": "paccayapaccayuppanne pana asaṅkarato dassetuṁ ‘‘ārammaṇābhimukhaṁ namanato vedanādayo tayo khandhā’’ti vuttaṁ.",
  "anya-e0104n5:267_2": "Nibbānassa panettha pavattikathāyaṁ appaccayattā,",
  "anya-e0104n5:267_3": "namanaṭṭhābhāvato ca pasaṅgo eva natthi. Nāmanaṭṭhena hi taṁ nāmaṁ, na namanaṭṭhena.",
  "anya-e0104n5:267_4": "Tesaṁ nāmarūpānaṁ sukhādivasena, pathavīādivasena ca vibhāgo.",
  "anya-e0104n5:268_0": "Ekaṁ sattāvāsanti asaññasattāvāsaṁ. Purimesu catūsu, asaññasattāvāse cāti pañcasu.",
  "anya-e0104n5:269_0": "Gabbhaseyyaggahaṇena jalābujā gahitāti ‘‘aṇḍajānañcā’’ti vuttaṁ.",
  "anya-e0104n5:269_1": "Aṇḍajānañca abhāvakānanti yojetabbaṁ.",
  "anya-e0104n5:269_2": "Santatisīsānīti kalāpasantānamūlāni.",
  "anya-e0104n5:269_3": "Yadipi vikārarūpāni paṭisandhikkhaṇe na santi,",
  "anya-e0104n5:269_4": "lakkhaṇaparicchedarūpāni pana santīti tāni paramatthato aparinipphannānīti vajjento āha ‘‘rūparūpato’’ti.",
  "anya-e0104n5:269_5": "Phassādike saṅkhārakkhandhabhāvena ekattaṁ netvā ‘‘tevīsati dhammā’’ti vuttaṁ.",
  "anya-e0104n5:269_6": "Apanetvāti kalāpantaragate pathavīādike samānalakkhaṇatāya aggahetvā.",
  "anya-e0104n5:270_0": "Tesanti brahmakāyikādīnaṁ.",
  "anya-e0104n5:270_1": "Vitthārenāti catūsupi santatisīsesu rūpānaṁ asaṅkhipanena.",
  "anya-e0104n5:271_0": "Kāmabhave pana yasmā sesaopapātikānanti ettha kiñcāpi kāmabhave opapātikā vuttā na santi,",
  "anya-e0104n5:271_1": "yena sesaggahaṇaṁ sātthakaṁ bhaveyya,",
  "anya-e0104n5:271_2": "aṇḍajagabbhaseyyakehi pana opapātikasaṁsedajā sesā hontīti sesaggahaṇaṁ katanti veditabbaṁ.",
  "anya-e0104n5:271_3": "Atha vā brahmakāyikādikehi opapātikehi vuttehi sese sandhāya ‘‘sesaopapātikāna’’nti āha.",
  "anya-e0104n5:271_4": "Te pana arūpinopi santīti ‘‘kāmabhave’’ti vuttaṁ.",
  "anya-e0104n5:271_5": "Aparipuṇṇāyatanānaṁ pana nāmarūpaṁ yathāsambhavaṁ rūpamissakaviññāṇaniddese vuttanayena sakkā dhammagaṇanato viññātunti na vuttanti daṭṭhabbaṁ.",
  "anya-e0104n5:272_0": "Paṭisandhicittena saha pavattaututoti paṭisandhicittena saha uppannarūpesu tejodhātuto.",
  "anya-e0104n5:272_1": "Hadayavatthuno taṅkhaṇuppannattā paṭisandhicittassa vatthudubbalatā.",
  "anya-e0104n5:272_2": "Tesaṁ ajjhoharitāhārena anugate sarīre āhārasamuṭṭhānaṁ suṭṭhaddhakanti sambandho.",
  "anya-e0104n5:272_3": "Naroti teneva mātukucchigatabhāvena tirokkho.",
  "anya-e0104n5:272_4": "Avakaṁsato dve aṭṭhakāneva utucittasamuṭṭhānāni hontīti sasaddakālaṁ sandhāya ‘‘ukkaṁsato dvinnaṁ navakāna’’nti vuttaṁ.",
  "anya-e0104n5:272_5": "Pubbeti yaṁ pubbe santatidvayādikaṁ sattakapariyosānaṁ rūpaṁ idha vuttaṁ,",
  "anya-e0104n5:272_6": "taṁ ekekassa cittassa tīsu tīsu khaṇesu uppajjamānameva vuttanti katvā āha ‘‘pubbe…pe… sattatividha’’nti.",
  "anya-e0104n5:272_7": "Duvidhampi tanti utusamuṭṭhānaṁ,",
  "anya-e0104n5:272_8": "cittasamuṭṭhānañcāti duvidhampi taṁ saddaṁ.",
  "anya-e0104n5:273_0": "Saṇṭhātunti addhaniyabhāvena ṭhātuṁ,",
  "anya-e0104n5:273_1": "attano pana khaṇamattaṁ tiṭṭhateva.",
  "anya-e0104n5:273_2": "Catuddisā vavatthāpitāti aññamaññaṁ saṁsaṭṭhasīsā mūlena catūsu disāsu vavatthāpitā.",
  "anya-e0104n5:273_3": "Aññamaññaṁ āliṅgetvā ṭhitā bhinnavāhanikā viya ca.",
  "anya-e0104n5:274_0": "639.Pañcavokārabhave ca pavattiyanti rūpājanakakammajapañcaviññāṇappavattikālaṁ,",
  "anya-e0104n5:274_1": "sahajātaviññāṇapaccayañca sandhāyāha. Tadā hi tato nāmameva hotīti.",
  "anya-e0104n5:274_2": "Kammaviññāṇapaccayā pana tadāpi ubhayaṁ hotīti sakkā vattuṁ,",
  "anya-e0104n5:274_3": "pacchājātaviññāṇapaccayā ca rūpaṁ upatthaddhaṁ hotīti.",
  "anya-e0104n5:274_4": "Asaññesūtiādi kammaviññāṇapaccayaṁ sandhāya vuttaṁ.",
  "anya-e0104n5:274_5": "Pañcavokārabhave ca pavattiyanti bhavaṅgādijanakakammato aññena rūpuppattikālaṁ, nirodhasamāpattikālaṁ,",
  "anya-e0104n5:274_6": "bhavaṅgādiuppattikālato aññakālañca sandhāya vuttanti yuttaṁ.",
  "anya-e0104n5:274_7": "Bhavaṅgādiuppattikāle hi taṁjanakena kammunā uppajjamānaṁ rūpaṁ,",
  "anya-e0104n5:274_8": "so ca vipāko kammaviññāṇapaccayo hotīti sakkā vattuṁ.",
  "anya-e0104n5:274_9": "Sahajātaviññāṇapaccayānapekkhampi hi pavattiyaṁ kammena pavattamānaṁ rūpaṁ,",
  "anya-e0104n5:274_10": "nāmañca na kammaviññāṇānapekkhaṁ hotīti. Sabbatthāti paṭisandhiyaṁ, pavatte ca.",
  "anya-e0104n5:274_11": "Sahajātaviññāṇapaccayā nāmarūpaṁ,",
  "anya-e0104n5:274_12": "kammaviññāṇapaccayā nāmarūpañca yathāsambhavaṁ yojetabbaṁ.",
  "anya-e0104n5:274_13": "Nāmañca rūpañca nāmarūpañcāti ettha nāmarūpasaddo attano ekadesena nāmasaddena nāmasaddassa sarūpo, rūpasaddena ca rūpasaddassa,",
  "anya-e0104n5:274_14": "tasmā sarūpānaṁ ekasesoti ekadesasarūpekaseso,",
  "anya-e0104n5:274_15": "nāmarūpasaddassa ṭhānaṁ itaresañca nāmarūpasaddānaṁ adassananti attho.",
  "anya-e0104n5:275_0": "Vipākato aññaṁ avipākaṁ. Yato dvidhā mataṁ,",
  "anya-e0104n5:275_1": "tato yuttameva idanti yojetabbaṁ.",
  "anya-e0104n5:276_0": "Kusalādicittakkhaṇeti ādi-saddena akusalakiriyacittakkhaṇe viya vipākacittakkhaṇepi vipākājanakakammasamuṭṭhānaṁ saṅgahitanti veditabbaṁ.",
  "anya-e0104n5:276_1": "Vipākacittakkhaṇe pana abhisaṅkhāraviññāṇapaccayā pubbe vuttanayena ubhayañca labbhatīti tādisavipākacittakkhaṇavajjanatthaṁ ‘‘kusalādicittakkhaṇe’’ti vuttaṁ.",
  "anya-e0104n5:277_0": "640.Suttantikapariyāyatoti paṭṭhāne rūpānaṁ upanissayapaccayassa avuttattā vuttaṁ.",
  "anya-e0104n5:277_1": "Suttante pana yasmiṁ sati yaṁ hoti, asati ca na hoti,",
  "anya-e0104n5:277_2": "so tassa upanissayo nidānaṁ hetu pabhavoti katvā ‘‘viññāṇūpanisaṁ nāmarūpa’’nti rūpassa ca viññāṇūpanissayatā vuttā.",
  "anya-e0104n5:277_3": "Vanapatthapariyāye ca vanapatthagāmanigamanagarajanapadapuggalūpanissayo iriyāpathavihāro,",
  "anya-e0104n5:277_4": "tato ca cīvarādīnaṁ jīvitaparikkhārānaṁ kasirena,",
  "anya-e0104n5:277_5": "appakasirena ca samudāgamanaṁ vuttaṁ,",
  "anya-e0104n5:277_6": "na ca vanapatthādayo ārammaṇūpanissayādibhāvaṁ iriyāpathānaṁ,",
  "anya-e0104n5:277_7": "cīvarādisamudāgamanassa ca bhajanti.",
  "anya-e0104n5:277_8": "Tasmā vinā abhāvo eva suttantikapariyāyato upanissayabhāvo daṭṭhabbo.",
  "anya-e0104n5:277_9": "Nāmassa abhisaṅkhāraviññāṇaṁ kammārammaṇapaṭisandhiādikāle ārammaṇapaccayova hotīti vattabbameva natthīti rūpasseva suttantikapariyāyato ekadhāva paccayabhāvo vutto.",
  "anya-e0104n5:277_10": "Sasaṁsayassa hi rūpassetaṁ paccayo hotīti vutte nāmassa hotīti vattabbameva natthīti.",
  "anya-e0104n5:278_0": "Pavattassa pākaṭattā apākaṭaṁ paṭisandhiṁ gahetvā pucchati ‘‘kathaṁ paneta’’ntiādinā. Suttato nāmaṁ,",
  "anya-e0104n5:278_1": "yuttito rūpaṁ viññāṇapaccayā hotīti jānitabbaṁ.",
  "anya-e0104n5:279_0": "Yuttito sādhetvā suttena taṁ daḷhaṁ karonto ‘‘kammasamuṭṭhānassāpi hī’’tiādimāha.",
  "anya-e0104n5:279_1": "Cittasamuṭṭhānassevāti cittasamuṭṭhānassa viya.",
  "anya-e0104n5:279_2": "Ettha ca ‘‘viññāṇapaccayā nāmarūpa’’nti (ma. ni. 3.126; saṁ. ni. 2.1, 39; mahāva. 1; udā.",
  "anya-e0104n5:279_3": "1) bhāsamānena bhagavatā yasmā upaparikkhamānānaṁ paṇḍitānaṁ paramatthato nāmarūpamattameva pavattamānaṁ dissati, na satto, na jīvo,",
  "anya-e0104n5:279_4": "tasmā kenaci appaṭivattiyaṁ anuttaraṁ dhammacakkaṁ pavattitaṁ hoti.",
  "anya-e0104n5:279_5": "Suññatappakāsanañhi dhammacakkappavattananti.",
  "anya-e0104n5:279_6": "Atha vā nāmarūpamattatāvacanena pavattiyā dukkhasaccamattatā vuttā.",
  "anya-e0104n5:279_7": "Dukkhasaccappakāsanena ca tassa samudayo, tassa ca nirodho,",
  "anya-e0104n5:279_8": "nirodhagāminipaṭipadā ca pakāsitā eva hoti. Ahetukassa dukkhassa,",
  "anya-e0104n5:279_9": "hetunirodhā anirujjhanakassa ca abhāvā,",
  "anya-e0104n5:279_10": "nirodhassa ca upāyena vinā anadhigantabbattāti catusaccappakāsanaṁ dhammacakkappavattanaṁ niddhāretabbaṁ.",
  "anya-e0104n5:280_0": "Nāmarūpapaccayāsaḷāyatanapadavitthārakathāvaṇṇanā",
  "anya-e0104n5:281_0": "641.Tanti nāmarūpaṁ. Tassāti saḷāyatanassa.",
  "anya-e0104n5:281_1": "Tādisassevāti katekasesasseva.",
  "anya-e0104n5:282_0": "Idhāpi nāmanti khandhattayasseva gahaṇe kāraṇaṁ vuttanayameva.",
  "anya-e0104n5:282_1": "Niyamatoti idañca catunnaṁ bhūtānaṁ, channaṁ vatthūnaṁ,",
  "anya-e0104n5:282_2": "jīvitassa ca yathāsambhavaṁ sahajātanissayapurejātaindriyādinā saḷāyatanassa pavattamānassa ekantena paccayabhāvaṁ sandhāya vuttaṁ.",
  "anya-e0104n5:282_3": "Rūpāyatanādīnaṁ pana sahajātanissayānupālanabhāvo natthīti aggahaṇaṁ veditabbaṁ.",
  "anya-e0104n5:282_4": "Ārammaṇārammaṇapurejātādibhāvo ca tesaṁ na sasantatipariyāpannānameva,",
  "anya-e0104n5:282_5": "na ca cakkhādīnaṁ viya ekappahārenevāti aniyamato paccayabhāvo.",
  "anya-e0104n5:282_6": "Niyamato…pe… jīvitindriyanti evanti ettha evaṁ-saddena vā rūpāyatanādīnampi saṅgaho daṭṭhabbo.",
  "anya-e0104n5:282_7": "Chaṭṭhāyatanañca saḷāyatanañca saḷāyatananti ettha yadipi chaṭṭhāyatanasaḷāyatanasaddānaṁ saddato sarūpatā natthi,",
  "anya-e0104n5:282_8": "atthato pana saḷāyatanekadesova chaṭṭhāyatananti ekadesasarūpatā atthīti ekadesasarūpekaseso katoti veditabbo.",
  "anya-e0104n5:282_9": "Atthatopi hi sarūpānaṁ ekadesasarūpekasesaṁ icchanti ‘‘vaṅko ca kuṭilo ca kuṭilā’’ti.",
  "anya-e0104n5:282_10": "Tasmā atthato ekadesasarūpānañca ekasesena bhavitabbanti.",
  "anya-e0104n5:283_0": "Atha vā chaṭṭhāyatanañca manāyatanañca chaṭṭhāyatananti vā manāyatananti vā chaṭṭhāyatanañca chaṭṭhāyatanañca chaṭṭhāyatananti vā manāyatanañca manāyatanañca manāyatananti vā ekasesaṁ katvā cakkhādīhi saddhiṁ ‘‘saḷāyatana’’nti vuttanti tameva ekasesaṁ nāmamattapaccayassa,",
  "anya-e0104n5:283_1": "nāmarūpapaccayassa ca manāyatanassa vasena kataṁ atthato dassento āha ‘‘chaṭṭhāyatanañca saḷāyatanañca saḷāyatananti evaṁ katekasesassā’’ti.",
  "anya-e0104n5:283_2": "Yathāvuttopi hi ekaseso atthato chaṭṭhāyatanañca saḷāyatanañcāti evaṁ kato nāma hotīti.",
  "anya-e0104n5:283_3": "Sabbattha ca ekasese kate ekavacananiddeso katekasesānaṁ saḷāyatanādisaddavacanīyatāsāmaññavasena katoti daṭṭhabbo.",
  "anya-e0104n5:284_0": "‘‘Na aññathā’’ti etena tassa tassa nāmassa,",
  "anya-e0104n5:284_1": "rūpassa ca abhāve taṁ taṁ āyatanaṁ na hotīti byatirekaṁ vibhāveti.",
  "anya-e0104n5:285_0": "Yanti yaṁ yaṁ nāmaṁ, rūpañca.",
  "anya-e0104n5:285_1": "Yassāti yassa yassa āyatanassa.",
  "anya-e0104n5:285_2": "Yathāti sahajātādinā yena yena pakārena. Neyyanti ñeyyaṁ.",
  "anya-e0104n5:286_0": "Tassa vasenāti tassa hetuādipaccayassa vasena.",
  "anya-e0104n5:286_1": "Ukkaṁsāvakaṁsoti ettha sattadhā paccayabhāvato ukkaṁso aṭṭhadhā paccayabhāvo, tato navadhā, tato dasadhāti ayaṁ ukkaṁso.",
  "anya-e0104n5:286_2": "Avakaṁso pana dasadhā paccayabhāvato navadhā paccayabhāvo, tato aṭṭhadhā,",
  "anya-e0104n5:286_3": "tato sattadhāti evaṁ veditabbo,",
  "anya-e0104n5:286_4": "na pana sattadhā paccayabhāvato eva dvepi ukkaṁsāvakaṁsā yojetabbā, tato avakaṁsābhāvatoti.",
  "anya-e0104n5:287_0": "Vipākaṁ nāmanti sambandho.",
  "anya-e0104n5:287_1": "Vuttanayenevāti sahajātādivasena, sattadhā, hetuādivasena ca. Itaranti avipākaṁ nāmaṁ.",
  "anya-e0104n5:288_0": "‘‘Hadayavatthuno sahāyaṁ hutvā’’ti etena arūpe viya asahāyaṁ nāmaṁ na hoti,",
  "anya-e0104n5:288_1": "hadayavatthu ca nāmena saha chaṭṭhāyatanassa paccayo hotīti ettakameva dasseti,",
  "anya-e0104n5:288_2": "na pana yathā hadayavatthu paccayo hoti,",
  "anya-e0104n5:288_3": "tathā nāmampīti ayamattho adhippeto.",
  "anya-e0104n5:288_4": "Vatthu hi nāmassa vippayuttapaccayo hoti, na nāmaṁ.",
  "anya-e0104n5:288_5": "Nāmañca vipākahetādipaccayo hoti, na vatthūti.",
  "anya-e0104n5:288_6": "Pavatte arūpadhammā kammajarūpassa ṭhitippattasseva paccayā honti,",
  "anya-e0104n5:288_7": "na uppajjamānassāti vippayuttaatthiavigatā ca pacchājātavippayuttādayo eva cakkhādīnaṁ yojetabbā.",
  "anya-e0104n5:289_0": "‘‘Tatthevā’’ti iminā ‘‘pavatte’’ti idaṁ paccāmaṭṭhanti āha ‘‘tattheva hi pavatte’’ti.",
  "anya-e0104n5:289_1": "‘‘Pañcavokārabhave’’ti pana idaṁ ‘‘pañcanna’’nti iminā dīpitamevāti.",
  "anya-e0104n5:289_2": "Pavattiyaṁ cakkhāyatanādikassa nāmaṁ vipākapaccayo na hoti, attanā janitarūpasseva hoti.",
  "anya-e0104n5:289_3": "Paṭisandhiyaṁ pana kammasamuṭṭhānaṁ cittasamuṭṭhānasadisaṁ,",
  "anya-e0104n5:289_4": "tasmā vatthunopi vipākapaccayo hotiyeva.",
  "anya-e0104n5:290_0": "Rūpatoti rūpesu.",
  "anya-e0104n5:290_1": "Yaṁ yaṁ āyatanaṁ uppajjatīti paṭisandhiyaṁ aṇḍajajalābujānaṁ pañcasu āyatanesu kāyāyatanameva uppajjati.",
  "anya-e0104n5:290_2": "Itaresaṁ yathārahaṁ itarānipi.",
  "anya-e0104n5:291_0": "Avasesamanāyatanassāti ettha ‘‘pañcakkhandhabhave panā’’ti etassa anuvattamānattā pañcavokārabhave eva pavattamānaṁ pañcaviññāṇehi avasesaṁ manāyatanaṁ vuttanti daṭṭhabbaṁ.",
  "anya-e0104n5:291_1": "Nāmarūpassa sahajātādisādhāraṇapaccayabhāvo,",
  "anya-e0104n5:291_2": "sampayuttādiasādhāraṇapaccayabhāvo ca yathāsambhavaṁ yojetabbo.",
  "anya-e0104n5:291_3": "‘‘Rūpapaccayā pañcāyatanānī’’ti ayampi nayo labbhati nirodhasamāpannānaṁ vasena,",
  "anya-e0104n5:291_4": "so pana apacurabhāvato yebhuyyena ca paṭisandhiyaṁ paccayabhūtasseva nāmarūpassa pavattiyaṁ paccayabhāvo vibhāvitoti na dassitoti veditabbaṁ.",
  "anya-e0104n5:292_0": "Saḷāyatanapaccayāphassapadavitthārakathāvaṇṇanā",
  "anya-e0104n5:293_0": "642.",
  "anya-e0104n5:293_1": "Bāvīsatiyā lokiyavipākaviññāṇehi sampayuttā bāvīsatilokiyaviññāṇasampayuttā. Tato eva bāvīsati.",
  "anya-e0104n5:294_0": "Tatthāti tasmiṁ saḷāyatane, tesu chasu āyatanesūti attho.",
  "anya-e0104n5:294_1": "Ajjhattanti sasantatipariyāpannameva gaṇhāti.",
  "anya-e0104n5:294_2": "Tañhi sasantatipariyāpannakammanibbattaṁ tādisassa phassassa paccayo hoti. Rūpādīni,",
  "anya-e0104n5:294_3": "pana bahiddhā anupādinnāni ca phassassa ārammaṇaṁ honti,",
  "anya-e0104n5:294_4": "na tāni cakkhādīni viya sasantatipariyāpannakammakilesanimittappavattibhāvena phassassa paccayā hontīti paṭhamācariyavāde na gahitāni,",
  "anya-e0104n5:294_5": "dutiyācariyavāde pana yathā tathā vā paccayabhāve sati na sakkā vajjetunti gahitāni.",
  "anya-e0104n5:295_0": "Tatthāti saḷāyatanapaccayā phassapade.",
  "anya-e0104n5:295_1": "Ye tāva ācariyā mahāvihāravāsinova yathā viññāṇaṁ, evaṁ nāmarūpaṁ, saḷāyatanaṁ, phassaṁ, vedanañca paccayaṁ,",
  "anya-e0104n5:295_2": "paccayuppannañca sasantatipariyāpannaṁ dīpentā vipākameva icchanti.",
  "anya-e0104n5:295_3": "‘‘Chaṭṭhāyatanapaccayā phasso’’ti abhidhammabhājanīyapāḷi (vibha.",
  "anya-e0104n5:295_4": "243) āruppaṁ sandhāya vuttāti ‘‘chaṭṭhāyatanapaccayā phassoti pāḷianusārato’’ti vuttaṁ.",
  "anya-e0104n5:296_0": "Sabbe phassā na sambhontīti yojanā.",
  "anya-e0104n5:296_1": "Yadi sabbāyatanehi eko phasso sambhaveyya,",
  "anya-e0104n5:296_2": "‘‘saḷāyatanapaccayā phasso’’ti ekassa vacanaṁ yujjeyya ,",
  "anya-e0104n5:296_3": "athāpi ekamhā āyatanā sabbe phassā sambhaveyyuṁ,",
  "anya-e0104n5:296_4": "tathāpi sabbāyatanehi sabbaphassasambhavato āyatanabhedena phassabhedo natthīti tadabhedavasena ekassa vacanaṁ yujjeyya,",
  "anya-e0104n5:296_5": "tathā pana asambhavato na yuttanti codeti ‘‘na sabbāyatanehī’’tiādinā .",
  "anya-e0104n5:296_6": "Aññassāpi vā asambhavantassa vidhānassa bodhanatthametaṁ vuttaṁ ‘‘nāpi ekamhā āyatanā sabbe phassā’’ti.",
  "anya-e0104n5:296_7": "‘‘Na sabbāyatanehi eko phasso sambhotī’’ti idameva pana ekaphassavacanassāyuttattadīpakaṁ kāraṇanti veditabbaṁ.",
  "anya-e0104n5:296_8": "Nidassanavasena vā etaṁ vuttaṁ.",
  "anya-e0104n5:296_9": "Nāpi ekamhā āyatanā sabbe phassā sambhonti,",
  "anya-e0104n5:296_10": "evaṁ na sabbāyatanehi eko phasso sambhoti.",
  "anya-e0104n5:296_11": "Tasmā ekassa vacanaṁ ayuttanti.",
  "anya-e0104n5:296_12": "Parihāraṁ pana anekāyatanehi ekaphassassa sambhavatoti dassento ‘‘tatridaṁ vissajjana’’ntiādimāha.",
  "anya-e0104n5:296_13": "Avasesasampayuttadhammāyatanā phassavajjitā taṁsampayuttacetasikā dhammā.",
  "anya-e0104n5:297_0": "Ekopi anekāyatanappabhavo ekopanekāyatanappabhavo.",
  "anya-e0104n5:298_0": "Chadhā paccayatte pañca vibhāvaye, ekaṁ navadhā paccayatte,",
  "anya-e0104n5:298_1": "bāhirāni cha āyatanāni ārammaṇādinā yathāsambhavaṁ paccayatte vibhāvayeti sambandho.",
  "anya-e0104n5:299_0": "Anekabhedassāti kusalavipākādipañcadvārādivasena anekavidhassa dvipañcaviññāṇasampayuttavajjassa vipākaphassassa. Tāni cāti rūpāyatanādīni.",
  "anya-e0104n5:299_1": "‘‘Mano ca nesaṁ gocaravisayaṁ paccanubhotī’’ti (ma. ni. 1.455) hi vuttaṁ.",
  "anya-e0104n5:299_2": "Tathā cāti paccuppannāni rūpādīni paccuppannañca dhammāyatanapariyāpannaṁ rūparūpaṁ sandhāya vuttaṁ.",
  "anya-e0104n5:299_3": "Ārammaṇapaccayamattenāti taṁ sabbaṁ apaccuppannaṁ,",
  "anya-e0104n5:299_4": "aññañca dhammāyatanaṁ sandhāya vuttaṁ.",
  "anya-e0104n5:300_0": "Phassapaccayāvedanāpadavitthārakathāvaṇṇanā",
  "anya-e0104n5:301_0": "643.Dvārato saḷevāti pabhavasāmaññato ekavidhāpi uppattidvārato cha eva hontīti chaḷeva vedanā vuttā.",
  "anya-e0104n5:302_0": "Cittabhedena ekūnanavutividhāpi idhādhippetā eva dassetuṁ ‘‘vedanāsu panā’’tiādi vuttaṁ.",
  "anya-e0104n5:302_1": "‘‘Sesāna’’nti ettha sampaṭicchanasampayuttāya cakkhusamphassādayo pañca yadipi anantarādīhi paccayā honti,",
  "anya-e0104n5:302_2": "anantarādīnaṁ pana upanissaye antogadhattā santīraṇatadārammaṇānañca sādhāraṇassa tassa vasena ‘‘ekadhā’’ti vuttaṁ.",
  "anya-e0104n5:302_3": "Ekekasmiṁ dvāre hi cakkhudvārādīsu uppannacakkhuviññāṇādīhi sahajātā phassā sakasakavīthīsu sampaṭicchanādīhi sampayuttavedanānaṁ,",
  "anya-e0104n5:302_4": "manodvāre tadārammaṇavaseneva pavattānaṁ tebhūmakavipākavedanānampi sahajātamanosamphassasaṅkhāto so phasso aṭṭhadhā paccayo hotīti yojetabbaṁ.",
  "anya-e0104n5:303_0": "Rūpārūpāvacaravipākavedanā paṭisandhiādivaseneva pavattanti,",
  "anya-e0104n5:303_1": "kāmāvacarāpi ekaccāti ‘‘tebhūmakavipākavedanānampī’’ti vuttaṁ.",
  "anya-e0104n5:303_2": "Tāsampi hi sahajātamanosamphasso aṭṭhadhāva paccayo hoti.",
  "anya-e0104n5:303_3": "Paccayaṁ anupādinnampi keci icchantīti ‘‘yā panā’’tiādinā manodvārāvajjanasampayuttaphassassa paccayabhāvo vutto.",
  "anya-e0104n5:303_4": "Tañca mukhamattadassanaṁ daṭṭhabbaṁ.",
  "anya-e0104n5:303_5": "Etena nayena sabbassa anantarassa,",
  "anya-e0104n5:303_6": "anānantarassa ca phassassa tassā tassā vipākavedanāya upanissayatā yojetabbāti.",
  "anya-e0104n5:304_0": "Vedanāpaccayātaṇhāpadavitthārakathāvaṇṇanā",
  "anya-e0104n5:305_0": "644.Idhāti imasmiṁ loke,",
  "anya-e0104n5:305_1": "imasmiṁ vā sāsane cha taṇhā dīpitā.",
  "anya-e0104n5:305_2": "Idhāti vā imasmiṁ vedanāpaccayā taṇhāpade. Tatthāti tāsu chasu taṇhāsu.",
  "anya-e0104n5:306_0": "Ekekāya sassatadiṭṭhisahagatāya,",
  "anya-e0104n5:306_1": "ucchedadiṭṭhisahagatāya ca taṇhāya tadabhinandanānuguṇo rūpādīsu pavattiākāro,",
  "anya-e0104n5:306_2": "kevalaṁ kāmassādavasena pavattiyā visiṭṭhākārattā vuttappavattiākārato taṇhāya tividhatā.",
  "anya-e0104n5:307_0": "Mamattenāti sampiyāyanena,",
  "anya-e0104n5:307_1": "assādanataṇhāya icceva vuttaṁ hoti.",
  "anya-e0104n5:307_2": "Tattha putto viya vedanā daṭṭhabbā,",
  "anya-e0104n5:307_3": "khīrādayo viya vedanāya paccayabhūtā rūpādayo,",
  "anya-e0104n5:307_4": "khīrādidāyikā dhāti viya rūpādichaḷārammaṇadāyakā cittakārādayo cha.",
  "anya-e0104n5:307_5": "Tattha sukhasamphassavatthadāyako tantavāyo, vejjo rasāyatanojāvasena,",
  "anya-e0104n5:307_6": "tadupatthambhitajīvitavasena ca dhammārammaṇassa dāyakoti daṭṭhabbo.",
  "anya-e0104n5:307_7": "Sabbāpesā aṭṭhasatappabhedāpi.",
  "anya-e0104n5:308_0": "Ārammaṇapaccayo uppajjamānāya ārammaṇamattameva hoti,",
  "anya-e0104n5:308_1": "na upanissayo viya uppādakoti uppādakassa upanissayasseva vasena ‘‘ekadhāvā’’ti vuttaṁ.",
  "anya-e0104n5:308_2": "Upanissayena vā ārammaṇūpanissayo saṅgahito.",
  "anya-e0104n5:308_3": "Tena ca ārammaṇabhāvena taṁsabhāgo aññopi ārammaṇapaccayabhāvo dīpito hotīti upanissayavaseneva paccayabhāvo vuttoti veditabbo.",
  "anya-e0104n5:309_0": "‘‘Yasmā vā’’tiādinā na kevalaṁ vipākasukhavedanā eva,",
  "anya-e0104n5:309_1": "tissopi pana vedanā vipākā visesena taṇhāya upanissayapaccayo, avisesena itarā cāti dasseti. Upekkhā pana santattā,",
  "anya-e0104n5:309_2": "sukhamicceva bhāsitāti tasmā sāpi bhiyyo icchanavasena taṇhāya upanissayoti adhippāyo.",
  "anya-e0104n5:309_3": "Upekkhā pana akusalavipākabhūtā aniṭṭhattā dukkhe avarodhetabbā,",
  "anya-e0104n5:309_4": "itarā iṭṭhattā sukheti sā dukkhaṁ viya,",
  "anya-e0104n5:309_5": "sukhaṁ viya ca upanissayapaccayo hotīti sakkā vattuṁ.",
  "anya-e0104n5:309_6": "‘‘Vedanāpaccayā taṇhā’’ti vacanena sabbassa vedanāvato paccayassa atthitāya taṇhuppattippasaṅge tannivāraṇatthamāha ‘‘vedanāpaccayā cāpī’’tiādi.",
  "anya-e0104n5:310_0": "Nanu ‘‘anusayasahāyā vedanā taṇhāya paccayo’’ti vacanassa abhāvā atippasaṅganivattiṁ na sakkā kātunti? Na, vaṭṭakathāya pavattattā.",
  "anya-e0104n5:310_1": "Vaṭṭassa ca anusayavirahe abhāvato anusayasahitāva paccayoti atthato vuttamevetaṁ hotīti.",
  "anya-e0104n5:310_2": "Atha vā ‘‘avijjāpaccayā’’ti anuvattamānattā anusayasahitāva paccayoti viññāyati.",
  "anya-e0104n5:310_3": "Vedanāpaccayā taṇhāti cettha vedanāpaccayā eva taṇhā,",
  "anya-e0104n5:310_4": "na vedanāya vināti ayaṁ niyamo icchito,",
  "anya-e0104n5:310_5": "na vedanāpaccayā taṇhā hotiyevāti,",
  "anya-e0104n5:310_6": "tasmā atippasaṅgo ettha natthi evāti.",
  "anya-e0104n5:311_0": "Vusīmatoti vusitavato,",
  "anya-e0104n5:311_1": "vusitabrahmacariyavāsassāti attho.",
  "anya-e0104n5:311_2": "Vussatīti vā vusīti maggo vuccati,",
  "anya-e0104n5:311_3": "so etassa vuttho atthīti vusīmā, ukkaṭṭhaniddesena arahā.",
  "anya-e0104n5:311_4": "Aggaphalaṁ vā pariniṭṭhitavāsattā ‘‘vusī’’ti vuccati, taṁ etassa atthīti vusīmā.",
  "anya-e0104n5:312_0": "Taṇhāpaccayāupādānapadavitthārakathāvaṇṇanā",
  "anya-e0104n5:313_0": "645.Atthavibhāgo atthassa vibhajanā.",
  "anya-e0104n5:313_1": "Vatthusaṅkhātaṁ kāmanti kāmaguṇasaññitaṁ rūpādiārammaṇamāha.",
  "anya-e0104n5:313_2": "Upādiyatīti kāmavasena gaṇhāti, daḷhaṁ assādetīti attho.",
  "anya-e0104n5:313_3": "Kāmaṁ upādiyatīti ettha kammasādhano kāmasaddo ,",
  "anya-e0104n5:313_4": "kāmo ca soti ettha kattusādhano kilesakāmassa adhippetattā.",
  "anya-e0104n5:313_5": "Upādānasaddo pana ubhayatthāpi kattusādhanova. Daḷhattho bhusattho. Yathā bhuso āyāso upāyāso, bhusaṁ kuṭṭhaṁ upakuṭṭhaṁ,",
  "anya-e0104n5:313_6": "evaṁ idhāpīti āha ‘‘upāyāsaupakuṭṭhādīsu viyā’’ti.",
  "anya-e0104n5:313_7": "Purimadiṭṭhiṁ uttaradiṭṭhi upādiyatīti purimadiṭṭhiṁ sassatabhāvena gaṇhantī upādiyati,",
  "anya-e0104n5:313_8": "purimadiṭṭhiākārena vā uttaradiṭṭhi uppajjamānā teneva purimadiṭṭhiṁ daḷhaṁ karontī taṁ upādiyatīti vuttā.",
  "anya-e0104n5:313_9": "Atha vā purimadiṭṭhiṁ uttaradiṭṭhi upādiyatīti ‘‘sassato attā’’ti (dī. ni.",
  "anya-e0104n5:313_10": "1.31) idaṁ purimadiṭṭhiṁ upādiyamānaṁ uttaradiṭṭhiṁ nidassetuṁ vuttaṁ.",
  "anya-e0104n5:313_11": "Yathā hi esā daḷhīkaraṇavasena purimaṁ uttarā upādiyati,",
  "anya-e0104n5:313_12": "evaṁ ‘‘natthi dinna’’ntiādikāpīti (ma. ni. 1.445; 2.94; 3.91, 116, 136; dha. sa. 1221; vibha. 938).",
  "anya-e0104n5:313_13": "Attaggahaṇaṁ pana attavādupādānanti na idaṁ diṭṭhupādānadassananti daṭṭhabbaṁ.",
  "anya-e0104n5:313_14": "Loko cāti vā attaggahaṇavinimuttaṁ gahaṇaṁ diṭṭhupādānabhūtaṁ idha purimadiṭṭhiuttaradiṭṭhivacanehi vuttanti veditabbaṁ.",
  "anya-e0104n5:314_0": "Sīlabbataṁ upādiyatīti ettha asuddhimaggagosīlādisamādānavasena sīlaṁ, avītikkamanavasena vataṁ. Ubhayathāpi vā sīlaṁ,",
  "anya-e0104n5:314_1": "tapokammabhāvena gahitatāya vataṁ, gavādipakatibhāvanā.",
  "anya-e0104n5:314_2": "Attano vā gavādibhāvādhiṭṭhānaṁ sīlaṁ, ‘‘gacchanto bhakkheti,",
  "anya-e0104n5:314_3": "tiṭṭhanto muttetī’’tiādinā gavādikiriyākaraṇaṁ vataṁ.",
  "anya-e0104n5:314_4": "Taṁtaṁakiccasammatato vā nivatti sīlaṁ,",
  "anya-e0104n5:314_5": "taṁsamādānavatovesa bhojanakiccakaraṇādivisesapaṭipatti vataṁ,",
  "anya-e0104n5:314_6": "taṁ sīlabbataṁ asuddhimaggaṁ ‘‘suddhimaggo’’ti parāmasanto tathā abhinivisanto upādiyati,",
  "anya-e0104n5:314_7": "taṁ gāhaṁ daḷhaṁ gaṇhātīti attho.",
  "anya-e0104n5:314_8": "Sīlabbatasahacaritaṁ parāmāsaṁ sīlabbatanti gahetvā āha ‘‘sīlabbatañca taṁ upādānañcā’’ti.",
  "anya-e0104n5:314_9": "Gosīlagovatādīnīti ca tathābhūtaṁ diṭṭhiṁ vadati.",
  "anya-e0104n5:314_10": "Tenevāha ‘‘sayameva upādānānī’’ti.",
  "anya-e0104n5:314_11": "Abhinivesatoti abhinivesabhāvato, abhinivisanato vā.",
  "anya-e0104n5:314_12": "Attavādupādānanti ‘‘attā’’ti vādassa paññāpanassa,",
  "anya-e0104n5:314_13": "gahaṇassa ca kāraṇabhūtā diṭṭhīti attho.",
  "anya-e0104n5:314_14": "Attavādamattamevāti attassa abhāvā ‘‘attā’’ti idaṁ vacanamattameva. Upādiyantīti daḷhaṁ gaṇhanti. Kathaṁ? ‘‘Attā’’ti.",
  "anya-e0104n5:314_15": "‘‘Attā’’ti hi abhinivisantā vacanamattameva daḷhaṁ katvā gaṇhantīti atthoti.",
  "anya-e0104n5:314_16": "Evaṁ ‘‘attavādamattameva upādiyantī’’ti vuttaṁ .",
  "anya-e0104n5:314_17": "Attavādamattanti vā vācāvatthumattamevāha.",
  "anya-e0104n5:314_18": "Vācāvatthumattameva hi ‘‘attā’’ti upādiyanti attassa abhāvāti.",
  "anya-e0104n5:315_0": "‘‘Dhammasaṅkhepavitthāre pana kāmupādānaṁ saṅkhepato taṇhādaḷhattaṁ,",
  "anya-e0104n5:315_1": "sesupādānattayaṁ diṭṭhimattameva,",
  "anya-e0104n5:315_2": "vitthārato panā’’ti evaṁ dhammasaṅkhepavitthārasamudāyato tadavayavabhūtaṁ saṅkhepaṁ, vitthārañca niddhāretīti.",
  "anya-e0104n5:315_3": "Dhammasaṅkhepavitthāreti niddhāraṇe bhummaṁ daṭṭhabbaṁ. Kāmesūti pañcasu kāmaguṇesu .",
  "anya-e0104n5:315_4": "Kāmacchandoti kāmasaṅkhāto chando, na kattukamyatāchando, na ca dhammacchando. Kāmanavasena,",
  "anya-e0104n5:315_5": "rañjanavasena ca kāmoyeva rāgo kāmarāgo,",
  "anya-e0104n5:315_6": "evaṁ sabbattha kāmatthaṁ viditvā kāmo eva nandanaṭṭhena kāmanandī,",
  "anya-e0104n5:315_7": "taṇhāyanaṭṭhena kāmoyeva kāmataṇhā,",
  "anya-e0104n5:315_8": "sinehanaṭṭhena kāmo eva kāmasneho,",
  "anya-e0104n5:315_9": "paridayhanaṭṭhena kāmapariḷāho, mucchanaṭṭhena kāmamucchā,",
  "anya-e0104n5:315_10": "gilitvā pariniṭṭhāpanaṭṭhena kāmajjhosānaṁ veditabbaṁ.",
  "anya-e0104n5:315_11": "Appattavisayapatthanā taṇhā ārammaṇe paritassanabhāvato,",
  "anya-e0104n5:315_12": "sampattavisayaggahaṇaṁ upādānaṁ ārammaṇe daḷhaggāhabhāvato.",
  "anya-e0104n5:315_13": "Appicchatāpaṭipakkhā taṇhā visayābhimukhabhāvato,",
  "anya-e0104n5:315_14": "santuṭṭhipaṭipakkhā upādānaṁ taṇhādaḷhattaṁ hutvā atricchatābhāvato.",
  "anya-e0104n5:315_15": "Pariyesanadukkhamūlā taṇhā appattavisayapatthanābhāvato,",
  "anya-e0104n5:315_16": "ārakkhadukkhamūlaṁ upādānaṁ sampattavisayaggahaṇabhāvato.",
  "anya-e0104n5:316_0": "Natthi dinnantiādīsu dinnanti dānamāha,",
  "anya-e0104n5:316_1": "taṁ aphalattā rūpaṁ viya dānaṁ nāma na hotīti paṭikkhipati.",
  "anya-e0104n5:316_2": "Yiṭṭhaṁ vuccati mahāvijitayaññasadiso mahāyāgo.",
  "anya-e0104n5:316_3": "Hutanti āhunapāhunamaṅgalakiriyā.",
  "anya-e0104n5:316_4": "Tattha āmantetvā havanaṁ dānaṁ āhunaṁ,",
  "anya-e0104n5:316_5": "pāhunānaṁ atithīnaṁ atithikiriyā pāhunaṁ,",
  "anya-e0104n5:316_6": "āvāhādīsu maṅgalatthaṁ dānaṁ maṅgalakiriyā,",
  "anya-e0104n5:316_7": "dasa kusalakammapathā sukatakammāni nāma,",
  "anya-e0104n5:316_8": "dasa akusalakammapathā dukkaṭakammāni nāma,",
  "anya-e0104n5:316_9": "phalaṁ vipākoti nissandādiphalañceva nippariyāyavipāko ca natthīti yojanā. Yathā cettha,",
  "anya-e0104n5:316_10": "evaṁ ‘‘natthi dinna’’ntiādīsupi phalavipākapaṭikkhepova daṭṭhabbo.",
  "anya-e0104n5:316_11": "Natthi ayaṁ lokoti paraloke ṭhito imaṁ lokaṁ ‘‘natthī’’ti gaṇhāti.",
  "anya-e0104n5:316_12": "Imaṁ hi lokaṁ avekkhitvā paraloko,",
  "anya-e0104n5:316_13": "parañca lokaṁ avekkhitvā ayaṁ loko hoti gantabbato,",
  "anya-e0104n5:316_14": "āgantabbato cāti paralokato idhāgamanassa abhāvā tattheva ucchijjanato cittena paraloke ṭhito imaṁ lokaṁ ‘‘natthī’’ti gaṇhātīti attho.",
  "anya-e0104n5:316_15": "Na hi ayaṁ diṭṭhi paraloke ṭhitasseva hotīti.",
  "anya-e0104n5:316_16": "Natthi paralokoti idhaloke ṭhito paralokaṁ ‘‘natthī’’ti gaṇhāti.",
  "anya-e0104n5:316_17": "Idhāpi vuttanayeneva attho veditabbo.",
  "anya-e0104n5:316_18": "Ayaṁ vā ettha attho – saṁsaraṇappadeso idhaloko,",
  "anya-e0104n5:316_19": "paraloko ca nāma koci natthi saṁsaraṇassa abhāvā tattha tattheva ucchijjanatoti.",
  "anya-e0104n5:317_0": "Purimabhavato pacchimabhave upapatanaṁ upapāto, so yesaṁ sīlaṁ, te opapātikā.",
  "anya-e0104n5:317_1": "Te pana cavanakaupapajjanakasattā natthīti dassento āha ‘‘natthi sattā opapātikā’’ti.",
  "anya-e0104n5:317_2": "Natthi loke samaṇa…pe… pavedentīti anulomapaṭipadaṁ paṭipannattā sammaggatā sammāpaṭipannā dhammikasamaṇabrāhmaṇā lokasmiṁ natthi, ye imañca lokaṁ,",
  "anya-e0104n5:317_3": "parañca lokaṁ attanā eva abhivisiṭṭhena ñāṇena paccakkhato ñatvā pavedanasamatthā sabbaññubuddhā nāma natthīti dasseti.",
  "anya-e0104n5:317_4": "Rūpaṁ attato samanupassatītiādīsu vattabbaṁ heṭṭhā vuttameva.",
  "anya-e0104n5:318_0": "Pakatiaṇuādīnaṁ sassataggāhapubbaṅgamo,",
  "anya-e0104n5:318_1": "sarīrassa ucchedaggāhapubbaṅgamo ca tesaṁ gāhānaṁ sāmibhūto koci sassato,",
  "anya-e0104n5:318_2": "ucchijjamāno vā attā atthīti attaggāho kadāci hotīti ‘‘yebhuyyenā’’ti vuttaṁ.",
  "anya-e0104n5:318_3": "Svāyaṁ attaggāho atthato khandhārammaṇo eva daṭṭhabbo.",
  "anya-e0104n5:318_4": "Yebhuyyena paṭhamaṁ attavādupādānantiādināva sambandho.",
  "anya-e0104n5:318_5": "Yadipi bhavarāgajavanavīthi paṭhamaṁ pavattati gahitapaṭisandhikassa bhavanikantiyā pavattitabbattā,",
  "anya-e0104n5:318_6": "so pana bhavarāgo taṇhādaḷhattaṁ na hotīti maññamāno na kāmupādānassa paṭhamuppattimāha.",
  "anya-e0104n5:319_0": "Taṇhā kāmupādānanti pana vibhāgassa akaraṇe sabbāpi taṇhā kāmupādānaṁ,",
  "anya-e0104n5:319_1": "karaṇepi vā kāmarāgato aññāpi taṇhā daḷhabhāvaṁ pattā kāmupādānanti tassa arahattamaggavajjhatā vuttā.",
  "anya-e0104n5:320_0": "Uppattiṭṭhānabhūtā cittuppādā visayo. Pañcupādānakkhandhā ālayo. Tattha ramatīti ālayarāmā, pajā.",
  "anya-e0104n5:320_1": "Teneva sā ālayarāmatā sasantāne, parasantāne ca pākaṭā hoti. Kāmānanti vatthukāmānaṁ.",
  "anya-e0104n5:320_2": "‘‘Sukhadukkhaṁ kammunā hotī’’ti aggahetvā kotūhalamaṅgalādibahulo hoti. Sā kotūhalamaṅgalādibahulatā. Assa kāmupādānavato. Tanti diṭṭhupādānaṁ,",
  "anya-e0104n5:320_3": "anattani dhammamatte ‘‘attā’’ti micchābhinivesassa sukhumataradhammupādānatāya sukhumatā vuttā.",
  "anya-e0104n5:320_4": "Upanissayavacanena ārammaṇānantarapakatūpanissayā vuttāti anantarapaccayādīnampi saṅgaho kato hoti.",
  "anya-e0104n5:321_0": "Upādānapaccayābhavapadavitthārakathāvaṇṇanā",
  "anya-e0104n5:322_0": "646.Atthatoti vacanatthato. Dhammatoti sabhāvadhammato. Sātthatoti sātthakato,",
  "anya-e0104n5:322_1": "pubbe vuttassapi puna vacanassa sappayojanato.",
  "anya-e0104n5:322_2": "Bhedasaṅgahāti bhedato saṅgahato,",
  "anya-e0104n5:322_3": "vibhāgato ceva vibhattassa saṅkhipanato cāti attho.",
  "anya-e0104n5:322_4": "Yaṁ yassa paccayoti yaṁ yaṁ upādānaṁ yassa yassa bhavassa paccayo hoti, tato cāti attho.",
  "anya-e0104n5:323_0": "Bhavatītibhavoti phalavohārena kammabhavo vutto.",
  "anya-e0104n5:323_1": "Upapattibhavanibbacanameva hi dvayassapi sādhāraṇaṁ katvā vuttaṁ,",
  "anya-e0104n5:323_2": "bhavati etasmā upapattibhavoti vā.",
  "anya-e0104n5:323_3": "Dutiyo pana kammabhavo sattassa punabbhavabhāvena savisesaṁ bhavatīti bhavo.",
  "anya-e0104n5:323_4": "Tato eva na sabbassa bhavantarassa,",
  "anya-e0104n5:323_5": "taṁhetuno vā bhavabhāvappasaṅgo.",
  "anya-e0104n5:323_6": "Duvidhenāti dvīhi ākārehi pavattitoti attho.",
  "anya-e0104n5:323_7": "Duvidhenāti vā paccattatthe karaṇavacanaṁ, duvidhoti vuttaṁ hoti. Atthīti saṁvijjati.",
  "anya-e0104n5:324_0": "647.",
  "anya-e0104n5:324_1": "Attano paccayehi karīyatīti kammaṁ,",
  "anya-e0104n5:324_2": "attano phalaṁ karotīti kammanti keci,",
  "anya-e0104n5:324_3": "‘‘kamma’’nti evaṁ vattabbā kammasaṅkhātā. Parittabhūmakoti kāmabhūmako.",
  "anya-e0104n5:324_4": "Mahābhūmakoti mahaggatabhūmako. Sabbanti anavasesaṁ. Bhavaṁ gacchati, gameti cāti bhavagāmi.",
  "anya-e0104n5:324_5": "Gacchatīti ca nipphādanasamatthatāvasena,",
  "anya-e0104n5:324_6": "attano pavattikāle bhavābhimukhaṁ hutvā pavattatīti attho,",
  "anya-e0104n5:324_7": "nibbattanameva vā gamanaṁ adhippetaṁ.",
  "anya-e0104n5:324_8": "‘‘Bhavagāmī’’ti ca etena kammakkhayakaraṁ kammaṁ nivatteti. Ayañhi vaṭṭakathā, tañca vivaṭṭanissitanti.",
  "anya-e0104n5:324_9": "Apuññābhisaṅkhāroti dvādasa cetanāti uddhaccasahagatacetanāyapi gahaṇaṁ ‘‘avijjāpaccayā saṅkhārā’’ti ettha viya veditabbaṁ.",
  "anya-e0104n5:324_10": "‘‘Bhavapaccayā jātī’’ti ettha pana ‘‘saṅkhārapaccayā viññāṇa’’nti (ma. ni. 3.126; mahāva. 1; saṁ. ni. 2.1; udā. 1; netti.",
  "anya-e0104n5:324_11": "24) ettha viya sāpi apanetabbā.",
  "anya-e0104n5:324_12": "Mandabahuvipākatāti appamahāvipākatā.",
  "anya-e0104n5:325_0": "‘‘Sabbampi bhavagāmikammanti iminā cetanāsampayuttā abhijjhādayo vuttā’’ti etena ācayagāmitāya tesaṁ kammasaṅkhātatā vuttāti kammabhavapariyāpannataṁ pariyāyena vadati,",
  "anya-e0104n5:325_1": "nippariyāyena pana cetanāva kammabhavo.",
  "anya-e0104n5:325_2": "Vuttañhi ‘‘kammabhavo tīhi khandhehi ekenāyatanena ekāya dhātuyā sampayutto,",
  "anya-e0104n5:325_3": "ekena khandhena ekenāyatanena ekāya dhātuyā kehici sampayutto’’ti (dhātu. 244).",
  "anya-e0104n5:325_4": "Upapattibhavo tīhipi tikehi vutto upādinnakkhandhova.",
  "anya-e0104n5:325_5": "Yathāha ‘‘upapattibhavo… kāmabhavo… saññābhavo… pañcavokārabhavo pañcahi khandhehi ekādasahāyatanehi sattarasahi dhātūhi saṅgahito’’tiādi (dhātu. 67).",
  "anya-e0104n5:325_6": "Yadi hi anupādinnakānampi gahaṇaṁ siyā,",
  "anya-e0104n5:325_7": "‘‘dvādasahi āyatanehi aṭṭhārasahi dhātūhī’’ti vattabbaṁ siyāti.",
  "anya-e0104n5:325_8": "Kāmataṇhāya kāmetabbato kāmanissayatāya bhogā viya,",
  "anya-e0104n5:325_9": "kāmasahacaritatāya ‘‘kuntā pacarantī’’ti viya,",
  "anya-e0104n5:325_10": "kāmārammaṇatāya ‘‘sukhaṁ rūpa’’nti viya,",
  "anya-e0104n5:325_11": "kāmapaccayaṭṭhānatāya ‘‘sukho saggo’’ti viya kāmāti avīciparanimmitavasavattiparicchinnā upādinnakkhandhā vuccanti . Rūpāvirāgato yaṁ nissitā,",
  "anya-e0104n5:325_12": "tadupacārena ‘‘mañcā ghosantī’’ti viya,",
  "anya-e0104n5:325_13": "‘‘phandanadevatā’’ti viya ca ‘‘rūpa’’nti vuccanti brahmakāyikākaniṭṭhaparicchinnā upādinnakkhandhā.",
  "anya-e0104n5:326_0": "Rūpameva bhavo rūpabhavo,",
  "anya-e0104n5:326_1": "tathā arūpanti ākāsānañcāyatanabhavaggaparicchinnā cattāro upādinnakkhandhā vuccanti. Arūpameva bhavo arūpabhavo. Kāmo eva bhavoti kāmabhavo,",
  "anya-e0104n5:326_2": "so pana yasmā yathāvuttenatthena ‘‘kāmo’’ti vattabbo hoti,",
  "anya-e0104n5:326_3": "tasmā ‘‘kāmasaṅkhāto bhavo’’ti vuttaṁ.",
  "anya-e0104n5:326_4": "Kāmāvacarasaññito vā bhavo ‘‘kāmasaṅkhāto bhavo’’ti vutto.",
  "anya-e0104n5:326_5": "Tathā rūpārūpabhavoti āha ‘‘esa nayo rūpārūpabhavesū’’ti.",
  "anya-e0104n5:326_6": "Saññāvataṁ bhavoti ettha vantu-saddassa lopo daṭṭhabbo.",
  "anya-e0104n5:326_7": "Tassa vā atthe akāraṁ katvā ‘‘saññabhavo’’tipi pāṭho. Tenāha ‘‘saññāvā’’tiādi.",
  "anya-e0104n5:326_8": "Vokiṇṇoti etena vokārasaddassa kammasādhanatamāha.",
  "anya-e0104n5:326_9": "Vokirīyati pasārīyati vitthārīyatīti vokāro, vokiraṇaṁ vā vokāro,",
  "anya-e0104n5:326_10": "so ekasseva khandhassa vasena pavattattā ‘‘eko vokāro’’ti vutto, pasaṭuppattīti attho.",
  "anya-e0104n5:327_0": "648.",
  "anya-e0104n5:327_1": "Kiñcāpi bhavaniddese ‘‘sabbampi bhavagāmikammaṁ kammabhavo’’ti (vibha.",
  "anya-e0104n5:327_2": "234) iminā cetanāsampayuttadhammāpi vuttā.",
  "anya-e0104n5:327_3": "Puññābhisaṅkhārādayovāti pana avadhāraṇaṁ paccayadhammavisesepi atthappabhedena saṅkhārabhavaggahaṇesu attheva visesoti dassanatthaṁ kataṁ. Tenāha ‘‘evaṁ santepī’’tiādi.",
  "anya-e0104n5:327_4": "Saṅkhārabhavānaṁ dhammabhedato na saṅkhārā eva puna vuttāti ‘‘sātthakamevidaṁ punavacana’’nti etaṁ ayuttanti ce? Na,",
  "anya-e0104n5:327_5": "bhavekadesabhāvena saṅkhārānaṁ bhavoti puna vuttattā.",
  "anya-e0104n5:327_6": "Parena vā dhammavisesaṁ aggahetvā punavacanaṁ coditanti codakābhilāsavasena ‘‘sātthakamevidaṁ punavacana’’nti vuttaṁ.",
  "anya-e0104n5:328_0": "649.",
  "anya-e0104n5:328_1": "Kāmabhavādinibbattakassa kammassa kāmabhavādibhāvo phalavohārena aṭṭhakathāyaṁ vutto.",
  "anya-e0104n5:328_2": "Sahajātaviññāṇassapi paccayabhūtaṁ avijjāhetukaṁ saṅkhāraggahaṇena yaṁ kiñci kammaṁ pubbe vuttaṁ,",
  "anya-e0104n5:328_3": "idha pana ‘‘sabbampi bhavagāmikamma’’nti (vibha.",
  "anya-e0104n5:328_4": "234) vacanato bhavassa nibbattakaṁ upādānahetukaṁ vipaccanāya katokāsameva bhavoti adhippeto.",
  "anya-e0104n5:328_5": "Yaṁ kāmupādānapaccayā rūpabhavanibbattakaṁ,",
  "anya-e0104n5:328_6": "arūpabhavanibbattakañca kammaṁ karīyati, so kammabhavo,",
  "anya-e0104n5:328_7": "tadabhinibbattā khandhā upapattibhavoti imamatthaṁ ‘‘esa nayo rūpārūpabhavesū’’ti atidisati.",
  "anya-e0104n5:328_8": "Dve kāmabhavāti kāmakammabhavo,",
  "anya-e0104n5:328_9": "kāmūpapattibhavoti dve kāmabhavā. Evaṁ ‘‘dve rūpabhavā, dve arūpabhavā’’ti etthāpi.",
  "anya-e0104n5:328_10": "Antogadhe hi visuṁ aggahetvā abbhantaragate eva katvā kāmabhavādike kammūpapattibhavavasena duguṇe katvā āha ‘‘cha bhavā’’ti.",
  "anya-e0104n5:329_0": "Avisesenāti upādānavasena bhedaṁ akatvā.",
  "anya-e0104n5:329_1": "Upādānabhedākaraṇeneva ca dvādasappabhedassa saṅgahavasena saṅgahato ‘‘cha bhavā’’ti vuttaṁ. Anupagammāti anissāya, anāmasitvāti attho.",
  "anya-e0104n5:330_0": "650. Gosīlena,",
  "anya-e0104n5:330_1": "kukkurasīlena ca samattena samādinnena gunnaṁ,",
  "anya-e0104n5:330_2": "kukkurānañca sahabyatā vuttāti ‘‘sīlabbatupādānavato jhānabhāvanā na ijjhatī’’ti maññamānā tena rūpārūpabhavā na hontīti keci vadanti.",
  "anya-e0104n5:330_3": "Vakkhamānena pana pakārena paccayabhāvato ‘‘taṁ na gahetabba’’nti āha.",
  "anya-e0104n5:330_4": "Asuddhimagge ca suddhimaggaparāmasanaṁ sīlabbatupādānanti suddhimaggaparāmasanena rūpārūpāvacarajjhānānaṁ nibbattanaṁ na na yujjatīti.",
  "anya-e0104n5:331_0": "Anussavavasenāti ‘‘setavadhayajjaṁ ālabhate bhūtikāmo’’ti ādinnaanussavavasena,",
  "anya-e0104n5:331_1": "yathā ime manussaloke kāmā samiddhā,",
  "anya-e0104n5:331_2": "evaṁ devaloke ito samiddhatarāti diṭṭhānusārena vā.",
  "anya-e0104n5:331_3": "Purāṇabhāratasītāharaṇapasubandhavidhiādisavanaṁ assaddhammassavanaṁ.",
  "anya-e0104n5:331_4": "Ādi-saddena asappurisūpanissayaṁ pubbe ca akatapuññataṁ,",
  "anya-e0104n5:331_5": "attamicchāpaṇidhiñca saṅgaṇhāti.",
  "anya-e0104n5:331_6": "Kāyaduccaritādīnipīti attano adhippetānaṁ kāmānaṁ anupāyabhūtānipi kāyaduccaritādīni karoti,",
  "anya-e0104n5:331_7": "cirasaggādiatthaṁ yuddhādivasenāti adhippāyo.",
  "anya-e0104n5:331_8": "Sandiṭṭhike vā pana rajjasenāpatiṭṭhānādisaṅgahe kāme.",
  "anya-e0104n5:331_9": "Tadantogadhā evāti tasmiṁ duccaritanibbatte,",
  "anya-e0104n5:331_10": "sucaritanibbatte ca kāmabhave antogadhā evāti attho.",
  "anya-e0104n5:331_11": "Antogadhāti ca saññābhavapañcavokārabhavānaṁ ekadesena antogadhattā vuttaṁ.",
  "anya-e0104n5:331_12": "Na hi te niravasesā kāmabhave antogadhāti.",
  "anya-e0104n5:332_0": "Sappabhedassāti sugatiduggatimanussādippabhedavato.",
  "anya-e0104n5:333_0": "Kāmāvacarasampattibhave paṭhamadutiyaucchedavādavasena,",
  "anya-e0104n5:333_1": "rūpabhave tatiyaucchedavādavasena,",
  "anya-e0104n5:333_2": "arūpabhave sesaucchedavādavasena ayamattā suucchinno hotīti tadupagaṁ kammaṁ karotīti āha ‘‘ayaṁattā nāmā’’tiādi.",
  "anya-e0104n5:333_3": "Tattha suucchinnoti sakalavaṭṭadukkhasamucchedena suṭṭhu ucchinno,",
  "anya-e0104n5:333_4": "apunabbhavuppattiko hotīti attho.",
  "anya-e0104n5:334_0": "‘‘Kāmāvacarasampattibhave’’ti idaṁ paṭhamadiṭṭhadhammanibbānavādavasena vuttaṁ,",
  "anya-e0104n5:334_1": "sesaṁ itaradiṭṭhadhammanibbānavādavasena. Tattha kiñcāpi pāḷiyaṁ (dī. ni.",
  "anya-e0104n5:334_2": "1.93 ādayo) rūpāvacarajjhānavaseneva upari cattāro diṭṭhadhammanibbānavādā āgatā,",
  "anya-e0104n5:334_3": "diṭṭhigatiko pana yaṁ kiñci gahetvā yathā tathā abhinivisatīti arūpabhavaggahaṇaṁ,",
  "anya-e0104n5:334_4": "arūpajjhānānampi vā catutthajhānasaṅgahato arūpabhavaggahaṇaṁ,",
  "anya-e0104n5:334_5": "santasukhatāya vā taṁsamaṅgino sukhitabhāvasāmaññato.",
  "anya-e0104n5:334_6": "Vigatapariḷāhoti yathābhilāsitavisayūpahārena,",
  "anya-e0104n5:334_7": "pahānena ca vūpasantakāmarāgapariḷāho,",
  "anya-e0104n5:334_8": "diṭṭheva dhamme nibbānappattoti attho.",
  "anya-e0104n5:335_0": "Suddhimaggaparāmasanavasena pavattitaṁ yaṁ kiñci lokiyaṁ sīlaṁ,",
  "anya-e0104n5:335_1": "jhānañca sīlabbatamicceva idhādhippetanti āha ‘‘idaṁ sīlabbataṁ nāmā’’tiādi.",
  "anya-e0104n5:335_2": "Kamena avatvā sīlabbatupādānassa ante bhavapaccayatāvacanaṁ attavādupādānaṁ viya abhiṇhaṁ asamudācārato, attavādupādānanimittattā ca.",
  "anya-e0104n5:336_0": "Kammabhaveti niddhāraṇe bhummaṁ.",
  "anya-e0104n5:336_1": "Hetupaccayappabhedehīti ettha maggapaccayo ca vattabbo.",
  "anya-e0104n5:336_2": "Diṭṭhupādānādīni hi sahajātakammabhavassa maggapaccayā hontīti,",
  "anya-e0104n5:336_3": "tasmā tāni sahajātādīsu hetupaccayaṁ apanīya maggapaccayaṁ pakkhipitvā sattadhā paccayā hontīti veditabbāni.",
  "anya-e0104n5:336_4": "Sabbāni pana anantarasamanantaraanantarūpanissayanatthivigatāsevanapaccayehi paccayā honti.",
  "anya-e0104n5:336_5": "Nānantarassa upanissayapaccayena paccayā honti.",
  "anya-e0104n5:336_6": "Kadāci ārammaṇapaccayādināpi,",
  "anya-e0104n5:336_7": "taṁ pana upanissayapaccayeneva saṅgahetvā vuttaṁ ‘‘vippayuttassa pana upanissayapaccayenevā’’ti.",
  "anya-e0104n5:337_0": "Bhavapaccayājātiādipadavitthārakathāvaṇṇanā",
  "anya-e0104n5:338_0": "651.Jātītiādīsūti ādi-saddena ‘‘jātipaccayā jarāmaraṇaṁ sokaparidevadukkhadomanassupāyāsā sambhavantī’’ti (ma. ni. 3.126; saṁ. ni. 2.1; mahāva. 1; udā. 1; netti. 24) sabbaṁ saṅgaṇhāti. Tenāha ‘‘jātiādīna’’ntiādi.",
  "anya-e0104n5:338_1": "Upapattibhavuppattiyeva jātīti āha ‘‘na upapattibhavo’’ti.",
  "anya-e0104n5:338_2": "Jāyamānassa pana jāti jātīti upapattibhavopi asati abhāvā jātiyā paccayoti sakkā vattuṁ.",
  "anya-e0104n5:338_3": "Jāyamānarūpapadaṭṭhānatāpi hi rūpajātiyā vuttā ‘‘upacitarūpapadaṭṭhāno upacayo,",
  "anya-e0104n5:338_4": "anuppabandharūpapadaṭṭhānā santatī’’ti (dha. sa. aṭṭha. 641).",
  "anya-e0104n5:339_0": "Jātānaṁ khandhānaṁ uññātatā, abhimatatā ca hīnapaṇītatā. Aniṭṭhañhi hīnaṁ, iṭṭhaṁ paṇītaṁ.",
  "anya-e0104n5:339_1": "Ādi-saddena suvaṇṇadubbaṇṇahīnuttamādiṁ saṅgaṇhāti.",
  "anya-e0104n5:339_2": "Yamakānampi satanti yamakabhāvena nibbattānampi samānānaṁ. So ca sattānaṁ viseso.",
  "anya-e0104n5:339_3": "Bhinnasantānikassa visesakāraṇassa sabbena sabbaṁ abhāvato ‘‘ajjhattasantāne’’ti vuttaṁ.",
  "anya-e0104n5:339_4": "Aññassa kāraṇassa abhāvatoti attasantānagatato aññassa visesakāraṇassa anupalabbhamānattā,",
  "anya-e0104n5:339_5": "sati ca tasmiṁ sabbadā sabbesaṁ abhāvatoti pasaṅgassa dunnivāraṇato kāraṇe avisiṭṭhe phalavisesassa ayujjamānakattā.",
  "anya-e0104n5:339_6": "Tenāha ‘‘kammabhavahetukovā’’ti.",
  "anya-e0104n5:340_0": "Tena tenāti ñātibyasanādinā jarāmaraṇato aññena dukkhadhammena.",
  "anya-e0104n5:340_1": "Jarāmaraṇanimittañhi uppannā sokādayo jarāmaraṇābhisambandhā, tadaññe anabhisambandhā.",
  "anya-e0104n5:340_2": "Upanissayakoṭiyāti upanissayaṁsena, upanissayalesenāti attho.",
  "anya-e0104n5:340_3": "Yo hi paṭṭhāne anāgato sati bhāvā,",
  "anya-e0104n5:340_4": "asati ca abhāvā suttantapariyāyena upanissayo,",
  "anya-e0104n5:340_5": "so ‘‘upanissayakoṭī’’ti vuccati. Paccayamahāpadeso kireso, yadidaṁ upanissayoti.",
  "anya-e0104n5:341_0": "Bhavacakkakathāvaṇṇanā",
  "anya-e0104n5:342_0": "652.",
  "anya-e0104n5:342_1": "Na kevalaṁ sokādīnaṁyeva jāti paccayo hoti,",
  "anya-e0104n5:342_2": "sokādīnaṁ pana paccayattā avijjāyapi paccayo evāti dassetuṁ ‘‘yasmā panā’’tiādi āraddhaṁ.",
  "anya-e0104n5:342_3": "Etthāti paṭiccasamuppādadesanāyaṁ.",
  "anya-e0104n5:342_4": "Aviditādi midanti ma-kāro padasandhikaro.",
  "anya-e0104n5:342_5": "Satatanti sabbakālaṁ yāva aggamaggādhigamā. Samitanti saṅgataṁ, abbocchinnanti attho.",
  "anya-e0104n5:343_0": "Tesūti sokādīsu. Siddhesūti labbhamānesu.",
  "anya-e0104n5:343_1": "Siddhā hoti avijjā avinābhāvato.",
  "anya-e0104n5:344_0": "Kāmayānassāti kāmayamānassa,",
  "anya-e0104n5:344_1": "kāmo vā yānaṁ etassāti kāmayāno,",
  "anya-e0104n5:344_2": "tassa kāmavasena yāyamānassāti attho.",
  "anya-e0104n5:344_3": "Chandajātassāti jātataṇhāchandassa. Parihāyantīti vigacchanti. Ruppatīti sokādinā kuppati.",
  "anya-e0104n5:345_0": "Pariyuṭṭhānatāya tiṭṭhanasīlo pariyuṭṭhānaṭṭhāyī.",
  "anya-e0104n5:345_1": "‘‘Pariyuṭṭhaṭṭhāyino’’ti vā pāṭho.",
  "anya-e0104n5:345_2": "Tattha pariyuṭṭhātīti pariyuṭṭhaṁ, diṭṭhipariyuṭṭhānaṁ,",
  "anya-e0104n5:345_3": "tena tiṭṭhatīti pariyuṭṭhaṭṭhāyīti attho daṭṭhabbo.",
  "anya-e0104n5:346_0": "Pañca pubbanimittānīti ‘‘mālā milāyanti, vatthāni kilissanti, kacchehi sedā muccanti, kāye vevaṇṇiyaṁ okkamati,",
  "anya-e0104n5:346_1": "devo devāsane nābhiramatī’’ti (itivu.",
  "anya-e0104n5:346_2": "83) vuttāni pañca maraṇapubbanimittānīti attho.",
  "anya-e0104n5:346_3": "Tāni hi disvā kammanibbattakkhandhasaṅkhāte upapattibhave bhavacchandabalena devānaṁ balavasoko uppajjatīti.",
  "anya-e0104n5:347_0": "Bāloti avidvā.",
  "anya-e0104n5:347_1": "Tena avijjāya kāraṇabhāvaṁ dasseti.",
  "anya-e0104n5:347_2": "Tividhaṁ dukkhanti tassāruppakathāsavana, kammakāraṇādassana,",
  "anya-e0104n5:347_3": "maraṇakālakammopaṭṭhānanidānaṁ sokādidukkhaṁ.",
  "anya-e0104n5:348_0": "Āsave sādhentīti āsave gamenti bodhentīti attho.",
  "anya-e0104n5:349_0": "Evaṁsatīti evaṁ bhavacakkassa aviditāditāya anādibhāve sati.",
  "anya-e0104n5:349_1": "Ādimattakathananti avijjāvasena ādisabbhāvakathanaṁ.",
  "anya-e0104n5:349_2": "Ādi etassa atthīti hi ādimaṁ, bhavacakkaṁ. Tassa bhāvo ādimattaṁ,",
  "anya-e0104n5:349_3": "tassa kathanaṁ ādimattakathanaṁ.",
  "anya-e0104n5:349_4": "Visesanivattiattho vā mattasaddo,",
  "anya-e0104n5:349_5": "sati anādibhāve avijjā ādimhi, majjhe,",
  "anya-e0104n5:349_6": "pariyosāne ca sabbattha siyāti ādimattāya avijjāya kathanaṁ virujjhatīti attho.",
  "anya-e0104n5:349_7": "‘‘Avijjā padhānā’’ti vatvā tassā padhānabhāvaṁ dassetuṁ ‘‘avijjāggahaṇenā’’tiādi āraddhaṁ.",
  "anya-e0104n5:349_8": "Tattha avijjāggahaṇenāti avijjāya uppādanena, appahānena vā,",
  "anya-e0104n5:349_9": "attano santāne sannihitabhāvakaraṇenāti attho.",
  "anya-e0104n5:349_10": "Kammādīnīti kammavipākavaṭṭāni.",
  "anya-e0104n5:349_11": "Palibodhentīti nānādukkhaparibyūḷhe saṁsāracārake nirodhenti.",
  "anya-e0104n5:349_12": "Tehīti kilesakammavipākavaṭṭehi.",
  "anya-e0104n5:349_13": "Vaṭṭassa kāraṇabhāvena padhānattā ‘‘padhānadhammo’’ti avijjā kathitā.",
  "anya-e0104n5:350_0": "Tato avijjādito.",
  "anya-e0104n5:350_1": "Brahmādināti ādi-saddena pajāpatissarapurisādike saṅgaṇhāti. Vadatīti vado,",
  "anya-e0104n5:350_2": "taṁ taṁ hitāhitaṁ pavattāti attho. Vedeti, vediyatīti vā vedeyyo, sukhādiṁ anubhavati, sabbavisaye vā jānāti,",
  "anya-e0104n5:350_3": "‘‘sukhito dukkhito’’tiādinā attanā, parehi ca jānāti, ñāyati cāti attho.",
  "anya-e0104n5:350_4": "Brahmādinā vā attanā vāti vā-saddo ca-saddattho.",
  "anya-e0104n5:350_5": "Tenāha ‘‘kārakavedakarahita’’nti ca-saddatthasamāsaṁ.",
  "anya-e0104n5:351_0": "Dvādasavidhasuññatāsuññanti avijjādīnaṁ dvādasannaṁ suññasabhāvānaṁ suññatāya suññaṁ dvādasavidhasuññatāsuññaṁ,",
  "anya-e0104n5:351_1": "dhuvabhāvādisuññatāya vā catubbidhampi suññataṁ ekaṁ katvā dvādasaṅgagatattā dvādasavidhāti tāya dvādasasuññatāya suññanti attho.",
  "anya-e0104n5:352_0": "653.Pubbantāharaṇatoti pubbantato atītakoṭṭhāsato paccuppannavipākassa āharaṇato.",
  "anya-e0104n5:352_1": "Vedanāvasānaṁ paricchinnaṁ ekaṁ bhavacakkaṁ hoti.",
  "anya-e0104n5:352_2": "Bhavacakkekadesopi hi bhavacakkanti vuccati.",
  "anya-e0104n5:352_3": "Vedanā vā taṇhāsahāyāya avijjāya paccayo hotīti vedanāto avijjā,",
  "anya-e0104n5:352_4": "avijjāto saṅkhārāti sambajjhanato vedanāvasānaṁ bhavacakkaṁ paripuṇṇamevāti daṭṭhabbaṁ.",
  "anya-e0104n5:352_5": "Avijjāggahaṇena vā taṇhupādānāni tadavinābhāvato. Saṅkhāraggahaṇena bhavo,",
  "anya-e0104n5:352_6": "viññāṇādiggahaṇena jātijarāmaraṇāni,",
  "anya-e0104n5:352_7": "sokādayo ca gahitāti evampi vedanāvasānaṁ bhavacakkanti yuttamevetaṁ.",
  "anya-e0104n5:352_8": "Evaṁ taṇhāmūlake ca yojetabbaṁ.",
  "anya-e0104n5:352_9": "Dvinnampi hi aññamaññānuppaveso hotīti.",
  "anya-e0104n5:352_10": "Avijjā dhammasabhāvaṁ paṭicchādetvā viparītābhinivesaṁ kārentī diṭṭhicarite saṁsāre nayati,",
  "anya-e0104n5:352_11": "tesaṁ vā saṁsāraṁ saṅkhārādipavattiṁ nayati pavattetīti saṁsāranāyikā vuttā.",
  "anya-e0104n5:352_12": "Taṇhāya taṇhācaritānaṁ saṁsāranāyikābhāve vattabbameva natthi.",
  "anya-e0104n5:353_0": "Paṭhamaṁ bhavacakkaṁ.",
  "anya-e0104n5:353_1": "Phaluppattiyāti kattuatthe karaṇavacanaṁ, karaṇatthe eva vā.",
  "anya-e0104n5:353_2": "Viññāṇādipaccuppannaphaluppatti hi idha diṭṭhā,",
  "anya-e0104n5:353_3": "adiṭṭhānaṁ purimabhave attano hetūnaṁ avijjāsaṅkhārānaṁ phalaṁ anuppādetvā anupacchijjanaṁ pakāseti,",
  "anya-e0104n5:353_4": "pakāsanassa vā karaṇaṁ hotīti.",
  "anya-e0104n5:353_5": "Atha vā purimabhavacakkaṁ dutiyena sambandhaṁ vuttanti vedanāsaṅkhātassa phalassa uppattiyā taṇhādīnaṁ hetūnaṁ anupacchedaṁ pakāseti,",
  "anya-e0104n5:353_6": "tasmā phaluppattiyā kāraṇabhūtāya paṭhamassa bhavacakkassa hetūnaṁ anupacchedappakāsanatoti attho.",
  "anya-e0104n5:353_7": "Saṅkhārādīnameva vā phalānaṁ uppattiyā avijjādīnaṁ hetūnaṁ phalaṁ ajanetvā anupacchedameva,",
  "anya-e0104n5:353_8": "viññāṇādihetūnaṁ vā saṅkhārādīnaṁ anuppabandhameva pakāseti paṭhamaṁ bhavacakkaṁ,",
  "anya-e0104n5:353_9": "na dutiyaṁ viya pariyosānampīti ‘‘phaluppattiyā hetūnaṁanupacchedappakāsanato’’ti vuttaṁ.",
  "anya-e0104n5:353_10": "Anupubbapavattidīpanatoti ‘‘saṅkhārapaccayā viññāṇaṁ,",
  "anya-e0104n5:353_11": "viññāṇapaccayā nāmarūpa’’ntiādinā (ma. ni. 3.126; saṁ. ni. 2.1; udā.",
  "anya-e0104n5:353_12": "1) dhammānaṁ anupubbato pavattiyā dīpanato.",
  "anya-e0104n5:353_13": "‘‘Viññāṇapaccayā nāmarūpa’’nti hi ettha aparipuṇṇāyatanaṁ kalalarūpaṁ vatvā tato uddhaṁ ‘‘nāmarūpapaccayā saḷāyatana’’nti saḷāyatanappavatti vuttā.",
  "anya-e0104n5:353_14": "Sahuppattidīpanatoti ‘‘upādānapaccayā bhavo,",
  "anya-e0104n5:353_15": "bhavapaccayā jātī’’ti vā upapattikkhandhānaṁ ekajjhaṁ uppattiyā dīpanato.",
  "anya-e0104n5:353_16": "Na hi ettha paṭhame viya bhavacakke āyatanānaṁ kamena uppatti vuttā.",
  "anya-e0104n5:354_0": "654.",
  "anya-e0104n5:354_1": "Hetuādipubbakā tayo sandhī etassāti hetuphalahetupubbakatisandhi, bhavacakkaṁ.",
  "anya-e0104n5:354_2": "Hetuphalahetuphalavasena catuppabhedo aṅgānaṁ saṅgaho etassāti catubhedasaṅgahaṁ.",
  "anya-e0104n5:354_3": "Sarūpato avuttāpi tasmiṁ tasmiṁ saṅgahe ākirīyanti avijjāsaṅkhārādiggahaṇehi pakāsīyantīti ākārā.",
  "anya-e0104n5:354_4": "Atītahetuādīnaṁ vā pakārā ākārā.",
  "anya-e0104n5:354_5": "Kilesakammavipākā vipākakilesakammehi sambandhā hutvā punappunaṁ parivattantīti tesu vaṭṭanāmaṁ āropetvā ‘‘tivaṭṭa’’nti vuttaṁ,",
  "anya-e0104n5:354_6": "vaṭṭekadesattā vā ‘‘vaṭṭānī’’ti vuttāni.",
  "anya-e0104n5:355_0": "Sandhīnaṁ ādipariyosānavavatthitāti sandhīnaṁ pubbāparavavatthitāti attho.",
  "anya-e0104n5:356_0": "Paritassatīti taṁ taṁ vatthuṁ pariggahakaraṇavasena tassati, taṇhāyatīti attho.",
  "anya-e0104n5:356_1": "Upādiyatīti daḷhagāhaṁ gaṇhāti.",
  "anya-e0104n5:356_2": "Purimakammabhavasminti purimakammabhave sati.",
  "anya-e0104n5:357_0": "Tassa ca sabbhāvo kariyamānatā evāti āha ‘‘kammabhave kariyamāneti attho’’ti.",
  "anya-e0104n5:357_1": "Dukkhādīsu mohoti dukkhādīnaṁ ādīnavapaṭicchādako appahīno moho.",
  "anya-e0104n5:357_2": "Āyūhanāti sampiṇḍanakā dānādikiriyāya pavattanakā.",
  "anya-e0104n5:357_3": "Ekaṁ āvajjanaṁ etesanti ekāvajjanā, tesu ekāvajjanesu. Sattame cetanā bhavo.",
  "anya-e0104n5:357_4": "‘‘Yā kāci vā pana cetanā bhavo,",
  "anya-e0104n5:357_5": "sampayuttā āyūhanā saṅkhārā’’ti idaṁ yathādassitāya dhammaṭṭhitiñāṇabhājanīye vuttāya paṭisambhidāpāḷiyā (paṭi. ma. 1.45) vasena vuttaṁ.",
  "anya-e0104n5:357_6": "Tattha hi ‘‘cetanā bhavo’’ti āgatā.",
  "anya-e0104n5:357_7": "Bhavaniddese pana ‘‘sātthato’’ti ettha ‘‘cetanāva saṅkhārā,",
  "anya-e0104n5:357_8": "bhavo pana cetanāsampayuttāpī’’ti vibhaṅgapāḷivasena dassitaṁ.",
  "anya-e0104n5:357_9": "‘‘Tattha katamo puññābhisaṅkhāro?",
  "anya-e0104n5:357_10": "Kusalā cetanā kāmāvacarā’’tiādinā hi saṅkhārānaṁ cetanābhāvo vibhaṅgapāḷiyaṁ (vibha. 226) vutto.",
  "anya-e0104n5:357_11": "Tattha paṭisambhidāpāḷiyaṁ ‘‘cetanāsampayuttā vipākadhammattā savipākena āyūhanasaṅkhātena saṅkhatābhisaṅkharaṇakiccena saṅkhārā’’ti vuttā.",
  "anya-e0104n5:357_12": "Vibhaṅgapāḷiyaṁ ‘‘sabbampi bhavagāmikammaṁ kammabhavo’’ti (vibha.",
  "anya-e0104n5:357_13": "234) bhavassa paccayabhāvena bhavagāmibhāvato,",
  "anya-e0104n5:357_14": "kammasaṁsaṭṭhasahāyatāya kammabhāvato ca upapattibhavaṁ bhāventīti ‘‘bhavo’’ti vuttā.",
  "anya-e0104n5:357_15": "Upapattibhavabhāvanākiccaṁ pana cetanāya sātisayanti paṭisambhidāpāḷiyā cetanā ‘‘bhavo’’ti vuttā.",
  "anya-e0104n5:357_16": "Bhavābhisaṅkharaṇakiccaṁ cetanāya sātisayanti vibhaṅgapāḷiyaṁ ‘‘kusalā cetanā’’tiādinā (vibha.",
  "anya-e0104n5:357_17": "226) cetanā ‘‘saṅkhārā’’ti vuttā.",
  "anya-e0104n5:357_18": "Tasmā tena tena pariyāyena ubhayaṁ ubhayattha vattuṁ yuttanti natthettha virodho.",
  "anya-e0104n5:357_19": "Tassa phale upapattibhave nikāmanāti ‘‘tassa sutaṁ hoti ‘cātumahārājikā devā dīghāyukā vaṇṇavanto sukhabahulā’ti’’ādisutānusārena bhāvini upapattibhave abhikaṅkhanā.",
  "anya-e0104n5:357_20": "Gahaṇanti kāmupādānaṁ kiccenāha. Parāmasananti itarāni.",
  "anya-e0104n5:357_21": "Āyūhanāvasāneti tīsupi atthavikappesu vuttassa āyūhanassa avasāne.",
  "anya-e0104n5:358_0": "Idhāti imasmiṁ paccuppannabhave.",
  "anya-e0104n5:358_1": "Bhavantarassa atītabhavassa iminā paccuppannabhavena paṭisandhānaṁ bhavantarapaṭisandhānaṁ,",
  "anya-e0104n5:358_2": "bhavantarabhāvena vā paṭisandhānaṁ bhavantarapaṭisandhānaṁ, tassa vasena. Yaṁ paṭisandhīti vuccati, taṁ viññāṇanti sambandho.",
  "anya-e0104n5:358_3": "Tathā hi viññāṇaṁ ‘‘paṭisandhānapaccupaṭṭhāna’’nti vuccati. Gabbheti mātukucchiyaṁ, gabbhāvatthāyaṁ vā.",
  "anya-e0104n5:359_0": "Dvīsu atthavikappesu vutte āyūhanasaṅkhāre ‘‘tassa pubbabhāgā’’ti āha,",
  "anya-e0104n5:359_1": "tatiye atthavikappe vutte ‘‘taṁsampayuttā’’ti.",
  "anya-e0104n5:359_2": "Taṁsampayuttā avijjā gahitāva hotīti sambandho.",
  "anya-e0104n5:359_3": "Daharassa cittappavatti bhavaṅgabahulā yebhuyyena bhavantarajanakakammāyūhanasamatthā na hotīti ‘‘idha paṭipakkattā āyatanāna’’nti vuttaṁ.",
  "anya-e0104n5:359_4": "‘‘Kammakaraṇakāle sammoho dassito’’ti etena kammassa paccayabhūtaṁ sammohaṁ dasseti, na kammasampayuttameva.",
  "anya-e0104n5:360_0": "‘‘Tattha purimabhavasmiṁ pañca kammasambhārā, etarahi pañca vipākadhammā, etarahi pañca kammasambhārā,",
  "anya-e0104n5:360_1": "anāgate pañca vipākadhammāti dasa dhammā kammaṁ, dasa dhammā vipāko, iti dvīsu ṭhānesu kammaṁ, kammavaṭṭaṁ, dvīsu ṭhānesu vipāko,",
  "anya-e0104n5:360_2": "vipākavaṭṭanti kammasaṅkhepo ca vipākasaṅkhepo ca,",
  "anya-e0104n5:360_3": "kammabhavo ca vipākabhavo ca kammavaṭṭañca vipākavaṭṭañca,",
  "anya-e0104n5:360_4": "kammapavattañca vipākapavattañca,",
  "anya-e0104n5:360_5": "kammasantati ca vipākasantati ca,",
  "anya-e0104n5:360_6": "kiriyā ceva kiriyāphalañcāti –",
  "anya-e0104n5:361_0": "‘‘Evaṁ samuppannamidaṁ sahetukaṁ,",
  "anya-e0104n5:362_0": "Dukkhaṁ aniccaṁ calamittaraddhuvaṁ;",
  "anya-e0104n5:363_0": "Dhammehi dhammā pabhavanti hetuso,",
  "anya-e0104n5:364_0": "Na hettha attāva parova vijjati.",
  "anya-e0104n5:365_0": "‘‘Dhammā dhamme sañjanenti, hetusambhārapaccayā;",
  "anya-e0104n5:366_0": "Hetūnañca nirodhāya, dhammo buddhena desito.",
  "anya-e0104n5:367_0": "‘‘Hetūsu uparuddhesu, chinnaṁ vaṭṭaṁ na vaṭṭati;",
  "anya-e0104n5:368_0": "Evaṁ dukkhantakiriyāya, brahmacariyidha vijjati;",
  "anya-e0104n5:369_0": "Satte ca nupalabbhante, nevucchedo na sassata’’nti. (vibha. aṭṭha. 242);",
  "anya-e0104n5:370_0": "Tattha kammāneva vipākaṁ sambharanti vaḍḍhentīti kammasambhārā, kammaṁ vā saṅkhārabhavā,",
  "anya-e0104n5:370_1": "tadupakārakāni avijjātaṇhupādānāni kammasambhārā.",
  "anya-e0104n5:370_2": "Paṭisandhidāyako vā bhavo kammaṁ,",
  "anya-e0104n5:370_3": "tadūpakārakā yathāvuttā āyūhanasaṅkhārā,",
  "anya-e0104n5:370_4": "avijjādayo ca kammasambhārāti kammañca kammasambhārā ca kammasambhārāti ekasesavasena kammasambhāraggahaṇaṁ veditabbaṁ.",
  "anya-e0104n5:370_5": "Dasa dhammā kammanti avijjādayopi kammasahāyatāya kammasarikkhakā,",
  "anya-e0104n5:370_6": "tadūpakārā cāti ‘‘kamma’’nti vuttā.",
  "anya-e0104n5:370_7": "Saṅkhippanti ettha avijjādayo, viññāṇādayo cāti saṅkhepo, kammaṁ, vipāko ca.",
  "anya-e0104n5:370_8": "‘‘Kammaṁ vipāko’’ti evaṁ saṅkhipīyatīti vā saṅkhepo, avijjādayo, viññāṇādayo ca.",
  "anya-e0104n5:370_9": "Saṅkhepabhāvasāmaññena pana ekavacanaṁ katanti daṭṭhabbaṁ,",
  "anya-e0104n5:370_10": "saṅkhepasaddo vā bhāgādhivacananti kammabhāgo kammasaṅkhepo.",
  "anya-e0104n5:371_0": "Evaṁ samuppannanti kammatopi vipāko.",
  "anya-e0104n5:371_1": "Tatthāpi ‘‘avijjāto saṅkhārā’’ti evaṁ samuppannaṁ,",
  "anya-e0104n5:371_2": "tisandhiādivasena vā samuppannaṁ idaṁ bhavacakkanti attho. Ittaranti gamanadhammaṁ, vinassadhammanti attho.",
  "anya-e0104n5:371_3": "Tena uppādavayavantatādīpakena aniccasaddena,",
  "anya-e0104n5:371_4": "vikārāpattidīpakena calasaddena ca adīpitaṁ kālantaraṭṭhāyitābhāvaṁ vibhāveti.",
  "anya-e0104n5:371_5": "Addhuvanti etena thirabhāvābhāvanissārataṁ.",
  "anya-e0104n5:371_6": "Hetu eva sambhārā hetusambhārā. ‘‘Ṭhānaso hetuso’’ti (kathā. 355; paṭi. ma.",
  "anya-e0104n5:371_7": "1.44) ettha evaṁ vuttaṁ vā ṭhānaṁ,",
  "anya-e0104n5:371_8": "aññampi tassa tassa sādhāraṇaṁ kāraṇaṁ sambhāro, asādhāraṇaṁ hetu.",
  "anya-e0104n5:371_9": "Evanti evaṁ hetuto dhammamattasambhave,",
  "anya-e0104n5:371_10": "hetunirodhā ca vaṭṭacchede dhamme ca taṁnirodhāya desite satīti attho.",
  "anya-e0104n5:371_11": "Brahmacariyaṁ idha brahmacariyidha satte cāti ettha ca-saddo ‘‘evaṁ brahmacariyañca vijjati,",
  "anya-e0104n5:371_12": "sassatucchedā ca na hontī’’ti samuccayattho.",
  "anya-e0104n5:371_13": "Evañhi hetuāyatte dhammamattasambhave satto nupalabbhati,",
  "anya-e0104n5:371_14": "tasmiñca upalabbhante sassato,",
  "anya-e0104n5:371_15": "ucchedo vā siyāti nupalabbhante tasmiṁ neva ucchedo na sassatanti vuttaṁ hoti.",
  "anya-e0104n5:372_0": "655.Saccappabhavatoti saccato, saccānaṁ vā pabhavato ca.",
  "anya-e0104n5:373_0": "Kusalākusalaṁkammanti vaṭṭakathāya vattamānattā sāsavanti viññāyati.",
  "anya-e0104n5:373_1": "Avisesenāti ‘‘cetanā cetanāsampayuttakā’’ti visesaṁ akatvā,",
  "anya-e0104n5:373_2": "sabbampi taṁ kusalākusalaṁ kammaṁ samudayasaccanti vuttanti attho.",
  "anya-e0104n5:373_3": "‘‘Taṇhā ca…pe… avasesā ca sāsavā kusalā dhammā’’ti (vibha.",
  "anya-e0104n5:373_4": "208-210) hi cetanācetanāsampayuttavisesaṁ akatvā vuttanti,",
  "anya-e0104n5:373_5": "ariyasaccavisesaṁ vā akatvā samudayasaccanti vuttanti attho.",
  "anya-e0104n5:373_6": "Saccavibhaṅge hi sabbepi kilesā sabbampi bhavagāmikammaṁ ‘‘samudayasacca’’nti vuttaṁ.",
  "anya-e0104n5:373_7": "Dutiyasaccaṁ pabhavo etassāti dutiyasaccapabhavaṁ.",
  "anya-e0104n5:373_8": "Upādānapaccayā bhavoti upapattibhavassa,",
  "anya-e0104n5:373_9": "kammabhavassa ca adhippetattā vuttaṁ ‘‘paṭhamadutiyasaccadvaya’’nti.",
  "anya-e0104n5:374_0": "656.Vatthūsūti ārammaṇesu,",
  "anya-e0104n5:374_1": "dukkhādīsu vā paṭicchādetabbesu vatthūsu.",
  "anya-e0104n5:374_2": "Sammohetīti dhammasabhāvaṁ jānituṁ paṭivijjhituṁ adentī tassa paṭicchādanavasena sammoheti.",
  "anya-e0104n5:374_3": "Vatthunti idha ārammaṇaṁ adhippetaṁ.",
  "anya-e0104n5:374_4": "Aññamaññañca upatthambheti aññamaññasannissayena vinā ṭhātuṁ asakkontā dve naḷakalāpā viya.",
  "anya-e0104n5:374_5": "Savisayeti yathāsakaṁ visaye rūpāyatanādike.",
  "anya-e0104n5:374_6": "Jāyamānānaṁ khandhānaṁ vikārabhāvena labbhamānā jāti te janentī viya hotīti vuttaṁ ‘‘khandhe ca janetī’’ti.",
  "anya-e0104n5:374_7": "Tenāha ‘‘tesaṁ abhinibbattibhāvena pavattattā’’ti.",
  "anya-e0104n5:374_8": "Pākabhedabhāvañca adhitiṭṭhatīti etthāpi ‘‘khandhe janetī’’ti ettha vuttanayeneva attho gahetabbo.",
  "anya-e0104n5:374_9": "Pākabhedavasena vattaticceva attho . Paccatīti pāko, bhijjatīti bhedo, pāko ca bhedo ca pākabhedaṁ, tassa bhāvaṁ paccanaṁ, bhijjanañcāti attho.",
  "anya-e0104n5:374_10": "Sokādīnaṁ adhiṭṭhānattāti tesaṁ kāraṇattā,",
  "anya-e0104n5:374_11": "tehi siddhāya avijjāya sahitehi saṅkhārehi paccayo ca hoti bhavantarapātubhāvāyāti adhippāyo.",
  "anya-e0104n5:374_12": "Cuticittaṁ vā paṭisandhiviññāṇassa anantarapaccayo hotīti ‘‘paccayo ca hoti bhavantarapātubhāvāyā’’ti vuttaṁ.",
  "anya-e0104n5:374_13": "Taṁ pana cuticittaṁ avijjāsaṅkhārarahitaṁ bhavantarassa paccayo na hotīti sasahāyattadassanatthamāha ‘‘sokādīnaṁ adhiṭṭhānattā’’ti.",
  "anya-e0104n5:374_14": "Dvedhāti attano attano sarasena,",
  "anya-e0104n5:374_15": "dhammantarapaccayabhāvena cāti dvedhā dvedhā. Byāpanicchālopena hi niddeso.",
  "anya-e0104n5:375_0": "657.‘‘Avijjāpaccayāsaṅkhārā’’ti etena saṅkhārānaṁ paccayuppannatādassanena ‘‘ko nu kho abhisaṅkharotīti esa no kallo pañho’’ti dasseti,",
  "anya-e0104n5:375_1": "tenetaṁ kārakadassananivāraṇaṁ.",
  "anya-e0104n5:375_2": "Attā bhavato bhavantaraṁ saṅkamatīti dassanaṁ attasaṅkantidassanaṁ,",
  "anya-e0104n5:375_3": "taṁ saṅkhārapaccayā viññāṇuppattivacanena nivāritaṁ hoti.",
  "anya-e0104n5:375_4": "Pañcannaṁ khandhānaṁ abhedato eko attāti gahaṇaṁ ghanasaññā,",
  "anya-e0104n5:375_5": "taṁ yamakatālakandaṁ bhindantena viya ‘‘viññāṇapaccayā nāmarūpamattameta’’nti vacanena nivāritaṁ hoti.",
  "anya-e0104n5:375_6": "‘‘Evamādidassananivāraṇa’’nti etena ‘‘socati paridevati dukkhito’’tiādidassananivāraṇamāha.",
  "anya-e0104n5:375_7": "Sokādayopi hi paccayāyattā avasavattinoti ‘‘jātipaccayā jarāmaraṇaṁ soka…pe… sambhavantī’’ti (ma. ni. 3.126; saṁ. ni. 2.1; udā. 1) etena vuttamevāti.",
  "anya-e0104n5:375_8": "Micchādassananivāraṇatopīti kārakadassanādinānāvidhamicchābhinivesanivāraṇatopi.",
  "anya-e0104n5:376_0": "658.‘‘Salakkhaṇasāmaññalakkhaṇavasenā’’ti etena sabbappakārena dhammānaṁ yāthāvato adassanamāha tadubhayavinimuttassa dhammesu paramatthato passitabbabhāvassa abhāvato.",
  "anya-e0104n5:376_1": "Upakkhalanaṁ viya dukkhuppattihetuto.",
  "anya-e0104n5:376_2": "Patanaṁ viya bhavantarapapātato.",
  "anya-e0104n5:376_3": "Gaṇḍapātubhāvo viya dukkhatāsūlayogato, kilesāsucipaggharaṇato ca.",
  "anya-e0104n5:376_4": "Gaṇḍabhedapīḷakā viyāti bhedanatthaṁ paccamāne gaṇḍe tassa upari jāyamānā khuddakapīḷakā viya,",
  "anya-e0104n5:376_5": "gaṇḍassa vā anekadhābhede pīḷakā viya.",
  "anya-e0104n5:376_6": "Ghaṭṭanaṁ viya saṅghaṭṭanarasatāya phasso.",
  "anya-e0104n5:376_7": "Ghaṭṭanadukkhaṁ viyāti ghaṭṭanato jātaṁ dukkhaṁ viya tividhadukkhatāvasena tissannampi vedanānaṁ dukkhabhāvato.",
  "anya-e0104n5:376_8": "Paṭikārābhilāso viyāti samudāyassa ekadesanidassanabhāvenāha.",
  "anya-e0104n5:376_9": "Asappāyaggahaṇaṁ viya bahuvidhānatthuppattinimittato.",
  "anya-e0104n5:376_10": "Asappāyalepanaṁ viya dukkhahetuno sasantāne sannidhāpanato.",
  "anya-e0104n5:376_11": "Gaṇḍavikārapātubhāvo viya attabhāvagaṇḍassa nibbattivikārabhāvato ,",
  "anya-e0104n5:376_12": "tannimittañcassa sūnabhāvādisambhavato.",
  "anya-e0104n5:376_13": "Sūnatāsarāgapubbaggahaṇādayo hi gaṇḍavikārā.",
  "anya-e0104n5:376_14": "Sarasato gaṇḍassa bhijjanaṁ pākena vinā na hotīti bhedaggahaṇenevassa pākopi gahitoti katvā āha ‘‘gaṇḍabhedo viya jarāmaraṇa’’nti. Gaṇḍassa vā visadisāpatti, bhijjanañca gaṇḍabhedo,",
  "anya-e0104n5:376_15": "tattha visadisāpatti pākoti veditabbaṁ.",
  "anya-e0104n5:377_0": "Upamāhi bhavacakkaṁ viññāpentena ekādhiṭṭhānehi upamāvisesehi taṁ viññāpetvā idāni nānādhiṭṭhānehi viññāpetuṁ ‘‘yasmā vā’’tiādi vuttaṁ.",
  "anya-e0104n5:377_1": "Tattha paṭalābhibhūtacakkhuko rūpāni na passati,",
  "anya-e0104n5:377_2": "kiñci passantopi viparītaṁ passati,",
  "anya-e0104n5:377_3": "evaṁ avijjābhibhūto dukkhādīni na paṭipajjati na passati,",
  "anya-e0104n5:377_4": "micchā vā paṭipajjatīti paṭalaṁ viya avijjā.",
  "anya-e0104n5:377_5": "Kosakārakimi viya attanāva katattā,",
  "anya-e0104n5:377_6": "vaṭṭassa attano eva paribbhamanakāraṇattā ca kosappadesā viya saṅkhārā.",
  "anya-e0104n5:377_7": "Saṅkhārapariggahaṁ vinā patiṭṭhaṁ alabhamānaṁ viññāṇaṁ pariṇāyakapariggahaṁ vinā patiṭṭhaṁ alabhamāno rājakumāro viyāti pariggahena vinā patiṭṭhālābho ettha upamopameyyasāmaññaṁ.",
  "anya-e0104n5:377_8": "Upapattinimittanti kammādiārammaṇamāha.",
  "anya-e0104n5:377_9": "Parikappanatoti ārammaṇakaraṇato,",
  "anya-e0104n5:377_10": "sampayuttena vā vitakkena vitakkanato.",
  "anya-e0104n5:377_11": "Devamanussamigavihaṅgādivividhappakāratāya māyā viya nāmarūpaṁ.",
  "anya-e0104n5:377_12": "Patiṭṭhāvisesena vuddhivisesāpattito vanappagumbo viya saḷāyatanaṁ.",
  "anya-e0104n5:377_13": "Āyatanānaṁ visayivisayabhūtānaṁ aññamaññābhimukhabhāvo āyatanaghaṭṭanaṁ.",
  "anya-e0104n5:377_14": "Tato āyatanaghaṭṭanato dvayasaṅghaṭṭanuppattito,",
  "anya-e0104n5:377_15": "vedanādukkhahetuto ca aggi viya phasso.",
  "anya-e0104n5:377_16": "Sapariḷāhato dāho viya vedanā.",
  "anya-e0104n5:377_17": "Uparūpari taṇhāpavaḍḍhanato loṇūdakapānaṁ viya visayānubhavanaṁ.",
  "anya-e0104n5:377_18": "Ārammaṇe pātukamyatābhāvato pipāsā viya taṇhā.",
  "anya-e0104n5:377_19": "Tadassupādānanti taṁ abhilāsakaraṇaṁ taṇhādiṭṭhābhinandanaṁ assa taṁsamaṅgino puggalassa, tadassa vā bhaveyya upādānaṁ.",
  "anya-e0104n5:377_20": "Byasanāvahatāya ajānanato bhavupādānaṁ macchassa baḷisupādānaṁ viya.",
  "anya-e0104n5:377_21": "Ettha ca saṅkhārādīnaṁ kosappadesapariṇāyakādīhi dvīhi dvīhi sadisatāya dve dve upamā vuttāti veditabbā.",
  "anya-e0104n5:378_0": "659.",
  "anya-e0104n5:378_1": "Koci agambhīro eva gambhīro viya khāyati purāṇatiṇapaṇṇādibharito pabbatasaṅkhepe jalāsayo viya, na evamayaṁ.",
  "anya-e0104n5:378_2": "Ayaṁ pana gambhīrova hutvā obhāsati pakāsati dissatīti gambhīrāvabhāso.",
  "anya-e0104n5:378_3": "Yathārahanti atthādivasena yathānurūpaṁ.",
  "anya-e0104n5:379_0": "Jātito jarāmaraṇaṁ na na hoti,",
  "anya-e0104n5:379_1": "hoti evāti avadhāraṇe siddhe ‘‘siyā nu kho jarāmaraṇaṁ jātito,",
  "anya-e0104n5:379_2": "aññatopī’’ti āsaṅkāyaṁ tadāsaṅkānivattanatthaṁ ‘‘na ca jātiṁ vinā aññato hotī’’ti vuttaṁ.",
  "anya-e0104n5:379_3": "Tattha aññaggahaṇaṁ jātiyā paṭiyogīvisayaṁ,",
  "anya-e0104n5:379_4": "na aññamattavisayaṁ ‘‘jātiṁ vinā’’ti vacanato.",
  "anya-e0104n5:379_5": "Tenassa nāññaṁ jātiyā sahakārīkāraṇabhūtaṁ nivattitaṁ hoti. Esa nayo ito paresupi. Itthanti idaṁ pakāraṁ, iminā pakārenāti attho.",
  "anya-e0104n5:379_6": "Jātipaccayasambhūtasamudāgataṭṭhoti jātipaccayasambhūtaṁ hutvā sahitassa attano paccayānurūpassa uddhaṁ uddhaṁ āgatabhāvo, anuppavattaṭṭhoti attho.",
  "anya-e0104n5:379_7": "Atha vā sambhūtaṭṭho ca samudāgataṭṭho ca sambhūtasamudāgataṭṭho.",
  "anya-e0104n5:379_8": "‘‘Na jātito jarāmaraṇaṁ na hoti,",
  "anya-e0104n5:379_9": "na ca jātiṁ vinā aññato hotī’’ti hi jātipaccayasambhūtaṭṭho vutto.",
  "anya-e0104n5:379_10": "Itthañca jātito samudāgacchatīti jātipaccayasamudāgataṭṭho,",
  "anya-e0104n5:379_11": "yā yā jāti yathā yathā paccayo hoti, tadanurūpapātubhāvoti attho.",
  "anya-e0104n5:380_0": "Tattha ‘‘na jātito jarāmaraṇaṁ na hotī’’ti iminā jarāmaraṇassa jātipaccayatāya avitathataṁ dasseti,",
  "anya-e0104n5:380_1": "‘‘na jātiṁ vinā aññato jarāmaraṇaṁ hotī’’ti iminā anaññathattaṁ,",
  "anya-e0104n5:380_2": "‘‘itthañca jātito samudāgacchatī’’ti iminā tathataṁ.",
  "anya-e0104n5:380_3": "Tena ca yathā paccayadhammā attano paccayuppannānaṁ paccayabhāve, tathā avitathā anaññathā,",
  "anya-e0104n5:380_4": "evaṁ paccayuppannadhammāpi tabbhāveti dasseti. Esa nayo sesesupi.",
  "anya-e0104n5:380_5": "‘‘Hetuphale ñāṇaṁ atthapaṭisambhidā’’ti etena vacanena atthassa hetuphalabhāvo kathaṁ ñātabboti?",
  "anya-e0104n5:380_6": "‘‘Atthapaṭisambhidā’’ti etassa samāsapadassa avayavapadatthaṁ dassentena ‘‘hetuphale ñāṇa’’nti vuttattā.",
  "anya-e0104n5:380_7": "‘‘Atthe paṭisambhidā atthapaṭisambhidā’’ti ettha hi ‘‘atthe’’ti etassa atthaṁ dassentena ‘‘hetuphale’’ti vuttaṁ,",
  "anya-e0104n5:380_8": "‘‘paṭisambhidā’’ti etassa atthaṁ dassentena ‘‘ñāṇa’’nti,",
  "anya-e0104n5:380_9": "tasmā hetuphalaatthasaddā ekatthā,",
  "anya-e0104n5:380_10": "ñāṇapaṭisambhidā cāti imamatthaṁ vadantena sādhito atthassa hetuphalabhāvo.",
  "anya-e0104n5:381_0": "Yenākārenāti yena pavattiākārena.",
  "anya-e0104n5:381_1": "Sabhāvadhammā hi paccayavisesasiddhena pavattiākārena visiṭṭhākārā honti.",
  "anya-e0104n5:381_2": "Tenāha ‘‘sabbe dhammā sabbākārena buddhassa bhagavato ñāṇamukhe āpāthamāgacchantī’’ti (mahāni. 156; cūḷani.",
  "anya-e0104n5:381_3": "mogharājamāṇavapucchāniddesa 85).",
  "anya-e0104n5:381_4": "Yadavatthāti yāya avatthāya avatthitā.",
  "anya-e0104n5:381_5": "Avatthāvisesavanto hi dhammā tena tena avatthāvisesena taṁ taṁ atthakiccaṁ sādhetuṁ samatthā honti. Svāyaṁ pavattiākāro,",
  "anya-e0104n5:381_6": "avatthāviseso ca avijjāyapi anupacitakusalasambhārehi duravabodhato eva ñāṇena alabbhaneyyapatiṭṭho cāti āha ‘‘tassa…pe… gambhīro’’ti. Tassa ākārassa, avatthāya ca.",
  "anya-e0104n5:381_7": "Hetumhi ñāṇanti ettha hetuno dhammapariyāyatā vuttanayeneva veditabbā.",
  "anya-e0104n5:382_0": "Assāti paṭiccasamuppādassa.",
  "anya-e0104n5:382_1": "Tena tena kāraṇenāti tena tena veneyyānaṁ bujjhanānuguṇatāsaṅkhātena kāraṇena.",
  "anya-e0104n5:382_2": "Tatthāti tasmiṁ desanappakāre.",
  "anya-e0104n5:382_3": "Anulomapaṭilomatoti nayidha paccayuppādā paccayuppannuppādasaṅkhātaṁ anulomaṁ,",
  "anya-e0104n5:382_4": "paccayanirodhā paccayuppannanirodhasaṅkhātañca paṭilomamāha.",
  "anya-e0104n5:382_5": "Ādito pana antagamanamanulomaṁ,",
  "anya-e0104n5:382_6": "antato ca ādigamanaṁ paṭilomamāha.",
  "anya-e0104n5:382_7": "Ādito paṭṭhāya anulomadesanāya,",
  "anya-e0104n5:382_8": "antato paṭṭhāya paṭilomadesanāya ca tisandhicatusaṅkhepaṁ.",
  "anya-e0104n5:382_9": "‘‘Ime cattāro āhārā kiṁnidānā’’tiādikāya (saṁ. ni.",
  "anya-e0104n5:382_10": "2.11) vemajjhato paṭṭhāya paṭilomadesanāya,",
  "anya-e0104n5:382_11": "‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso,",
  "anya-e0104n5:382_12": "phassapaccayā vedanā’’tiādikāya (ma. ni. 1.204, 400; ma. ni. 3.421, 425-426; saṁ. ni. 2.43-45; 2.4.60; kathā. 465,",
  "anya-e0104n5:382_13": "467) anulomadesanāya ca dvisandhitisaṅkhepaṁ. ‘‘Saṁyojanīyesu, bhikkhave,",
  "anya-e0104n5:382_14": "dhammesu assādānupassino viharato taṇhā pavaḍḍhati,",
  "anya-e0104n5:382_15": "taṇhāpaccayā upādāna’’ntiādīsu (saṁ. ni. 2.53, 57) ekasandhidvisaṅkhepaṁ.",
  "anya-e0104n5:382_16": "Katthaci ekaṅgopi ca paṭiccasamuppādo desito, so ‘‘tatra, bhikkhave,",
  "anya-e0104n5:382_17": "sutavā ariyasāvako’’tiādinā (saṁ. ni. 2.62) dassito eva.",
  "anya-e0104n5:383_0": "Avijjādīnaṁ sabhāvo paṭivijjhīyatīti paṭivedho.",
  "anya-e0104n5:383_1": "Vuttaṁ hetaṁ aṭṭhakathāyaṁ ‘‘tesaṁ tesaṁ vā tattha tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo paṭivedho’’ti (dha. sa. aṭṭha. nidānakathā).",
  "anya-e0104n5:383_2": "Jānanalakkhaṇassa ñāṇassa paṭipakkhabhūto avijjāya aññāṇaṭṭho.",
  "anya-e0104n5:383_3": "Ārammaṇassa paccakkhakaraṇena dassanabhūtassa paṭipakkhabhūto adassanaṭṭho.",
  "anya-e0104n5:383_4": "Yena panesā dukkhādīnaṁ yāthāvasarasaṁ paṭivijjhituṁ na deti,",
  "anya-e0104n5:383_5": "chādetvā pariyonandhitvā tiṭṭhati,",
  "anya-e0104n5:383_6": "so tassā saccāsampaṭivedhaṭṭho.",
  "anya-e0104n5:383_7": "Apuññābhisaṅkhārekadeso sarāgo, añño virāgo.",
  "anya-e0104n5:383_8": "Rāgassa vā apaṭipakkhabhāvato rāgapavaḍḍhako apuññābhisaṅkhāro sabbopi sarāgo,",
  "anya-e0104n5:383_9": "itaro tappaṭipakkhabhāvato virāgo. ‘‘Dīgharattaṁ hetaṁ, bhikkhave,",
  "anya-e0104n5:383_10": "assutavato puthujjanassa ajjhositaṁ mamāyitaṁ parāmaṭṭhaṁ ‘etaṁ mama, esohamasmi, eso me attā’’ti (saṁ. ni.",
  "anya-e0104n5:383_11": "2.62) attaparāmāsassa viññāṇaṁ visesato vatthu vuttanti viññāṇassa suññataṭṭho gambhīro.",
  "anya-e0104n5:383_12": "Attā vijānāti saṁsaratīti sabyāpāratāsaṅkanti abhinivesabalavatāya abyāpāraṭṭhaasaṅkantipaṭisandhipātubhāvaṭṭhā ca gambhīrā.",
  "anya-e0104n5:383_13": "Nāmarūpassa paṭisandhikkhaṇe ekuppādo,",
  "anya-e0104n5:383_14": "pavattiyaṁ visuṁ visuṁ yathārahaṁ ekuppādo, nāmassa rūpena,",
  "anya-e0104n5:383_15": "rūpassa ca nāmena asampayogato vinibbhogo, nāmassa nāmena, rūpassa ca rūpena,",
  "anya-e0104n5:383_16": "ekaccassa ekaccena avinibbhogo yojetabbo.",
  "anya-e0104n5:383_17": "Ekuppādekanirodhe hi avinibbhoge adhippete so rūpassa ca ekakalāpavuttino labbhati.",
  "anya-e0104n5:383_18": "Atha vā ekacatuvokārabhavesu nāmarūpānaṁ asahavattanato aññamaññavinibbhogo,",
  "anya-e0104n5:383_19": "pañcavokārabhave sahavattanato avinibbhogo ca veditabbo.",
  "anya-e0104n5:384_0": "Adhipatiyaṭṭho nāma idha indriyapaccayabhāvo.",
  "anya-e0104n5:384_1": "‘‘Lokopeso dvārāpesā khettampeta’’nti (dha. sa.",
  "anya-e0104n5:384_2": "598-599) vuttā lokādiatthā cakkhādīsu pañcasu yojetabbā. Manāyatanassāpi lujjanato,",
  "anya-e0104n5:384_3": "manosamphassādīnaṁ dvārakhettabhāvato ca ete atthā sambhavanti eva.",
  "anya-e0104n5:384_4": "Āpāthagatānaṁ rūpādīnaṁ pakāsanayogyatālakkhaṇaṁ obhāsanaṁ cakkhādīnaṁ visayibhāvo, manāyatanassa vijānanaṁ.",
  "anya-e0104n5:384_5": "Saṅghaṭṭanaṭṭho visesato cakkhusamphassādīnaṁ pañcannaṁ, itare channampi yojetabbā.",
  "anya-e0104n5:384_6": "Phusanañca phassassa sabhāvo, saṅghaṭṭanaṁ raso, itare upaṭṭhānākārā.",
  "anya-e0104n5:384_7": "Ārammaṇarasānubhavanaṭṭho rasavasena vutto, vedayitaṭṭho lakkhaṇavasena.",
  "anya-e0104n5:384_8": "Sukhadukkhamajjhattabhāvā yathākkamaṁ tissannaṁ vedanānaṁ sabhāvavasena vuttā.",
  "anya-e0104n5:384_9": "Attā vedayatīti abhinivesassa balavatāya nijjīvaṭṭho vedanāya gambhīro.",
  "anya-e0104n5:384_10": "Nijjīvāya vā vedanāya vedayitaṁ nijjīvavedayitaṁ,",
  "anya-e0104n5:384_11": "nijjīvavedayitameva attho nijjīvavedayitaṭṭho.",
  "anya-e0104n5:384_12": "Sappītikataṇhāya abhinanditaṭṭho,",
  "anya-e0104n5:384_13": "balavatarataṇhāya gilitvā pariniṭṭhāpanaṁ ajjhosānaṭṭho.",
  "anya-e0104n5:384_14": "Itaro sādhāraṇavasena veditabbo.",
  "anya-e0104n5:384_15": "Ādānaggahaṇābhinivesaṭṭhā catunnampi upādānānaṁ samānā,",
  "anya-e0104n5:384_16": "parāmāsaṭṭho vutto diṭṭhupādānādīnameva, tathā duratikkamaṭṭho. ‘‘Diṭṭhikantāro’’ti (dha. sa.",
  "anya-e0104n5:384_17": "392) hi vacanato diṭṭhīnaṁ duratikkamatā,",
  "anya-e0104n5:384_18": "daḷhaggahaṇattā vā catunnampi duratikkamaṭṭho yojetabbo.",
  "anya-e0104n5:384_19": "Duratikkamatāyapi hi taṇhāya samuddaṭṭho vutto.",
  "anya-e0104n5:384_20": "Yonigatiṭhitinivāsesukhipananti samāse bhummavacanassa alopo daṭṭhabbo.",
  "anya-e0104n5:384_21": "Evañhi tena āyūhanābhisaṅkharaṇapadānaṁ samāso hoti.",
  "anya-e0104n5:384_22": "Jarāmaraṇaṅgaṁ maraṇappadhānanti maraṇaṭṭhā eva khayādayo gambhīrāti dassitā.",
  "anya-e0104n5:384_23": "Navanavānañhi khayena khaṇḍiccādiparipakkappavatti jarāti,",
  "anya-e0104n5:384_24": "khayaṭṭho vā jarāya vuttoti daṭṭhabbo.",
  "anya-e0104n5:384_25": "Navabhāvāpagamo hi khayoti vattuṁ yuttoti. Vipariṇāmaṭṭho dvinnampi.",
  "anya-e0104n5:384_26": "Santativasena vā jarāya khayavayabhāvo,",
  "anya-e0104n5:384_27": "sammutikhaṇikavasena maraṇassa bhedavipariṇāmatā yojetabbā.",
  "anya-e0104n5:385_0": "660.Atthanayāti atthānaṁ nayā,",
  "anya-e0104n5:385_1": "avijjādiatthehi ekattādī sakena bhāvena nayanti gamentīti ekattādayo, tesaṁ nayāti vuttā. Nīyantīti hi nayāti.",
  "anya-e0104n5:385_2": "Atthā eva vā ekattādibhāvena nīyamānā ñāyamānā atthanayāti vuttā. Nīyanti etehīti vā nayā,",
  "anya-e0104n5:385_3": "ekattādīhi ca atthā ‘‘eka’’ntiādinā nīyanti,",
  "anya-e0104n5:385_4": "tasmā ekattādayo atthānaṁ nayāti atthanayā.",
  "anya-e0104n5:386_0": "Aṅkurādibhāvenāti aṅkurapattanāḷakhandhasākhāpallavapalāsādibhāvena pavattamāne avayave ekajjhaṁ gahetvā santānānupacchedena bījaṁ rukkhabhāvaṁ pattaṁ rukkhabhāvena pavattaṁ tañca ekattena vuccatīti santānānupacchedo yathā ekattaṁ,",
  "anya-e0104n5:386_1": "evaṁ idhāpi avijjāsaṅkhārādihetuhetusamuppannānaṁ santānānupacchedo ekasantatipatitatā ekattanayoti dasseti.",
  "anya-e0104n5:386_2": "‘‘Hetuphalasambandhenā’’ti etena santānānupacchedaṁ vibhāveti.",
  "anya-e0104n5:386_3": "Satipi hi hetuphalānaṁ paramatthato bhede hetubhāvena,",
  "anya-e0104n5:386_4": "phalabhāvena ca tesaṁ sambandhabhāvoyevettha santānānupacchedo,",
  "anya-e0104n5:386_5": "yato yasmiṁ santāne kammaṁ nibbattaṁ,",
  "anya-e0104n5:386_6": "tattheva phaluppattīti katassa vināso,",
  "anya-e0104n5:386_7": "akatassa abbhāgamo ca natthīti.",
  "anya-e0104n5:386_8": "Ekattaggahaṇatoti hetuphalānaṁ bhedaṁ anupadhāretvā hetuṁ,",
  "anya-e0104n5:386_9": "phalañca abhinnaṁ katvā ubhinnaṁ ekabhāvassa abhedassa gahaṇena.",
  "anya-e0104n5:386_10": "‘‘Tadeva viññāṇaṁ sandhāvati saṁsaratī’’tiādinā sassatadiṭṭhiṁ upādiyati.",
  "anya-e0104n5:387_0": "Lakkhaṇavavatthānanti sabhāvavavatthānaṁ hetuno,",
  "anya-e0104n5:387_1": "phalassa ca bhinnasabhāvatāvabodho.",
  "anya-e0104n5:387_2": "Bhinnasantānassevāti sambandharahitassa nānattassa gahaṇato añño mato, añño jāto, tasmā ‘‘sattantaro ucchinno,",
  "anya-e0104n5:387_3": "sattantaro uppanno’’ti gaṇhanto ucchedadiṭṭhiṁ upādiyati.",
  "anya-e0104n5:388_0": "Amhehi uppādetabbanti ānetvā sambandho.",
  "anya-e0104n5:388_1": "Byāpārābhāvo anabhisandhitāya abyāvaṭatā.",
  "anya-e0104n5:388_2": "Sammā passantoti ‘‘nirīhā nijjīvā dhammamattā’’ti passanto.",
  "anya-e0104n5:388_3": "Sabhāvo eva niyamo sabhāvaniyamo ‘‘sasambhāraggino uddhamukhatā,",
  "anya-e0104n5:388_4": "sasambhāravāyuno tiriyagamana’’nti evamādi viya.",
  "anya-e0104n5:388_5": "Tena siddho yathāsakaṁ paccayuppannassa hetubhāvo.",
  "anya-e0104n5:388_6": "‘‘Kassaci kattuno abhāvā na kāci kiriyā phalapabandhinī’’ti akiriyadiṭṭhiṁ upādiyati.",
  "anya-e0104n5:389_0": "‘‘Khīrato dadhi, na udakato, tilato telaṁ,",
  "anya-e0104n5:389_1": "na vālikato’’ti sabbato sabbasambhavābhāvadassanena ahetukadiṭṭhiṁ hetuanurūpameva phalaṁ passanto akiriyadiṭṭhiṁ pajahati.",
  "anya-e0104n5:389_2": "Yato kutocīti yadi aññasmā aññassa uppatti siyā, vālikato telassa,",
  "anya-e0104n5:389_3": "ucchuto khīrassa kasmā uppatti na siyā,",
  "anya-e0104n5:389_4": "tasmā na koci kassaci hetu atthīti ahetukadiṭṭhiṁ,",
  "anya-e0104n5:389_5": "avijjamānepi hetumhi niyatatāya tilagāvīsukkasoṇitādīhi telakhīrasarīrādīni pavattantīti niyativādañca upādiyatīti viññātabbaṁ yathārahaṁ.",
  "anya-e0104n5:390_0": "661. Kasmā?",
  "anya-e0104n5:390_1": "Yasmā idañhi bhavacakkaṁ apadāletvā saṁsārabhayamatīto na koci supinantarepi atthīti sambandho.",
  "anya-e0104n5:390_2": "Agādhaṁ appatiṭṭhaṁ duratiyānaṁ duratikkamaṁ.",
  "anya-e0104n5:390_3": "Asanivicakkamivāti asanimaṇḍalamiva. Tañhi nimmathanameva, nānimmathanaṁ pavattati,",
  "anya-e0104n5:390_4": "evaṁ bhavacakkampi ekantadukkhuppādanatova ‘‘niccanimmathana’’nti vuttaṁ.",
  "anya-e0104n5:391_0": "Ñāṇāsinā apadāletvā saṁsārabhayamatīto natthīti etassa sādhakasuttaṁ dassento ‘‘vuttampi ceta’’ntiādimāha.",
  "anya-e0104n5:391_1": "Tantūnaṁ ākulakaṁ tantākulakaṁ,",
  "anya-e0104n5:391_2": "tantākulakamiva jātā tantākulakajātā,",
  "anya-e0104n5:391_3": "kilesakammavipākehi ativiya jaṭitāti attho.",
  "anya-e0104n5:391_4": "Kuliyā sakuṇiyā nīḍaṁ kulikaṁ,",
  "anya-e0104n5:391_5": "taṁ viya jātā kulikuṇḍikajātā. Muñcā viya,",
  "anya-e0104n5:391_6": "pabbajā viya ca bhūtā jātā muñjapabbajabhūtā.",
  "anya-e0104n5:391_7": "Tadubhayaṁ kira tiṇaṁ ākulaṁ jaṭitaṁ hutvā vaḍḍhati. Vaḍḍhiyā abhāvato apāyaṁ, dukkhagatibhāvato duggatiṁ,",
  "anya-e0104n5:391_8": "sukhasamussayato vinipatitattā vinipātañca,",
  "anya-e0104n5:391_9": "catubbidhaṁ apāyaṁ ‘‘khandhānañca paṭipāṭī’’tiādinā (visuddhi. 2.619; dī. ni. aṭṭha. 2.95 āpasādanāvaṇṇanā; saṁ. ni. aṭṭha. 2.2.60; a. ni. aṭṭha. 2.4.199; vibha. aṭṭha. 226 saṅkhārapadaniddesa; dha. sa. aṭṭha. nidānakathā; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; paṭi. ma. aṭṭha. 2.1.117; cūḷani. aṭṭha. 6; bu. vaṁ. aṭṭha.",
  "anya-e0104n5:391_10": "2.58) vuttaṁ saṁsārañca nātivattati.",
  "anya-e0104n5:391_11": "Saṁsāro eva vā sabbo idha vaḍḍhiapagamādiatthehi apāyādināmako vutto kevalaṁ dukkhakkhandhabhāvato.",
  "anya-e0104n5:392_0": "Paññābhūminiddesavaṇṇanā niṭṭhitā.",
  "anya-e0104n5:393_0": "Iti sattarasamaparicchedavaṇṇanā."
}