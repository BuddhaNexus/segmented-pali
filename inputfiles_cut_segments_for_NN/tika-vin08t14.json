{
  "tika-vin08t14:0_0": "14. Pathavīkhaṇanavinicchayakathā",
  "tika-vin08t14:1_0": "72.",
  "tika-vin08t14:1_1": "Evaṁ dānavissāsaggāhalābhapariṇāmanavinicchayaṁ kathetvā idāni pathavīvinicchayaṁ kathetuṁ ‘‘pathavī’’tyādimāha.",
  "tika-vin08t14:1_2": "Tattha pattharatīti pathavī,",
  "tika-vin08t14:1_3": "pa-pubba thara santharaṇeti dhātu,",
  "tika-vin08t14:1_4": "ra-kārassa va-kāro,",
  "tika-vin08t14:1_5": "sasambhārapathavī.",
  "tika-vin08t14:1_6": "Tappabhedamāha ‘‘dve pathavī,",
  "tika-vin08t14:1_7": "jātā ca pathavī ajātā ca pathavī’’ti.",
  "tika-vin08t14:1_8": "Tāsaṁ visesaṁ dassetuṁ ‘‘tattha jātā nāma pathavī’’tyādimāha.",
  "tika-vin08t14:1_9": "Tattha suddhapaṁsukā…pe…",
  "tika-vin08t14:1_10": "yebhuyyenamattikāpathavī jātā nāma pathavī hoti.",
  "tika-vin08t14:1_11": "Na kevalaṁ sāyeva,",
  "tika-vin08t14:1_12": "adaḍḍhā pathavīpi ‘‘jātā pathavī’’ti vuccati.",
  "tika-vin08t14:1_13": "Na kevalaṁ imā dveyeva,",
  "tika-vin08t14:1_14": "yopi paṁsupuñjo vā…pe…",
  "tika-vin08t14:1_15": "cātumāsaṁ ovaṭṭho,",
  "tika-vin08t14:1_16": "sopi ‘‘jātā pathavī’’ti vuccatīti yojanā.",
  "tika-vin08t14:1_17": "Itaratrapi eseva nayo.",
  "tika-vin08t14:2_0": "Tattha suddhā paṁsukāyeva ettha pathaviyā atthi,",
  "tika-vin08t14:2_1": "na pāsāṇādayoti suddhapaṁsukā.",
  "tika-vin08t14:2_2": "Tathā suddhamattikā.",
  "tika-vin08t14:2_3": "Appā pāsāṇā etthāti appapāsāṇā.",
  "tika-vin08t14:2_4": "Itaresupi eseva nayo.",
  "tika-vin08t14:2_5": "Yebhuyyena paṁsukā etthāti yebhuyyenapaṁsukā,",
  "tika-vin08t14:2_6": "aluttasamāsoyaṁ,",
  "tika-vin08t14:2_7": "tathā yebhuyyenamattikā.",
  "tika-vin08t14:2_8": "Tattha muṭṭhippamāṇato upari pāsāṇā.",
  "tika-vin08t14:2_9": "Muṭṭhippamāṇā sakkharā.",
  "tika-vin08t14:2_10": "Kathalāti kapālakhaṇḍādi.",
  "tika-vin08t14:2_11": "Marumpāti kaṭasakkharā.",
  "tika-vin08t14:2_12": "Vālukā vālukāyeva.",
  "tika-vin08t14:2_13": "Yebhuyyenapaṁsukāti ettha tīsu koṭṭhāsesu dve koṭṭhāsā paṁsu,",
  "tika-vin08t14:2_14": "eko pāsāṇādīsu aññatarakoṭṭhāso.",
  "tika-vin08t14:2_15": "Adaḍḍhāpīti uddhanapattapacanakumbhakārātapādivasena tathā tathā adaḍḍhā,",
  "tika-vin08t14:2_16": "sā pana visuṁ natthi,",
  "tika-vin08t14:2_17": "suddhapaṁsuādīsu aññatarāvāti veditabbā.",
  "tika-vin08t14:2_18": "Yebhuyyenasakkharāti bahutarasakkharā.",
  "tika-vin08t14:2_19": "Hatthikucchiyaṁ kira ekaṁ pacchipūraṁ āharāpetvā doṇiyaṁ dhovitvā pathaviyā yebhuyyenasakkharabhāvaṁ ñatvā sayaṁ bhikkhū pokkharaṇiṁ khaṇiṁsūti.",
  "tika-vin08t14:2_20": "Yāni pana majjhe ‘‘appapaṁsuappamattikā’’ti dve padāni,",
  "tika-vin08t14:2_21": "tāni yebhuyyenapāsāṇādipañcakameva pavisanti.",
  "tika-vin08t14:2_22": "Tesaññeva hi dvinnaṁ pabhedavacanametaṁ,",
  "tika-vin08t14:2_23": "yadidaṁ suddhapāsāṇādiādi.",
  "tika-vin08t14:3_0": "Ettha ca kiñcāpi yebhuyyenapaṁsuṁ appapaṁsuñca pathaviṁ vatvā upaḍḍhapaṁsukāpathavī na vuttā,",
  "tika-vin08t14:3_1": "tathāpi paṇṇattivajjasikkhāpadesu sāvasesapaññattiyāpi sambhavato upaḍḍhapaṁsukāyapi pathaviyā pācittiyamevāti gahetabbaṁ.",
  "tika-vin08t14:3_2": "Keci pana ‘‘sabbacchannādīsu upaḍḍhacchanne dukkaṭassa vuttattā idhāpi dukkaṭaṁ yujjatī’’ti vadanti,",
  "tika-vin08t14:3_3": "taṁ na yuttaṁ pācittiyavatthukañca anāpattivatthukañca duvidhaṁ pathaviṁ ṭhapetvā aññissā dukkaṭavatthukāya tatiyāya pathaviyā abhāvato.",
  "tika-vin08t14:3_4": "Dveyeva hi pathaviyo vuttā ‘‘jātā ca pathavī ajātā ca pathavī’’ti,",
  "tika-vin08t14:3_5": "tasmā dvīsu aññatarāya pathaviyā bhavitabbaṁ.",
  "tika-vin08t14:3_6": "Vinayavinicchaye ca sampatte garukalahukesu garukeyeva ṭhātabbattā na sakkā ettha anāpattiyā bhavituṁ.",
  "tika-vin08t14:3_7": "Sabbacchannādīsu pana upaḍḍhe dukkaṭaṁ yuttaṁ tattha tādisassa dukkaṭavatthuno sambhavato.",
  "tika-vin08t14:3_8": "Vimativinodaniyampi (vi. vi. ṭī.",
  "tika-vin08t14:3_9": "pācittiya 2.86) ‘‘appapaṁsumattikāya pathaviyā anāpattivatthubhāvena vuttattā upaḍḍhapaṁsumattikāyapi pācittiyamevāti gahetabbaṁ.",
  "tika-vin08t14:3_10": "Na hetaṁ dukkaṭavatthūti sakkā vattuṁ jātājātavinimuttāya tatiyāya pathaviyā abhāvato’’ti vuttaṁ.",
  "tika-vin08t14:4_0": "Khaṇantassa khaṇāpentassa vāti antamaso pādaṅguṭṭhakenapi sammajjanisalākāyapi sayaṁ vā khaṇantassa aññena vā khaṇāpentassa.",
  "tika-vin08t14:4_1": "‘‘Pokkharaṇiṁ khaṇā’’ti vadati,",
  "tika-vin08t14:4_2": "vaṭṭatīti ‘‘imasmiṁ okāse’’ti aniyametvā vuttattā vaṭṭati.",
  "tika-vin08t14:4_3": "‘‘Imaṁ valliṁ khaṇā’’ti vuttepi pathavikhaṇanaṁ sandhāya pavattavohārattā imināva sikkhāpadena pācittiyaṁ,",
  "tika-vin08t14:4_4": "na bhūtagāmasikkhāpadena,",
  "tika-vin08t14:4_5": "ubhayampi sandhāya vutte pana dvepi pācittiyāni honti.",
  "tika-vin08t14:5_0": "73.Kuṭehīti ghaṭehi.",
  "tika-vin08t14:5_1": "Tanukakaddamoti udakamissakakaddamo,",
  "tika-vin08t14:5_2": "so ca udakagatikattā vaṭṭati.",
  "tika-vin08t14:5_3": "Udakapappaṭakoti udake antobhūmiyaṁ paviṭṭhe tassa uparibhāgaṁ chādetvā tanukapaṁsu vā mattikā vā paṭalaṁ hutvā palavamānā uṭṭhāti,",
  "tika-vin08t14:5_4": "tasmiṁ udake sukkhepi taṁ paṭalaṁ vātena calamānaṁ tiṭṭhati,",
  "tika-vin08t14:5_5": "taṁ udakapappaṭako nāma.",
  "tika-vin08t14:5_6": "Omakacātumāsanti ūnacātumāsaṁ.",
  "tika-vin08t14:5_7": "Ovaṭṭhanti devena ovaṭṭhaṁ.",
  "tika-vin08t14:5_8": "Akatapabbhāreti avalañjanaṭṭhānadassanatthaṁ vuttaṁ.",
  "tika-vin08t14:5_9": "Tādise hi vammikassa sabbhāvoti.",
  "tika-vin08t14:5_10": "Mūsikukkuraṁ nāma mūsikāhi khaṇitvā bahi katapaṁsurāsi.",
  "tika-vin08t14:6_0": "Esevanayoti omakacātumāsaṁ ovaṭṭhoyeva vaṭṭatīti attho.",
  "tika-vin08t14:6_1": "Ekadivasampi na vaṭṭatīti ovaṭṭhacātumāsato ekadivasātikkantopi vikopetuṁ na vaṭṭati.",
  "tika-vin08t14:6_2": "Heṭṭhabhūmisambandhepi ca gokaṇṭake bhūmito chinditvā chinditvā uggatattā accuggataṁ matthakato chindituṁ gahetuñca vaṭṭatīti vadanti.",
  "tika-vin08t14:6_3": "Sakaṭṭhāne atiṭṭhamānaṁ katvā pādehi madditvā āloḷitakaddamampi gahetuṁ vaṭṭati.",
  "tika-vin08t14:7_0": "Acchadanantiādinā vuttattā ujukaṁ ākāsato patitavassodakena ovaṭṭhameva jātapathavī hoti,",
  "tika-vin08t14:7_1": "na chadanādīsu patitvā tato pavattaudakena tintanti veditabbaṁ.",
  "tika-vin08t14:7_2": "Tatoti purāṇasenāsanato.",
  "tika-vin08t14:7_3": "Iṭṭhakaṁ gaṇhāmītiādi suddhacittaṁ sandhāya vuttaṁ.",
  "tika-vin08t14:7_4": "‘‘Udakenāti ujukaṁ ākāsatoyeva patitaudakena.",
  "tika-vin08t14:7_5": "Sace pana aññattha paharitvā patitena udakena temitaṁ hoti,",
  "tika-vin08t14:7_6": "vaṭṭatī’’ti vadanti.",
  "tika-vin08t14:7_7": "Maṇḍapatthambhanti sākhāmaṇḍapatthambhaṁ.",
  "tika-vin08t14:8_0": "74.Uccāletvāti ukkhipitvā.",
  "tika-vin08t14:8_1": "Tena apadesenāti tena lesena.",
  "tika-vin08t14:8_2": "Avisayattā anāpattīti ettha sacepi nibbāpetuṁ sakkā hoti,",
  "tika-vin08t14:8_3": "paṭhamaṁ suddhacittena dinnattā dahatūti sallakkhetvāpi tiṭṭhati, anāpatti.",
  "tika-vin08t14:8_4": "Mahāmattikanti bhittilepanaṁ.",
  "tika-vin08t14:9_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t14:10_0": "Pathavīkhaṇanavinicchayakathālaṅkāro nāma",
  "tika-vin08t14:11_0": "Cuddasamo paricchedo."
}