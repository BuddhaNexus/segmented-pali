{
  "mn136:0.1_0": "Majjhima Nikāya 136 ",
  "mn136:0.2_0": "Mahākammavibhaṅgasutta ",
  "mn136:1.1_0": "Evaṁ me sutaṁ—",
  "mn136:1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "mn136:2.1_0": "Tena kho pana samayena āyasmā samiddhi araññakuṭikāyaṁ viharati. ",
  "mn136:2.2_0": "Atha kho potaliputto paribbājako jaṅghāvihāraṁ anucaṅkamamāno anuvicaramāno yenāyasmā samiddhi tenupasaṅkami;",
  "mn136:2.2_1": "upasaṅkamitvā āyasmatā samiddhinā saddhiṁ sammodi.",
  "mn136:2.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn136:2.3_1": "Ekamantaṁ nisinno kho potaliputto paribbājako āyasmantaṁ samiddhiṁ etadavoca:",
  "mn136:2.4_0": "“sammukhā metaṁ, āvuso samiddhi, samaṇassa gotamassa sutaṁ, sammukhā paṭiggahitaṁ: ",
  "mn136:2.5_0": "‘moghaṁ kāyakammaṁ moghaṁ vacīkammaṁ, manokammameva saccan’ti. ",
  "mn136:2.6_0": "Atthi ca sā samāpatti yaṁ samāpattiṁ samāpanno na kiñci vediyatī”ti? ",
  "mn136:2.7_0": "“Mā hevaṁ,",
  "mn136:2.7_1": "āvuso potaliputta, avaca; mā hevaṁ,",
  "mn136:2.7_2": "āvuso potaliputta, avaca;",
  "mn136:2.7_3": "mā bhagavantaṁ abbhācikkhi.",
  "mn136:2.7_4": "Na hi sādhu bhagavato abbhakkhānaṁ.",
  "mn136:2.7_5": "Na hi bhagavā evaṁ vadeyya:",
  "mn136:2.8_0": "‘moghaṁ kāyakammaṁ moghaṁ vacīkammaṁ, manokammameva saccan’ti. ",
  "mn136:2.9_0": "‘Atthi ca kho sā, āvuso, samāpatti yaṁ samāpattiṁ samāpanno na kiñci vediyatī’”ti. ",
  "mn136:2.10_0": "“Kīvaciraṁ pabbajitosi, āvuso samiddhī”ti? ",
  "mn136:2.11_0": "“Na ciraṁ, āvuso, tīṇi vassānī”ti. ",
  "mn136:2.12_0": "“Ettha dāni mayaṁ there bhikkhū kiṁ vakkhāma,",
  "mn136:2.12_1": "yatra hi nāma evaṁnavo bhikkhu satthāraṁ parirakkhitabbaṁ maññissati.",
  "mn136:2.13_0": "Sañcetanikaṁ, āvuso samiddhi, kammaṁ katvā kāyena vācāya manasā kiṁ so vediyatī”ti? ",
  "mn136:2.14_0": "“Sañcetanikaṁ, āvuso potaliputta, kammaṁ katvā kāyena vācāya manasā dukkhaṁ so vediyatī”ti. ",
  "mn136:2.15_0": "Atha kho potaliputto paribbājako āyasmato samiddhissa bhāsitaṁ neva abhinandi nappaṭikkosi; ",
  "mn136:2.16_0": "anabhinanditvā appaṭikkositvā uṭṭhāyāsanā pakkāmi. ",
  "mn136:3.1_0": "Atha kho āyasmā samiddhi acirapakkante potaliputte paribbājake yenāyasmā ānando tenupasaṅkami;",
  "mn136:3.1_1": "upasaṅkamitvā āyasmatā ānandena saddhiṁ sammodi.",
  "mn136:3.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. ",
  "mn136:3.3_0": "Ekamantaṁ nisinno kho āyasmā samiddhi yāvatako ahosi potaliputtena paribbājakena saddhiṁ kathāsallāpo taṁ sabbaṁ āyasmato ānandassa ārocesi. ",
  "mn136:3.4_0": "Evaṁ vutte, āyasmā ānando āyasmantaṁ samiddhiṁ etadavoca: ",
  "mn136:3.5_0": "“atthi kho idaṁ, āvuso samiddhi, kathāpābhataṁ bhagavantaṁ dassanāya. ",
  "mn136:3.6_0": "Āyāmāvuso samiddhi, yena bhagavā tenupasaṅkamissāma; upasaṅkamitvā etamatthaṁ bhagavato ārocessāma. ",
  "mn136:3.7_0": "Yathā no bhagavā byākarissati tathā naṁ dhāressāmā”ti. ",
  "mn136:3.8_0": "“Evamāvuso”ti kho āyasmā samiddhi āyasmato ānandassa paccassosi. ",
  "mn136:4.1_0": "Atha kho āyasmā ca ānando āyasmā ca samiddhi yena bhagavā tenupasaṅkamiṁsu;",
  "mn136:4.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn136:4.2_0": "Ekamantaṁ nisinno kho āyasmā ānando yāvatako ahosi āyasmato samiddhissa potaliputtena paribbājakena saddhiṁ kathāsallāpo taṁ sabbaṁ bhagavato ārocesi. ",
  "mn136:5.1_0": "Evaṁ vutte, bhagavā āyasmantaṁ ānandaṁ etadavoca: ",
  "mn136:5.2_0": "“dassanampi kho ahaṁ, ānanda,",
  "mn136:5.2_1": "potaliputtassa paribbājakassa nābhijānāmi,",
  "mn136:5.2_2": "kuto panevarūpaṁ kathāsallāpaṁ?",
  "mn136:5.3_0": "Iminā ca, ānanda,",
  "mn136:5.3_1": "samiddhinā moghapurisena potaliputtassa paribbājakassa vibhajjabyākaraṇīyo pañho ekaṁsena byākato”ti.",
  "mn136:6.1_0": "Evaṁ vutte, āyasmā udāyī bhagavantaṁ etadavoca: ",
  "mn136:6.2_0": "“sace pana, bhante, āyasmatā samiddhinā idaṁ sandhāya bhāsitaṁ—",
  "mn136:6.3_0": "yaṁ kiñci vedayitaṁ taṁ dukkhasmin”ti. ",
  "mn136:6.4_0": "Atha kho bhagavā āyasmantaṁ ānandaṁ āmantesi: ",
  "mn136:6.5_0": "“passasi no tvaṁ, ānanda, imassa udāyissa moghapurisassa ummaṅgaṁ? ",
  "mn136:6.6_0": "Aññāsiṁ kho ahaṁ, ānanda: ",
  "mn136:6.7_0": "‘idānevāyaṁ udāyī moghapuriso ummujjamāno ayoniso ummujjissatī’ti. ",
  "mn136:6.8_0": "Ādiṁyeva, ānanda, potaliputtena paribbājakena tisso vedanā pucchitā. ",
  "mn136:6.9_0": "Sacāyaṁ, ānanda, samiddhi moghapuriso potaliputtassa paribbājakassa evaṁ puṭṭho evaṁ byākareyya: ",
  "mn136:6.10_0": "‘sañcetanikaṁ,",
  "mn136:6.10_1": "āvuso potaliputta,",
  "mn136:6.10_2": "kammaṁ katvā kāyena vācāya manasā sukhavedanīyaṁ sukhaṁ so vedayati;",
  "mn136:6.11_0": "sañcetanikaṁ,",
  "mn136:6.11_1": "āvuso potaliputta,",
  "mn136:6.11_2": "kammaṁ katvā kāyena vācāya manasā dukkhavedanīyaṁ dukkhaṁ so vedayati;",
  "mn136:6.12_0": "sañcetanikaṁ,",
  "mn136:6.12_1": "āvuso potaliputta,",
  "mn136:6.12_2": "kammaṁ katvā kāyena vācāya manasā adukkhamasukhavedanīyaṁ adukkhamasukhaṁ so vedayatī’ti.",
  "mn136:6.13_0": "Evaṁ byākaramāno kho, ānanda,",
  "mn136:6.13_1": "samiddhi moghapuriso potaliputtassa paribbājakassa sammā byākaramāno byākareyya.",
  "mn136:6.14_0": "Api ca, ānanda,",
  "mn136:6.14_1": "ke ca aññatitthiyā paribbājakā bālā abyattā ke ca tathāgatassa mahākammavibhaṅgaṁ jānissanti?",
  "mn136:6.15_0": "Sace tumhe, ānanda, suṇeyyātha tathāgatassa mahākammavibhaṅgaṁ vibhajantassā”ti. ",
  "mn136:7.1_0": "“Etassa, bhagavā, kālo, etassa, sugata, kālo ",
  "mn136:7.2_0": "yaṁ bhagavā mahākammavibhaṅgaṁ vibhajeyya. Bhagavato sutvā bhikkhū dhāressantī”ti. ",
  "mn136:7.3_0": "“Tena hānanda, suṇāhi, sādhukaṁ manasi karohi; bhāsissāmī”ti. ",
  "mn136:7.4_0": "“Evaṁ, bhante”ti kho āyasmā ānando bhagavato paccassosi. ",
  "mn136:7.5_0": "Bhagavā etadavoca: ",
  "mn136:8.1_0": "“Cattārome, ānanda, puggalā santo saṁvijjamānā lokasmiṁ. ",
  "mn136:8.2_0": "Katame cattāro? ",
  "mn136:8.3_0": "Idhānanda,",
  "mn136:8.3_1": "ekacco puggalo idha pāṇātipātī hoti,",
  "mn136:8.3_2": "adinnādāyī hoti,",
  "mn136:8.3_3": "kāmesumicchācārī hoti,",
  "mn136:8.3_4": "musāvādī hoti,",
  "mn136:8.3_5": "pisuṇavāco hoti,",
  "mn136:8.3_6": "pharusavāco hoti,",
  "mn136:8.3_7": "samphappalāpī hoti,",
  "mn136:8.3_8": "abhijjhālu hoti,",
  "mn136:8.3_9": "byāpannacitto hoti,",
  "mn136:8.3_10": "micchādiṭṭhi hoti.",
  "mn136:8.4_0": "So kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "mn136:8.5_0": "Idha panānanda,",
  "mn136:8.5_1": "ekacco puggalo idha pāṇātipātī hoti,",
  "mn136:8.5_2": "adinnādāyī hoti,",
  "mn136:8.5_3": "kāmesumicchācārī hoti,",
  "mn136:8.5_4": "musāvādī hoti,",
  "mn136:8.5_5": "pisuṇavāco hoti,",
  "mn136:8.5_6": "pharusavāco hoti,",
  "mn136:8.5_7": "samphappalāpī hoti,",
  "mn136:8.5_8": "abhijjhālu hoti,",
  "mn136:8.5_9": "byāpannacitto hoti,",
  "mn136:8.5_10": "micchādiṭṭhi hoti.",
  "mn136:8.6_0": "So kāyassa bhedā paraṁ maraṇā sugatiṁ saggaṁ lokaṁ upapajjati. ",
  "mn136:8.7_0": "Idhānanda,",
  "mn136:8.7_1": "ekacco puggalo idha pāṇātipātā paṭivirato hoti,",
  "mn136:8.7_2": "adinnādānā paṭivirato hoti,",
  "mn136:8.7_3": "kāmesumicchācārā paṭivirato hoti,",
  "mn136:8.7_4": "musāvādā paṭivirato hoti,",
  "mn136:8.7_5": "pisuṇāya vācāya paṭivirato hoti,",
  "mn136:8.7_6": "pharusāya vācāya paṭivirato hoti,",
  "mn136:8.7_7": "samphappalāpā paṭivirato hoti,",
  "mn136:8.7_8": "anabhijjhālu hoti,",
  "mn136:8.7_9": "abyāpannacitto hoti,",
  "mn136:8.7_10": "sammādiṭṭhi hoti.",
  "mn136:8.8_0": "So kāyassa bhedā paraṁ maraṇā sugatiṁ saggaṁ lokaṁ upapajjati. ",
  "mn136:8.9_0": "Idha panānanda,",
  "mn136:8.9_1": "ekacco puggalo idha pāṇātipātā paṭivirato hoti,",
  "mn136:8.9_2": "adinnādānā paṭivirato hoti,",
  "mn136:8.9_3": "kāmesumicchācārā paṭivirato hoti,",
  "mn136:8.9_4": "musāvādā paṭivirato hoti,",
  "mn136:8.9_5": "pisuṇāya vācāya paṭivirato hoti,",
  "mn136:8.9_6": "pharusāya vācāya paṭivirato hoti,",
  "mn136:8.9_7": "samphappalāpā paṭivirato hoti,",
  "mn136:8.9_8": "anabhijjhālu hoti,",
  "mn136:8.9_9": "abyāpannacitto hoti,",
  "mn136:8.9_10": "sammādiṭṭhi hoti.",
  "mn136:8.10_0": "So kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "mn136:9.1_0": "Idhānanda,",
  "mn136:9.1_1": "ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya",
  "mn136:9.1_2": "tathārūpaṁ cetosamādhiṁ phusati yathāsamāhite citte dibbena cakkhunā visuddhena atikkantamānusakena amuṁ",
  "mn136:9.1_3": "puggalaṁ passati—",
  "mn136:9.2_0": "idha pāṇātipātiṁ adinnādāyiṁ kāmesumicchācāriṁ musāvādiṁ pisuṇavācaṁ pharusavācaṁ samphappalāpiṁ abhijjhāluṁ",
  "mn136:9.2_1": "byāpannacittaṁ micchādiṭṭhiṁ kāyassa bhedā paraṁ maraṇā passati apāyaṁ duggatiṁ vinipātaṁ nirayaṁ upapannaṁ.",
  "mn136:9.3_0": "So evamāha: ",
  "mn136:9.4_0": "‘atthi kira, bho, pāpakāni kammāni, atthi duccaritassa vipāko. ",
  "mn136:9.5_0": "Amāhaṁ puggalaṁ addasaṁ idha pāṇātipātiṁ adinnādāyiṁ …pe…",
  "mn136:9.5_1": "micchādiṭṭhiṁ kāyassa bhedā paraṁ maraṇā passāmi apāyaṁ duggatiṁ vinipātaṁ nirayaṁ upapannan’ti.",
  "mn136:9.6_0": "So evamāha: ",
  "mn136:9.7_0": "‘yo kira, bho,",
  "mn136:9.7_1": "pāṇātipātī adinnādāyī …pe…",
  "mn136:9.7_2": "micchādiṭṭhi,",
  "mn136:9.7_3": "sabbo so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "mn136:9.8_0": "Ye evaṁ jānanti, te sammā jānanti; ye aññathā jānanti, micchā tesaṁ ñāṇan’ti. ",
  "mn136:9.9_0": "Iti so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa voharati:",
  "mn136:9.9_1": "‘idameva saccaṁ,",
  "mn136:9.9_2": "moghamaññan’ti.",
  "mn136:10.1_0": "Idha panānanda,",
  "mn136:10.1_1": "ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya",
  "mn136:10.1_2": "tathārūpaṁ cetosamādhiṁ phusati yathāsamāhite citte dibbena cakkhunā visuddhena atikkantamānusakena amuṁ",
  "mn136:10.1_3": "puggalaṁ passati—",
  "mn136:10.2_0": "idha pāṇātipātiṁ adinnādāyiṁ …pe…",
  "mn136:10.2_1": "micchādiṭṭhiṁ,",
  "mn136:10.2_2": "kāyassa bhedā paraṁ maraṇā passati sugatiṁ saggaṁ lokaṁ upapannaṁ.",
  "mn136:10.3_0": "So evamāha: ",
  "mn136:10.4_0": "‘natthi kira, bho, pāpakāni kammāni, natthi duccaritassa vipāko. ",
  "mn136:10.5_0": "Amāhaṁ puggalaṁ addasaṁ—idha pāṇātipātiṁ adinnādāyiṁ …pe…",
  "mn136:10.5_1": "micchādiṭṭhiṁ,",
  "mn136:10.5_2": "kāyassa bhedā paraṁ maraṇā passāmi sugatiṁ saggaṁ lokaṁ upapannan’ti.",
  "mn136:10.6_0": "So evamāha: ",
  "mn136:10.7_0": "‘yo kira, bho,",
  "mn136:10.7_1": "pāṇātipātī adinnādāyī …pe…",
  "mn136:10.7_2": "micchādiṭṭhi,",
  "mn136:10.7_3": "sabbo so kāyassa bhedā paraṁ maraṇā sugatiṁ saggaṁ lokaṁ upapajjati.",
  "mn136:10.8_0": "Ye evaṁ jānanti te sammā jānanti; ye aññathā jānanti, micchā tesaṁ ñāṇan’ti. ",
  "mn136:10.9_0": "Iti so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa voharati:",
  "mn136:10.9_1": "‘idameva saccaṁ,",
  "mn136:10.9_2": "moghamaññan’ti.",
  "mn136:11.1_0": "Idhānanda,",
  "mn136:11.1_1": "ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya",
  "mn136:11.1_2": "tathārūpaṁ cetosamādhiṁ phusati yathāsamāhite citte dibbena cakkhunā visuddhena atikkantamānusakena amuṁ",
  "mn136:11.1_3": "puggalaṁ passati—",
  "mn136:11.2_0": "idha pāṇātipātā paṭivirataṁ adinnādānā paṭivirataṁ kāmesumicchācārā paṭivirataṁ musāvādā paṭivirataṁ",
  "mn136:11.2_1": "pisuṇāya vācāya paṭivirataṁ pharusāya vācāya paṭivirataṁ samphappalāpā paṭivirataṁ anabhijjhāluṁ abyāpannacittaṁ",
  "mn136:11.2_2": "sammādiṭṭhiṁ,",
  "mn136:11.2_3": "kāyassa bhedā paraṁ maraṇā passati sugatiṁ saggaṁ lokaṁ upapannaṁ.",
  "mn136:11.3_0": "So evamāha: ",
  "mn136:11.4_0": "‘atthi kira, bho, kalyāṇāni kammāni, atthi sucaritassa vipāko. ",
  "mn136:11.5_0": "Amāhaṁ puggalaṁ addasaṁ—idha pāṇātipātā paṭivirataṁ adinnādānā paṭivirataṁ …pe…",
  "mn136:11.5_1": "sammādiṭṭhiṁ,",
  "mn136:11.5_2": "kāyassa bhedā paraṁ maraṇā passāmi sugatiṁ saggaṁ lokaṁ upapannan’ti.",
  "mn136:11.6_0": "So evamāha: ",
  "mn136:11.7_0": "‘yo kira, bho,",
  "mn136:11.7_1": "pāṇātipātā paṭivirato adinnādānā paṭivirato …pe…",
  "mn136:11.7_2": "sammādiṭṭhi sabbo so kāyassa bhedā paraṁ maraṇā sugatiṁ saggaṁ lokaṁ upapajjati.",
  "mn136:11.8_0": "Ye evaṁ jānanti te sammā jānanti; ye aññathā jānanti, micchā tesaṁ ñāṇan’ti. ",
  "mn136:11.9_0": "Iti so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa voharati:",
  "mn136:11.9_1": "‘idameva saccaṁ,",
  "mn136:11.9_2": "moghamaññan’ti.",
  "mn136:12.1_0": "Idha panānanda,",
  "mn136:12.1_1": "ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya",
  "mn136:12.1_2": "tathārūpaṁ cetosamādhiṁ phusati yathāsamāhite citte dibbena cakkhunā visuddhena atikkantamānusakena amuṁ",
  "mn136:12.1_3": "puggalaṁ passati—idha pāṇātipātā paṭivirataṁ …pe…",
  "mn136:12.1_4": "sammādiṭṭhiṁ,",
  "mn136:12.1_5": "kāyassa bhedā paraṁ maraṇā passati apāyaṁ duggatiṁ vinipātaṁ nirayaṁ upapannaṁ.",
  "mn136:12.2_0": "So evamāha: ",
  "mn136:12.3_0": "‘natthi kira, bho, kalyāṇāni kammāni, natthi sucaritassa vipāko. Amāhaṁ puggalaṁ addasaṁ—",
  "mn136:12.4_0": "idha pāṇātipātā paṭivirataṁ adinnādānā paṭivirataṁ …pe…",
  "mn136:12.4_1": "sammādiṭṭhiṁ,",
  "mn136:12.4_2": "kāyassa bhedā paraṁ maraṇā passāmi apāyaṁ duggatiṁ vinipātaṁ nirayaṁ upapannan’ti.",
  "mn136:12.5_0": "So evamāha: ‘yo kira, bho,",
  "mn136:12.5_1": "pāṇātipātā paṭivirato adinnādānā paṭivirato …pe…",
  "mn136:12.5_2": "sammādiṭṭhi,",
  "mn136:12.5_3": "sabbo so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "mn136:12.6_0": "Ye evaṁ jānanti te sammā jānanti; ye aññathā jānanti, micchā tesaṁ ñāṇan’ti. ",
  "mn136:12.7_0": "Iti so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa voharati:",
  "mn136:12.7_1": "‘idameva saccaṁ,",
  "mn136:12.7_2": "moghamaññan’ti.",
  "mn136:13.1_0": "Tatrānanda, yvāyaṁ samaṇo vā brāhmaṇo vā evamāha: ",
  "mn136:13.2_0": "‘atthi kira, bho, pāpakāni kammāni, atthi duccaritassa vipāko’ti idamassa anujānāmi; ",
  "mn136:13.3_0": "yampi so evamāha: ",
  "mn136:13.4_0": "‘amāhaṁ puggalaṁ addasaṁ—idha pāṇātipātiṁ adinnādāyiṁ …pe…",
  "mn136:13.4_1": "micchādiṭṭhiṁ,",
  "mn136:13.4_2": "kāyassa bhedā paraṁ maraṇā passāmi apāyaṁ duggatiṁ vinipātaṁ nirayaṁ upapannan’ti idampissa anujānāmi;",
  "mn136:13.5_0": "yañca kho so evamāha: ",
  "mn136:13.6_0": "‘yo kira, bho,",
  "mn136:13.6_1": "pāṇātipātī adinnādāyī …pe…",
  "mn136:13.6_2": "micchādiṭṭhi,",
  "mn136:13.6_3": "sabbo so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī’ti idamassa nānujānāmi;",
  "mn136:13.7_0": "yampi so evamāha: ",
  "mn136:13.8_0": "‘ye evaṁ jānanti te sammā jānanti; ye aññathā jānanti, micchā tesaṁ ñāṇan’ti idampissa nānujānāmi; ",
  "mn136:13.9_0": "yampi so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa voharati:",
  "mn136:13.9_1": "‘idameva saccaṁ,",
  "mn136:13.9_2": "moghamaññan’ti idampissa nānujānāmi.",
  "mn136:13.10_0": "Taṁ kissa hetu? ",
  "mn136:13.11_0": "Aññathā hi, ānanda, tathāgatassa mahākammavibhaṅge ñāṇaṁ hoti. ",
  "mn136:14.1_0": "Tatrānanda, yvāyaṁ samaṇo vā brāhmaṇo vā evamāha: ",
  "mn136:14.2_0": "‘natthi kira, bho, pāpakāni kammāni, natthi duccaritassa vipāko’ti idamassa nānujānāmi; ",
  "mn136:14.3_0": "yañca kho so evamāha: ",
  "mn136:14.4_0": "‘amāhaṁ puggalaṁ addasaṁ—idha pāṇātipātiṁ adinnādāyiṁ …pe…",
  "mn136:14.4_1": "micchādiṭṭhiṁ kāyassa bhedā paraṁ maraṇā passāmi sugatiṁ saggaṁ lokaṁ upapannan’ti idamassa anujānāmi;",
  "mn136:14.5_0": "yañca kho so evamāha: ",
  "mn136:14.6_0": "‘yo kira, bho,",
  "mn136:14.6_1": "pāṇātipātī adinnādāyī …pe…",
  "mn136:14.6_2": "micchādiṭṭhi,",
  "mn136:14.6_3": "sabbo so kāyassa bhedā paraṁ maraṇā sugatiṁ saggaṁ lokaṁ upapajjatī’ti idamassa nānujānāmi;",
  "mn136:14.7_0": "yampi so evamāha: ",
  "mn136:14.8_0": "‘ye evaṁ jānanti te sammā jānanti; ye aññathā jānanti, micchā tesaṁ ñāṇan’ti idampissa nānujānāmi; ",
  "mn136:14.9_0": "yampi so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa voharati:",
  "mn136:14.9_1": "‘idameva saccaṁ,",
  "mn136:14.9_2": "moghamaññan’ti idampissa nānujānāmi.",
  "mn136:14.10_0": "Taṁ kissa hetu? ",
  "mn136:14.11_0": "Aññathā hi, ānanda, tathāgatassa mahākammavibhaṅge ñāṇaṁ hoti. ",
  "mn136:15.1_0": "Tatrānanda, yvāyaṁ samaṇo vā brāhmaṇo vā evamāha: ",
  "mn136:15.2_0": "‘atthi kira, bho, kalyāṇāni kammāni, atthi sucaritassa vipāko’ti idamassa anujānāmi; ",
  "mn136:15.3_0": "yampi so evamāha: ",
  "mn136:15.4_0": "‘amāhaṁ puggalaṁ addasaṁ—idha pāṇātipātā paṭivirataṁ adinnādānā paṭivirataṁ …pe…",
  "mn136:15.4_1": "sammādiṭṭhiṁ,",
  "mn136:15.4_2": "kāyassa bhedā paraṁ maraṇā passāmi sugatiṁ saggaṁ lokaṁ upapannan’ti idampissa anujānāmi;",
  "mn136:15.5_0": "yañca kho so evamāha: ",
  "mn136:15.6_0": "‘yo kira, bho,",
  "mn136:15.6_1": "pāṇātipātā paṭivirato adinnādānā paṭivirato …pe…",
  "mn136:15.6_2": "sammādiṭṭhi,",
  "mn136:15.6_3": "sabbo so kāyassa bhedā paraṁ maraṇā sugatiṁ saggaṁ lokaṁ upapajjatī’ti idamassa nānujānāmi;",
  "mn136:15.7_0": "yampi so evamāha: ",
  "mn136:15.8_0": "‘ye evaṁ jānanti te sammā jānanti; ye aññathā jānanti, micchā tesaṁ ñāṇan’ti idampissa nānujānāmi; ",
  "mn136:15.9_0": "yampi so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa voharati:",
  "mn136:15.9_1": "‘idameva saccaṁ,",
  "mn136:15.9_2": "moghamaññan’ti idampissa nānujānāmi.",
  "mn136:15.10_0": "Taṁ kissa hetu? ",
  "mn136:15.11_0": "Aññathā hi, ānanda, tathāgatassa mahākammavibhaṅge ñāṇaṁ hoti. ",
  "mn136:16.1_0": "Tatrānanda, yvāyaṁ samaṇo vā brāhmaṇo vā evamāha: ",
  "mn136:16.2_0": "‘natthi kira, bho, kalyāṇāni kammāni, natthi sucaritassa vipāko’ti idamassa nānujānāmi; ",
  "mn136:16.3_0": "yañca kho so evamāha: ",
  "mn136:16.4_0": "‘amāhaṁ puggalaṁ addasaṁ—idha pāṇātipātā paṭivirataṁ adinnādānā paṭivirataṁ …pe…",
  "mn136:16.4_1": "sammādiṭṭhiṁ,",
  "mn136:16.4_2": "kāyassa bhedā paraṁ maraṇā passāmi apāyaṁ duggatiṁ vinipātaṁ nirayaṁ upapannan’ti idamassa anujānāmi;",
  "mn136:16.5_0": "yañca kho so evamāha: ",
  "mn136:16.6_0": "‘yo kira, bho,",
  "mn136:16.6_1": "pāṇātipātā paṭivirato adinnādānā paṭivirato …pe…",
  "mn136:16.6_2": "sammādiṭṭhi,",
  "mn136:16.6_3": "sabbo so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī’ti idamassa nānujānāmi;",
  "mn136:16.7_0": "yañca kho so evamāha: ‘ye evaṁ jānanti te sammā jānanti; ",
  "mn136:16.8_0": "ye aññathā jānanti, micchā tesaṁ ñāṇan’ti idampissa nānujānāmi; ",
  "mn136:16.9_0": "yampi so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa voharati:",
  "mn136:16.9_1": "‘idameva saccaṁ,",
  "mn136:16.9_2": "moghamaññan’ti idampissa nānujānāmi.",
  "mn136:16.10_0": "Taṁ kissa hetu? ",
  "mn136:16.11_0": "Aññathā hi, ānanda, tathāgatassa mahākammavibhaṅge ñāṇaṁ hoti. ",
  "mn136:17.1_0": "Tatrānanda,",
  "mn136:17.1_1": "yvāyaṁ puggalo idha pāṇātipātī adinnādāyī …pe…",
  "mn136:17.1_2": "micchādiṭṭhi,",
  "mn136:17.1_3": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati,",
  "mn136:17.2_0": "pubbe vāssa taṁ kataṁ hoti pāpakammaṁ dukkhavedanīyaṁ,",
  "mn136:17.2_1": "pacchā vāssa taṁ kataṁ hoti pāpakammaṁ dukkhavedanīyaṁ,",
  "mn136:17.2_2": "maraṇakāle vāssa hoti micchādiṭṭhi samattā samādinnā.",
  "mn136:17.3_0": "Tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "mn136:17.4_0": "Yañca kho so idha pāṇātipātī hoti adinnādāyī hoti …pe…",
  "mn136:17.4_1": "micchādiṭṭhi hoti tassa diṭṭheva dhamme vipākaṁ paṭisaṁvedeti upapajja vā apare vā pariyāye.",
  "mn136:18.1_0": "Tatrānanda,",
  "mn136:18.1_1": "yvāyaṁ puggalo idha pāṇātipātī adinnādāyī …pe…",
  "mn136:18.1_2": "micchādiṭṭhi kāyassa bhedā paraṁ maraṇā sugatiṁ saggaṁ lokaṁ upapajjati,",
  "mn136:18.2_0": "pubbe vāssa taṁ kataṁ hoti kalyāṇakammaṁ sukhavedanīyaṁ,",
  "mn136:18.2_1": "pacchā vāssa taṁ kataṁ hoti kalyāṇakammaṁ sukhavedanīyaṁ,",
  "mn136:18.2_2": "maraṇakāle vāssa hoti sammādiṭṭhi samattā samādinnā.",
  "mn136:18.3_0": "Tena so kāyassa bhedā paraṁ maraṇā sugatiṁ saggaṁ lokaṁ upapajjati. ",
  "mn136:18.4_0": "Yañca kho so idha pāṇātipātī hoti adinnādāyī hoti …pe…",
  "mn136:18.4_1": "micchādiṭṭhi hoti tassa diṭṭheva dhamme vipākaṁ paṭisaṁvedeti upapajja vā apare vā pariyāye.",
  "mn136:19.1_0": "Tatrānanda,",
  "mn136:19.1_1": "yvāyaṁ puggalo idha pāṇātipātā paṭivirato adinnādānā paṭivirato …pe…",
  "mn136:19.1_2": "sammādiṭṭhi,",
  "mn136:19.1_3": "kāyassa bhedā paraṁ maraṇā sugatiṁ saggaṁ lokaṁ upapajjati,",
  "mn136:19.2_0": "pubbe vāssa taṁ kataṁ hoti kalyāṇakammaṁ sukhavedanīyaṁ,",
  "mn136:19.2_1": "pacchā vāssa taṁ kataṁ hoti kalyāṇakammaṁ sukhavedanīyaṁ,",
  "mn136:19.2_2": "maraṇakāle vāssa hoti sammādiṭṭhi samattā samādinnā.",
  "mn136:19.3_0": "Tena so kāyassa bhedā paraṁ maraṇā sugatiṁ saggaṁ lokaṁ upapajjati. ",
  "mn136:19.4_0": "Yañca kho so idha pāṇātipātā paṭivirato hoti adinnādānā paṭivirato hoti …pe…",
  "mn136:19.4_1": "sammādiṭṭhi hoti,",
  "mn136:19.4_2": "tassa diṭṭheva dhamme vipākaṁ paṭisaṁvedeti upapajja vā apare vā pariyāye.",
  "mn136:20.1_0": "Tatrānanda,",
  "mn136:20.1_1": "yvāyaṁ puggalo idha pāṇātipātā paṭivirato adinnādānā paṭivirato …pe…",
  "mn136:20.1_2": "sammādiṭṭhi,",
  "mn136:20.1_3": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati,",
  "mn136:20.2_0": "pubbe vāssa taṁ kataṁ hoti pāpakammaṁ dukkhavedanīyaṁ,",
  "mn136:20.2_1": "pacchā vāssa taṁ kataṁ hoti pāpakammaṁ dukkhavedanīyaṁ,",
  "mn136:20.2_2": "maraṇakāle vāssa hoti micchādiṭṭhi samattā samādinnā.",
  "mn136:20.3_0": "Tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "mn136:20.4_0": "Yañca kho so idha pāṇātipātā paṭivirato hoti,",
  "mn136:20.4_1": "adinnādānā paṭivirato hoti …pe…",
  "mn136:20.4_2": "sammādiṭṭhi hoti,",
  "mn136:20.4_3": "tassa diṭṭheva dhamme vipākaṁ paṭisaṁvedeti upapajja vā apare vā pariyāye.",
  "mn136:21.1_0": "Iti kho, ānanda,",
  "mn136:21.1_1": "atthi kammaṁ abhabbaṁ abhabbābhāsaṁ,",
  "mn136:21.1_2": "atthi kammaṁ abhabbaṁ bhabbābhāsaṁ,",
  "mn136:21.1_3": "atthi kammaṁ bhabbañceva bhabbābhāsañca,",
  "mn136:21.1_4": "atthi kammaṁ bhabbaṁ abhabbābhāsan”ti.",
  "mn136:21.2_0": "Idamavoca bhagavā. ",
  "mn136:21.3_0": "Attamano āyasmā ānando bhagavato bhāsitaṁ abhinandīti. ",
  "mn136:21.4_0": "Mahākammavibhaṅgasuttaṁ niṭṭhitaṁ chaṭṭhaṁ. "
}