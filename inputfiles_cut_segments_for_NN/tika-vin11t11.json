{
  "tika-vin11t11:0_0": "Saṅghādisesakathāvaṇṇanā",
  "tika-vin11t11:1_0": "2011.",
  "tika-vin11t11:1_1": "Evaṁ bhikkhunivibhaṅge āgataṁ pārājikavinicchayaṁ vatvā idāni tadanantaruddiṭṭhaṁ saṅghādisesavinicchayaṁ dassetumāha ‘‘yā pana bhikkhunī’’tiādi.",
  "tika-vin11t11:1_2": "Ussayavādāti kodhussayamānussayavasena vivadamānā.",
  "tika-vin11t11:1_3": "Tatoyeva aṭṭaṁ karoti sīlenāti aṭṭakārī.",
  "tika-vin11t11:1_4": "Ettha ca ‘‘aṭṭo’’ti vohārikavinicchayo vuccati,",
  "tika-vin11t11:1_5": "yaṁ pabbajitā ‘‘adhikaraṇa’’ntipi vadanti.",
  "tika-vin11t11:1_6": "Sabbattha vattabbe mukhamassā atthīti mukharī, bahubhāṇīti attho.",
  "tika-vin11t11:1_7": "Yena kenaci narena saddhinti ‘‘gahapatinā vā gahapatiputtena vā’’tiādinā (pāci.",
  "tika-vin11t11:1_8": "679) dassitena yena kenaci manussena saddhiṁ. Idhāti imasmiṁ sāsane. Kirāti padapūraṇe, anussavane vā.",
  "tika-vin11t11:2_0": "2012.Sakkhiṁvāti paccakkhato jānanakaṁ vā.",
  "tika-vin11t11:2_1": "Aṭṭaṁ kātuṁ gacchantiyā pade pade tathā dukkaṭanti yojanā.",
  "tika-vin11t11:3_0": "2013.Vohāriketi vinicchayāmacce.",
  "tika-vin11t11:4_0": "2014.Anantaranti tassa vacanānantaraṁ.",
  "tika-vin11t11:5_0": "2015.Itaroti aṭṭakārako.",
  "tika-vin11t11:5_1": "Pubbasadisova vinicchayoti paṭhamārocane dukkaṭaṁ,",
  "tika-vin11t11:5_2": "dutiyārocane thullaccayanti vuttaṁ hoti.",
  "tika-vin11t11:6_0": "2016. ‘‘Tava,",
  "tika-vin11t11:6_1": "mamāpi ca kathaṁ tuvameva ārocehī’’ti itarena vuttā bhikkhunīti yojanā.",
  "tika-vin11t11:6_2": "Yathākāmanti tassā ca attano ca vacane yaṁ paṭhamaṁ vattumicchati, taṁ icchānurūpaṁ ārocetu.",
  "tika-vin11t11:7_0": "2018-9.",
  "tika-vin11t11:7_1": "Ubhinnampi yathā tathā ārocitakathaṁ sutvāti yojanā.",
  "tika-vin11t11:7_2": "Yathā tathāti pubbe vuttanayena kenaci pakārena. Tehīti vohārikehi.",
  "tika-vin11t11:7_3": "Aṭṭe pana ca niṭṭhiteti aṭṭakārakesu ekasmiṁ pakkhe parājite.",
  "tika-vin11t11:7_4": "Yathāha ‘‘parājite aṭṭakārake aṭṭapariyosānaṁ nāma hotī’’ti.",
  "tika-vin11t11:7_5": "Aṭṭassa pariyosāneti ettha ‘‘tassā’’ti seso.",
  "tika-vin11t11:7_6": "Tassa aṭṭassa pariyosāneti yojanā.",
  "tika-vin11t11:8_0": "2020-23.",
  "tika-vin11t11:8_1": "Anāpattivisayaṁ dassetumāha ‘‘dūtaṁ vāpī’’tiādi.",
  "tika-vin11t11:8_2": "Paccatthikamanussehi dūtaṁ vāpi pahiṇitvā sayampi vā āgantvā yā pana ākaḍḍhīyatīti yojanā.",
  "tika-vin11t11:8_3": "Aññehīti gāmadārakādīhi aññehi.",
  "tika-vin11t11:8_4": "Kiñci paraṁ anodissāti yojanā.",
  "tika-vin11t11:8_5": "Imissā odissa vutte tehi gahitadaṇḍe tassā ca gīvāti sūcitaṁ hoti. Yā rakkhaṁ yācati ,",
  "tika-vin11t11:8_6": "tattha tasmiṁ rakkhāyācane tassā anāpatti pakāsitāti yojanā. Aññato sutvāti yojanā.",
  "tika-vin11t11:8_7": "Ummattikādīnanti ettha ādi-saddena ādikammikā gahitā.",
  "tika-vin11t11:9_0": "Samuṭṭhānaṁ kathinena tulyanti yojanā.",
  "tika-vin11t11:9_1": "Sesaṁ dassetumāha ‘‘sakiriyaṁ ida’’nti. Idaṁ sikkhāpadaṁ.",
  "tika-vin11t11:9_2": "Kiriyāya saha vattatīti sakiriyaṁ aṭṭakaraṇena āpajjanato.",
  "tika-vin11t11:9_3": "‘‘Samuṭṭhāna’’nti iminā ca samuṭṭhānādivinicchayo upalakkhitoti daṭṭhabbo.",
  "tika-vin11t11:10_0": "Aṭṭakārikākathāvaṇṇanā.",
  "tika-vin11t11:11_0": "2024-5.Jānantīti ‘‘sāmaṁ vā jānāti,",
  "tika-vin11t11:11_1": "aññe vā tassā ārocentī’’ti (pāci. 684) vuttanayena jānantī.",
  "tika-vin11t11:11_2": "Corinti yāya pañcamāsagghanakato paṭṭhāya yaṁ kiñci parasantakaṁ avaharitaṁ, ayaṁ corī nāma.",
  "tika-vin11t11:11_3": "Vajjhaṁ viditanti ‘‘tena kammena vadhārahā aya’’nti evaṁ viditaṁ. Saṅghanti bhikkhunisaṅghaṁ. Anapaloketvāti anāpucchā.",
  "tika-vin11t11:11_4": "Rājānaṁ vāti raññā anusāsitabbaṭṭhāne taṁ rājānaṁ vā.",
  "tika-vin11t11:11_5": "Yathāha ‘‘rājā nāma yattha rājā anusāsati, rājā apaloketabbo’’ti.",
  "tika-vin11t11:11_6": "Gaṇameva vāti ‘‘tumheva tattha anusāsathā’’ti rājūhi dinnaṁ gāmanigamamallagaṇādikaṁ gaṇaṁ vā.",
  "tika-vin11t11:11_7": "Mallagaṇaṁ nāma pānīyaṭṭhapanapokkharaṇikhaṇanādipuññakammaniyutto janasamūho.",
  "tika-vin11t11:11_8": "Eteneva evameva dinnagāmavarā pūgā ca seniyo ca saṅgahitā. Vuṭṭhāpeyyāti upasampādeyya.",
  "tika-vin11t11:11_9": "Kappanti ca vakkhamānalakkhaṇaṁ kappaṁ.",
  "tika-vin11t11:11_10": "Sā corivuṭṭhāpananti sambandho.",
  "tika-vin11t11:11_11": "Upajjhāyā hutvā yā coriṁ upasampādeti, sā bhikkhunīti attho.",
  "tika-vin11t11:11_12": "Upajjhāyassa bhikkhussa dukkaṭaṁ.",
  "tika-vin11t11:12_0": "2026.Pañcamāsagghananti ettha pañcamāsañca pañcamāsagghanakañca pañcamāsagghananti ekadesasarūpekasesanayena pañcamāsassāpi gahaṇaṁ.",
  "tika-vin11t11:12_1": "Atirekagghanaṁ vāpīti etthāpi eseva nayo.",
  "tika-vin11t11:13_0": "2027.",
  "tika-vin11t11:13_1": "Pabbajitaṁ pubbaṁ yāya sā pabbajitapubbā.",
  "tika-vin11t11:13_2": "Vuttappakāraṁ corakammaṁ katvāpi titthāyatanādīsu yā paṭhamaṁ pabbajitāti attho.",
  "tika-vin11t11:14_0": "2028-30.",
  "tika-vin11t11:14_1": "Idāni pubbapayogadukkaṭādiāpattivibhāgaṁ dassetumāha ‘‘vuṭṭhāpeti ca yā cori’’ntiādi.",
  "tika-vin11t11:14_2": "Idha ‘‘upajjhāyā hutvā’’ti seso.",
  "tika-vin11t11:14_3": "Idaṁ kappaṁ ṭhapetvāti yojanā.",
  "tika-vin11t11:14_4": "Sīmaṁ sammannati cāti abhinavaṁ sīmaṁ sammannati, bandhatīti vuttaṁ hoti. Assāti bhaveyya.",
  "tika-vin11t11:14_5": "‘‘Dukkaṭa’’nti iminā ca ‘‘thullaccayaṁ dvaya’’nti iminā ca yojetabbaṁ.",
  "tika-vin11t11:15_0": "Kammanteti upasampadakammassa pariyosāne,",
  "tika-vin11t11:15_1": "tatiyāya kammavācāya yyakārappattāyāti vuttaṁ hoti.",
  "tika-vin11t11:16_0": "2031.Ajānantīti coriṁ ajānantī. (Idaṁ sikkhāpadaṁ.)",
  "tika-vin11t11:17_0": "2032.Corivuṭṭhāpanaṁ nāmāti idaṁ sikkhāpadaṁ corivuṭṭhāpanasamuṭṭhānaṁ nāma.",
  "tika-vin11t11:17_1": "Vācacittatoti khaṇḍasīmaṁ agantvā karontiyā vācācittehi.",
  "tika-vin11t11:17_2": "Kāyavācādito cevāti gantvā karontiyā kāyavācācittato ca samuṭṭhāti.",
  "tika-vin11t11:17_3": "Yathāha ‘‘kenacideva karaṇīyena pakkantāsu bhikkhunīsu agantvā khaṇḍasīmaṁ vā nadiṁ vā yathānisinnaṭṭhāneyeva attano nissitakaparisāya saddhiṁ vuṭṭhāpentiyā vācācittato samuṭṭhāti,",
  "tika-vin11t11:17_4": "khaṇḍasīmaṁ vā nadiṁ vā gantvā vuṭṭhāpentiyā kāyavācācittato samuṭṭhātī’’ti (pāci. aṭṭha. 683).",
  "tika-vin11t11:17_5": "Kriyākriyanti anāpucchāvuṭṭhāpanavasena kiriyākiriyaṁ.",
  "tika-vin11t11:18_0": "Corivuṭṭhāpanakathāvaṇṇanā.",
  "tika-vin11t11:19_0": "2033-4.Gāmantaranti aññaṁ gāmaṁ.",
  "tika-vin11t11:19_1": "Yā ekā sace gaccheyyāti sambandho.",
  "tika-vin11t11:19_2": "Nadīpāranti etthāpi eseva nayo. Nadiyā pāraṁ nadīpāraṁ.",
  "tika-vin11t11:19_3": "‘‘Ekā vā’’ti uparipi yojetabbaṁ. Ohīyeyyāti vinā bhaveyya. Idha ‘‘araññe’’ti seso.",
  "tika-vin11t11:19_4": "Araññalakkhaṇaṁ ‘‘indakhīla’’iccādinā vakkhati.",
  "tika-vin11t11:19_5": "‘‘Ekā vā rattiṁ vippavaseyya,",
  "tika-vin11t11:19_6": "ekā vā gaṇamhā ohīyeyyā’’ti sikkhāpadakkamo,",
  "tika-vin11t11:19_7": "evaṁ santepi gāthābandhavasena ‘‘rattiṁ vippavaseyyā’’ti ante vuttaṁ .",
  "tika-vin11t11:19_8": "Teneva vibhāgavinicchaye desanāruḷhakkameneva ‘‘pureruṇodayāyevā’’tiādiṁ vakkhati.",
  "tika-vin11t11:19_9": "Sā paṭhamāpattikaṁ garukaṁ dhammaṁ āpannā siyāti yojanā.",
  "tika-vin11t11:19_10": "Paṭhamaṁ āpatti etassāti paṭhamāpattiko,",
  "tika-vin11t11:19_11": "vītikkamakkhaṇeyeva āpajjitabboti attho.",
  "tika-vin11t11:19_12": "‘‘Garukaṁ dhamma’’nti iminā sambandho.",
  "tika-vin11t11:19_13": "Sakagāmā nikkhamantiyāti bhikkhuniyā attano vasanagāmato nikkhamantiyā.",
  "tika-vin11t11:20_0": "2035.Tato sakagāmato.",
  "tika-vin11t11:21_0": "2036-7.",
  "tika-vin11t11:21_1": "Ekena padavārena itarassa gāmassa parikkhepe atikkante,",
  "tika-vin11t11:21_2": "upacārokkame vā thullaccayanti yojanā.",
  "tika-vin11t11:21_3": "Atikkante okkanteti ettha ‘‘parikkhepe upacāre’’ti adhikārato labbhati.",
  "tika-vin11t11:22_0": "2038-9.Nikkhamitvāti attano paviṭṭhagāmato nikkhamitvā.",
  "tika-vin11t11:22_1": "Ayameva nayoti ‘‘ekena padavārena thullaccayaṁ,",
  "tika-vin11t11:22_2": "dutiyena garukāpattī’’ti ayaṁ nayo.",
  "tika-vin11t11:23_0": "Vaticchiddena vā khaṇḍapākārena vāti yojanā.",
  "tika-vin11t11:23_1": "‘‘Tathā’’ti iminā ‘‘pākārenā’’ti etthāpi vā-saddassa sambandhanīyataṁ dasseti.",
  "tika-vin11t11:23_2": "‘‘Bhikkhuvihārassa bhūmi tāsamakappiyā’’ti vakkhamānattā vihārassa bhūminti bhikkhunivihārabhūmi gahitā.",
  "tika-vin11t11:23_3": "‘‘Kappiyanti paviṭṭhattā’’ti iminā vakkhamānassa kāraṇaṁ dasseti.",
  "tika-vin11t11:23_4": "Koci dosoti thullaccayasaṅghādiseso vuccamāno yo koci doso.",
  "tika-vin11t11:24_0": "2040.Tāsanti bhikkhunīnaṁ.",
  "tika-vin11t11:24_1": "‘‘Akappiyā’’ti iminā tatthāpi paviṭṭhāya gāmantarapaccayā āpattisambhavamāha.",
  "tika-vin11t11:25_0": "2041.",
  "tika-vin11t11:25_1": "‘‘Paṭhamaṁ pādaṁ atikkāmentiyā’’ti (pāci.",
  "tika-vin11t11:25_2": "692) vuttattā ‘‘hatthi…pe… anāpatti siyāpatti,",
  "tika-vin11t11:25_3": "padasā gamane panā’’ti vuttaṁ.",
  "tika-vin11t11:26_0": "2042.‘‘Yaṁ kiñci…pe… āpatti pavisantiyā’’ti vuttassevatthassa upasaṁhārattā na punaruttidoso.",
  "tika-vin11t11:27_0": "2043-4.Lakkhaṇenupapannāyāti ‘‘nadī nāma timaṇḍalaṁ paṭicchādetvā yattha katthaci uttarantiyā bhikkhuniyā antaravāsako temiyatī’’ti (pāci.",
  "tika-vin11t11:27_1": "692) vuttalakkhaṇena samannāgatāya nadiyā.",
  "tika-vin11t11:27_2": "Yā pāraṁ tīraṁ gacchatīti yojanā.",
  "tika-vin11t11:28_0": "Paṭhamaṁ pādaṁ uddharitvāna tīre ṭhapentiyāti ‘‘idāni padavārena atikkamatī’’ti vattabbakāle paṭhamaṁ pādaṁ ukkhipitvā paratīre ṭhapentiyā.",
  "tika-vin11t11:28_1": "‘‘Dutiyapāduddhāre saṅghādiseso’’ti (pāci. aṭṭha.",
  "tika-vin11t11:28_2": "692) aṭṭhakathāvacanato ‘‘atikkame’’ti iminā uddhāro gahito.",
  "tika-vin11t11:29_0": "2045.Antaranadiyanti nadivemajjhe. Bhaṇḍitvāti kalahaṁ katvā.",
  "tika-vin11t11:29_1": "Orimaṁ tīranti āgatadisāya tīraṁ. Tathā paṭhame thullaccayaṁ , dutiye garu hotīti attho.",
  "tika-vin11t11:29_2": "Iminā sakalena vacanena ‘‘itarissā pana ayaṁ pakkantaṭṭhāne ṭhitā hoti,",
  "tika-vin11t11:29_3": "tasmā paratīraṁ gacchantiyāpi anāpattī’’ti aṭṭhakathāpi ulliṅgitā.",
  "tika-vin11t11:30_0": "2046.Rajjuyāti valliādikāya yāya kāyaci rajjuyā.",
  "tika-vin11t11:31_0": "2047.Pivitunti ettha ‘‘pānīya’’nti pakaraṇato labbhati.",
  "tika-vin11t11:31_1": "Avuttasamuccayatthena api-saddena bhaṇḍadhovanādiṁ saṅgaṇhāti. Athāti vākyārambhe nipāto.",
  "tika-vin11t11:31_2": "‘‘Nahānādikiccaṁ sampādetvā orimameva tīraṁ āgamissāmī’’ti ālayassa vijjamānattā āha ‘‘vaṭṭatī’’ti.",
  "tika-vin11t11:32_0": "2048.",
  "tika-vin11t11:32_1": "Padasānadiṁ otaritvānāti yojanā.",
  "tika-vin11t11:32_2": "Setuṁ ārohitvā tathā padasā uttarantiyā anāpattīti yojanā.",
  "tika-vin11t11:33_0": "2049.Gantvānāti ettha ‘‘nadi’’nti seso.",
  "tika-vin11t11:33_1": "Uttaraṇakāle padasā yātīti yojanā.",
  "tika-vin11t11:34_0": "2050.Vegenāti ekeneva vegena, antarā anivattitvāti attho.",
  "tika-vin11t11:35_0": "2051.‘‘Nisīditvā’’ti idaṁ ‘‘khandhe vā’’tiādīhipi yojetabbaṁ.",
  "tika-vin11t11:35_1": "Khandhādayo cettha sabhāgānameva gahetabbā.",
  "tika-vin11t11:35_2": "Hatthasaṅghātane vāti ubhohi baddhahatthavalaye vā.",
  "tika-vin11t11:36_0": "2052-3.Pāsanti hatthapāsaṁ.",
  "tika-vin11t11:36_1": "‘‘Ābhogaṁ vinā’’ti iminā ‘‘gamissāmī’’ti ābhoge kate ajānantiyā aruṇe uṭṭhitepi anāpattīti dīpitaṁ hoti.",
  "tika-vin11t11:36_2": "Yathāha ‘‘sace sajjhāyaṁ vā savanaṁ vā aññaṁ vā kiñci kammaṁ kurumānā ‘purearuṇeyeva dutiyikāya santikaṁ gamissāmī’ti ābhogaṁ karoti,",
  "tika-vin11t11:36_3": "ajānantiyā eva cassā aruṇo uggacchati, anāpattī’’ti (pāci. aṭṭha. 692).",
  "tika-vin11t11:36_4": "Nānāgabbhe vattabbameva natthīti dassetumāha ‘‘ekagabbhepi vā’’ti.",
  "tika-vin11t11:36_5": "Ekagabbhepi vā dutiyikāya hatthapāsaṁ atikkamma aruṇaṁ uṭṭhapentiyā bhikkhuniyā āpatti siyāti yojanā.",
  "tika-vin11t11:37_0": "2054.Dutiyāpāsanti dutiyikāya hatthapāsaṁ.",
  "tika-vin11t11:37_1": "‘‘Gamissāmī’’ti ābhogaṁ katvā gacchantiyā sace aruṇaṁ uṭṭheti, na dosoti yojanā.",
  "tika-vin11t11:38_0": "2055-6.",
  "tika-vin11t11:38_1": "Aññattha pañcadhanusatikassa (pārā.",
  "tika-vin11t11:38_2": "654) pacchimassa āraññakasenāsanassa vuttattā tato nivattetumāha ‘‘indakhīlamatikkammā’’tiādi. Etthāti imasmiṁ sikkhāpade.",
  "tika-vin11t11:38_3": "Dīpitanti aṭṭhakathāya ‘‘araññeti ettha nikkhamitvā bahi indakhīlā sabbametaṁ arañña’’nti (pāci. aṭṭha.",
  "tika-vin11t11:38_4": "692) evaṁ vuttalakkhaṇameva araññaṁ dassitanti attho.",
  "tika-vin11t11:39_0": "Dutiyikāya dassanūpacāraṁ vijahantiyā tassāti yojanā.",
  "tika-vin11t11:39_1": "‘‘Jahite’’ti idaṁ apekkhitvā ‘‘upacāre’’ti vibhattivipariṇāmo kātabbo.",
  "tika-vin11t11:40_0": "2057.Sāṇipākārapākārataruantarite ṭhāne asati dassanūpacāre satipi savanūpacāre āpatti hotīti yojanā.",
  "tika-vin11t11:41_0": "2058-60.Ettha kathanti yattha dūrepi dassanaṁ hoti,",
  "tika-vin11t11:41_1": "evarūpe ajjhokāse āpattiniyamo kathaṁ kātabboti attho.",
  "tika-vin11t11:41_2": "Anekesu ṭhānesu ‘‘savanūpacārātikkame’’ti vuccamānattā tattha lakkhaṇaṁ ṭhapetumāha ‘‘magga…pe… evarūpake’’ti. Ettha ‘‘ṭhāne’’ti seso.",
  "tika-vin11t11:41_3": "Kūjantiyāti yathāvaṇṇavavatthānaṁ na hoti, evaṁ abyattasaddaṁ karontiyā.",
  "tika-vin11t11:42_0": "Evarūpake ṭhāne dhammassavanārocane viya ca maggamūḷhassa saddena viya ca ‘‘ayye’’ti kūjantiyā tassā saddassa savanātikkame bhikkhuniyā garukā āpatti hotīti yojanā.",
  "tika-vin11t11:42_1": "‘‘Bhikkhuniyā garukā hotī’’ti idaṁ ‘‘dutiyikaṁ na pāpuṇissāmī’’ti nirussāhavasena veditabbaṁ.",
  "tika-vin11t11:42_2": "Teneva vakkhati ‘‘ohīyitvātha gacchantī’’tiādi.",
  "tika-vin11t11:42_3": "Etthāti ‘‘gaṇamhā ohīyeyyā’’ti imasmiṁ.",
  "tika-vin11t11:43_0": "2061.",
  "tika-vin11t11:43_1": "Atha gacchantī ohīyitvāti yojanā.",
  "tika-vin11t11:43_2": "‘‘Idāni ahaṁ pāpuṇissāmi’’ iti evaṁ saussāhā anubandhati, vaṭṭati,",
  "tika-vin11t11:43_3": "dutiyopacārātikkamepi anāpattīti vuttaṁ hoti.",
  "tika-vin11t11:44_0": "2062.",
  "tika-vin11t11:44_1": "‘‘Gacchatu ayaṁ’’ iti ussāhassacchedaṁ katvā ohīnā ce,",
  "tika-vin11t11:44_2": "tassā āpattīti ajjhāhārayojanā.",
  "tika-vin11t11:45_0": "2063.Itarāpīti gantuṁ samatthāpi.",
  "tika-vin11t11:45_1": "Ohīyatu ayanti cāti nirussāhappakāro sandassito.",
  "tika-vin11t11:45_2": "Vuttatthameva samatthayitumāha ‘‘saussāhā na hoti ce’’ti.",
  "tika-vin11t11:46_0": "2064-5.",
  "tika-vin11t11:46_1": "Purimā ekakaṁ maggaṁ yātīti yojanā. Ekameva ekakaṁ.",
  "tika-vin11t11:46_2": "Tasmāti yasmā ekissā itarā pakkantaṭṭhāne tiṭṭhati, tasmā.",
  "tika-vin11t11:46_3": "Tatthāti tasmiṁ gaṇamhāohīyane. Pi-saddo evakārattho.",
  "tika-vin11t11:46_4": "Anāpatti eva pakāsitāti yojanā.",
  "tika-vin11t11:47_0": "2066-7.Gāmantaragatāyāti gāmasīmagatāya. ‘‘Nadiyā’’ti iminā sambandho.",
  "tika-vin11t11:47_1": "Āpattiyocatassopīti rattivippavāsa gāmantaragamana nadipāragamana gaṇamhāohīyana saṅkhātā catasso saṅghādisesāpattiyo.",
  "tika-vin11t11:47_2": "Gaṇamhāohīyanamūlakāpattiyā gāmato bahi āpajjitabbattepi gāmantarokkamanamūlakāpattiyā antogāme āpajjitabbattepi ekakkhaṇeti gāmūpacāraṁ sandhāyāha.",
  "tika-vin11t11:48_0": "2068-9. Yā saddhiṁ yātā dutiyikā, sā ca pakkantā vā sace hoti, vibbhantā vā hoti, petānaṁ lokaṁ yātā vā hoti,",
  "tika-vin11t11:48_1": "kālakatā vā hotīti adhippāyo, pakkhasaṅkantā vā hoti,",
  "tika-vin11t11:48_2": "titthāyatanasaṅkantā vā hotīti adhippāyo, naṭṭhā vā hoti,",
  "tika-vin11t11:48_3": "pārājikāpannā vā hotīti adhippāyo.",
  "tika-vin11t11:48_4": "Evarūpe kāle gāmantarokkamanādīni…pe… anāpattīti ñātabbanti yojanā.",
  "tika-vin11t11:48_5": "Ummattikāyapi evaṁ cattāripi karontiyā anāpattīti yojanā.",
  "tika-vin11t11:49_0": "2070.‘‘Agāmake araññe’’ti idaṁ gāmābhāvena vuttaṁ, na viñjhāṭavisadisatāya.",
  "tika-vin11t11:50_0": "2071.",
  "tika-vin11t11:50_1": "Gāmabhāvato nadipāragamanagaṇamhāohīyanāpatti na sambhavati,",
  "tika-vin11t11:50_2": "tassāpi sakagāmattā gāmantaragamanamūlikāpatti ca divasabhāgattā rattivippavāsamūlikāpatti ca na sambhavatīti āha ‘‘sakagāme…pe… na vijjare’’ti. Yathākāmanti yathicchitaṁ,",
  "tika-vin11t11:50_3": "dutiyikāya asantiyāpīti attho.",
  "tika-vin11t11:51_0": "2072.",
  "tika-vin11t11:51_1": "Samuṭṭhānādayo paṭhamantimavatthunā tulyāti yojanā.",
  "tika-vin11t11:52_0": "Gāmantaragamanakathāvaṇṇanā.",
  "tika-vin11t11:53_0": "2073.Sīmāsammutiyā cevāti ‘‘samaggena saṅghena dhammena vinayena ukkhittaṁ bhikkhuniṁ kārakasaṅghaṁ anāpucchā tasseva kārakasaṅghassa chandaṁ ajānitvā osāressāmī’’ti navasīmāsammannane ca.",
  "tika-vin11t11:53_1": "Dvīhi kammavācāhi duve thullaccayā hontīti yojanā.",
  "tika-vin11t11:54_0": "2074.Kammassapariyosāneti osāraṇakammassa avasāne.",
  "tika-vin11t11:54_1": "Tikasaṅghādisesanti ‘‘dhammakamme dhammakammasaññā osāreti, āpatti saṅghādisesassa. Dhammakamme vematikā,",
  "tika-vin11t11:54_2": "dhammakamme adhammakammasaññā osāreti,",
  "tika-vin11t11:54_3": "āpatti saṅghādisesassā’’ti (pāci.",
  "tika-vin11t11:54_4": "697) tikasaṅghādisesaṁ vuttaṁ.",
  "tika-vin11t11:54_5": "Kammanti ca ukkhepanīyakammaṁ.",
  "tika-vin11t11:54_6": "Adhamme tikadukkaṭanti ‘‘adhammakamme dhammakammasaññā osāreti, āpatti dukkaṭassa. Adhammakamme vematikā, adhammakammasaññā osāreti,",
  "tika-vin11t11:54_7": "āpatti dukkaṭassā’’ti tikadukkaṭaṁ vuttaṁ.",
  "tika-vin11t11:55_0": "2075.Gaṇassāti tasseva kārakagaṇassa.",
  "tika-vin11t11:55_1": "Vatte vā pana vattantinti tecattālīsappabhede nettāravatte vattamānaṁ.",
  "tika-vin11t11:55_2": "Tecattālīsappabhedaṁ pana vattakkhandhake (cūḷava. 376) āvi bhavissati.",
  "tika-vin11t11:55_3": "Nettāravatteti kammato nittharaṇassa hetubhūte vatte.",
  "tika-vin11t11:56_0": "2077. Osāraṇaṁ kriyaṁ. Anāpucchanaṁ akriyaṁ.",
  "tika-vin11t11:57_0": "Catutthaṁ.",
  "tika-vin11t11:58_0": "2078-9.Avassutāti methunarāgena tintā. Evamuparipi.",
  "tika-vin11t11:58_1": "‘‘Manussapuggalassā’’ti iminā yakkhādīnaṁ paṭikkhepo.",
  "tika-vin11t11:58_2": "‘‘Udake…pe… dukkaṭa’’nti vakkhamānattā āmisanti aññatra dantaponā ajjhoharaṇīyassa gahaṇaṁ. Payogatoti payogagaṇanāya.",
  "tika-vin11t11:59_0": "2080.Ekatovassuteti pumitthiyā sāmaññena pulliṅganiddeso. Kathametaṁ viññāyatīti?",
  "tika-vin11t11:59_1": "‘‘Ekatoavassuteti ettha bhikkhuniyā avassutabhāvo daṭṭhabboti mahāpaccariyaṁ vuttaṁ.",
  "tika-vin11t11:59_2": "Mahāaṭṭhakathāyaṁ panetaṁ na vuttaṁ, taṁ pāḷiyā sametī’’ti (pāci. aṭṭha. 701) vuttattā viññāyati.",
  "tika-vin11t11:59_3": "Ettha ca etaṁ na vuttanti ‘‘bhikkhuniyā avassutabhāvo daṭṭhabbo’’ti etaṁ niyamanaṁ na vuttaṁ. Tanti taṁ niyametvā avacanaṁ.",
  "tika-vin11t11:59_4": "Pāḷiyā sametīti ‘‘ekatoavassute’’ti (pāci.",
  "tika-vin11t11:59_5": "701-702) avisesetvā vuttapāḷiyā,",
  "tika-vin11t11:59_6": "‘‘anavassutoti jānantī paṭiggaṇhātī’’ti (pāci. 703) imāya ca pāḷiyā sameti.",
  "tika-vin11t11:59_7": "Yadi hi puggalassa avassutabhāvo nappamāṇaṁ,",
  "tika-vin11t11:59_8": "kiṁ ‘‘anavassutoti jānantī’’ti iminā vacanena.",
  "tika-vin11t11:59_9": "‘‘Anāpatti ubho anavassutā honti,",
  "tika-vin11t11:59_10": "anavassutā paṭiggaṇhātī’’ti ettakameva vattabbaṁ siyā.",
  "tika-vin11t11:59_11": "Ajjhohārapayogesu bahūsu thullaccayacayo thullaccayānaṁ samūho siyā,",
  "tika-vin11t11:59_12": "payogagaṇanāya bahūni thullaccayāni hontīti adhippāyo.",
  "tika-vin11t11:60_0": "2081. Sambhave,",
  "tika-vin11t11:60_1": "byabhicāre ca visesanaṁ sātthakaṁ bhavatīti ‘‘manussaviggahāna’’nti idaṁ visesanaṁ yakkhapetatiracchānapadehi yojetabbaṁ.",
  "tika-vin11t11:60_2": "Ubhatoavassute sati manussaviggahānaṁ yakkhapetatiracchānānaṁ hatthato ca paṇḍakānaṁ hatthato ca tathāti yojanā.",
  "tika-vin11t11:60_3": "Tathā-saddenettha ‘‘yaṁ kiñci āmisaṁ paṭiggaṇhāti, dukkaṭaṁ.",
  "tika-vin11t11:60_4": "Ajjhohārapayogesu thullaccayacayo siyā’’ti yathāvuttamatidisati.",
  "tika-vin11t11:61_0": "2082.Etthāti imesu yakkhādīsu.",
  "tika-vin11t11:61_1": "Ekatoavassute sati āmisaṁ paṭiggaṇhantiyā dukkaṭaṁ.",
  "tika-vin11t11:61_2": "Sabbatthāti sabbesu manussāmanussesu ekato, ubhato vā anavassutesu.",
  "tika-vin11t11:61_3": "Udake dantakaṭṭhaketi udakassa, dantakaṭṭhassa ca gahaṇe.",
  "tika-vin11t11:61_4": "Paribhoge cāti paṭiggahaṇe ceva paribhoge ca.",
  "tika-vin11t11:62_0": "2083-4.Ubhayāvassutābhāveti bhikkhuniyā,",
  "tika-vin11t11:62_1": "puggalassa ca ubhinnaṁ avassutatte asati yadi āmisaṁ paṭiggaṇhāti , na dosoti yojanā. Ayaṁ purisapuggalo.",
  "tika-vin11t11:62_2": "Na ca avassutoti neva avassutoti ñatvā. Yā pana āmisaṁ paṭiggaṇhāti,",
  "tika-vin11t11:62_3": "tassā ca ummattikādīnañca anāpatti pakāsitāti yojanā. ‘‘Yā gaṇhāti,",
  "tika-vin11t11:62_4": "tassā anāpattī’’ti vuttepi paribhuñjantiyāva anāpattibhāvo daṭṭhabbo.",
  "tika-vin11t11:63_0": "Pañcamaṁ.",
  "tika-vin11t11:64_0": "2085.Uyyojaneti ‘‘kiṁ te ayye eso purisapuggalo karissati avassuto vā anavassuto vā, yato tvaṁ anavassutā,",
  "tika-vin11t11:64_1": "iṅgha ayye yaṁ te eso purisapuggalo deti khādanīyaṁ vā bhojanīyaṁ vā,",
  "tika-vin11t11:64_2": "taṁ tvaṁ sahatthā paṭiggahetvā khāda vā bhuñja vā’’ti (pāci. 705) vuttanayena niyojane. Ekissāti uyyojikāya. Itarissāti uyyojitāya.",
  "tika-vin11t11:64_3": "Paṭiggaheti avassutassa hatthato āmisapaṭiggahaṇe.",
  "tika-vin11t11:64_4": "Dukkaṭāni cāti uyyojikāya dukkaṭāni.",
  "tika-vin11t11:64_5": "Bhogesūti uyyojitāya tathā paṭiggahitassa āmisassa paribhogesu.",
  "tika-vin11t11:64_6": "Thullaccayagaṇo siyāti uyyojikāya thullaccayasamūho siyāti attho.",
  "tika-vin11t11:65_0": "2086-7.Bhojanassāvasānasminti uyyojitāya bhojanapariyante.",
  "tika-vin11t11:65_1": "Saṅghādisesatāti uyyojikāya saṅghādisesāpatti hoti.",
  "tika-vin11t11:66_0": "Yakkhādīnanti ettha ādi-saddena petapaṇḍakatiracchānagatā gahitā.",
  "tika-vin11t11:66_1": "Tatheva purisassa cāti avassutassa manussapurisassa.",
  "tika-vin11t11:66_2": "‘‘Gahaṇe uyyojane’’ti padacchedo. Gahaṇeti uyyojitāya gahaṇe.",
  "tika-vin11t11:66_3": "Uyyojaneti uyyojikāya attano uyyojane. Tesanti udakadantaponānaṁ.",
  "tika-vin11t11:66_4": "Paribhogeti uyyojitāya paribhuñjane.",
  "tika-vin11t11:66_5": "Dukkaṭaṁ parikittitanti uyyojikāya dukkaṭaṁ vuttaṁ.",
  "tika-vin11t11:67_0": "2088.Sesassāti udakadantaponato aññassa paribhuñjitabbāmisassa.",
  "tika-vin11t11:67_1": "‘‘Gahaṇuyyojane’’tiādi vuttanayameva.",
  "tika-vin11t11:68_0": "2089-90.Yā pana bhikkhunī ‘‘anavassuto’’ti ñatvā uyyojeti,",
  "tika-vin11t11:68_1": "‘‘kupitā vā na paṭiggaṇhatī’’ti uyyojeti,",
  "tika-vin11t11:68_2": "‘‘kulānuddayatā vāpi na paṭiggaṇhatī’’ti uyyojeti,",
  "tika-vin11t11:68_3": "tassā ca ummattikādīnañca anāpatti pakāsitāti yojanā.",
  "tika-vin11t11:68_4": "Yathāha ‘‘anāpatti ‘anavassuto’ti jānantī uyyojeti,",
  "tika-vin11t11:68_5": "‘kupitā na paṭiggaṇhatī’ti uyyojeti,",
  "tika-vin11t11:68_6": "‘kulānuddayatāya na paṭiggaṇhatī’ti uyyojetī’’tiādi (pāci. 708).",
  "tika-vin11t11:69_0": "Chaṭṭhaṁ.",
  "tika-vin11t11:70_0": "2091.Sattamanti ‘‘yā pana bhikkhunī kupitā anattamanā evaṁ vadeyya buddhaṁ paccakkhāmī’’tiādinayappavattaṁ (pāci. 710) sattamasikkhāpadañca.",
  "tika-vin11t11:70_1": "Aṭṭhamanti ‘‘yā pana bhikkhunī kismiñcideva adhikaraṇe paccākatā’’tiādinayappavattaṁ (pāci. 716) aṭṭhamasikkhāpadañca.",
  "tika-vin11t11:71_0": "Sattamaṭṭhamāni.",
  "tika-vin11t11:72_0": "2092.Navameti ‘‘bhikkhuniyo paneva saṁsaṭṭhā viharantī’’tiādisikkhāpade (pāci. 722) ca.",
  "tika-vin11t11:72_1": "Dasameti ‘‘yā pana bhikkhunī evaṁ vadeyya saṁsaṭṭhāva ayye tumhe viharatha,",
  "tika-vin11t11:72_2": "mā tumhe nānā viharitthā’’tiādisikkhāpade (pāci. 728) ca.",
  "tika-vin11t11:73_0": "Navamadasamāni.",
  "tika-vin11t11:74_0": "2093.",
  "tika-vin11t11:74_1": "Tena mahāvibhaṅgāgatena duṭṭhadosadvayena ca tattheva āgatena tena sañcarittasikkhāpadena cāti imehi tīhi saddhiṁ idhāgatāni cha sikkhāpadānīti evaṁ nava paṭhamāpattikā .",
  "tika-vin11t11:74_2": "Ito bhikkhunivibhaṅgato cattāri yāvatatiyakāni tato mahāvibhaṅgato cattāri yāvatatiyakānīti evaṁ aṭṭha yāvatatiyakāni,",
  "tika-vin11t11:74_3": "purimāni nava cāti sattarasa saṅghādisesasikkhāpadāni mayā cettha dassitānīti adhippāyo.",
  "tika-vin11t11:75_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t11:76_0": "Saṅghādisesakathāvaṇṇanā niṭṭhitā."
}