{
  "anya-e0105n31:0_0": "Abhidhammaṭṭhakathākaraṇaṁ",
  "anya-e0105n31:1_0": "Aṭṭhasāliniṁ pana sammohavinodaniñca dhātukathādipañcapakaraṇassa aṭṭhakathañcāti tisso abhidhammaṭṭhakathāyo",
  "anya-e0105n31:1_1": "attanā sadisanāmena sotatthakīganthakārakena buddhaghosabhikkhunā āyācito akāsi.",
  "anya-e0105n31:1_2": "Vuttañhetaṁ tāsu –",
  "anya-e0105n31:2_0": "‘‘Visuddhācārasīlena, nipuṇāmalabuddhinā;",
  "anya-e0105n31:3_0": "Bhikkhunā buddhaghosena, sakkaccaṁ abhiyācito’’ti dha. sa. aṭṭha. ganthārambhakathā ca.",
  "anya-e0105n31:4_0": "‘‘Buddhaghosoti garūhi gahitanāmadheyyena therena katā",
  "anya-e0105n31:5_0": "Ayaṁ aṭṭhasālinī nāma dhammasaṅgahaṭṭhakathā’’ti dha. sa. aṭṭha. nigamanakathā ca.",
  "anya-e0105n31:6_0": "‘‘Atthappakāsanatthaṁ, tassāhaṁ yācito ṭhitaguṇena;",
  "anya-e0105n31:7_0": "Yatinā adandhagatinā, subuddhinā buddhaghosena.",
  "anya-e0105n31:8_0": "Yaṁ ārabhiṁ racayituṁ, aṭṭhakathaṁ sunipuṇesu atthesu;",
  "anya-e0105n31:9_0": "Sammohavinodanato, sammohavinodaniṁ nāmā’’ti vibha. aṭṭha. nigamanakathā ca.",
  "anya-e0105n31:10_0": "‘‘Buddhaghosoti garūhi gahitanāmadheyyena therena katā",
  "anya-e0105n31:11_0": "Ayaṁ sammohavinodanī nāma vibhaṅgaṭṭhakathā’’ti vibha. aṭṭha. nigamanakathā ca.",
  "anya-e0105n31:12_0": "Imāsu pana tīsu pañcapakaraṇaṭṭhakathāya nāmaviseso natthi āyācako ca na pakāsito,",
  "anya-e0105n31:12_1": "kevalaṁ attano saddhāya eva sañcoditena ācariyabuddhaghosena sā katā viya dissati.",
  "anya-e0105n31:12_2": "Vuttañhetaṁ tassā nigamane –",
  "anya-e0105n31:13_0": "‘‘Kusalādidhammabhedaṁ, nissāya nayehi vividhagaṇanehi;",
  "anya-e0105n31:14_0": "Vitthārento sattama-mabhidhammappakaraṇaṁ satthā.",
  "anya-e0105n31:15_0": "Suvihitasanniṭṭhāno, paṭṭhānaṁ nāma yaṁ pakāsesi;",
  "anya-e0105n31:16_0": "Saddhāya samāraddhā, yā aṭṭhakathā mayā tassāti ca.",
  "anya-e0105n31:17_0": "‘‘Ettāvatā",
  "anya-e0105n31:18_0": "Sattappakaraṇaṁ nātho, abhidhammamadesayi;",
  "anya-e0105n31:19_0": "Devātidevo devānaṁ, devalokamhi yaṁ pure;",
  "anya-e0105n31:20_0": "Tassa aṭṭhakathā esā, sakalassāpi niṭṭhitā’’ti paṭṭhā. aṭṭha. 19-24.1 ca.",
  "anya-e0105n31:21_0": "‘‘Buddhaghosoti garūhi gahitanāmadheyyena therena katā",
  "anya-e0105n31:22_0": "Ayaṁ sakalassapi abhidhammapiṭakassa aṭṭhakathā’’ti paṭṭhā. aṭṭha. 19-24.1 ca.",
  "anya-e0105n31:23_0": "Ekacce pana ādhunikā therā ‘‘abhidhammaṭṭhakathāyo ācariyabuddhaghosena yācito saṅghapālabuddhamittajotipālādīnaṁ aññataro thero akāsī’’ti vadanti.",
  "anya-e0105n31:23_1": "Ayañca nesaṁ vicāraṇā,",
  "anya-e0105n31:23_2": "aṭṭhasālinīsammohavinodanīsu ‘‘tā buddhaghosena yācito akāsī’’ti ganthakārena vuttaṁ.",
  "anya-e0105n31:23_3": "Tena ñāyati ‘‘takkārako añño,",
  "anya-e0105n31:23_4": "ācariyabuddhaghoso pana tāsu yācakapuggaloyevā’’ti.",
  "anya-e0105n31:23_5": "Āgamaṭṭhakathāsu ca ācariyabuddhaghosena –",
  "anya-e0105n31:24_0": "‘‘Sīlakathā dhutadhammā, kammaṭṭhānāni ceva sabbāni…pe…",
  "anya-e0105n31:25_0": "Iti pana sabbaṁ yasmā, visuddhimagge mayā suparisuddhaṁ;",
  "anya-e0105n31:26_0": "Vuttaṁ tasmā bhiyyo, na taṁ idha vicārayissāmī’’ti dī. ni. aṭṭha. 1.ganthārambhakathā –",
  "anya-e0105n31:27_0": "Evaṁ sīlakathādīnaṁ attanā eva visuddhimagge vuttabhāvo mayātipadena pakāsito. Aṭṭhasāliniyaṁ pana –",
  "anya-e0105n31:28_0": "‘‘Kammaṭṭhānāni sabbāni, cariyābhiññā vipassanā;",
  "anya-e0105n31:29_0": "Visuddhimagge panidaṁ, yasmā sabbaṁ pakāsita’’nti dha. sa. aṭṭha. ganthārambhakathā –",
  "anya-e0105n31:30_0": "Evaṁ mayāti kattupadena vinā vuttaṁ.",
  "anya-e0105n31:30_1": "Tenāpi ñāyati ‘‘visuddhimaggakārako añño,",
  "anya-e0105n31:30_2": "abhidhammaṭṭhakathākārako añño’’ti.",
  "anya-e0105n31:30_3": "Kiñcāpi abhidhammaṭṭhakathāsu abhiyācako buddhaghoso bhikkhunāti ca yatināti ca imeheva sāmaññaguṇapadehi vutto na therenāti sagāravaguṇapadena,",
  "anya-e0105n31:30_4": "tathāpi so ‘‘visuddhācārasīlena nipuṇāmalabuddhinā’’ti ca,",
  "anya-e0105n31:30_5": "‘‘adandhagatinā subuddhinā’’ti ca imehi adhikaguṇapadehi thomitattā ‘‘visuddhimaggādikārako ācariyabuddhaghosoyevā’’ti sakkā gahetuṁ.",
  "anya-e0105n31:30_6": "So hi upasampannakālatoyeva paṭṭhāya ganthakovido pariyattivisāradaguṇasampanno,",
  "anya-e0105n31:30_7": "tasmiñca kāle ūnadasavasso bhaveyya,",
  "anya-e0105n31:30_8": "tasmā therenāti na vuttoti sakkā gahetunti.",
  "anya-e0105n31:31_0": "Taṁ pana tesaṁ ativicāraṇamattameva.",
  "anya-e0105n31:31_1": "Na hi ācariyabuddhaghosatthero ‘‘tasmiṁ kāle ūnadasavasso’’ti sakkā gahetuṁ,",
  "anya-e0105n31:31_2": "visuddhimagganigamanepi ‘‘buddhaghosoti garūhi gahitanāmadheyyena therenā’’ti vacanato,",
  "anya-e0105n31:31_3": "na ca ‘‘visuddhācārasīlena,",
  "anya-e0105n31:31_4": "nipuṇāmalabuddhinā’’ti vā,",
  "anya-e0105n31:31_5": "‘‘adandhagatinā subuddhinā’’ti vā ettakeheva dvīhi dvīhi guṇapadehi thomanena suthomito hoti,",
  "anya-e0105n31:31_6": "aññadatthu ‘‘nippabhīkatakhajjoto samudeti divākaro’’ti thomanaṁ viya hoti.",
  "anya-e0105n31:31_7": "Nanu ācariyena attano ganthanigamanesu –",
  "anya-e0105n31:32_0": "‘‘Paramavisuddhasaddhābaddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "anya-e0105n31:32_1": "paññāveyyattiyasamannāgatena tipiṭakapariyattibhede sāṭṭhakathe satthusāsane appaṭihatañāṇappabhāvena",
  "anya-e0105n31:32_2": "mahāveyyākaraṇenā’’tiādinā –",
  "anya-e0105n31:33_0": "Attano anucchavikāni guṇapadāni pakāsitāni,",
  "anya-e0105n31:33_1": "soyeva ca porāṇasīhaḷaṭṭhakathāyo saṅkhipitvā abhinavasaṅgahaṭṭhakathānaṁ ādikattā pubbaṅgamo,",
  "anya-e0105n31:33_2": "aññe pana abhinavaṭṭhakathākārā tasseva anuvattitvā avasesamekaṁ vā dve vā aṭṭhakathāyo akaṁsu.",
  "anya-e0105n31:33_3": "Abhidhammaṭṭhakathāsu ca yo yo attho visuddhimagge vutto,",
  "anya-e0105n31:33_4": "so so yathānuppattaṭṭhāne tato gahetvā tatheva vutto.",
  "anya-e0105n31:33_5": "Visesato pana paṭiccasamuppādavibhaṅgakhandhāyatanadhātusaccavibhaṅgavaṇṇanāsu jhānakathāvaṇṇanāsu ca ayamattho ativiya pākaṭo,",
  "anya-e0105n31:33_6": "yopi ca tattha appako katipayamatto visuddhimaggena visadiso saṁvaṇṇanābhedo dissati,",
  "anya-e0105n31:33_7": "sopi ābhidhammikānaṁ matānusārena yathā porāṇaṭṭhakathāyaṁ vutto,",
  "anya-e0105n31:33_8": "tatheva vuttoti veditabbo.",
  "anya-e0105n31:33_9": "Yathā ca aṭṭhasāliniyaṁ samantapāsādikāya vinayaṭṭhakathāya atideso dissati dha. sa. aṭṭha.",
  "anya-e0105n31:33_10": "1 akusalakammapathakathā,",
  "anya-e0105n31:33_11": "tatheva samantapāsādikāyampi aṭṭhasāliniyā atideso dissateva pārā. aṭṭha. 1.11;.",
  "anya-e0105n31:33_12": "Yadi ca aṭṭhasālinī aññena katā bhaveyya,",
  "anya-e0105n31:33_13": "kathaṁ tāsu aññamaññātideso sakkā kātuṁ.",
  "anya-e0105n31:33_14": "Tasmā abhidhammaṭṭhakathāsu abhiyācako buddhaghoso ācariyena samānanāmo cūḷabuddhaghosoti yāvajjatanā",
  "anya-e0105n31:33_15": "ācariyaparamparāya gahito sotatthakīganthakārako aññoyeva,",
  "anya-e0105n31:33_16": "na ācariyamahābuddhaghosatthero.",
  "anya-e0105n31:33_17": "Teneva tattha vuttaṁ ‘‘bhikkhunā’’ti ca ‘‘yatinā’’ti ca.",
  "anya-e0105n31:34_0": "Yadi pana ettakena niṭṭhaṁ na gaccheyya,",
  "anya-e0105n31:34_1": "evampi vicāretabbaṁ –",
  "anya-e0105n31:34_2": "kinnu kho saṅghapālādayo therā visuddhimaggādīnaṁ karaṇatthāya ācariyabuddhaghosattheraṁ āyācamānā attanā",
  "anya-e0105n31:34_3": "samatthataroti saddahantā āyācanti udāhu asaddahantāti?",
  "anya-e0105n31:34_4": "Saddahantāyeva āyācantīti pākaṭoyevāyamattho.",
  "anya-e0105n31:34_5": "Tathā ca sati ācariyabuddhaghosatthero sayaṁ aññehi samatthatarova samāno kasmā aññaṁ āyāceyya.",
  "anya-e0105n31:34_6": "Na hi saddhāsampannassa thāmasampannassa yobbanasampannassa ācariyassa sundarataraṁ abhidhammaṭṭhakathaṁ kātuṁ bhāriyaṁ bhavissati.",
  "anya-e0105n31:34_7": "Abhidhammaṭṭhakathāsu ca vuttavacanāni visuddhimaggaāgamaṭṭhakathāsu vuttasaṁvaṇṇanāvacanehi ekākārāneva honti.",
  "anya-e0105n31:34_8": "Yadi ca abhidhammaṭṭhakathaṁ añño kareyya,",
  "anya-e0105n31:34_9": "kathamapi tāhi vacanākārassa visadisatā bhaveyya eva.",
  "anya-e0105n31:34_10": "Etāsaṁ nigamane ca dassitena ‘‘buddhaghosoti garūhi gahitanāmadheyyena therena katā’’ti vacanena ‘‘ācariyabuddhaghosena katā’’tveva pākaṭā honti,",
  "anya-e0105n31:34_11": "na aññenāti.",
  "anya-e0105n31:34_12": "Yepi ‘‘aññena katā’’ti vadanti,",
  "anya-e0105n31:34_13": "tepi ‘‘iminā nāma therenā’’ti ekaṁsato dassetuṁ na sakkonti,",
  "anya-e0105n31:34_14": "tathā dassetuñca lesamattampi sādhakavacanaṁ na dissati.",
  "anya-e0105n31:34_15": "Tasmā abhidhammaṭṭhakathāyopi idāni ācariyehi cūḷabuddhaghosoti voharitena buddhaghosena nāma bhikkhunāyācito",
  "anya-e0105n31:34_16": "visuddhimaggavinayāgamaṭṭhakathānaṁ kārako ācariyamahābuddhaghosattheroyeva akāsīti niṭṭhamettha gantabbanti.",
  "anya-e0105n31:35_0": "Yaṁ pana mahāvaṁse ‘‘ācariyabuddhaghoso sīhaḷadīpāgamanato pubbe jambudīpe vasanakāleyeva aṭṭhasāliniṁ akāsī’’ti adhippāyena –",
  "anya-e0105n31:36_0": "225. ‘‘Dhammasaṅgaṇiyākāsi, kacchaṁ so aṭṭhasālini’’nti –",
  "anya-e0105n31:37_0": "Vuttaṁ,",
  "anya-e0105n31:37_1": "taṁ idāni dissamānāya aṭṭhasāliniyā na sameti.",
  "anya-e0105n31:37_2": "Tattha hi ganthārambheyeva visuddhimaggaṁ atidisitvā pacchāpi so ca,",
  "anya-e0105n31:37_3": "samantapāsādikā ca bahūsu ṭhānesu atidisīyanti.",
  "anya-e0105n31:37_4": "Tasmā tassā ācariyena sīhaḷadīpaṁ patvā visuddhimaggañceva samantapāsādikañca katvā pacchāyeva katabhāvo ativiya pākaṭoti."
}