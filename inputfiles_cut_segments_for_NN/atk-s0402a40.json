{
  "atk-s0402a40:0_0": "5. Rohitassavaggo",
  "atk-s0402a40:1_0": "1. Samādhibhāvanāsuttavaṇṇanā",
  "atk-s0402a40:2_0": "41.",
  "atk-s0402a40:2_1": "Pañcamassa paṭhame ñāṇadassanappaṭilābhāyāti dibbacakkhuñāṇadassanassa paṭilābhāya.",
  "atk-s0402a40:2_2": "Divāsaññaṁ adhiṭṭhātīti divāti evaṁ saññaṁ adhiṭṭhāti.",
  "atk-s0402a40:2_3": "Yathā divā tathā rattinti yathā divā ālokasaññā manasi katā,",
  "atk-s0402a40:2_4": "tatheva taṁ rattimpi manasi karoti.",
  "atk-s0402a40:2_5": "Dutiyapadepi eseva nayo.",
  "atk-s0402a40:2_6": "Sappabhāsanti dibbacakkhuñāṇobhāsena sahobhāsaṁ.",
  "atk-s0402a40:2_7": "Kiñcāpi ālokasadisaṁ kataṁ,",
  "atk-s0402a40:2_8": "attho panettha na evaṁ sallakkhetabbo.",
  "atk-s0402a40:2_9": "Dibbacakkhuñāṇāloko hi idhādhippeto.",
  "atk-s0402a40:3_0": "Viditāti pākaṭā hutvā.",
  "atk-s0402a40:3_1": "Kathaṁ pana vedanā viditā uppajjanti,",
  "atk-s0402a40:3_2": "viditā abbhatthaṁ gacchantīti?",
  "atk-s0402a40:3_3": "Idha bhikkhu vatthuṁ pariggaṇhāti,",
  "atk-s0402a40:3_4": "ārammaṇaṁ pariggaṇhāti.",
  "atk-s0402a40:3_5": "Tassa pariggahitavatthārammaṇatāya tā vedanā ‘‘evaṁ uppajjitvā evaṁ ṭhatvā evaṁ nirujjhantī’’ti viditā uppajjanti,",
  "atk-s0402a40:3_6": "viditā tiṭṭhanti,",
  "atk-s0402a40:3_7": "viditā abbhatthaṁ gacchanti nāma.",
  "atk-s0402a40:3_8": "Saññāvitakkesupi eseva nayo.",
  "atk-s0402a40:4_0": "Udayabbayānupassīti udayañca vayañca passanto.",
  "atk-s0402a40:4_1": "Iti rūpanti evaṁ rūpaṁ ettakaṁ rūpaṁ na ito paraṁ rūpaṁ atthīti.",
  "atk-s0402a40:4_2": "Iti rūpassa samudayoti evaṁ rūpassa uppādo.",
  "atk-s0402a40:4_3": "Atthaṅgamoti pana bhedo adhippeto.",
  "atk-s0402a40:4_4": "Vedanādīsupi eseva nayo.",
  "atk-s0402a40:4_5": "Idañca pana metaṁ,",
  "atk-s0402a40:4_6": "bhikkhave,",
  "atk-s0402a40:4_7": "sandhāya bhāsitanti,",
  "atk-s0402a40:4_8": "bhikkhave,",
  "atk-s0402a40:4_9": "yaṁ mayā etaṁ puṇṇakapañhe ‘‘saṅkhāya lokasmi’’ntiādi bhāsitaṁ,",
  "atk-s0402a40:4_10": "taṁ idaṁ phalasamāpattiṁ sandhāya bhāsitanti attho.",
  "atk-s0402a40:5_0": "Tattha saṅkhāyāti ñāṇena jānitvā.",
  "atk-s0402a40:5_1": "Lokasminti sattaloke.",
  "atk-s0402a40:5_2": "Paroparānīti uccāvacāni uttamādhamāni.",
  "atk-s0402a40:5_3": "Iñjitanti calitaṁ.",
  "atk-s0402a40:5_4": "Natthi kuhiñci loketi lokasmiṁ katthaci ekakkhandhepi ekāyatanepi ekadhātuyāpi ekārammaṇepi natthi.",
  "atk-s0402a40:5_5": "Santoti paccanīkakilesavūpasamena santo.",
  "atk-s0402a40:5_6": "Vidhūmoti kodhadhūmena vigatadhūmo.",
  "atk-s0402a40:5_7": "Evamettha suttante maggekaggatampi kathetvā gāthāya phalasamāpattiyeva kathitāti.",
  "atk-s0402a40:6_0": "2. Pañhabyākaraṇasuttavaṇṇanā",
  "atk-s0402a40:7_0": "42.",
  "atk-s0402a40:7_1": "Dutiye yo ca tesaṁ tattha tattha,",
  "atk-s0402a40:7_2": "jānāti anudhammatanti yo etesaṁ pañhānaṁ tasmiṁ tasmiṁ ṭhāne byākaraṇaṁ jānāti.",
  "atk-s0402a40:7_3": "Catupañhassa kusalo,",
  "atk-s0402a40:7_4": "āhu bhikkhuṁ tathāvidhanti tathāvidhaṁ bhikkhuṁ tesu catūsu pañhesu kusaloti evaṁ vadanti.",
  "atk-s0402a40:7_5": "Durāsado duppasahoti parehi ghaṭṭetuṁ vā abhibhavituṁ vā na sakkā.",
  "atk-s0402a40:7_6": "Gambhīroti sattasīdantaramahāsamuddo viya gambhīro.",
  "atk-s0402a40:7_7": "Duppadhaṁsiyoti dummocāpayo,",
  "atk-s0402a40:7_8": "gahitaggahaṇaṁ vissajjāpetuṁ na sakkāti attho.",
  "atk-s0402a40:7_9": "Atthe anatthe cāti vaḍḍhiyañca avaḍḍhiyañca.",
  "atk-s0402a40:7_10": "Atthābhisamayāti atthasamāgamena.",
  "atk-s0402a40:7_11": "Dhīro paṇḍitoti pavuccatīti dhitisampanno puggalo ‘‘paṇḍito aya’’nti evaṁ pavuccati.",
  "atk-s0402a40:8_0": "3-4. Kodhagarusuttadvayavaṇṇanā",
  "atk-s0402a40:9_0": "43-44.",
  "atk-s0402a40:9_1": "Tatiye kodhagaru na saddhammagarūti kodhaṁ gāravena garuṁ katvā gaṇhāti,",
  "atk-s0402a40:9_2": "na saddhammaṁ,",
  "atk-s0402a40:9_3": "saddhammaṁ pana agāravena lāmakaṁ katvā gaṇhāti.",
  "atk-s0402a40:9_4": "Sesapadesupi eseva nayo.",
  "atk-s0402a40:10_0": "Virūhantīti vaḍḍhanti,",
  "atk-s0402a40:10_1": "sañjātamūlāya vā saddhāya patiṭṭhahanti acalā bhavanti.",
  "atk-s0402a40:10_2": "Catutthe kodhagarutāti kodhamhi sagāravatā.",
  "atk-s0402a40:10_3": "Esa nayo sabbattha.",
  "atk-s0402a40:11_0": "5. Rohitassasuttavaṇṇanā",
  "atk-s0402a40:12_0": "45.",
  "atk-s0402a40:12_1": "Pañcame yatthāti cakkavāḷalokassa ekokāse bhummaṁ.",
  "atk-s0402a40:12_2": "Na cavati na upapajjatīti idaṁ aparāparaṁ cutipaṭisandhivasena gahitaṁ.",
  "atk-s0402a40:12_3": "Gamanenāti padagamanena.",
  "atk-s0402a40:12_4": "Lokassa antanti satthā saṅkhāralokassa antaṁ sandhāya vadati.",
  "atk-s0402a40:12_5": "Ñāteyyantiādīsu ñātabbaṁ daṭṭhabbaṁ pattabbanti attho.",
  "atk-s0402a40:12_6": "Iti devaputtena cakkavāḷalokassa anto pucchito,",
  "atk-s0402a40:12_7": "satthārā saṅkhāralokassa kathito .",
  "atk-s0402a40:12_8": "So pana ‘‘attano pañhena saddhiṁ satthu byākaraṇaṁ sametī’’ti saññāya sampahaṁsanto acchariyantiādimāha.",
  "atk-s0402a40:13_0": "Daḷhadhammāti daḷhadhanu uttamappamāṇena dhanunā samannāgato.",
  "atk-s0402a40:13_1": "Dhanuggahoti dhanuācariyo.",
  "atk-s0402a40:13_2": "Sikkhitoti dvādasa vassāni dhanusippaṁ sikkhito.",
  "atk-s0402a40:13_3": "Katahatthoti usabhappamāṇepi vālaggaṁ vijjhituṁ samatthabhāvena katahattho.",
  "atk-s0402a40:13_4": "Katūpāsanoti katasarakkhepo dassitasippo.",
  "atk-s0402a40:13_5": "Asanenāti kaṇḍena.",
  "atk-s0402a40:13_6": "Atipāteyyāti atikkameyya.",
  "atk-s0402a40:13_7": "Yāvatā so tālacchādiṁ atikkameyya,",
  "atk-s0402a40:13_8": "tāvatā kālena ekaṁ cakkavāḷaṁ atikkamāmīti attano javasampattiṁ dasseti.",
  "atk-s0402a40:14_0": "Puratthimā samuddā pacchimoti yathā puratthimā samuddā pacchimasamuddo dūre,",
  "atk-s0402a40:14_1": "evaṁ me dūre padavītihāro ahosīti vadati.",
  "atk-s0402a40:14_2": "So kira pācīnacakkavāḷamukhavaṭṭiyaṁ ṭhito pādaṁ pasāretvā pacchimacakkavāḷamukhavaṭṭiṁ atikkamati,",
  "atk-s0402a40:14_3": "puna dutiyapādaṁ pasāretvā paracakkavāḷamukhavaṭṭiṁ atikkamati.",
  "atk-s0402a40:14_4": "Icchāgatanti icchā eva.",
  "atk-s0402a40:14_5": "Aññatrevāti nippapañcataṁ dasseti.",
  "atk-s0402a40:14_6": "Bhikkhācārakāle kiresa nāgalatādantakaṭṭhaṁ khāditvā anotatte mukhaṁ dhovitvā kāle sampatte uttarakurumhi",
  "atk-s0402a40:14_7": "piṇḍāya caritvā cakkavāḷamukhavaṭṭiyaṁ nisinno bhattakiccaṁ karoti,",
  "atk-s0402a40:14_8": "tattha muhuttaṁ vissamitvā puna javati.",
  "atk-s0402a40:14_9": "Vassasatāyukoti tadā dīghāyukakālo hoti,",
  "atk-s0402a40:14_10": "ayaṁ pana vassasatāvasiṭṭhe āyumhi gamanaṁ ārabhi.",
  "atk-s0402a40:14_11": "Vassasatajīvīti taṁ vassasataṁ anantarāyena jīvanto.",
  "atk-s0402a40:14_12": "Antarāyeva kālaṅkatoti cakkavāḷalokassa antaṁ appatvā antarāva mato.",
  "atk-s0402a40:14_13": "So pana tattha kālaṁ katvāpi āgantvā imasmiṁyeva cakkavāḷe nibbatti.",
  "atk-s0402a40:15_0": "Appatvāti saṅkhāralokassa antaṁ appatvā.",
  "atk-s0402a40:15_1": "Dukkhassāti vaṭṭadukkhassa.",
  "atk-s0402a40:15_2": "Antakiriyanti pariyantakaraṇaṁ.",
  "atk-s0402a40:15_3": "Kaḷevareti attabhāve.",
  "atk-s0402a40:15_4": "Sasaññimhi samanaketi sasaññe sacittake.",
  "atk-s0402a40:15_5": "Lokanti dukkhasaccaṁ.",
  "atk-s0402a40:15_6": "Lokasamudayanti samudayasaccaṁ.",
  "atk-s0402a40:15_7": "Lokanirodhanti nirodhasaccaṁ.",
  "atk-s0402a40:15_8": "Paṭipadanti maggasaccaṁ.",
  "atk-s0402a40:15_9": "Iti ‘‘nāhaṁ, āvuso,",
  "atk-s0402a40:15_10": "imāni cattāri saccāni tiṇakaṭṭhādīsu paññapemi,",
  "atk-s0402a40:15_11": "imasmiṁ pana catumahābhūtike kāyasmiṁyeva paññapemī’’ti dasseti.",
  "atk-s0402a40:15_12": "Samitāvīti samitapāpo.",
  "atk-s0402a40:15_13": "Nāsīsatīti na pattheti.",
  "atk-s0402a40:15_14": "Chaṭṭhaṁ uttānatthamevāti.",
  "atk-s0402a40:16_0": "7. Suvidūrasuttavaṇṇanā",
  "atk-s0402a40:17_0": "47.",
  "atk-s0402a40:17_1": "Sattame suvidūravidūrānīti kenaci pariyāyena anāsannāni hutvā suvidūrāneva vidūrāni. Nabhañca,",
  "atk-s0402a40:17_2": "bhikkhave,",
  "atk-s0402a40:17_3": "pathavī cāti ākāsañca mahāpathavī ca.",
  "atk-s0402a40:17_4": "Tattha kiñcāpi pathavito ākāsaṁ nāma na dūre,",
  "atk-s0402a40:17_5": "dvaṅgulamattepi hoti.",
  "atk-s0402a40:17_6": "Aññamaññaṁ alagganaṭṭhena pana ‘‘suvidūravidūre’’ti vuttaṁ.",
  "atk-s0402a40:17_7": "Verocanoti sūriyo. Satañca,",
  "atk-s0402a40:17_8": "bhikkhave,",
  "atk-s0402a40:17_9": "dhammoti catusatipaṭṭhānādibhedo sattatiṁsabodhipakkhiyadhammo.",
  "atk-s0402a40:17_10": "Asatañca dhammoti dvāsaṭṭhidiṭṭhigatabhedo assaddhammo.",
  "atk-s0402a40:18_0": "Pabhaṅkaroti ālokakaro.",
  "atk-s0402a40:18_1": "Abyāyiko hotīti avigacchanasabhāvo hoti.",
  "atk-s0402a40:18_2": "Sataṁ samāgamoti paṇḍitānaṁ mittasanthavavasena samāgamo.",
  "atk-s0402a40:18_3": "Yāvāpitiṭṭheyyāti yattakaṁ addhānaṁ tiṭṭheyya.",
  "atk-s0402a40:18_4": "Tatheva hotīti tādisova hoti,",
  "atk-s0402a40:18_5": "pakatiṁ na jahati.",
  "atk-s0402a40:18_6": "Khippaṁ hi vetīti sīghaṁ vigacchati.",
  "atk-s0402a40:19_0": "8. Visākhasuttavaṇṇanā",
  "atk-s0402a40:20_0": "48.",
  "atk-s0402a40:20_1": "Aṭṭhame pañcālaputtoti pañcālabrāhmaṇiyā putto.",
  "atk-s0402a40:20_2": "Poriyā vācāyāti paripuṇṇavācāya.",
  "atk-s0402a40:20_3": "Vissaṭṭhāyāti apalibuddhāya.",
  "atk-s0402a40:20_4": "Anelagalāyāti niddosāya ceva agaḷitāya ca apatitapadabyañjanāya.",
  "atk-s0402a40:20_5": "Pariyāpannāyāti vivaṭṭapariyāpannāya.",
  "atk-s0402a40:20_6": "Anissitāyāti vaṭṭaṁ anissitāya.",
  "atk-s0402a40:20_7": "Vivaṭṭanissitameva katvā katheti,",
  "atk-s0402a40:20_8": "vaṭṭanissitaṁ katvā na kathetīti ayamettha adhippāyo.",
  "atk-s0402a40:21_0": "Nābhāsamānanti na akathentaṁ.",
  "atk-s0402a40:21_1": "Amataṁ padanti nibbānapadaṁ.",
  "atk-s0402a40:21_2": "Bhāsayeti obhāseyya.",
  "atk-s0402a40:21_3": "Jotayeti tasseva vevacanaṁ.",
  "atk-s0402a40:21_4": "Paggaṇhe isinaṁ dhajanti abbhuggataṭṭhena navalokuttaradhammo isīnaṁ dhajo nāma vuccati,",
  "atk-s0402a40:21_5": "tameva paggaṇheyya ukkhipeyya,",
  "atk-s0402a40:21_6": "uccaṁ katvā katheyyāti attho.",
  "atk-s0402a40:21_7": "Navalokuttaradhammadīpakaṁ subhāsitaṁ dhajo etesanti subhāsitadhajā.",
  "atk-s0402a40:21_8": "Isayoti buddhādayo ariyā.",
  "atk-s0402a40:21_9": "Dhammo hi isinaṁ dhajoti heṭṭhā vuttanayeneva lokuttaradhammo isīnaṁ dhajo nāmāti.",
  "atk-s0402a40:22_0": "9. Vipallāsasuttavaṇṇanā",
  "atk-s0402a40:23_0": "49.",
  "atk-s0402a40:23_1": "Navame saññāvipallāsāti saññāya vipallatthabhāvā,",
  "atk-s0402a40:23_2": "catasso viparītasaññāyoti attho.",
  "atk-s0402a40:23_3": "Sesapadadvayepi eseva nayo. Anicce,",
  "atk-s0402a40:23_4": "bhikkhave,",
  "atk-s0402a40:23_5": "niccanti saññāvipallāsoti anicce vatthusmiṁ ‘‘niccaṁ ida’’nti evaṁ gahetvā uppajjanakasaññā,",
  "atk-s0402a40:23_6": "saññāvipallāsoti attho.",
  "atk-s0402a40:23_7": "Iminā nayena sabbapadesu attho veditabbo.",
  "atk-s0402a40:24_0": "Anattani ca attāti anattani ‘‘attā’’ti evaṁsaññinoti attho.",
  "atk-s0402a40:24_1": "Micchādiṭṭhihatāti na kevalaṁ saññinova,",
  "atk-s0402a40:24_2": "saññāya viya uppajjamānāya micchādiṭṭhiyāpi hatā.",
  "atk-s0402a40:24_3": "Khittacittāti te saññādiṭṭhiyo viya uppajjamānena khittena cittena samannāgatā.",
  "atk-s0402a40:24_4": "Visaññinoti desanāmattametaṁ,",
  "atk-s0402a40:24_5": "viparītasaññācittadiṭṭhinoti attho.",
  "atk-s0402a40:24_6": "Te yogayuttā mārassāti te mārassa yoge yuttā nāma honti.",
  "atk-s0402a40:24_7": "Ayogakkheminoti catūhi yogehi khemaṁ nibbānaṁ appattā.",
  "atk-s0402a40:24_8": "Sattāti puggalā.",
  "atk-s0402a40:24_9": "Buddhāti catusaccabuddhā.",
  "atk-s0402a40:24_10": "Imaṁ dhammanti catusaccadhammaṁ.",
  "atk-s0402a40:24_11": "Sacittaṁ paccaladdhāti sakaṁ cittaṁ paṭilabhitvā.",
  "atk-s0402a40:24_12": "Aniccato dakkhunti aniccabhāvena addasaṁsu.",
  "atk-s0402a40:24_13": "Asubhataddasunti asubhaṁ asubhatoyeva addasaṁsu.",
  "atk-s0402a40:24_14": "Sammādiṭṭhisamādānāti gahitasammādassanā.",
  "atk-s0402a40:24_15": "Sabbaṁ dukkhaṁ upaccagunti sakalaṁ vaṭṭadukkhaṁ samatikkantā.",
  "atk-s0402a40:25_0": "10. Upakkilesasuttavaṇṇanā",
  "atk-s0402a40:26_0": "50.",
  "atk-s0402a40:26_1": "Dasame upakkilesāti virocituṁ adatvā upakkiliṭṭhabhāvakaraṇena upakkilesā.",
  "atk-s0402a40:26_2": "Mahikāti himaṁ.",
  "atk-s0402a40:26_3": "Dhūmo rajoti dhūmo ca rajo ca.",
  "atk-s0402a40:26_4": "Rāhūti purimā tayo asampattaupakkilesā,",
  "atk-s0402a40:26_5": "rāhu pana sampattaupakkilesavasena kathitoti veditabbo.",
  "atk-s0402a40:26_6": "Samaṇabrāhmaṇā na tapanti na bhāsanti na virocantīti guṇappatāpena na tapanti,",
  "atk-s0402a40:26_7": "guṇobhāsena na bhāsanti,",
  "atk-s0402a40:26_8": "guṇavirocanena na virocanti.",
  "atk-s0402a40:26_9": "Surāmerayapānā appaṭiviratāti pañcavidhāya surāya catubbidhassa merayassa ca pānato aviratā.",
  "atk-s0402a40:27_0": "Avijjānivutāti avijjāya nivāritā pihitā.",
  "atk-s0402a40:27_1": "Piyarūpābhinandinoti piyarūpaṁ sātarūpaṁ abhinandamānā tussamānā.",
  "atk-s0402a40:27_2": "Sādiyantīti gaṇhanti.",
  "atk-s0402a40:27_3": "Aviddasūti andhabālā.",
  "atk-s0402a40:27_4": "Sanettikāti taṇhāyotteneva sayottā.",
  "atk-s0402a40:27_5": "Kaṭasinti attabhāvaṁ.",
  "atk-s0402a40:27_6": "Ghoranti kakkhaḷaṁ.",
  "atk-s0402a40:27_7": "Imasmiṁ suttepi gāthāsupi vaṭṭameva kathitanti.",
  "atk-s0402a40:28_0": "Rohitassavaggo pañcamo.",
  "atk-s0402a40:29_0": "Paṭhamapaṇṇāsakaṁ niṭṭhitaṁ.",
  "atk-s0402a40:30_0": "2. Dutiyapaṇṇāsakaṁ"
}