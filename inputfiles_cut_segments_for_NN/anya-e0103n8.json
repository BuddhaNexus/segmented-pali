{
  "anya-e0103n8:0_0": "8. Anussatikammaṭṭhānaniddesavaṇṇanā",
  "anya-e0103n8:1_0": "Maraṇassatikathāvaṇṇanā",
  "anya-e0103n8:2_0": "167.Itoti devatānussatiyā.",
  "anya-e0103n8:2_1": "Sā hi chasu anussatīsu sabbapacchā niddiṭṭhattā āsannā, paccakkhā ca.",
  "anya-e0103n8:2_2": "Anantarāyāti tadanantaraṁ uddiṭṭhattā vuttaṁ.",
  "anya-e0103n8:2_3": "Maraṇassa sati maraṇassatīti maraṇaṁ tāva dassetuṁ ‘‘tattha maraṇa’’ntiādi vuttaṁ.",
  "anya-e0103n8:2_4": "Kāmañcettha khandhānaṁ bhedo ‘‘jarāmaraṇaṁ dvīhi khandhehi saṅgahita’’nti (dhātu.",
  "anya-e0103n8:2_5": "71) vacanato cutikhandhānaṁ vināso maraṇanti vattabbaṁ,",
  "anya-e0103n8:2_6": "visesato pana taṁ jīvitindriyassa vināsabhāvena kammaṭṭhānikānaṁ paccupatiṭṭhatīti ‘‘jīvitindriyassa upacchedo’’ti vuttaṁ.",
  "anya-e0103n8:2_7": "Tenevāha niddese ‘‘kaḷevarassa nikkhepo jīvitindriyassupacchedo’’ti (vibha. 236; dī. ni. 2.390; ma. ni. 1.92, 123).",
  "anya-e0103n8:2_8": "Tattha ekabhavapariyāpannassāti ekena bhavena paricchinnassa.",
  "anya-e0103n8:2_9": "Jīvitindriyassa upacchedoti jīvitindriyappabandhassa vicchedo āyukkhayādivasena antaradhānaṁ.",
  "anya-e0103n8:2_10": "Samucchedamaraṇanti arahato santānassa sabbaso ucchedabhūtaṁ maraṇaṁ.",
  "anya-e0103n8:2_11": "Saṅkhārānaṁ khaṇabhaṅgasaṅkhātanti saṅkhatadhammānaṁ udayavayaparicchinnassa pavattikhaṇassa bhaṅgo nirodhoti saṅkhaṁ gataṁ.",
  "anya-e0103n8:2_12": "Khaṇikamaraṇanti yathāvuttakhaṇavantaṁ tasmiṁyeva khaṇe labbhamānaṁ maraṇaṁ.",
  "anya-e0103n8:2_13": "Yaṁ khandhappabandhaṁ upādāya rukkhādisamaññā,",
  "anya-e0103n8:2_14": "tasmiṁ anupacchinnepi allatādivigamanaṁ nissāya matavohāro sammutimaraṇaṁ.",
  "anya-e0103n8:2_15": "Na taṁ idha adhippetanti taṁ samucchedakhaṇikasammutimaraṇaṁ idha maraṇānussatiyaṁ nādhippetaṁ abāhullato, anupaṭṭhahanato,",
  "anya-e0103n8:2_16": "asaṁvegavatthuto cāti adhippāyo.",
  "anya-e0103n8:3_0": "Adhippetaṁ satiyā ārammaṇabhāvena.",
  "anya-e0103n8:3_1": "Āyuādīnaṁ khayakāle maraṇaṁ kālamaraṇaṁ.",
  "anya-e0103n8:3_2": "Tesaṁ aparikkhīṇakāle maraṇaṁ akālamaraṇaṁ.",
  "anya-e0103n8:3_3": "‘‘Kālamaraṇaṁ puññakkhayenā’’ti idaṁ yathādhikāraṁ sampattibhavavasena vuttaṁ,",
  "anya-e0103n8:3_4": "vipattibhavavasena pana ‘‘pāpakkhayenā’’ti vattabbaṁ.",
  "anya-e0103n8:4_0": "Āyusantānajanakapaccayasampattiyāti āyuppabandhassa pavattāpanakānaṁ āhārādipaccayānaṁ sampattiyaṁ.",
  "anya-e0103n8:4_1": "Vipakkavipākattāti attano phalānurūpaṁ dātabbavipākassa dinnattā.",
  "anya-e0103n8:4_2": "Gatikālāhārādisampattiyāabhāvenāti devānaṁ viya gatisampattiyā,",
  "anya-e0103n8:4_3": "paṭhamakappiyānaṁ viya kālasampattiyā,",
  "anya-e0103n8:4_4": "uttarakurukādīnaṁ viya āhārasampattiyā ca abhāvena.",
  "anya-e0103n8:4_5": "Ādi-saddena utusukkasoṇitādiṁ pariggayhati.",
  "anya-e0103n8:4_6": "Ajjatanakālapurisānaṁ viyāti viya-saddo aṭṭhāne paṭṭhapito,",
  "anya-e0103n8:4_7": "ajjatanakālapurisānaṁ vassasatamattaparimāṇassa viya āyuno khayavasenāti yojanā.",
  "anya-e0103n8:4_8": "Evaṁ hi anāgatepi paramāyuno saṅgaho kato hoti,",
  "anya-e0103n8:4_9": "atīte pana gatisampattiyā viya kālāhārādisampattiyā bhāvena anekavassasahassa parimāṇopi āyu ahosi.",
  "anya-e0103n8:4_10": "Ayañca vibhāgo vattamānassa antarakappassa vasena vuttoti daṭṭhabbaṁ.",
  "anya-e0103n8:4_11": "Kalāburājādīnanti ādi-saddena nandayakkhanandamāṇavakādīnaṁ saṅgaho daṭṭhabbo.",
  "anya-e0103n8:4_12": "Taṁ sabbampīti yaṁ ‘‘kālamaraṇaṁ akālamaraṇaṁ,",
  "anya-e0103n8:4_13": "tatthāpi puññakkhayamaraṇaṁ āyukkhayamaraṇaṁ ubhayakkhayamaraṇaṁ upakkamamaraṇa’’nti vuttappabhedaṁ maraṇaṁ, taṁ sabbampi.",
  "anya-e0103n8:5_0": "168.Yonisoti upāyena.",
  "anya-e0103n8:5_1": "Manasikāroti maraṇārammaṇo manasikāro.",
  "anya-e0103n8:5_2": "Yena pana upāyena manasikāro pavattetabbo,",
  "anya-e0103n8:5_3": "taṁ byatirekamukhena dassetuṁ ‘‘ayoniso pavattayato’’tiādi vuttaṁ.",
  "anya-e0103n8:5_4": "Tattha ayoniso pavattayatoti anupāyena satiṁ, saṁvegaṁ,",
  "anya-e0103n8:5_5": "ñāṇañca anupaṭṭhapetvā maraṇaṁ anussarato.",
  "anya-e0103n8:5_6": "Tadetaṁ sabbampīti sokapāmojjānaṁ uppajjanaṁ, saṁvegassa anuppajjanaṁ,",
  "anya-e0103n8:5_7": "santāsassa uppajjanañca yathākkamaṁ satisaṁvegañāṇaviharato hoti.",
  "anya-e0103n8:5_8": "Yo hi ‘‘maraṇaṁ nāmetaṁ jātassa ekantika’’nti paṇḍitānaṁ vacanaṁ sarati,",
  "anya-e0103n8:5_9": "tattha saṁvegajāto hoti sampajāno ca,",
  "anya-e0103n8:5_10": "tassa iṭṭhajanamaraṇādinimittaṁ sokādayo anokāsāva.",
  "anya-e0103n8:5_11": "Tasmāti yasmā ayoniso manasikāraṁ pavattayato ete dosā, tasmā.",
  "anya-e0103n8:5_12": "Tattha tatthāti araññasusānādīsu.",
  "anya-e0103n8:5_13": "Hatamatasatteti corādīhi hate, sarasena mate ca satte.",
  "anya-e0103n8:5_14": "Diṭṭhapubbā sampatti yesaṁ te diṭṭhapubbasampattī, tesaṁ diṭṭhapubbasampattīnaṁ. Yojetvāti upaṭṭhapetvā.",
  "anya-e0103n8:5_15": "Ekaccassāti tikkhindriyassa ñāṇuttarassa.",
  "anya-e0103n8:6_0": "169.Vadhakapaccupaṭṭhānatoti ghātakassa viya pati pati upaṭṭhānato āsannabhāvato.",
  "anya-e0103n8:6_1": "Sampattivipattitoti ārogyādisampattīnaṁ viya jīvitasampattiyā vipajjanato.",
  "anya-e0103n8:6_2": "Upasaṁharaṇatoti paresaṁ maraṇaṁ dassetvā attano maraṇassa upanayanato.",
  "anya-e0103n8:6_3": "Kāyabahusādhāraṇatoti sarīrassa bahūnaṁ sādhāraṇabhāvato.",
  "anya-e0103n8:6_4": "Āyudubbalatoti jīvitassa dubbalabhāvato.",
  "anya-e0103n8:6_5": "Animittatoti maraṇassa vavatthitanimittābhāvato .",
  "anya-e0103n8:6_6": "Addhānaparicchedatoti kālassa paricchannabhāvato.",
  "anya-e0103n8:6_7": "Khaṇaparittatoti jīvitakkhaṇassa ittarabhāvato.",
  "anya-e0103n8:7_0": "Vadhakapaccupaṭṭhānatoti ettha viya-saddo luttaniddiṭṭhoti dassento ‘‘vadhakassa viya paccupaṭṭhānato’’ti vatvā tamevatthaṁ vivaranto ‘‘yathā hī’’tiādimāha.",
  "anya-e0103n8:7_1": "Tattha cārayamānoti āgurento paharaṇākāraṁ karonto.",
  "anya-e0103n8:7_2": "Paccupaṭṭhitova upagantvā ṭhito samīpe eva.",
  "anya-e0103n8:7_3": "Jarāmaraṇaṁ gahetvāva nibbattanti ‘‘yathā hi ahicchattakamakuḷaṁ uggacchantaṁ paṁsuvirahitaṁ na hoti,",
  "anya-e0103n8:7_4": "evaṁ sattā nibbattantā jarāmaraṇavirahitā na hontī’’ti ettakena upamā.",
  "anya-e0103n8:7_5": "Ahicchattakamakuḷaṁ kadāci katthaci paṁsuvirahitampi bhaveyya,",
  "anya-e0103n8:7_6": "sattā pana kathañcipi jarāmaraṇavirahitā na hontīti khaṇikamaraṇaṁ tāva upamābhāvena dassetvā idhādhippetaṁ maraṇaṁ dassetuṁ ‘‘tathā hī’’tiādi vuttaṁ.",
  "anya-e0103n8:7_7": "Atha vā yadime sattā jarāmaraṇaṁ gahetvāva nibbattanti,",
  "anya-e0103n8:7_8": "nibbattisamanantarameva maritabbanti codanaṁ sandhāyāha ‘‘tathā hī’’tiādi.",
  "anya-e0103n8:7_9": "Avassaṁ maraṇatoti avassaṁ maritabbato, ekantena maraṇasabbhāvato vā. Pabbateyyāti pabbatato āgatā.",
  "anya-e0103n8:7_10": "Hārahārinīti pavāhe patitassa tiṇapaṇṇādikassa ativiya haraṇasīlā. Sandatevāti savati eva.",
  "anya-e0103n8:7_11": "Vattatevāti pavāhavasena vattati eva na tiṭṭhati.",
  "anya-e0103n8:8_0": "Yamekarattinti yassaṁ ekarattiyaṁ,",
  "anya-e0103n8:8_1": "bhummatthe upayogavacanaṁ daṭṭhabbaṁ, accantasaṁyoge vā.",
  "anya-e0103n8:8_2": "Paṭhamanti sabbapaṭhamaṁ paṭisandhikkhaṇe. Gabbheti mātukucchiyaṁ. Māṇavoti satto.",
  "anya-e0103n8:8_3": "Yebhuyyena sattā rattiyaṁ paṭisandhiṁ gaṇhantīti rattiggahaṇaṁ.",
  "anya-e0103n8:8_4": "Abbhuṭṭhitovāti uṭṭhitaabbho viya,",
  "anya-e0103n8:8_5": "abhimukhabhāvena vā uṭṭhitova maraṇassāti adhippāyo. So yātīti so māṇavo yāti,",
  "anya-e0103n8:8_6": "paṭhamakkhaṇato paṭṭhāya gacchateva.",
  "anya-e0103n8:8_7": "Sa gacchaṁ na nivattatīti so evaṁ gacchanto khaṇamattampi na nivattati,",
  "anya-e0103n8:8_8": "aññadatthu maraṇaṁyeva upagacchati.",
  "anya-e0103n8:9_0": "Kunnadīnanti pabbatato patitānaṁ khuddakanadīnaṁ.",
  "anya-e0103n8:9_1": "Pāto āporasānugatabandhanānanti purimadivase divā sūriyasantāpena anto anupavisitvā puna rattiyaṁ bandhanamūlaṁ upagatena āporasena tintasithilabandhanatāya pāto āporasānugatabandhanānaṁ.",
  "anya-e0103n8:10_0": "Accayantīti atikkamanti. Uparujjhatīti nirujjhati. Udakameva odakaṁ, udakoghaṁ vā . Yasmā accayanti ahorattā, tasmā jīvitaṁ uparujjhati. Yasmā jīvitaṁ uparujjhati, tasmā āyu khīyati maccānaṁ.",
  "anya-e0103n8:10_1": "Papatatoti papatanato bhayaṁ sāmikānaṁ rukkhe ṭhatvā kamme viniyuñjitukāmānaṁ, heṭṭhā paviṭṭhānaṁ vā.",
  "anya-e0103n8:10_2": "Uggamanaṁ pati uggamananimittaṁ.",
  "anya-e0103n8:10_3": "Mā maṁ amma nivāraya pabbajjāyāti adhippāyo.",
  "anya-e0103n8:11_0": "Koci mittamukhasatturandhagavesī saha vattamānopi na haneyya,",
  "anya-e0103n8:11_1": "ayaṁ pana ekaṁsena hanatiyevāti dassetuṁ ‘‘sahajātiyā āgatato’’ti vatvā ‘‘jīvitaharaṇato cā’’ti vuttaṁ.",
  "anya-e0103n8:12_0": "170.Nanti sampattiṁ.",
  "anya-e0103n8:12_1": "Sukhīti dibbasadisehi bhogehi,",
  "anya-e0103n8:12_2": "ādhipateyyena ca sukhasamaṅgī. Dehabandhenāti sarīrena. Asokoti asokamahārājā.",
  "anya-e0103n8:12_3": "Sokamāgatoti socitabbataṁ gato.",
  "anya-e0103n8:13_0": "Ārogyaṁ yobbanānaṁ.",
  "anya-e0103n8:13_1": "Byādhijarāpariyosānatā jīvitassa maraṇapariyosānatāya udāharaṇavasena ānītā, paccayabhāgavasena vā.",
  "anya-e0103n8:13_2": "Lokoyeva lokasannivāso yathā sattāvāsāti,",
  "anya-e0103n8:13_3": "sannivasitabbatāya vā sattanikāyo lokasannivāso.",
  "anya-e0103n8:13_4": "Anugatoti anubandho paccatthikena viya.",
  "anya-e0103n8:13_5": "Anusaṭoti anupaviṭṭho upavisena viya.",
  "anya-e0103n8:13_6": "Abhibhūtoti ajjhotthaṭo maddahatthīhi viya.",
  "anya-e0103n8:13_7": "Abbhāhatoti pahaṭo bhūtehi viya.",
  "anya-e0103n8:14_0": "Selāti silāmayā, na paṁsuādimayā.",
  "anya-e0103n8:14_1": "Vipulāti mahantā anekayojanāyāmavitthārā.",
  "anya-e0103n8:14_2": "Nabhaṁ āhaccāti vipulattā eva ākāsaṁ abhivihacca sabbadisāsu pharitvā.",
  "anya-e0103n8:14_3": "Anupariyeyyunti anuvicareyyuṁ.",
  "anya-e0103n8:14_4": "Nippothentāti attanā āghātitaṁ cuṇṇavicuṇṇaṁ karontā. Adhivattantīti adhibhavanti.",
  "anya-e0103n8:14_5": "Kulena vā rūpena vā sīlena vā sutena vā saddhādīhi vā seṭṭhoti sambhāvanāya khattiyādīsu na kañci parivajjeti.",
  "anya-e0103n8:14_6": "Tehi eva nihīnoti avamaññamānāya suddādīsu na kañci parivajjeti.",
  "anya-e0103n8:14_7": "Aññadatthu sabbameva abhimaddati nimmathati.",
  "anya-e0103n8:14_8": "Daṇḍādiupāyā ca tattha avisayā evāti dassetuṁ ‘‘na tattha hatthīnaṁ bhūmī’’tiādi vuttaṁ.",
  "anya-e0103n8:14_9": "Tattha mantayuddhenāti āthabbaṇavedavihitena mantasaṅgāmappayogena. Dhanenāti dhanadānena. Vā-saddo avuttavikappanattho. Tena sāmaṁ, bhedañca saṅgaṇhāti.",
  "anya-e0103n8:15_0": "171.Parehi saddhiṁ attano upasaṁharaṇatoti parehi matehi saddhiṁ ‘‘tepi nāma matā,",
  "anya-e0103n8:15_1": "kimaṅgaṁ pana mādisā’’ti attano maraṇassa upanayanato.",
  "anya-e0103n8:15_2": "Yasamahattatoti parivāramahattato, vibhavamahattato ca.",
  "anya-e0103n8:15_3": "Puññamahattatoti mahāpuññabhāvato.",
  "anya-e0103n8:15_4": "Thāmamahattatoti vīriyabalamahattato. Yudhiṭṭhilo dhammaputto.",
  "anya-e0103n8:15_5": "Cānuro yo baladevena nibbuddhaṁ katvā mārito.",
  "anya-e0103n8:16_0": "Saha iddhīhīti vejayantakampananandopanandadamanādīsu diṭṭhānubhāvāhi attano iddhīhi saddhiṁ maccumukhaṁ paviṭṭho.",
  "anya-e0103n8:17_0": "Kalaṁ nagghanti soḷasinti soḷasannaṁ pūraṇabhāgaṁ na agghanti.",
  "anya-e0103n8:17_1": "Idaṁ vuttaṁ hoti – āyasmato therassa sāriputtassa paññaṁ soḷasabhāge katvā tato ekaṁ bhāgaṁ soḷasadhā gahetvā laddhaṁ ekabhāgasaṅkhātaṁ kalaṁ sammāsambuddhaṁ ṭhapetvā aññesaṁ sattānaṁ paññā na agghantīti.",
  "anya-e0103n8:18_0": "Sabbassāpi saṁkilesapakkhassa samugghāto ñāyena āraddhavīriyassa hotīti āha ‘‘ñāṇavīriyabalenā’’ti.",
  "anya-e0103n8:18_1": "Sammādiṭṭhisammāvāyāmesu hi siddhesu aṭṭhaṅgiko ariyamaggo siddhova hotīti.",
  "anya-e0103n8:18_2": "Ekākībhāvena khaggavisāṇakappā.",
  "anya-e0103n8:18_3": "Paratoghosena vinā sayameva bhūtā paṭividdhākuppāti sayambhuno.",
  "anya-e0103n8:19_0": "Hatthagatasuvaṇṇavalayānaṁ aññamaññaṁ saṅghaṭṭanaṁ vaṁsakaḷīrassa katthaci asattatāti evamādikaṁ taṁ taṁ nimittaṁ kāraṇaṁ āgamma.",
  "anya-e0103n8:19_1": "Vīmaṁsantāti pavattinivattiyo upaparikkhantā.",
  "anya-e0103n8:19_2": "Mahantānaṁ sīlakkhandhādīnaṁ esanaṭṭhena mahesayo.",
  "anya-e0103n8:19_3": "Ekacariyanivāsenāti ekacariyanivāsamattena, na sīlādinā.",
  "anya-e0103n8:19_4": "Khaggamigasiṅgasamā upamā yesaṁ,",
  "anya-e0103n8:19_5": "khaggamigasiṅgaṁ vā samūpamā yesaṁ te khaggasiṅgasamūpamā.",
  "anya-e0103n8:20_0": "Tambanakhatuṅganakhatādiasītianubyañjanapaṭimaṇḍitehi suppatiṭṭhitapādatādīhi dvattiṁsāya mahāpurisalakkhaṇehi vicitro acchariyabbhuto rūpakāyo etassāti asīti…pe… rūpakāyo.",
  "anya-e0103n8:20_1": "Saha vāsanāya sabbesaṁ kilesānaṁ pahīnattā sabbākāraparisuddhasīlakkhandhādiguṇaratanehi samiddho dhammakāyo etassāti sabbākāra…pe… dhammakāyo. Ṭhānasoti taṅkhaṇeyeva.",
  "anya-e0103n8:21_0": "Evaṁmahānubhāvassāti evaṁ yathāvuttarūpakāyasampattiyā,",
  "anya-e0103n8:21_1": "dhammakāyasampattiyā ca viññāyamānavipulāparimeyyabuddhānubhāvassa,",
  "anya-e0103n8:21_2": "vasaṁ nāgataṁ anupagamanavasenāti adhippāyo.",
  "anya-e0103n8:22_0": "Maraṇaṁ sāmaññaṁ etassāti maraṇasāmañño, tassa bhāvo maraṇasāmaññatā, tāya.",
  "anya-e0103n8:23_0": "172.Kimikulānanti kimisamūhānaṁ, kimijātīnaṁ vā. Jīyantīti jaraṁ pāpuṇanti.",
  "anya-e0103n8:24_0": "Nikkhanteti vītivatte. Paṭihitāyāti paccānugatāya.",
  "anya-e0103n8:24_1": "So mamassa antarāyoti sā yathāvuttā na kevalaṁ kālakiriyāva,",
  "anya-e0103n8:24_2": "atha kho mama atidullabhaṁ khaṇaṁ labhitvā ṭhitassa satthusāsanamanasikārassa antarāyo assa bhaveyya.",
  "anya-e0103n8:24_3": "Byāpajjeyyāti vipattiṁ gaccheyya.",
  "anya-e0103n8:24_4": "Satthakena viya aṅgapaccaṅgānaṁ kantanakā maraṇakāle sandhibandhanacchedanakavātā satthakavātā.",
  "anya-e0103n8:25_0": "173.Abalanti balahīnaṁ. Dubbalanti tasseva vevacanaṁ.",
  "anya-e0103n8:25_1": "Abhāvattho hi ayaṁ du-saddo ‘‘dussīlo (a. ni. 5.213; a. ni. 10.75) duppañño’’tiādīsu (ma. ni. 1.449) viya. Tadetaṁ āyu.",
  "anya-e0103n8:25_2": "Assāsapassāsānaṁ samavuttitā aparāparaṁ pavesanikkhamova.",
  "anya-e0103n8:25_3": "Bahi nikkhantanāsikavāte anto apavisante,",
  "anya-e0103n8:25_4": "paviṭṭhe vā anikkhamanteti ekasseva pavesanikkhamo viya vuttaṁ,",
  "anya-e0103n8:25_5": "taṁ nāsikavātabhāvasāmaññenāti daṭṭhabbaṁ.",
  "anya-e0103n8:25_6": "Adhimattatāya accāsannaadhiṭṭhānādinā.",
  "anya-e0103n8:25_7": "Tadabhāvo hi iriyāpathānaṁ samavuttitā.",
  "anya-e0103n8:25_8": "Atisītena abhibhūtassa kāyassa vipajjanaṁ mahiṁsaraṭṭhādīsu himapātakālena dīpetabbaṁ.",
  "anya-e0103n8:25_9": "Tattha hi sattā sītena bhinnasarīrā jīvitakkhayaṁ pāpuṇanti.",
  "anya-e0103n8:25_10": "Atiuṇhena abhibhūtassa vipajjanaṁ marukantāre uṇhābhitattāya pacchiṁ,",
  "anya-e0103n8:25_11": "tattha ṭhapitaṁ upari sāṭakaṁ,",
  "anya-e0103n8:25_12": "puttañca akkamitvā matāya itthiyā dīpetabbaṁ.",
  "anya-e0103n8:25_13": "Mahābhūtānaṁ samavuttitā pakopābhāvo .",
  "anya-e0103n8:25_14": "Pathavīdhātuādīnaṁ pakopena sarīrassa vikārāpatti parato dhātukammaṭṭhānakathāyaṁ āgamissati.",
  "anya-e0103n8:25_15": "Yuttakāleti bhuñjituṁ yuttakāle khuddābhibhūtakāle.",
  "anya-e0103n8:26_0": "174.Avavatthānatoti kālādivasena vavatthānābhāvato.",
  "anya-e0103n8:26_1": "Vavatthānanti cettha paricchedo adhippeto, na asaṅkarato vavatthānaṁ,",
  "anya-e0103n8:26_2": "nicchayo cāti āha ‘‘paricchedābhāvato’’ti. Na nāyareti na ñāyanti.",
  "anya-e0103n8:27_0": "Itoparanti ettha paranti paraṁ aññaṁ kālanti attho.",
  "anya-e0103n8:27_1": "Tena orakālassāpi saṅgaho siddho hoti.",
  "anya-e0103n8:27_2": "Paramāyuto orakālaṁ eva cettha ‘‘para’’nti adhippetaṁ.",
  "anya-e0103n8:27_3": "Tato paraṁ sattānaṁ jīvanassa abhāvato ‘‘vavatthānābhāvato’’ti vattuṁ na sakkāti.",
  "anya-e0103n8:27_4": "Abbudapesītiādīsu ‘‘abbudakāle pesikāle’’tiādinā kāla-saddo paccekaṁ yojetabbo.",
  "anya-e0103n8:27_5": "Kāloti idha pubbaṇhādivelā adhippetā.",
  "anya-e0103n8:27_6": "Tenāha ‘‘pubbaṇhepi hī’’tiādi.",
  "anya-e0103n8:27_7": "Idheva dehena patitabbanti sambandho.",
  "anya-e0103n8:27_8": "Anekappakāratoti nagare jātānaṁ gāme, gāme jātānaṁ nagare, vane jātānaṁ janapade,",
  "anya-e0103n8:27_9": "janapade jātānaṁ vanetiādinā anekappakārato.",
  "anya-e0103n8:27_10": "Ito cutenāti ito gatito cutena. Idha imissaṁ gatiyaṁ.",
  "anya-e0103n8:27_11": "Yantayuttagoṇo viyāti yathā yante yuttagoṇo yantaṁ nātivattati,",
  "anya-e0103n8:27_12": "evaṁ loko gatipañcakanti ettakena upamā.",
  "anya-e0103n8:28_0": "175.Appaṁ vā bhiyyoti vassasatato upari ‘‘dasa vā vassāni,",
  "anya-e0103n8:28_1": "vīsati vā’’tiādinā dutiyaṁ vassasataṁ apāpuṇanto appakaṁ vā jīvatīti attho.",
  "anya-e0103n8:28_2": "Gamanīyoti gandhabbo upapajjanavasena. Samparāyoti paraloko.",
  "anya-e0103n8:29_0": "Hīḷeyyāti paribhaveyya na sambhāveyya. Nanti āyuṁ.",
  "anya-e0103n8:29_1": "Suporisoti sādhupuriso paññavā. Careyyāti sucaritaṁ careyya. Tenāha ‘‘ādittasīsovā’’ti.",
  "anya-e0103n8:30_0": "Sattahi upamāhīti –",
  "anya-e0103n8:31_0": "‘‘Seyyathāpi, brāhmaṇa,",
  "anya-e0103n8:31_1": "tiṇagge ussāvabindu sūriye uggacchante khippaṁyeva paṭivigacchati, na ciraṭṭhitikaṁ hoti. Udake udakapubbuḷaṁ. Udake daṇḍarāji.",
  "anya-e0103n8:31_2": "Nadī pabbateyyā dūraṅgamā sīghasotā hārahārinī.",
  "anya-e0103n8:31_3": "Balavā puriso jivhagge kheḷapiṇḍaṁ saṁyūhitvā akasireneva vameyya.",
  "anya-e0103n8:31_4": "Divasaṁ santatte ayokaṭāhe maṁsapesi pakkhittā khippaṁyeva paṭivigacchati, na ciraṭṭhitikā hoti.",
  "anya-e0103n8:31_5": "Gāvī vajjhā āghātanaṁ nīyamānā yaṁ yadeva pādaṁ uddharati, santikeva hoti vadhassa, santikeva maraṇassa, evamevaṁ kho, brāhmaṇa,",
  "anya-e0103n8:31_6": "govajjhūpamaṁ jīvitaṁ manussānaṁ parittaṁ lahukaṁ bahudukkhaṁ bahupāyāsaṁ mantāyaṁ boddhabbaṁ, kattabbaṁ kusalaṁ, caritabbaṁ brahmacariyaṁ,",
  "anya-e0103n8:31_7": "natthi jātassa amaraṇa’’nti (a. ni. 7.74) –",
  "anya-e0103n8:32_0": "Evamāgatāhi imāhi sattahi upamāhi alaṅkataṁ.",
  "anya-e0103n8:33_0": "Rattindivanti ekaṁ rattindivaṁ.",
  "anya-e0103n8:33_1": "Bhagavato sāsananti ariyamaggapaṭivedhāvahaṁ satthu ovādaṁ.",
  "anya-e0103n8:33_2": "Bahuṁ vata me kataṁ assāti bahuṁ vata mayā attahitaṁ pabbajitakiccaṁ kataṁ bhaveyya.",
  "anya-e0103n8:33_3": "Tadantaranti taṁ khaṇaṁ tattakaṁ velaṁ.",
  "anya-e0103n8:33_4": "Ekaṁ piṇḍapātanti ekaṁ divasaṁ yāpanappahonakaṁ piṇḍapātaṁ. Dandhanti mandaṁ cirāya. Avissāsiyo avissāsanīyo.",
  "anya-e0103n8:34_0": "176.",
  "anya-e0103n8:34_1": "Citte dharanteyeva sattānaṁ jīvitavohāro,",
  "anya-e0103n8:34_2": "cittassa ca atiittaro khaṇo lahuparivattibhāvato. Yathāha bhagavā ‘‘nāhaṁ, bhikkhave,",
  "anya-e0103n8:34_3": "aññaṁ ekadhammampi samanupassāmi, yaṁ evaṁ lahuparivattaṁ, yathayidaṁ citta’’nti (a. ni. 1.48; kathā. 335).",
  "anya-e0103n8:34_4": "Tasmā sattānaṁ jīvitaṁ ekacittakkhaṇikattā lahusaṁ ittaranti dassento ‘‘paramatthato’’tiādimāha.",
  "anya-e0103n8:34_5": "Tattha ‘‘paramatthato’’ti iminā yāyaṁ ‘‘yo ciraṁ jīvati,",
  "anya-e0103n8:34_6": "so vassasata’’ntiādinā sattānaṁ (dī. ni. 2.7; saṁ. ni. 1.145; a. ni. 7.74) jīvitappavatti vuttā,",
  "anya-e0103n8:34_7": "sā pabandhavisayattā vohāravasenāti taṁ paṭikkhipati. ‘‘Atiparitto’’ti iminā –",
  "anya-e0103n8:35_0": "‘‘Seyyathāpi, bhikkhave,",
  "anya-e0103n8:35_1": "cattāro daḷhadhammā dhanuggahā susikkhitā katahatthā katūpāsanā catuddisā ṭhitā assu,",
  "anya-e0103n8:35_2": "atha puriso āgaccheyya ‘ahaṁ imesaṁ…pe… katūpāsanānaṁ catuddisā kaṇḍe khitte appatiṭṭhite pathaviyaṁ gahetvā āharissāmī’ti. Yathā ca, bhikkhave, tassa purisassa javo,",
  "anya-e0103n8:35_3": "yathā ca candimasūriyānaṁ javo, tato sīghataro. Yathā ca, bhikkhave, tassa purisassa javo,",
  "anya-e0103n8:35_4": "yathā ca candimasūriyānaṁ javo,",
  "anya-e0103n8:35_5": "yathā ca yā devatā candimasūriyānaṁ purato dhāvanti, tāsaṁ devatānaṁ javo,",
  "anya-e0103n8:35_6": "tato sīghataraṁ āyusaṅkhārā khīyantī’’ti (saṁ. ni. 2.228) –",
  "anya-e0103n8:36_0": "Evaṁ vuttaṁ parittampi paṭikkhipati.",
  "anya-e0103n8:36_1": "Tatra hi gamanassādānaṁ devaputtānaṁ heṭṭhupariyena paṭimukhaṁ dhāvantānaṁ sirasi,",
  "anya-e0103n8:36_2": "pāde ca baddhakhuradhārāsannipātatopi parittako rūpajīvitindriyassa so khaṇo vutto,",
  "anya-e0103n8:36_3": "cittassa pana ativiya parittataro, yassa upamāpi natthi. Tenevāha ‘‘yāvañcidaṁ, bhikkhave, upamāpi na sukarā,",
  "anya-e0103n8:36_4": "yāva lahuparivattaṁ citta’’nti (a. ni. 1.48). Jīvitakkhaṇoti jīvanakkhaṇo.",
  "anya-e0103n8:36_5": "Ekacittappavattimattoyeva ekassa cittassa pavattimatteneva sattānaṁ paramatthato jīvanakkhaṇassa paricchinnattā.",
  "anya-e0103n8:36_6": "Idāni tamatthaṁ upamāya pakāsento ‘‘yathā nāmā’’tiādimāha.",
  "anya-e0103n8:36_7": "Tattha pavattamānanti pavattantaṁ.",
  "anya-e0103n8:36_8": "Ekacittakkhaṇikanti ekacittakkhaṇamattavantaṁ.",
  "anya-e0103n8:36_9": "Tasmiṁ citte niruddhamatteti yena vattamānacittakkhaṇena ‘‘jīvatī’’ti vuccati,",
  "anya-e0103n8:36_10": "tasmiṁ citte nirodhaṁ bhaṅgaṁ pattamatte taṁsamaṅgī satto niruddho matoti vuccati.",
  "anya-e0103n8:36_11": "Vuttamevatthaṁ pāḷiyā vibhāvetuṁ ‘‘yathāhā’’tiādi vuttaṁ.",
  "anya-e0103n8:36_12": "Tena tīsupi kālesu sattānaṁ paramatthato jīvanaṁ nāma cittakkhaṇavasenevāti dasseti.",
  "anya-e0103n8:37_0": "Jīvitanti jīvitindriyaṁ.",
  "anya-e0103n8:37_1": "Sukhadukkhāti sukhadukkhavedanā.",
  "anya-e0103n8:37_2": "Upekkhāpi hi sukhadukkhāsu eva antogadhā iṭṭhāniṭṭhabhāvato.",
  "anya-e0103n8:37_3": "Attabhāvoti jīvitavedanāviññāṇāni ṭhapetvā avasiṭṭhadhammā vuttā. Kevalāti attanā, niccabhāvena vā avomissā.",
  "anya-e0103n8:37_4": "Ekacittasamāyuttāti ekekena cittena sahitā.",
  "anya-e0103n8:37_5": "Lahuso vattati khaṇoti vuttanayena ekacittakkhaṇikatāya lahuko atiittaro jīvitādīnaṁ khaṇo vattati.",
  "anya-e0103n8:38_0": "Ye niruddhā marantassāti cavantassa sattassa cutito uddhaṁ ‘‘niruddhā’’ti vattabbā ye khandhā.",
  "anya-e0103n8:38_1": "Tiṭṭhamānassa vā idhāti ye vā idha pavattiyaṁ tiṭṭhantassa dharantassa bhaṅgappattiyā niruddhā khandhā.",
  "anya-e0103n8:38_2": "Sabbepi sadisā te sabbepi ekasadisā. Kathaṁ?",
  "anya-e0103n8:38_3": "Gatā appaṭisandhikā puna āgantvā paṭisandhānābhāvena vigatā.",
  "anya-e0103n8:38_4": "Yathā hi cutikhandhā na nivattanti, evaṁ tato pubbepi khandhā,",
  "anya-e0103n8:38_5": "tasmā ekacittakkhaṇikaṁ sattānaṁ jīvitanti adhippāyo.",
  "anya-e0103n8:39_0": "Anibbattena na jātoti anuppannena cittena jāto na hoti ajāto nāma hoti.",
  "anya-e0103n8:39_1": "Paccuppannena vattamānena cittena jīvati jīvamāno nāma hoti.",
  "anya-e0103n8:39_2": "Cittabhaṅgā mato lokoti cuticittassa viya sabbassapi tassa tassa cittassa bhaṅgappattiyā ayaṁ loko paramatthato mato nāma hoti niruddhassa appaṭisandhikattā.",
  "anya-e0103n8:39_3": "Evaṁ santepi paññatti paramatthiyā yā taṁ taṁ dharantaṁ cittaṁ upādāya ‘‘tisso jīvati,",
  "anya-e0103n8:39_4": "phusso jīvatī’’ti vacanappavattiyā visayabhūtā santānapaññatti,",
  "anya-e0103n8:39_5": "sā ettha paramatthiyā paramatthabhūtā.",
  "anya-e0103n8:39_6": "Tathā hi vadanti ‘‘nāmagottaṁ na jīratī’’ti (saṁ. ni. 1.76).",
  "anya-e0103n8:40_0": "177.Aññataraññatarena ākārena.",
  "anya-e0103n8:40_1": "Cittanti kammaṭṭhānārammaṇaṁ cittaṁ.",
  "anya-e0103n8:40_2": "Āsevanaṁ labhatīti bhāvanāsevanaṁ labhati,",
  "anya-e0103n8:40_3": "bahiddhā vikkhepaṁ pahāya ekattavasena maraṇārammaṇameva hotīti.",
  "anya-e0103n8:40_4": "Tenāha ‘‘maraṇārammaṇā sati santiṭṭhatī’’ti.",
  "anya-e0103n8:40_5": "Sabhāvadhammānaṁ bhedo sabhāvadhammagatiko evāti āha ‘‘sabhāvadhammattā pana ārammaṇassā’’ti.",
  "anya-e0103n8:40_6": "Tenāha bhagavā ‘‘jarāmaraṇaṁ, bhikkhave,",
  "anya-e0103n8:40_7": "aniccaṁ saṅkhataṁ paṭiccasamuppanna’’ntiādi (saṁ. ni. 2.20).",
  "anya-e0103n8:40_8": "Saṁvejanīyattāti saṁvegajananato mahābhūtesu mahāvikāratā viya gayhamānā maraṇaṁ anussariyamānaṁ uparūpari ubbegameva āvahatīti tattha na bhāvanācittaṁ appetuṁ sakkoti.",
  "anya-e0103n8:40_9": "Yadi sabhāvadhammattā appanaṁ na pāpuṇāti,",
  "anya-e0103n8:40_10": "lokuttarajjhānaṁ ekaccāni arūpajjhānāni ca kathanti āha ‘‘lokuttarajjhānaṁ panā’’tiādi.",
  "anya-e0103n8:40_11": "Visuddhibhāvanānukkamavasenāti heṭṭhimavisuddhiyā ānubhāvena adhigatātisayāya paṭipadāñāṇadassanavisuddhibhāvanāya,",
  "anya-e0103n8:40_12": "sabbasaṅkhārehi nibbindanavirajjanādivisaṁyogādhimuttiappanāya ca paṭipakkhabhūtānaṁ pāpadhammānaṁ vigamoti evaṁbhūtassa visuddhibhāvanānukkamassa vasena lokuttarajjhānaṁ appanāppattameva hoti.",
  "anya-e0103n8:40_13": "Ārammaṇasamatikkamanamattaṁ tattha hotīti aññesaṁ sabhāvadhammārammaṇakammaṭṭhānānaṁ viya cittassa samādhāne byāpāro natthi.",
  "anya-e0103n8:40_14": "Yathāsamāhitena pana cittena ārammaṇasamatikkamanamattameva bhāvanāya kātabbaṁ,",
  "anya-e0103n8:40_15": "tasmā sabhāvadhammepi āruppajjhānaṁ appetīti.",
  "anya-e0103n8:41_0": "Satataṁappamatto hoti saṁvegabahulattā,",
  "anya-e0103n8:41_1": "tato evassa sabbabhavesu anabhiratisaññāpaṭilābho.",
  "anya-e0103n8:41_2": "Jīvitanikantiṁ jahāti maraṇassa avassaṁbhāvitādassanato.",
  "anya-e0103n8:41_3": "Pāpagarahī hoti aniccasaññāpaṭilābhato, tato eva asannidhibahulatā, vigatamalamaccheratā ca.",
  "anya-e0103n8:41_4": "Tadanusārenāti aniccasaññāparicayānusārena.",
  "anya-e0103n8:41_5": "Abhāvitamaraṇāti abhāvitamaraṇānussaraṇā.",
  "anya-e0103n8:41_6": "Abhayo asammūḷho kālaṁ karoti pageva maraṇasaññāya sūpaṭṭhitattā.",
  "anya-e0103n8:42_0": "Kāyagatāsatikathāvaṇṇanā",
  "anya-e0103n8:43_0": "178.",
  "anya-e0103n8:43_1": "Buddhā uppajjanti etthāti buddhuppādo, buddhānaṁ uppajjanakālo, tasmā. Aññatra taṁ ṭhapetvā, aññasmiṁ kāleti attho.",
  "anya-e0103n8:43_2": "Na pavattapubbanti apavattapubbaṁ.",
  "anya-e0103n8:43_3": "Tato eva sabbatitthiyānaṁ avisayabhūtaṁ.",
  "anya-e0103n8:43_4": "Nanu ca sunettasatthārādayo (a. ni. 6.54; 7.66, 73),",
  "anya-e0103n8:43_5": "aññe ca tāpasaparibbājakā sarīraṁ ‘‘asubha’’nti jāniṁsu.",
  "anya-e0103n8:43_6": "Tathā hi sumedhatāpasena sarīraṁ jigucchantena vuttaṁ –",
  "anya-e0103n8:44_0": "‘‘Yannūnimaṁ pūtikāyaṁ, nānākuṇapapūritaṁ;",
  "anya-e0103n8:45_0": "Chaḍḍayitvāna gaccheyyaṁ, anapekkho anatthiko’’ti. (bu. vaṁ. 2.8) –",
  "anya-e0103n8:46_0": "Ādi. Kāmaṁ bodhisattā,",
  "anya-e0103n8:46_1": "aññe ca tāpasādayo sarīraṁ ‘‘asubha’’nti jānanti,",
  "anya-e0103n8:46_2": "kammaṭṭhānabhāvena pana na jānanti.",
  "anya-e0103n8:46_3": "Tena vuttaṁ ‘‘aññatra buddhuppādā’’tiādi.",
  "anya-e0103n8:46_4": "Saṁvegāya saṁvattati yāthāvato kāyasabhāvappavedanato.",
  "anya-e0103n8:46_5": "Atthāyāti diṭṭhadhammikādiatthāya.",
  "anya-e0103n8:46_6": "Yogakkhemāyāti catūhi yogehi khemabhāvāya.",
  "anya-e0103n8:46_7": "Satisampajaññāyāti sabbattha satiavippavāsāya ca sattaṭṭhāniyasampajaññāya ca.",
  "anya-e0103n8:46_8": "Ñāṇadassanapaṭilābhāyāti vipassanāñāṇādhigamāya.",
  "anya-e0103n8:46_9": "Vijjāvimuttiphalasacchikiriyāyāti tisso vijjā, cittassa adhimutti nibbānaṁ,",
  "anya-e0103n8:46_10": "cattāri sāmaññaphalānīti etesaṁ paccakkhakaraṇāya.",
  "anya-e0103n8:46_11": "Amatassa nibbānassa adhigamahetutāya,",
  "anya-e0103n8:46_12": "amatasadisātappakasukhasahitatāya ca kāyagatāsati ‘‘amata’’nti vuttā.",
  "anya-e0103n8:46_13": "Paribhuñjantīti jhānasamāpajjanena vaḷañjanti. Parihīnanti jinaṁ.",
  "anya-e0103n8:46_14": "Viraddhanti anadhigamena virajjhitaṁ.",
  "anya-e0103n8:46_15": "Āraddhanti sādhitaṁ nipphāditaṁ.",
  "anya-e0103n8:46_16": "Anekehi ākārehi tesu tesu suttantesu pasaṁsitvā yaṁ taṁ kāyagatāsatikammaṭṭhānaṁ niddiṭṭhanti sambandho . Kattha pana niddiṭṭhanti? Kāyagatāsatisutte (ma. ni. 3.153 ādayo).",
  "anya-e0103n8:46_17": "Tattha hi ‘‘kathaṁ bhāvitā ca bhikkhave’’tiādinā ayaṁ desanā āgatā.",
  "anya-e0103n8:46_18": "Tatrāyaṁ saṅkhepattho – bhikkhave,",
  "anya-e0103n8:46_19": "kena pakārena kāyagatāsatibhāvanā bhāvitā,",
  "anya-e0103n8:46_20": "kena ca pakārena punappunaṁ katā ānāpānajjhānādīnaṁ nipphattiyā mahapphalā, tesaṁ tesaṁ vijjābhāgiyānaṁ,",
  "anya-e0103n8:46_21": "abhiññāsacchikaraṇīyānañca dhammānaṁ,",
  "anya-e0103n8:46_22": "aratiratisahanatādīnañca saṁsiddhiyā mahānisaṁsā ca hotīti?",
  "anya-e0103n8:46_23": "Ānāpānapabbanti ānāpānakammaṭṭhānāvadhi. Esa nayo sesesupi.",
  "anya-e0103n8:47_0": "Dhātumanasikārakammaṭṭhānena yadipi upacārasamādhi ijjhati,",
  "anya-e0103n8:47_1": "sammasanavāro pana tattha sātisayoti dhātumanasikārapabbampi ‘‘vipassanāvasena vutta’’nti vuttaṁ.",
  "anya-e0103n8:47_2": "‘‘Ayampi kho kāyo evaṁdhammo evaṁbhāvī evaṁanatīto’’ti (dī. ni. 2.379; ma. ni.",
  "anya-e0103n8:47_3": "1.112) tattha tattha asubhāniccatādīhi saddhiṁ kāye ādīnavassa vibhāvanavasena desanāya āgatattā ‘‘navasivathika…pe… vuttānī’’ti vuttaṁ.",
  "anya-e0103n8:47_4": "Ettha uddhumātakādīsūti etesu sivathikapabbesu āgatauddhumātakādīsu.",
  "anya-e0103n8:47_5": "Ānāpānassativasenāti ānāpānassatibhāvanāvasena.",
  "anya-e0103n8:47_6": "Yo upari ‘‘karīsaṁ matthaluṅga’’nti matthaluṅgakoṭṭhāso gayhati, taṁ idha pāḷiyaṁ (ma. ni.",
  "anya-e0103n8:47_7": "3.154) aṭṭhimiñjeneva saṅgaṇhitvā desanā āgatāti dassento ‘‘matthaluṅgaṁ aṭṭhimiñjena saṅgahetvā’’ti āha .",
  "anya-e0103n8:47_8": "Idhāti imasmiṁ anussatiniddese. Kāyaṁ gatā,",
  "anya-e0103n8:47_9": "kāye vā gatā sati kāyagatāsatīti satisīsena idaṁ dvattiṁsākārakammaṭṭhānaṁ adhippetanti yojanā.",
  "anya-e0103n8:48_0": "179.Catumahābhūtikanti catumahābhūtasannissayaṁ.",
  "anya-e0103n8:48_1": "Pūtikāyanti pūtibhūtaṁ paramaduggandhakāyaṁ.",
  "anya-e0103n8:48_2": "Ṭhānagamanāvatthaṁ sarīraṁ sandhāya,",
  "anya-e0103n8:48_3": "tassa vā avayavesu sabbaheṭṭhimaṁ pādatalanti vuttaṁ ‘‘uddhaṁ pādatalā’’ti.",
  "anya-e0103n8:48_4": "Tiriyaṁ tacaparicchinnanti ettha nanu kesalomanakhānaṁ,",
  "anya-e0103n8:48_5": "tacassa ca atacaparicchinnatā atthīti? Kiñcāpi atthi,",
  "anya-e0103n8:48_6": "tacaparicchinnabahulatāya pana kāyassa tacaparicchinnatā hotīti evaṁ vuttaṁ.",
  "anya-e0103n8:48_7": "Taco pariyanto assāti tacapariyantoti etena pana vacanena kāyekadesabhūto taco gahito eva,",
  "anya-e0103n8:48_8": "tappaṭibaddhā ca kesādayo tadanupaviṭṭhamūlā tacapariyantāva hontīti dvattiṁsākārasamūho sabbopi kāyo tacapariyanto vuttoti veditabbo.",
  "anya-e0103n8:49_0": "Atthīti vacanavipallāsena vuttaṁ, nipātapadaṁ vā etaṁ.",
  "anya-e0103n8:49_1": "Tasmā tīsupi saṅkhāsu tadevassa rūpaṁ. Tenāha ‘‘saṁvijjantī’’ti.",
  "anya-e0103n8:49_2": "Akkharacintakehi sarīre kāya-saddaṁ vaṇṇantehipi asucisamudāyabhāveneva icchitabboti dassento ‘‘asucisañcayato’’ti vatvā puna naṁ niruttinayena dassetuṁ ‘‘kucchitāna’’ntiādi vuttaṁ.",
  "anya-e0103n8:49_3": "Tattha āyabhūtatoti uppattiṭṭhānabhūtattā.",
  "anya-e0103n8:49_4": "‘‘Pūraṁ nānappakārassā’’ti vuttaṁ. ‘‘Ke pana te pakārā?",
  "anya-e0103n8:49_5": "Yehi nānappakāraṁ asuci vutta’’nti te kesādike dassetuṁ pāḷiyaṁ ‘‘kesā lomā’’tiādi vuttanti imamatthaṁ dīpento āha ‘‘ete kesādayo dvattiṁsākārā’’ti.",
  "anya-e0103n8:49_6": "Ākārā pakārāti hi eko atthoti.",
  "anya-e0103n8:49_7": "Evaṁ sambandhoti ‘‘atthi imasmiṁ kāye nakhā’’tiādinā sabbakoṭṭhāsesu ‘‘atthi imasmiṁ kāye’’ti padattayena sambandho veditabbo.",
  "anya-e0103n8:50_0": "Paritoti tiriyaṁ,",
  "anya-e0103n8:50_1": "samantato vā pādatalakesamūlesu ca tacassa labbhanato.",
  "anya-e0103n8:50_2": "Sucibhāvanti sucino sabbhāvaṁ, sucimeva vā.",
  "anya-e0103n8:51_0": "180.",
  "anya-e0103n8:51_1": "Yena vidhinā uggahe kusalo hoti,",
  "anya-e0103n8:51_2": "so sattavidho vidhi ‘‘uggahakosalla’’nti vuccati, tannibbattaṁ vā ñāṇaṁ.",
  "anya-e0103n8:51_3": "Manasikārakosallepi eseva nayo.",
  "anya-e0103n8:52_0": "Sajjhāyantā vāti sajjhāyaṁ karontā eva.",
  "anya-e0103n8:52_1": "Tesaṁ kira cattāro māse sajjhāyantānaṁ sajjhāyamaggeneva koṭṭhāse upadhārentānaṁ paṭipāṭiyā dvattiṁsākārā vibhūtatarā hutvā khāyiṁsu, paṭikkūlasaññā saṇṭhāsi,",
  "anya-e0103n8:52_2": "te tasmiṁ nimitte jhānaṁ appetvā jhānapādakaṁ vipassanaṁ vaḍḍhetvā dassanamaggaṁ paṭivijjhiṁsu.",
  "anya-e0103n8:52_3": "Tena vuttaṁ ‘‘sajjhāyantā va sotāpannā ahesu’’nti.",
  "anya-e0103n8:53_0": "Paricchinditvāti tacapañcakādivaseneva paricchedaṁ katvā.",
  "anya-e0103n8:53_1": "Pathavīdhātubahulabhāvato matthaluṅgassa karīsāvasāne tantiāropanamāha. Ettha ca maṁsaṁ, nhāru, aṭṭhi, aṭṭhimiñjaṁ vakkaṁ, vakkaṁ aṭṭhimiñjaṁ, aṭṭhi, nhāru, maṁsaṁ, taco, dantā, nakhā, lomā,",
  "anya-e0103n8:53_2": "kesāti evaṁ vakkapañcakādīsu anulomasajjhāyaṁ vatvā paṭilomasajjhāyo purimehi sambandho vutto.",
  "anya-e0103n8:53_3": "Svāyaṁ sammohavinodaniyaṁ (vibha. aṭṭha. 356) visuṁ tipañcāhaṁ,",
  "anya-e0103n8:53_4": "purimehi ekato tipañcāhanti chapañcāhaṁ sajjhāyo vutto,",
  "anya-e0103n8:53_5": "tattha ādiantadassanavasena vuttoti daṭṭhabbo.",
  "anya-e0103n8:53_6": "Anulomapaṭilomasajjhāyepi hi paṭilomasajjhāyo antimo hoti,",
  "anya-e0103n8:53_7": "sajjhāyappakārantaraṁ vā etampīti veditabbaṁ.",
  "anya-e0103n8:54_0": "Hatthasaṅkhalikāti aṅgulipantimāha.",
  "anya-e0103n8:55_0": "Manasā sajjhāyoti cittena cintanamāha,",
  "anya-e0103n8:55_1": "yaṁ mānasaṁ ‘‘jappana’’nti vuccati,",
  "anya-e0103n8:55_2": "sammadeva ajjhāyoti vā sajjhāyo, cintananti attho.",
  "anya-e0103n8:55_3": "Cirataraṁ suṭṭhu pavattanena paguṇabhūtā kammaṭṭhānatanti samāvajjitvā manasi karontassa ādito paṭṭhāya yāva pariyosānā katthaci asajjamānā nirantarameva upaṭṭhāti,",
  "anya-e0103n8:55_4": "tadanusārena tadatthopi vibhūtataro hutvā khāyatīti āha ‘‘vacasā sajjhāyo hi…pe… paṭivedhassa paccayo hotī’’ti.",
  "anya-e0103n8:55_5": "Lakkhaṇapaṭivedhassāti asubhalakkhaṇapaṭivedhassa.",
  "anya-e0103n8:56_0": "Paṭikkūlasabhāvasallakkhaṇassa kassaci vaṇṇaggahaṇamukhena koṭṭhāsā vavatthānaṁ gacchanti,",
  "anya-e0103n8:56_1": "kassaci saṇṭhānaggahaṇamukhena,",
  "anya-e0103n8:56_2": "kassaci disāvibhāgaggahaṇamukhena,",
  "anya-e0103n8:56_3": "kassaci patiṭṭhitokāsaggahaṇamukhena,",
  "anya-e0103n8:56_4": "kassaci sabbaso paricchijjaggahaṇamukhenāti vaṇṇādito sallakkhaṇaṁ uggahakosallāvahaṁ vuttanti taṁ dassento ‘‘kesādīnaṁ vaṇṇo vavatthapetabbo’’tiādimāha.",
  "anya-e0103n8:57_0": "Attano bhāgo sabhāgo,",
  "anya-e0103n8:57_1": "sabhāgena paricchedo sabhāgaparicchedo, heṭṭhuparitiriyapariyantehi,",
  "anya-e0103n8:57_2": "sakoṭṭhāsikakesantarādīhi ca paricchedoti attho.",
  "anya-e0103n8:57_3": "Amissakatāvasenāti koṭṭhāsantarehi avomissakatāvasena.",
  "anya-e0103n8:57_4": "Asabhāgo hi idha ‘‘visabhāgo’’ti adhippeto, na viruddhasabhāgo.",
  "anya-e0103n8:57_5": "Svāyamattho kesādisaddato eva labbhati.",
  "anya-e0103n8:57_6": "Saddantaratthāpohanavasena saddo atthaṁ vadatīti ‘‘kesā’’ti vutte ‘‘akesā na hontī’’ti ayamattho viññāyati. Ke pana te akesā? Lomādayo,",
  "anya-e0103n8:57_7": "na ca ghaṭādīsu pasaṅgopakaraṇeneva tesaṁ nivattitattā.",
  "anya-e0103n8:58_0": "Paṭikkūlavaseneva kathitaṁ dhātuvibhāgassa sāmaññatopi agahitattā.",
  "anya-e0103n8:58_1": "Tattheva visuṁ dhātukammaṭṭhānassa kathitattā ca dhātuvibhaṅgo pakkusātisuttaṁ (ma. ni.",
  "anya-e0103n8:58_2": "3.342) vibhaṅgappakaraṇe dhātuvibhaṅgapāḷi (vibha. 172 ādayo) ca.",
  "anya-e0103n8:58_3": "Yassa vaṇṇato upaṭṭhāti kesādi,",
  "anya-e0103n8:58_4": "taṁ puggalaṁ sandhāya jhānāni kesādīsu vaṇṇakasiṇārammaṇāni vibhattāni.",
  "anya-e0103n8:58_5": "Ñatvā ācikkhitabbanti yadatthaṁ vuttaṁ,",
  "anya-e0103n8:58_6": "taṁ dassetuṁ ‘‘tattha dhātuvasenā’’tiādi vuttaṁ.",
  "anya-e0103n8:58_7": "Idhāti imasmiṁ paṭikkūlamanasikārapabbe. Kāyagatāsatisutte (ma. ni.",
  "anya-e0103n8:58_8": "3.153 ādayo) hi paṭikkūlamanasikārapabbaṁ gahetvā idha kāyagatāsatibhāvanā niddisīyati.",
  "anya-e0103n8:59_0": "181.Na ekantarikāyāti ekantarikāyapi na manasi kātabbaṁ,",
  "anya-e0103n8:59_1": "pageva dvantarikādināti adhippāyo. Na bhāvanaṁ sampādeti,",
  "anya-e0103n8:59_2": "lakkhaṇapaṭivedhaṁ na pāpuṇāti ekantarikāya manasi karontoti sambandho.",
  "anya-e0103n8:60_0": "Okkamanavissajjananti paṭipajjitabbavissajjetabbe magge.",
  "anya-e0103n8:60_1": "Pucchitvāva gantabbaṁ hoti gahetabbavissajjetabbaṭṭhānassa asallakkhaṇato.",
  "anya-e0103n8:60_2": "Kammaṭṭhānaṁ pariyosānaṁ pāpuṇātīti ādito paṭṭhāya yāva pariyosānā manasikāramattaṁ hotīti adhippāyo.",
  "anya-e0103n8:60_3": "Avibhūtaṁ pana hoti paṭikkūlākārassa suṭṭhu asallakkhaṇato. Tato eva na visesaṁ āvahati.",
  "anya-e0103n8:61_0": "Kammaṭṭhānaṁ pariyosānaṁ na gacchatīti paṭipāṭiyā sabbakoṭṭhāse manasi karotoyeva vibhūtā hutvā upaṭṭhahanti.",
  "anya-e0103n8:61_1": "Te sātisayaṁ pāṭikkūlato manasi karontassa kammaṭṭhānaṁ pariyosānaṁ gaccheyya,",
  "anya-e0103n8:61_2": "imassa pana ativiya dandhaṁ manasi karoto vibhūtato upaṭṭhānameva natthi, kuto paṭikkūlatāya saṇṭhānaṁ.",
  "anya-e0103n8:61_3": "Tenāha ‘‘visesādhigamassa paccayo na hotī’’ti.",
  "anya-e0103n8:62_0": "Bahiddhāputhuttārammaṇeti ‘‘asuci paṭikkūla’’nti kesādīsu pavattetabbaṁ asubhānupassanaṁ hitvā subhādivasena gayhamānā kesādayopi idha ‘‘bahiddhā puthuttārammaṇamevā’’ti veditabbā.",
  "anya-e0103n8:62_1": "Rūpādayo hi nīlādivasena puthusabhāvatāya puthuttārammaṇaṁ nāma, nānārammaṇanti attho.",
  "anya-e0103n8:62_2": "Asamādhānaṁ cetaso virūpo khepoti vikkhepo.",
  "anya-e0103n8:62_3": "So satiṁ sūpaṭṭhitaṁ katvā sakkaccaṁ kammaṭṭhānaṁ manasi karontena paṭibāhitabbo. Parihāyatīti hāyati. Paridhaṁsatīti vinassati.",
  "anya-e0103n8:63_0": "Yāayaṁ kesā lomātiādikā lokasaṅketānugatā.",
  "anya-e0103n8:63_1": "Paṇṇattīti aṭṭha dhamme upādāya paṇṇatti. Taṁ kesādipaṇṇattiṁ.",
  "anya-e0103n8:63_2": "Atikkamitvāti paṭikkūlabhāvanāya atikkamitvā ugghāṭetvā.",
  "anya-e0103n8:63_3": "Tassā ugghāṭitattā tasmiṁ tasmiṁ koṭṭhāse paṭikkūlato upaṭṭhahante ‘‘paṭikkūla’’nti cittaṁ ṭhapetabbaṁ.",
  "anya-e0103n8:63_4": "Idāni tamatthaṁ upamāya vibhāvento ‘‘yathā hī’’tiādimāha.",
  "anya-e0103n8:63_5": "Tatridaṁ upamāsaṁsandanaṁ – manussā viya yogāvacaro. Udapānaṁ viya koṭṭhāsā.",
  "anya-e0103n8:63_6": "Tālapaṇṇādisaññāṇaṁ viya kesādipaññatti.",
  "anya-e0103n8:63_7": "Tena manussānaṁ udapāne nhānapivanādi viya yogāvacarassa pubbabhāge kesā lomāti paṇṇattivasena manasikāro.",
  "anya-e0103n8:63_8": "Abhiṇhasañcārena manussānaṁ saññāṇena vinā udapāne kiccakaraṇaṁ viya yogāvacarassa manasikārabalena paṇṇattiṁ atikkamitvā paṭikkūlabhāveyeva cittaṁ ṭhapetvā bhāvanānuyogo.",
  "anya-e0103n8:63_9": "Pubbabhāge…pe… pākaṭo hotīti ‘‘kesā lomā’’tiādinā (ma. ni.",
  "anya-e0103n8:63_10": "3.154) bhāvanamanuyuñjantassa kesādipaññattiyā saddhiṁyeva koṭṭhāsānaṁ paṭikkūlabhāvo pubbabhāge pākaṭo hoti.",
  "anya-e0103n8:63_11": "Athāti pacchā bhāvanāya vīthipaṭipannakāle.",
  "anya-e0103n8:63_12": "Paṭikkūlabhāveyeva cittaṁ ṭhapetabbanti koṭṭhāsānaṁ paṭikkūlākāreyeva bhāvanācittaṁ pavattetabbaṁ.",
  "anya-e0103n8:64_0": "Anupubbena muñcanaṁ anupubbamuñcanaṁ,",
  "anya-e0103n8:64_1": "anupaṭṭhahantassa anupaṭṭhahantassa muñcananti attho.",
  "anya-e0103n8:64_2": "Kathaṁ pana anupaṭṭhānaṁ hotīti āha ‘‘ādikammikassā’’tiādi.",
  "anya-e0103n8:64_3": "Pariyosānakoṭṭhāsameva āhacca tiṭṭhatīti idaṁ kammaṭṭhānaṁ tantianusārena ādito kammaṭṭhānamanasikāro pavattatīti katvā vuttaṁ.",
  "anya-e0103n8:64_4": "Tathā hissa manasā sajjhāyo viya manasikāro te te koṭṭhāse āmaṭṭhamatte katvā gacchati, na lakkhaṇasallakkhaṇavasena.",
  "anya-e0103n8:64_5": "Yadā pana ne lakkhaṇasallakkhaṇavasena suṭṭhu upadhārento manasi karoti, tadā keci upaṭṭhahanti, keci na upaṭṭhahanti.",
  "anya-e0103n8:64_6": "Tattha paṭipajjanavidhiṁ dassento ‘‘athassā’’tiādimāha.",
  "anya-e0103n8:64_7": "Tattha kammanti manasikārakammaṁ tāva kātabbaṁ. Kīva ciranti? Yāva dvīsu upaṭṭhitesu,",
  "anya-e0103n8:64_8": "tesampi dvinnaṁ eko suṭṭhutaraṁ upaṭṭhahati tāva.",
  "anya-e0103n8:65_0": "Ukkuṭṭhukkuṭṭhiṭṭhāneyevauṭṭhahitvāti pubbe viya ekatthakatāya ukkuṭṭhiyā kamena sabbatālesu patitvā uṭṭhahitvā uṭṭhahitvā pariyantatālaṁ ,",
  "anya-e0103n8:65_1": "āditālañca āgantvā tato tato tattha tattheva katāya ukkuṭṭhiyā uṭṭhahitvāti attho.",
  "anya-e0103n8:66_0": "Dve bhikkhāti dvīsu gehesu laddhabhikkhā.",
  "anya-e0103n8:67_0": "Appanātoti appanākārato dvattiṁsākāre appanā honti.",
  "anya-e0103n8:67_1": "Kiṁ paccekaṁ koṭṭhāsesu hoti udāhu aññathāti vicāraṇāyaṁ āha ‘‘appanākoṭṭhāsato’’ti,",
  "anya-e0103n8:67_2": "koṭṭhāsato koṭṭhāsatoti attho. Tenāha ‘‘kesādīsū’’tiādi.",
  "anya-e0103n8:68_0": "Adhicittanti samathavipassanācittaṁ.",
  "anya-e0103n8:69_0": "Anuyuttenāti yuttappayuttena, bhāventenāti attho. Kālenakālanti kāle kāle.",
  "anya-e0103n8:69_1": "Samādhinimittaṁ upalakkhitasamādhānākāro samādhi eva.",
  "anya-e0103n8:69_2": "Manasi kātabbanti citte kātabbaṁ, uppādetabbanti attho.",
  "anya-e0103n8:69_3": "Samādhikāraṇaṁ vā ārammaṇaṁ samādhinimittaṁ, taṁ āvajjitabbanti attho.",
  "anya-e0103n8:69_4": "Paggahanimittaupekkhānimittesupi eseva nayo. Ṭhānaṁ atthīti vacanaseso.",
  "anya-e0103n8:69_5": "Taṁ bhāvanā cittaṁ kosajjāya saṁvatteyya,",
  "anya-e0103n8:69_6": "etassa saṁvattanassa ṭhānaṁ kāraṇaṁ atthīti attho.",
  "anya-e0103n8:69_7": "Taṁ vā manasikaraṇacittaṁ kosajjāya saṁvatteyya,",
  "anya-e0103n8:69_8": "etassa ṭhānaṁ kāraṇaṁ atthīti attho.",
  "anya-e0103n8:69_9": "Mudunti subhāvitabhāvena mudubhūtaṁ, vasībhāvappattanti attho.",
  "anya-e0103n8:69_10": "Muduttā eva kammaññaṁ kammakkhamaṁ kammayoggaṁ.",
  "anya-e0103n8:69_11": "Pabhassaranti upakkilesavigamena parisuddhaṁ, pariyodātanti attho.",
  "anya-e0103n8:69_12": "Na ca pabhaṅgūti kammaniyabhāvūpagamanena na ca pabhijjanasabhāvaṁ suddhantaṁ viya suvaṇṇaṁ viniyogakkhamaṁ.",
  "anya-e0103n8:69_13": "Tenāha ‘‘sammā samādhiyati āsavānaṁ khayāyā’’ti.",
  "anya-e0103n8:70_0": "Ukkaṁ bandhatīti mūsaṁ sampādeti. Ālimpetīti ādīpeti jāleti.",
  "anya-e0103n8:70_1": "Tañcāti taṁ piḷandhanavikatisaṅkhātaṁ atthaṁ payojanaṁ assa suvaṇṇakārassa anubhoti pahoti sādheti.",
  "anya-e0103n8:70_2": "Assa vā suvaṇṇassa atthaṁ suvaṇṇakāro anubhoti pāpuṇāti.",
  "anya-e0103n8:71_0": "Abhiññāya iddhividhādiñāṇena sacchikaraṇīyassa iddhividhapaccanubhavanādikassa abhiññā sacchikaraṇīyassa. Yassa paccakkhaṁ atthi, so sakkhi.",
  "anya-e0103n8:71_1": "Sakkhino bhabbatā sakkhibhabbatā, sakkhibhavananti vuttaṁ hoti.",
  "anya-e0103n8:71_2": "Sakkhi ca so bhabbo cāti vā sakkhibhabbo.",
  "anya-e0103n8:71_3": "Ayañhi iddhividhādīnaṁ bhabbo,",
  "anya-e0103n8:71_4": "tattha ca sakkhīti sakkhibhabbo, tassa bhāvo sakkhibhabbatā, taṁ pāpuṇāti.",
  "anya-e0103n8:71_5": "Sati sati āyataneti tasmiṁ tasmiṁ pubbahetuādike kāraṇe sati.",
  "anya-e0103n8:72_0": "Sītibhāvanti nibbānaṁ, kilesadarathavūpasamaṁ vā.",
  "anya-e0103n8:72_1": "Niggaṇhātīti uddhaṭaṁ cittaṁ uddhaccapātato rakkhaṇavasena niggaṇhāti.",
  "anya-e0103n8:72_2": "Paggaṇhātīti līnaṁ cittaṁ kosajjapātato rakkhaṇavasena paggaṇhāti.",
  "anya-e0103n8:72_3": "Sampahaṁsetīti samappavattaṁ cittaṁ tathāpavattiyaṁ paññāya toseti, uttejeti vā.",
  "anya-e0103n8:72_4": "Yadā vā nirassādaṁ cittaṁ bhāvanāya na pakkhandati,",
  "anya-e0103n8:72_5": "tadā jātiādīni saṁvegavatthūni (a. ni. aṭṭha. 1.1.418; itivu. aṭṭha.",
  "anya-e0103n8:72_6": "37) paccavekkhitvā sampahaṁseti samuttejeti.",
  "anya-e0103n8:72_7": "Ajjhupekkhatīti yadā pana cittaṁ alīnaṁ anuddhataṁ sammadeva bhāvanāvīthiṁ otiṇṇaṁ hoti,",
  "anya-e0103n8:72_8": "tadā paggahaniggahasampahaṁsanesu kañci byāpāraṁ akatvā samappavattesu yugesu sārathi viya ajjhupekkhati upekkhakova hoti.",
  "anya-e0103n8:72_9": "Paṇītādhimuttikoti paṇīte uttame maggaphale adhimutto ninnapoṇapabbhāro.",
  "anya-e0103n8:73_0": "Suggahitaṁ katvāti yathāvuttaṁ uggahakosallasaṅkhātaṁ vidhiṁ suṭṭhu uggahitaṁ pariyāpuṇanādinā supariggahitaṁ katvā.",
  "anya-e0103n8:73_1": "Suṭṭhu vavatthapetvāti manasikārakosallasaṅkhātaṁ vidhiṁ sammadeva sallakkhaṇavasena upadhāretvā.",
  "anya-e0103n8:73_2": "Visesanti pubbenāparaṁ bhāvanāya visesaṁ.",
  "anya-e0103n8:73_3": "Punappunaṁ parivattetvāti kammaṭṭhānatantiṁ paguṇabhāvaṁ pāpento bhiyyo bhiyyo vācāya, manasā ca parivattetvā.",
  "anya-e0103n8:73_4": "Gaṇṭhiṭṭhānanti yathā rukkhassa dubbinibhedo araññassa vā gahanabhūto padeso ‘‘gaṇṭhiṭṭhāna’’nti vuccati,",
  "anya-e0103n8:73_5": "evaṁ kammaṭṭhānatantiyā atthato dubbinibhedo gahanabhūto ca padeso ‘‘gaṇṭhiṭṭhāna’’nti vuccati.",
  "anya-e0103n8:73_6": "Taṁ paripucchanādiladdhena ñāṇapharasunā chinditvā.",
  "anya-e0103n8:74_0": "Nimittanti kammaṭṭhānanimittaṁ, asubhākāro.",
  "anya-e0103n8:74_1": "Edisena payojanena luñcanampi anavajjanti dassetuṁ ‘‘luñcitvā’’ti vuttaṁ. Chinnaṭṭhāneti muṇḍitaṭṭhāne.",
  "anya-e0103n8:74_2": "Vaṭṭatiyeva nissaraṇajjhāsayena olokanato. Ussadavasenāti aphalitānaṁ, phalitānaṁ vā bahulatāvasena.",
  "anya-e0103n8:74_3": "Disvāva nimittaṁ gahetabbaṁ dassanayogyatāya tacapañcakassa,",
  "anya-e0103n8:74_4": "itaresu sutvā ca ñatvā ca nimittaṁ gahetabbaṁ.",
  "anya-e0103n8:75_0": "Koṭṭhāsavavatthāpanakathāvaṇṇanā",
  "anya-e0103n8:76_0": "182.Addāriṭṭhakavaṇṇāti abhinavāriṭṭhaphalavaṇṇā.",
  "anya-e0103n8:76_1": "Kaṇṇacūḷikāti uparikaṇṇasakkhalikāya parabhāgaṁ sandhāya vuttaṁ.",
  "anya-e0103n8:76_2": "Tiriyaṁ aññamaññena paricchinnā, kathaṁ? Dve kesā ekato natthīti.",
  "anya-e0103n8:77_0": "Āsayoti nissayo, paccayoti attho.",
  "anya-e0103n8:78_0": "184.Asambhinnakāḷakā aññena vaṇṇena asammissakāḷakā.",
  "anya-e0103n8:79_0": "185.",
  "anya-e0103n8:79_1": "Pattasadisattā nakhā eva nakhapattāni.",
  "anya-e0103n8:79_2": "Nakhā tiriyaṁ aññamaññena paricchinnāti visuṁ vavatthitataṁ sandhāya vuttaṁ.",
  "anya-e0103n8:79_3": "Tameva hi atthaṁ dassetuṁ ‘‘dve nakhā ekato natthī’’ti āha.",
  "anya-e0103n8:80_0": "186.Dantapāḷiyāti dantāvaliyā.",
  "anya-e0103n8:80_1": "Yānakaupatthambhinīti sakaṭassa dhuraṭṭhāne upatthambhakadaṇḍo.",
  "anya-e0103n8:80_2": "Dantānaṁ ādhārabhūtā aṭṭhi hanukaṭṭhi.",
  "anya-e0103n8:81_0": "187.Saṅkaḍḍhiyamānāti sampiṇḍiyamānā.",
  "anya-e0103n8:81_1": "Kosakārakakoso upalliṇḍupoṭṭalakaṁ,",
  "anya-e0103n8:81_2": "yaṁ ‘‘koseyyaphala’’ntipi vuccati.",
  "anya-e0103n8:81_3": "Puṭabandhaupāhano sakalapiṭṭhipādacchādanaupāhano. Ānisadaṁ āsanapadeso. Tūṇiro sarāvāso. Galakañcukaṁ kaṇṭhattāṇaṁ. Kīṭakulāvakaṁ kharamukhakuṭi.",
  "anya-e0103n8:82_0": "Anulomena paṭilomena cāti ettha aṁsapadesato paṭṭhāya bāhuno piṭṭhipadesena otaraṇaṁ anulomo,",
  "anya-e0103n8:82_1": "maṇibandhato paṭṭhāya bāhuno purimabhāgena ārohanaṁ paṭilomo.",
  "anya-e0103n8:82_2": "Teneva nayenāti dakkhiṇahatthe vuttena nayena anulomena paṭilomena cāti attho.",
  "anya-e0103n8:82_3": "Sukhumampīti yathāvuttaoḷārikacammato sukhumaṁ.",
  "anya-e0103n8:82_4": "Antomukhacammādikoṭṭhāsesu vā tacena paricchinnattā yaṁ durupalakkhaṇīyaṁ, taṁ ‘‘sukhuma’’nti vuttaṁ.",
  "anya-e0103n8:82_5": "Tañhi vuttanayena ñāṇena tacaṁ vivaritvā passantassa pākaṭaṁ hoti.",
  "anya-e0103n8:82_6": "Idha chavipi tacagatikā evāti ‘‘taco upari ākāsena paricchinno’’ti vutto.",
  "anya-e0103n8:83_0": "188.Nisadapoto silāputtako.",
  "anya-e0103n8:83_1": "Uddhanakoṭīti mattikāpiṇḍena katauddhanassa koṭi.",
  "anya-e0103n8:83_2": "Tālaguḷapaṭalaṁ nāma pakkatālaphalalasikaṁ tālapaṭṭikādīsu limpitvā sukkhāpetvā uddharitvā gahitapaṭalaṁ.",
  "anya-e0103n8:83_3": "Sukhumanti yathāvuttamaṁsato sukhumaṁ.",
  "anya-e0103n8:83_4": "Paṇhikamaṁsādithūlānaṁ sakalasarīrassa kisānaṁ yebhuyyena maṁsena paṭicchāditattā vuttaṁ ‘‘tiriyaṁ aññamaññena paricchinna’’nti.",
  "anya-e0103n8:84_0": "189. Jālākāro kañcuko jālakañcuko.",
  "anya-e0103n8:84_1": "Visuṁ vavatthitabhāveneva nhārū tiriyaṁ aññamaññena paricchinnā.",
  "anya-e0103n8:85_0": "190.",
  "anya-e0103n8:85_1": "Dantānaṁ visuṁ gahitattā ‘‘ṭhapetvā dvattiṁsa dantaṭṭhīnī’’ti vuttaṁ. Ekaṁ jaṇṇukaṭṭhi,",
  "anya-e0103n8:85_2": "ekaṁ ūruṭṭhīti eka-ggahaṇaṁ ‘‘ekekasmiṁ pāde’’ti adhikatattā.",
  "anya-e0103n8:85_3": "Evaṁ timattānīti evaṁ mattasaddehi ānisadaṭṭhiādīni idha avuttānipi dassetīti veditabbaṁ.",
  "anya-e0103n8:85_4": "Evañca katvā ‘‘atirekatisataaṭṭhikasamussaya’’nti (visuddhi.",
  "anya-e0103n8:85_5": "1.122) idañca vacanaṁ samatthitaṁ hoti.",
  "anya-e0103n8:86_0": "Kīḷāgoḷakāni suttena bandhitvā aññamaññaṁ ghaṭṭetvā kīḷanagoḷakāni.",
  "anya-e0103n8:86_1": "Dhanukadaṇḍo dārakānaṁ kīḷanakakhuddakadhanukaṁ.",
  "anya-e0103n8:86_2": "Tattha jaṅghaṭṭhikassa patiṭṭhitaṭṭhānanti jaṇṇukaṭṭhimhi pavisitvā ṭhitaṭṭhānanti adhippāyo.",
  "anya-e0103n8:86_3": "Tena ūruṭṭhinā patiṭṭhitaṁ ṭhānaṁ yaṁ kaṭiṭṭhino,",
  "anya-e0103n8:86_4": "taṁ aggacchinnamahāpunnāgaphalasadisaṁ.",
  "anya-e0103n8:87_0": "Kumbhakārena nipphāditaṁ uddhanaṁ kumbhakārikauddhanaṁ.",
  "anya-e0103n8:87_1": "Sīsakapaṭṭaveṭhakaṁ veṭhetvā ṭhapitaṁ sīsamayaṁ paṭṭakaṁ. Yena suttaṁ kantanti,",
  "anya-e0103n8:87_2": "tasmiṁ takkamhi vijjhitvā ṭhapitagoḷakā vaṭṭanā nāma, vaṭṭanānaṁ āvaḷi vaṭṭanāvaḷi.",
  "anya-e0103n8:88_0": "Maṇḍalākārena chinnavaṁsakaḷīrakhaṇḍāni vaṁsakaḷīracakkalakāni.",
  "anya-e0103n8:88_1": "Avalekhanasatthakaṁ ucchutacāvalekhanasatthakaṁ.",
  "anya-e0103n8:89_0": "192.Vakkabhāgena paricchinnanti vakkapariyantena bhāgena paricchinnaṁ.",
  "anya-e0103n8:89_1": "Ito paresupi evarūpesu eseva nayo.",
  "anya-e0103n8:90_0": "193.Yaṁnissāyāti yaṁ lohitaṁ nissāya,",
  "anya-e0103n8:90_1": "nissayanissayopi ‘‘nissayo’’tveva vuccati.",
  "anya-e0103n8:90_2": "Bhavati hi kāraṇakāraṇepi kāraṇavohāro yathā ‘‘corehi gāmo daḍḍho’’ti.",
  "anya-e0103n8:90_3": "Atha vā yasmiṁ rūpakalāpe hadayavatthu ,",
  "anya-e0103n8:90_4": "tampi lohitagatikameva hutvā tiṭṭhatīti ‘‘yaṁ nissāyā’’ti vuttaṁ.",
  "anya-e0103n8:91_0": "194.Paṇḍukadhātukanti paṇḍusabhāvaṁ.",
  "anya-e0103n8:92_0": "195.Pariyonahanamaṁsanti paṭicchādakamaṁsaṁ.",
  "anya-e0103n8:93_0": "196.Udarajivhāmaṁsanti jivhāsaṇṭhānaṁ udarassa matthakapasse tiṭṭhanakamaṁsaṁ.",
  "anya-e0103n8:93_1": "‘‘Nīla’’nti vatvā nīlaṁ nāma bahudhātukanti āha ‘‘nigguṇḍipupphavaṇṇa’’nti.",
  "anya-e0103n8:94_0": "197.Papphāsamaṁsanti yathāṭhāne eva lambitvā thokaṁ parivattakamaṁsaṁ. Nirasanti nihīnarasaṁ. Nirojanti nippabhaṁ, ojārahitaṁ vā.",
  "anya-e0103n8:95_0": "198.Obhaggāti avabhujitvā ṭhitā.",
  "anya-e0103n8:95_1": "Sakkharasudhāvaṇṇanti marumbehi katasudhāvaṇṇaṁ.",
  "anya-e0103n8:95_2": "‘‘Setasakkharasudhāvaṇṇa’’ntipi pāṭho, setasakkharavaṇṇaṁ, sudhāvaṇṇañcāti attho.",
  "anya-e0103n8:96_0": "199.",
  "anya-e0103n8:96_1": "Antassa ābhujitvā ābhujitvā ṭhitappadesā antabhogaṭṭhānāni.",
  "anya-e0103n8:96_2": "Tesaṁ bandhanabhūtaṁ antaguṇaṁ nāmāti dassento āha ‘‘antaguṇanti antabhogaṭṭhānesu bandhana’’nti.",
  "anya-e0103n8:96_3": "Kuddālapharasukammādīni karontānaṁ antabhoge agaḷante ekato ābandhitvā, kiṁ viya?",
  "anya-e0103n8:96_4": "Yantasuttakamiva yantaphalakānīti.",
  "anya-e0103n8:96_5": "Kimiva tattha ṭhitanti āha ‘‘pādapuñchana…pe… ṭhita’’nti. Purimañcettha ābandhanassa,",
  "anya-e0103n8:96_6": "dutiyaṁ ṭhānākārassa nidassananti daṭṭhabbaṁ.",
  "anya-e0103n8:97_0": "200.Asitaṁ nāma bhuttaṁ odanādi.",
  "anya-e0103n8:97_1": "Pītaṁ nāma pivanavasena ajjhohaṭapānakādi.",
  "anya-e0103n8:97_2": "Khāyitaṁ nāma saṁkhāditaṁ piṭṭhamūlaphalakhajjādi.",
  "anya-e0103n8:97_3": "Sāyitaṁ nāma assāditaṁ ambapakkamadhuphāṇitādi.",
  "anya-e0103n8:98_0": "Yatthāti yasmiṁ udare.",
  "anya-e0103n8:98_1": "Yanti ca udarameva paccāmasati.",
  "anya-e0103n8:98_2": "Yattha pānabhojanādīni patitvā tiṭṭhatīti sambandho.",
  "anya-e0103n8:98_3": "Suvānavamathu sārameyyavantaṁ. Vivekanti vibhāgaṁ.",
  "anya-e0103n8:99_0": "201.Heṭṭhānābhipiṭṭhikaṇṭakamūlānaṁantareti purimabhāgavasena nābhiyā heṭṭhāpadesassa pacchimabhāgavasena heṭṭhimapiṭṭhikaṇṭakānaṁ vemajjhe.",
  "anya-e0103n8:99_1": "Veḷunāḷikasadiso padesoti adhippāyo.",
  "anya-e0103n8:100_0": "202.Samohitanti nicitaṁ.",
  "anya-e0103n8:101_0": "204.",
  "anya-e0103n8:101_1": "Pūtibhāvaṁ āpannaṁ kukkuṭaṇḍaṁ pūtikukkuṭaṇḍaṁ.",
  "anya-e0103n8:101_2": "Uddeko pittādīhi vinā kevalo uddhaṅgamavāto.",
  "anya-e0103n8:102_0": "205.Ācāmo avassāvanakañjikaṁ.",
  "anya-e0103n8:103_0": "206.Vakkahadayayakanapapphāse temayamānanti ettha yakanaṁ heṭṭhābhāgapūraṇeneva temeti,",
  "anya-e0103n8:103_1": "itarāni tesaṁ upari thokaṁ thokaṁ paggharaṇenāti daṭṭhabbaṁ.",
  "anya-e0103n8:104_0": "207.Utuvikāro uṇhavalāhakādihetuko.",
  "anya-e0103n8:104_1": "Visamacchinno bhisādikalāpo visamaṁ udakaṁ paggharati,",
  "anya-e0103n8:104_2": "evamevaṁ sarīraṁ kesakūpādivivarehi upari, heṭṭhā,",
  "anya-e0103n8:104_3": "tiriyañca sedaṁ visamaṁ paggharatīti dassetuṁ visamacchinna-ggahaṇaṁ kataṁ.",
  "anya-e0103n8:105_0": "208.Visamāhāranti tadāpavattamānasarīrāvatthāya asappāyāhāraṁ,",
  "anya-e0103n8:105_1": "atikaṭukaaccuṇhādivisabhāgāhāraṁ vā. Sammohavinodaniyaṁ (vibha. aṭṭha.",
  "anya-e0103n8:105_2": "356) pana ‘‘visabhāgāhāra’’ntveva vuttaṁ tadā pavattamānānaṁ dhātūnaṁ visabhāgattā.",
  "anya-e0103n8:106_0": "209.‘‘Nhānakāle’’ti idaṁ udakassa upari sinehassa sambhavadassanatthaṁ vuttaṁ.",
  "anya-e0103n8:106_1": "Paribbhamantasinehabinduvisaṭasaṇṭhānāti visaṭaṁ hutvā paribbhamantasinehabindusaṇṭhānā.",
  "anya-e0103n8:106_2": "Utuvisabhāgo bahiddhāsamuṭṭhāno.",
  "anya-e0103n8:106_3": "Dhātuvisabhāgo antosamuṭṭhāno.",
  "anya-e0103n8:106_4": "Te padesāti te hatthatalādipadesā.",
  "anya-e0103n8:107_0": "210.Kiñcīti uṇhādirasānaṁ aññataraṁ āhāravatthu. Nesanti sattānaṁ.",
  "anya-e0103n8:107_1": "Hadayaṁ āgilāyatīti visabhāgāhārādiṁ paṭicca hadayappadeso vivattati.",
  "anya-e0103n8:108_0": "211.",
  "anya-e0103n8:108_1": "Dadhino vissandanaaccharaso dadhimuttaṁ. Gaḷitvāti sanditvā.",
  "anya-e0103n8:108_2": "Tālumatthakavivarena otaritvāti matthakavivarato āgantvā tālumatthakena otaritvā.",
  "anya-e0103n8:109_0": "212.",
  "anya-e0103n8:109_1": "Telaṁ viya sakaṭassa nābhiakkhasīsānaṁ aṭṭhisandhīnaṁ abbhañjanakiccaṁ sādhayamānā.",
  "anya-e0103n8:109_2": "Kaṭakaṭāyantīti ‘‘kaṭa kaṭā’’ti saddaṁ karonti. Anuravadassanaṁ hetaṁ.",
  "anya-e0103n8:109_3": "Dukkhantīti dukkhitāni sañjātadukkhāni honti.",
  "anya-e0103n8:110_0": "213.",
  "anya-e0103n8:110_1": "Samūlakūlamāsaṁ jhāpetvā chārikaṁ avassāvetvā gahitayūso māsakhāro.",
  "anya-e0103n8:110_2": "Ucchiṭṭhodakagabbhamalādīnaṁ chaḍḍanaṭṭhānaṁ candanikā.",
  "anya-e0103n8:110_3": "Ravaṇaghaṭaṁ nāma pakatiyā sammukhameva hoti.",
  "anya-e0103n8:110_4": "Yassa pana āraggamattampi udakassa pavisanamukhaṁ natthi,",
  "anya-e0103n8:110_5": "taṁ dassetuṁ ‘‘amukhe ravaṇaghaṭe’’ti vuttaṁ. Āyūhananti samīhanaṁ.",
  "anya-e0103n8:111_0": "214.Evañhītiādi yathāvuttāya uggahakosallapaṭipattiyā nigamanaṁ.",
  "anya-e0103n8:111_1": "Idāni yathāvuttaṁ manasikārakosallapaṭipattimpi nigamanavasena gahetvā kammaṭṭhānaṁ matthakaṁ pāpetvā dassetuṁ ‘‘anupubbato’’tiādi āraddhaṁ.",
  "anya-e0103n8:111_2": "Tattha paṇṇattisamatikkamāvasāneti kesādipaṇṇattisamatikkamavasena pavattāya bhāvanāya avasāne.",
  "anya-e0103n8:111_3": "Apubbāpariyamivāti ekajjhamiva. Kesāti iti-saddo ādiattho, pakārattho vā,",
  "anya-e0103n8:111_4": "evamādinā iminā pakārena vāti attho.",
  "anya-e0103n8:111_5": "Te dhammāti vaṇṇādivasena vavatthāpitā paṭikkūlākārato upaṭṭhitā koṭṭhāsadhammā.",
  "anya-e0103n8:112_0": "Bahiddhāpīti sasantānato bahipi, parasantānakāyepīti attho.",
  "anya-e0103n8:112_1": "Manasikāraṁ upasaṁharatīti yathāvuttaṁ paṭikkūlamanasikāraṁ upaneti. Yathā idaṁ, tathā etanti.",
  "anya-e0103n8:112_2": "Evaṁ sabbakoṭṭhāsesu pākaṭībhūtesūti yathā attano kāye,",
  "anya-e0103n8:112_3": "evaṁ paresampi kāye sabbesu kesādikoṭṭhāsesu paṭikkūlavasena vibhūtabhāvena upaṭṭhitesūti attho.",
  "anya-e0103n8:112_4": "Ayamettha kasiṇesu vaḍḍhanasadiso yogino bhāvanāviseso dassito.",
  "anya-e0103n8:113_0": "Anupubbamuñcanādīti ādi-saddena suttantanayena vibhāvitaṁ vīriyasamatāyojanaṁ saṅgaṇhāti.",
  "anya-e0103n8:113_1": "Punappunaṁ manasi karototi vuttanayena attano kāye kesādike ‘‘paṭikkūlā paṭikkūlā’’ti abhiṇhaso manasikāraṁ pavattentassa yadā saddhādīni indriyāni laddhasamathāni visadāni pavattanti,",
  "anya-e0103n8:113_2": "tadā assaddhiyādīnaṁ dūrībhāvena sātisayaṁ balappattehi sattahi saddhammehi laddhūpatthambhāni vitakkādīni jhānaṅgāni paṭutarāni hutvā pātubhavanti.",
  "anya-e0103n8:113_3": "Tesaṁ ujuvipaccanīkatāya nīvaraṇāni vikkhambhitāneva honti saddhiṁ tadekaṭṭhehi pāpadhammehi.",
  "anya-e0103n8:113_4": "Upacārasamādhinā cittaṁ samādhiyati,",
  "anya-e0103n8:113_5": "so taṁyeva nimittaṁ āsevanto bhāvento bahulīkaronto appanaṁ pāpuṇāti.",
  "anya-e0103n8:113_6": "Tena vuttaṁ ‘‘anukkamena appanā uppajjatī’’ti.",
  "anya-e0103n8:113_7": "Sabbākāratoti vaṇṇādivasena pañcadhāpi. Sāti appanā.",
  "anya-e0103n8:114_0": "Yadi panetaṁ kammaṭṭhānaṁ aviññāṇakāsubhakammaṭṭhānāni viya paṭhamajjhānavasena sijjhati,",
  "anya-e0103n8:114_1": "atha kasmā ‘‘kāyagatāsatī’’ti vuttanti āha ‘‘evaṁ paṭhamajjhānavasenā’’tiādi.",
  "anya-e0103n8:114_2": "Nānāvaṇṇasaṇṭhānādīsu dvattiṁsāya koṭṭhāsesu pavattamānāya satiyā kiccamettha sātisayanti āha ‘‘satibalena ijjhanato’’ti.",
  "anya-e0103n8:115_0": "Pantasenāsanesu, adhikusalesu ca aratiṁ,",
  "anya-e0103n8:115_1": "kāmaguṇesu ca ratiṁ sahati abhibhavatīti aratiratisaho sarīrasabhāvacintanena anabhiratiyā pahīnattā.",
  "anya-e0103n8:115_2": "Tathā koṭṭhāsabhāvanāya attasinehassa parikkhīṇattā bhayabheravaṁ sahati,",
  "anya-e0103n8:115_3": "sītādīnañca adhivāsakajātiko hoti.",
  "anya-e0103n8:115_4": "Attasinehavasena hi purisassa bhayabheravaṁ hoti, dukkhassa ca anadhivāsanaṁ.",
  "anya-e0103n8:115_5": "Imaṁ pana koṭṭhāsabhāvanamanuyuttassa na kevalaṁ paṭhamajjhānamattameva,",
  "anya-e0103n8:115_6": "uttaripi paṭivedho atthīti dassetuṁ ‘‘kesādīna’’ntiādi vuttaṁ.",
  "anya-e0103n8:116_0": "Ānāpānassatikathāvaṇṇanā",
  "anya-e0103n8:117_0": "215.",
  "anya-e0103n8:117_1": "Yaṁ taṁ evaṁ pasaṁsitvā ānāpānassatikammaṭṭhānaṁ niddiṭṭhanti sambandho.",
  "anya-e0103n8:117_2": "Tattha yasmā ‘‘kathaṁ bhāvito’’tiādikāya pucchāpāḷiyā atthe vibhāvite thomanāpāḷiyāpi attho vibhāvitoyeva hoti bhedābhāvato,",
  "anya-e0103n8:117_3": "tasmā taṁ laṅghitvā ‘‘kathaṁ bhāvito cā’’tiādinā ārabhati.",
  "anya-e0103n8:117_4": "Tattha hi ito pasaṁsābhāvo ‘‘ayampi kho’’ti vacanañca viseso.",
  "anya-e0103n8:117_5": "Tesu pasaṁsābhāvaṁ dassetuṁ ‘‘evaṁ pasaṁsitvā’’ti vuttaṁ.",
  "anya-e0103n8:117_6": "Pasaṁsā ca tattha abhirucijananena ussāhanatthā.",
  "anya-e0103n8:117_7": "Tañhi sutvā bhikkhū ‘‘bhagavā imaṁ samādhiṁ anekehi ākārehi pasaṁsati,",
  "anya-e0103n8:117_8": "santo kirāyaṁ samādhi paṇīto ca asecanako ca sukho ca vihāro pāpadhamme ca ṭhānaso antaradhāpetī’’ti sañjātābhirucayo ussāhajātā sakkaccaṁ anuyuñjitabbaṁ paṭipajjitabbaṁ maññanti.",
  "anya-e0103n8:117_9": "‘‘Ayampi kho’’ti padassa ye ime mayā nibbānamahāsarassa otaraṇatitthabhūtā kasiṇajjhānaasubhajjhānādayo desitā, na kevalaṁ te eva,",
  "anya-e0103n8:117_10": "ayampi khoti bhagavā attano paccakkhabhūtaṁ samādhiṁ desanānubhāvena tesampi bhikkhūnaṁ āsannaṁ,",
  "anya-e0103n8:117_11": "paccakkhañca karonto sampiṇḍanavasena evamāhāti sambandhamukhena attho veditabbo.",
  "anya-e0103n8:118_0": "Soḷasavatthukanti catūsu anupassanāsu catunnaṁ catukkānaṁ vasena soḷasaṭṭhānaṁ.",
  "anya-e0103n8:118_1": "Sabbākāraparipūroti kammaṭṭhānapāḷiyā padattho piṇḍattho upamā codanā parihāro payojananti evamādīhi sabbehi ākārehi paripuṇṇo.",
  "anya-e0103n8:118_2": "Niddesoti kammaṭṭhānassa nissesato vitthāro.",
  "anya-e0103n8:119_0": "216.Kathanti idaṁ pucchanākāravibhāvanapadaṁ.",
  "anya-e0103n8:119_1": "Pucchā cettha kathetukamyatāvasena aññāsaṁ asambhavato.",
  "anya-e0103n8:119_2": "Sā ca upari desanaṁ āruḷhānaṁ sabbesaṁ pakāravisesānaṁ āmasanavasenāti imamatthaṁ dassento ‘‘kathanti…pe… kamyatāpucchā’’ti āha.",
  "anya-e0103n8:119_3": "Kathaṁ bahulīkatoti etthāpi ‘‘ānāpānassatisamādhī’’ti padaṁ ānetvā sambandhitabbaṁ.",
  "anya-e0103n8:119_4": "Tattha kathanti ānāpānassatisamādhibahulīkāraṁ nānappakārato vitthāretukamyatāpucchā.",
  "anya-e0103n8:119_5": "Bahulīkato ānāpānassatisamādhīti tathāpuṭṭhadhammanidassananti imamatthaṁ ‘‘eseva nayo’’ti iminā atidisati.",
  "anya-e0103n8:119_6": "Tathā santabhāvādayopi tassa yehi bhāvanābahulīkārehi siddhā,",
  "anya-e0103n8:119_7": "taggahaṇeneva gahitā hontīti dassetuṁ ‘‘kathaṁ bahulīkato…pe… vūpasametīti etthāpi eseva nayo’’ti vuttaṁ.",
  "anya-e0103n8:120_0": "‘‘Puna ca paraṁ, udāyi,",
  "anya-e0103n8:120_1": "akkhātā mayā sāvakānaṁ paṭipadā,",
  "anya-e0103n8:120_2": "yathāpaṭipannā me sāvakā cattāro satipaṭṭhāne bhāventī’’tiādīsu (ma. ni.",
  "anya-e0103n8:120_3": "2.247) uppādanavaḍḍhanaṭṭhena bhāvanā vuccatīti tadubhayavasena atthaṁ dassento ‘‘bhāvitoti uppādito vaḍḍhito vā’’ti āha.",
  "anya-e0103n8:120_4": "Tattha bhāvaṁ vijjamānataṁ ito gatoti bhāvito,",
  "anya-e0103n8:120_5": "uppādito paṭiladdhamattoti attho. Uppanno pana laddhāsevano,",
  "anya-e0103n8:120_6": "bhāvito paguṇabhāvaṁ āpādito, vaḍḍhitoti attho .",
  "anya-e0103n8:120_7": "Ānāpānapariggāhikāyāti dīgharassādivisesehi saddhiṁ assāsapassāse paricchijjagāhikāya, te ārabbha pavattāya,",
  "anya-e0103n8:120_8": "satiyaṁ paccayabhūtāyanti attho.",
  "anya-e0103n8:120_9": "Purimasmiñhi atthe samādhissa satiyā sahajātādipaccayabhāvo vutto sampayuttavacanato,",
  "anya-e0103n8:120_10": "dutiyasmiṁ pana upanissayabhāvopi.",
  "anya-e0103n8:120_11": "Upacārajjhānasahagatā hi sati appanāsamādhissa upanissayo hotīti.",
  "anya-e0103n8:120_12": "Bahulīkatoti bahulaṁ pavattito,",
  "anya-e0103n8:120_13": "tena āvajjanādivasībhāvappattimāha. Yo hi vasībhāvaṁ āpādito,",
  "anya-e0103n8:120_14": "so icchiticchitakkhaṇe samāpajjitabbato punappunaṁ pavattīyati.",
  "anya-e0103n8:120_15": "Tena vuttaṁ ‘‘punappunaṁ kato’’ti. Yathā ‘‘idheva, bhikkhave, samaṇo’’ti (ma. ni. 1.139; a. ni. 4.241), ‘‘vivicceva kāmehī’’ti (dī. ni. 1.226; saṁ. ni. 2.152; a. ni.",
  "anya-e0103n8:120_16": "4.123) ca evamādīsu paṭhamapade vutto eva-saddo dutiyādīsupi vutto eva hoti,",
  "anya-e0103n8:120_17": "evamidhāpīti āha ‘‘ubhayattha evasaddena niyamo veditabbo’’ti.",
  "anya-e0103n8:120_18": "Ubhayapadaniyamena laddhaguṇaṁ dassetuṁ ‘‘ayañhī’’tiādi vuttaṁ.",
  "anya-e0103n8:121_0": "Asubhakammaṭṭhānanti asubhārammaṇajhānamāha.",
  "anya-e0103n8:121_1": "Taṁ hi asubhesu yogakammabhāvato,",
  "anya-e0103n8:121_2": "yogino sukhavisesānaṁ kāraṇabhāvato ca ‘‘asubhakammaṭṭhāna’’nti vuccati.",
  "anya-e0103n8:121_3": "‘‘Kevala’’nti iminā ārammaṇaṁ nivatteti.",
  "anya-e0103n8:121_4": "Paṭivedhavasenāti jhānapaṭivedhavasena.",
  "anya-e0103n8:121_5": "Jhānañhi bhāvanāvisesena ijjhantaṁ attano visayaṁ paṭivijjhantameva pavattati,",
  "anya-e0103n8:121_6": "yathāsabhāvato paṭivijjhīyati cāti ‘‘paṭivedho’’ti vuccati.",
  "anya-e0103n8:121_7": "Oḷārikārammaṇattāti bībhacchārammaṇattā.",
  "anya-e0103n8:121_8": "Paṭikkūlārammaṇattāti jigucchitabbārammaṇattā. Pariyāyenāti kāraṇena, lesantarena vā.",
  "anya-e0103n8:121_9": "Ārammaṇasantatāyāti anukkamena vicetabbataṁ pattaṁ ārammaṇassa paramasukhumataṁ sandhāyāha.",
  "anya-e0103n8:121_10": "Sante hi sannisinne ārammaṇe pavattamāno dhammo sayampi sannisinnova hoti.",
  "anya-e0103n8:121_11": "Tenāha ‘‘santo vūpasanto nibbuto’’ti, nibbutasabbapariḷāhoti attho.",
  "anya-e0103n8:121_12": "Ārammaṇasantatāya tadārammaṇadhammānaṁ santatā lokuttaradhammārammaṇāhi paccavekkhaṇāhi dīpetabbā.",
  "anya-e0103n8:122_0": "Nāssa santapaṇītabhāvāvahaṁ kiñci secananti asecanako. Asecanakattā anāsittako.",
  "anya-e0103n8:122_1": "Anāsittakattā eva abbokiṇṇo asammisso parikammādinā.",
  "anya-e0103n8:122_2": "Tato eva pāṭiyekko visuṁyeveko. Āveṇiko asādhāraṇo.",
  "anya-e0103n8:122_3": "Sabbametaṁ sarasato eva santabhāvaṁ dassetuṁ vuttaṁ.",
  "anya-e0103n8:122_4": "Parikammaṁ vā santabhāvanimittaṁ,",
  "anya-e0103n8:122_5": "parikammanti ca kasiṇakaraṇādīni nimittuppādapariyosānaṁ,",
  "anya-e0103n8:122_6": "tādisaṁ idha natthīti adhippāyo.",
  "anya-e0103n8:122_7": "Tadā hi kammaṭṭhānaṁ nirassādattā asantamappaṇītaṁ siyā.",
  "anya-e0103n8:122_8": "Upacārena vā natthi ettha santatāti yojanā.",
  "anya-e0103n8:122_9": "Yathā upacārakkhaṇe nīvaraṇavigamena,",
  "anya-e0103n8:122_10": "aṅgapātubhāvena ca paresaṁ santatā hoti, na evamimassa.",
  "anya-e0103n8:122_11": "Ayaṁ pana ādisamannā…pe… paṇīto cāti yojanā.",
  "anya-e0103n8:122_12": "Kecīti uttaravihāravāsike sandhāyāha.",
  "anya-e0103n8:122_13": "Anāsittakoti upasecanena na āsittako. Tenāha ‘‘ojavanto’’ti, ojavantasadisoti attho. Madhūroti iṭṭho,",
  "anya-e0103n8:122_14": "cetasikasukhapaṭilābhasaṁvattanaṁ tikacatukkajjhānavasena,",
  "anya-e0103n8:122_15": "upekkhāya vā santabhāvena sukhagatikattā sabbesampi vasena veditabbaṁ.",
  "anya-e0103n8:122_16": "Jhānasamuṭṭhānapaṇītarūpaphuṭṭhasarīratāvasena pana kāyikasukhapaṭilābhasaṁvattanaṁ daṭṭhabbaṁ,",
  "anya-e0103n8:122_17": "tañca kho jhānato vuṭṭhitakāle.",
  "anya-e0103n8:122_18": "Imasmiṁ pakkhe ‘‘appitappitakkhaṇe’’ti idaṁ hetumhi bhummavacanaṁ daṭṭhabbaṁ.",
  "anya-e0103n8:122_19": "Avikkhambhiteti jhānena sakasantānato anīhaṭe appahīne.",
  "anya-e0103n8:122_20": "Akosallasambhūteti akosallaṁ vuccati avijjā, tato sambhūte.",
  "anya-e0103n8:122_21": "Avijjāpubbaṅgamā hi sabbe pāpadhammā.",
  "anya-e0103n8:122_22": "Khaṇenevāti attano pavattikkhaṇeneva.",
  "anya-e0103n8:122_23": "Antaradhāpetīti ettha antaradhāpanaṁ vināsanaṁ,",
  "anya-e0103n8:122_24": "taṁ pana jhānakattukassa idhādhippetattā pariyuṭṭhānappahānaṁ hotīti āha ‘‘vikkhambhetī’’ti.",
  "anya-e0103n8:122_25": "Vūpasametīti visesena upasameti.",
  "anya-e0103n8:122_26": "Visesena upasamanaṁ pana sammadeva upasamanaṁ hotīti āha ‘‘suṭṭhu upasametī’’ti.",
  "anya-e0103n8:123_0": "Nanu ca aññopi samādhi attano pavattikkhaṇeneva paṭipakkhadhamme antaradhāpeti vūpasameti,",
  "anya-e0103n8:123_1": "atha kasmā ayameva samādhi evaṁ visesetvā vuttoti?",
  "anya-e0103n8:123_2": "Pubbabhāgato paṭṭhāya nānāvitakkavūpasamasabbhāvato.",
  "anya-e0103n8:123_3": "Vuttañhetaṁ – ‘‘ānāpānassati bhāvetabbā vitakkupacchedāyā’’ti (a. ni. 9.1; udā. 31).",
  "anya-e0103n8:123_4": "Apica tikkhapaññassa ñāṇuttarassetaṁ kammaṭṭhānaṁ,",
  "anya-e0103n8:123_5": "ñāṇuttarassa ca kilesappahānaṁ itarehi sātisayaṁ,",
  "anya-e0103n8:123_6": "yathā saddhādhimuttehi diṭṭhippattassa.",
  "anya-e0103n8:123_7": "Tasmā imaṁ visesaṁ sandhāya ‘‘ṭhānaso antaradhāpeti vūpasametī’’ti vuttaṁ.",
  "anya-e0103n8:123_8": "Atha vā nimittapātubhāve sati khaṇeneva aṅgapātubhāvasabbhāvato ayameva samādhi ‘‘ṭhānaso antaradhāpeti vūpasametī’’ti vutto.",
  "anya-e0103n8:123_9": "Yathā taṁ mahato akālameghassa uṭṭhitassa dhārānipāte khaṇeneva pathaviyaṁ rajojallassa vūpasamo. Tenāha – ‘‘seyyathāpi, bhikkhave,",
  "anya-e0103n8:123_10": "mahāakālamegho uṭṭhito’’tiādi (saṁ. ni. 5.985; pārā. 165).",
  "anya-e0103n8:123_11": "Sāsanikassa jhānabhāvanā yebhuyyena nibbedhabhāgiyāva hotīti āha ‘‘nibbedhabhāgiyattā’’ti.",
  "anya-e0103n8:123_12": "Buddhānaṁ pana ekaṁsena nibbedhabhāgiyāva hoti.",
  "anya-e0103n8:123_13": "Imameva hi kammaṭṭhānaṁ bhāvetvā sabbepi sammāsambuddhā sammāsambodhiṁ adhigacchanti.",
  "anya-e0103n8:123_14": "Ariyamaggassa pādakabhūto ayaṁ samādhi anukkamena vaḍḍhitvā ariyamaggabhāvaṁ upagato viya hotīti āha ‘‘anupubbena ariyamaggavuddhippatto’’ti.",
  "anya-e0103n8:124_0": "Ayaṁ panattho virāganirodhapaṭinissaggānupassanānaṁ vasena sammadeva yujjati.",
  "anya-e0103n8:124_1": "Heṭṭhā papañcavasena vuttamatthaṁ sukhaggahaṇatthaṁ saṅgahetvā dassento ‘‘ayaṁ panettha saṅkhepattho’’ti āha, piṇḍatthoti vuttaṁ hoti.",
  "anya-e0103n8:125_0": "217.Tamatthanti taṁ ‘‘kathaṁ bhāvito’’tiādinā pucchāvasena saṅkhepato vuttamatthaṁ.",
  "anya-e0103n8:125_1": "‘‘Idha tathāgato loke uppajjatī’’tiādīsu (dī. ni. 1.190; ma. ni. 1.291; a. ni.",
  "anya-e0103n8:125_2": "3.61) idha-saddo lokaṁ upādāya vutto,",
  "anya-e0103n8:125_3": "‘‘idheva tiṭṭhamānassā’’tiādīsu (dī. ni. 2.369) okāsaṁ, ‘‘idhāhaṁ, bhikkhave,",
  "anya-e0103n8:125_4": "bhuttāvī assaṁ pavārito’’tiādīsu (ma. ni. 1.30) padapūraṇamattaṁ,",
  "anya-e0103n8:125_5": "‘‘idha bhikkhu dhammaṁ pariyāpuṇātī’’tiādīsu (a. ni. 5.73) pana sāsanaṁ, ‘‘idha, bhikkhave,",
  "anya-e0103n8:125_6": "bhikkhū’’ti idhāpi sāsanamevāti dassento ‘‘bhikkhave,",
  "anya-e0103n8:125_7": "imasmiṁ sāsane bhikkhū’’ti vatvā tamatthaṁ pākaṭaṁ katvā dassetuṁ ‘‘ayañhī’’tiādi vuttaṁ.",
  "anya-e0103n8:125_8": "Tattha sabbappakāraānāpānassatisamādhinibbattakassāti sabbappakāraggahaṇaṁ soḷasa pakāre sandhāya. Te hi imasmiṁyeva sāsane.",
  "anya-e0103n8:125_9": "Bāhirakā hi jānantā ādito catuppakārameva jānanti.",
  "anya-e0103n8:125_10": "Tenāha ‘‘aññasāsanassa tathābhāvapaṭisedhano’’ti,",
  "anya-e0103n8:125_11": "yathāvuttassa puggalassa nissayabhāvapaṭisedhanoti attho.",
  "anya-e0103n8:125_12": "Etena ‘‘idha bhikkhave’’ti idaṁ antogadhevasaddanti dasseti.",
  "anya-e0103n8:125_13": "Santi hi ekapadānipi sāvadhāraṇāni yathā ‘‘vāyubhakkho’’ti. Tenevāha ‘‘idheva, bhikkhave, samaṇo’’tiādi.",
  "anya-e0103n8:125_14": "Paripuṇṇasamaṇakaraṇadhammo hi so,",
  "anya-e0103n8:125_15": "yo sabbappakāraānāpānassatisamādhinibbattako.",
  "anya-e0103n8:125_16": "Parappavādāti paresaṁ aññatitthiyānaṁ nānappakārā vādā titthāyatanāni.",
  "anya-e0103n8:126_0": "Araññādikasseva bhāvanānurūpasenāsanataṁ dassetuṁ ‘‘imassa hī’’tiādi vuttaṁ.",
  "anya-e0103n8:126_1": "Duddamo damathaṁ anupagato goṇo kūṭagoṇo.",
  "anya-e0103n8:126_2": "Yathā thanehi sabbaso khīraṁ na paggharati,",
  "anya-e0103n8:126_3": "evaṁ dohapaṭibandhinī kūṭadhenu.",
  "anya-e0103n8:126_4": "Rūpasaddādike paṭicca uppajjanako assādo rūpārammaṇādiraso.",
  "anya-e0103n8:126_5": "Pubbe āciṇṇārammaṇanti pabbajjato pubbe,",
  "anya-e0103n8:126_6": "anādimati vā saṁsāre paricitārammaṇaṁ.",
  "anya-e0103n8:127_0": "Nibandheyyāti bandheyya.",
  "anya-e0103n8:127_1": "Satiyāti sammadeva kammaṭṭhānasallakkhaṇasampavattāya satiyā.",
  "anya-e0103n8:127_2": "Ārammaṇeti kammaṭṭhānārammaṇe. Daḷhanti thiraṁ,",
  "anya-e0103n8:127_3": "yathā satokārissa upacārappanābhedo samādhi ijjhati,",
  "anya-e0103n8:127_4": "tathā thāmagataṁ katvāti attho.",
  "anya-e0103n8:128_0": "Visesādhigamadiṭṭhadhammasukhavihārapadaṭṭhānanti sabbesaṁ buddhānaṁ, ekaccānaṁ paccekabuddhānaṁ,",
  "anya-e0103n8:128_1": "buddhasāvakānañca visesādhigamassa ceva aññakammaṭṭhānena adhigatavisesānaṁ diṭṭhadhammasukhavihārassa ca padaṭṭhānabhūtaṁ.",
  "anya-e0103n8:129_0": "Vatthuvijjācariyo viya bhagavā yogīnaṁ anurūpanivāsaṭṭhānupadisanato.",
  "anya-e0103n8:130_0": "Bhikkhu dīpisadiso araññe ekiko viharitvā paṭipakkhanimmathanena icchitatthasādhanato.",
  "anya-e0103n8:130_1": "Phalamuttamanti sāmaññaphalamāha.",
  "anya-e0103n8:130_2": "Parakkamajavayoggabhūminti bhāvanussāhajavassa yoggakaraṇabhūmibhūtaṁ.",
  "anya-e0103n8:131_0": "218.Evaṁ vuttalakkhaṇesūti abhidhammapariyāyena (vibha. 530),",
  "anya-e0103n8:131_1": "suttantapariyāyena ca vuttalakkhaṇesu.",
  "anya-e0103n8:131_2": "Rukkhasamīpanti ‘‘yāvatā majjhanhike kāle samantā chāyā pharati, nivāte paṇṇāni patanti,",
  "anya-e0103n8:131_3": "ettāvatā rukkhamūlanti vuccatī’’ti evaṁ vuttaṁ rukkhassa samīpaṭṭhānaṁ.",
  "anya-e0103n8:131_4": "Avasesasattavidhasenāsananti pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjanti evaṁ vuttaṁ.",
  "anya-e0103n8:132_0": "Ututtayānukūlaṁ dhātucariyānukūlanti gimhādiututtayassa, semhādidhātuttayassa,",
  "anya-e0103n8:132_1": "mohādicariyattayassa ca anukūlaṁ.",
  "anya-e0103n8:132_2": "Tathā hi gimhakāle ca araññaṁ anukūlaṁ, hemante rukkhamūlaṁ, vassakāle suññāgāraṁ,",
  "anya-e0103n8:132_3": "semhadhātukassa semhapakatikassa araññaṁ,",
  "anya-e0103n8:132_4": "pittadhātukassa rukkhamūlaṁ ,",
  "anya-e0103n8:132_5": "vātadhātukassa suññāgāraṁ anukūlaṁ, mohacaritassa araññaṁ, dosacaritassa rukkhamūlaṁ,",
  "anya-e0103n8:132_6": "rāgacaritassa suññāgāraṁ anukūlaṁ.",
  "anya-e0103n8:132_7": "Alīnānuddhaccapakkhikanti asaṅkocāvikkhepapakkhikaṁ. Sayanañhi kosajjapakkhikaṁ,",
  "anya-e0103n8:132_8": "ṭhānacaṅkamanāni uddhaccapakkhikāni, na evaṁ nisajjā. Tato evassa santatā.",
  "anya-e0103n8:132_9": "Nisajjāya daḷhabhāvaṁ pallaṅkābhujanena,",
  "anya-e0103n8:132_10": "assāsapassāsānaṁ pavattanasukhataṁ uparimakāyassa ujukaṭṭhapanena,",
  "anya-e0103n8:132_11": "ārammaṇapariggahūpāyaṁ parimukhaṁ satiyā ṭhapanena dassento.",
  "anya-e0103n8:132_12": "Ūrubaddhāsananti ūrūnamadhobandhanavasena nisajjā.",
  "anya-e0103n8:132_13": "Heṭṭhimakāyassa anujukaṁ ṭhapanaṁ nisajjā-vacaneneva bodhitanti ‘‘ujuṁ kāya’’nti ettha kāya-saddo uparimakāyavisayoti āha ‘‘uparimasarīraṁ ujukaṁ ṭhapetvā’’ti.",
  "anya-e0103n8:132_14": "Taṁ pana ujukaṭṭhapanaṁ sarūpato,",
  "anya-e0103n8:132_15": "payojanato ca dassetuṁ ‘‘aṭṭhārasā’’tiādi vuttaṁ. Na paṇamantīti na onamanti.",
  "anya-e0103n8:132_16": "Na paripatatīti na vigacchati vīthiṁ na vilaṅghati,",
  "anya-e0103n8:132_17": "tato eva pubbenāparaṁ visesuppattiyā vuddhiṁ phātiṁ upagacchati.",
  "anya-e0103n8:132_18": "Idha pari-saddo abhi-saddena samānatthoti āha ‘‘kammaṭṭhānābhimukha’’nti,",
  "anya-e0103n8:132_19": "bahiddhā puthuttārammaṇato nivāretvā kammaṭṭhānaṁyeva purakkhitvāti attho.",
  "anya-e0103n8:132_20": "Parīti pariggahaṭṭho ‘‘pariṇāyikā’’tiādīsu (dha. sa. 16) viya.",
  "anya-e0103n8:132_21": "Niyyānaṭṭho paṭipakkhato niggamanaṭṭho.",
  "anya-e0103n8:132_22": "Tasmā pariggahitaniyyānanti sabbathā gahitāsammosaṁ pariccattasammosaṁ satiṁ katvā,",
  "anya-e0103n8:132_23": "paramaṁ satinepakkaṁ upaṭṭhapetvāti attho.",
  "anya-e0103n8:133_0": "219.Satovāti satiyā samannāgato eva saranto eva assasati nāssa kāci sativirahitā assāsappavatti hotīti attho.",
  "anya-e0103n8:133_1": "Sato passasatīti etthāpi satova passasatīti eva-saddo ānetvā vattabbo. Satokārīti sato eva hutvā,",
  "anya-e0103n8:133_2": "satiyā eva vā kātabbassa kattā, karaṇasīlo vā.",
  "anya-e0103n8:133_3": "Yadi ‘‘satova assasati sato passasatī’’ti etassa vibhaṅge (ma. ni. 3.148; saṁ. ni. 5.986; pārā. 165) vuttaṁ,",
  "anya-e0103n8:133_4": "atha kasmā ‘‘assasati passasati’’cceva avatvā ‘‘satokārī’’ti vuttaṁ?",
  "anya-e0103n8:133_5": "Ekarasaṁ desanaṁ kātukāmatāya.",
  "anya-e0103n8:133_6": "Paṭhamacatukke padadvayameva hi vattamānakālavasena āgataṁ, itarāni anāgatakālavasena.",
  "anya-e0103n8:133_7": "Tasmā ekarasaṁ desanaṁ kātukāmatāya sabbattha (paṭi. ma.",
  "anya-e0103n8:133_8": "1.165 ādayo) ‘‘satokāri’’cceva vuttaṁ.",
  "anya-e0103n8:134_0": "Dīghaṁassāsavasenāti dīghaassāsavasena vibhattialopaṁ katvā niddeso.",
  "anya-e0103n8:134_1": "Dīghanti vā bhagavatā vuttaassāsavasena.",
  "anya-e0103n8:134_2": "Cittassa ekaggataṁ avikkhepanti vikkhepassa paṭipakkhabhāvato ‘‘avikkhepo’’ti laddhanāmacittassa ekaggabhāvaṁ pajānato.",
  "anya-e0103n8:134_3": "Sati upaṭṭhitā hotīti ārammaṇaṁ upagantvā ṭhitā hoti.",
  "anya-e0103n8:134_4": "Tāya satiyā tena ñāṇenāti yathāvuttāya satiyā, yathāvuttena ca ñāṇena.",
  "anya-e0103n8:134_5": "Idaṁ vutta hoti – dīghaṁ assāsaṁ ārammaṇabhūtaṁ avikkhittacittassa,",
  "anya-e0103n8:134_6": "asammohato vā pajānantassa tattha sati upaṭṭhitā eva hoti,",
  "anya-e0103n8:134_7": "taṁ sampajānantassa ārammaṇakaraṇavasena,",
  "anya-e0103n8:134_8": "asammohavasena vā sampajaññaṁ,",
  "anya-e0103n8:134_9": "tadadhīnasatisampajaññena taṁsamaṅgī yogāvacaro satokārī nāma hotīti.",
  "anya-e0103n8:134_10": "Paṭinissaggānupassī assāsavasenāti paṭinissaggānupassī hutvā assasanassa vasena.",
  "anya-e0103n8:134_11": "‘‘Paṭinissaggānupassīassāsavasenā’’ti vā pāṭho.",
  "anya-e0103n8:134_12": "Tassa paṭinissaggānupassino assāsā paṭinissaggānupassīassāsā, tesaṁ vasenāti attho.",
  "anya-e0103n8:134_13": "Vinayanayena anto uṭṭhitasasanaṁ assāso, bahi uṭṭhitasasanaṁ passāso.",
  "anya-e0103n8:134_14": "Suttantanayena pana bahi uṭṭhahitvāpi anto sasanato assāso,",
  "anya-e0103n8:134_15": "anto uṭṭhahitvāpi bahi sasanato passāso. Ayameva ca nayo –",
  "anya-e0103n8:135_0": "‘‘Assāsādimajjhapariyosānaṁ satiyā anugacchato ajjhattaṁ vikkhepagatena cittena kāyopi cittampi sāraddhā ca honti iñjitā ca phanditā cā’’ti,",
  "anya-e0103n8:135_1": "‘‘passāsādimajjhapariyosānaṁ satiyā anugacchato bahiddhā vikkhepagatena cittena kāyopi cittampi sāraddhā ca honti iñjitā ca phanditā cā’’ti (paṭi. ma. 1.157) –",
  "anya-e0103n8:136_0": "Imāya pāḷiyā sameti.",
  "anya-e0103n8:137_0": "Paṭhamaṁ abbhantaravāto bahi nikkhamati,",
  "anya-e0103n8:137_1": "tasmā pavattikkamena assāso paṭhamaṁ vuttoti vadanti.",
  "anya-e0103n8:137_2": "Tāluṁ āhacca nibbāyatīti tāluṁ āhacca nirujjhati.",
  "anya-e0103n8:137_3": "Tena kira sampatijāto bāladārako khipitaṁ karoti.",
  "anya-e0103n8:137_4": "Evaṁ tāvātiādi yathāvuttassa atthassa nigamanaṁ.",
  "anya-e0103n8:137_5": "Keci ‘‘evaṁ tāvāti anena pavattikkamena assāso bahinikkhamanavātoti gahetabbanti adhippāyo’’ti vadanti.",
  "anya-e0103n8:138_0": "Addhānavasenāti kāladdhānavasena.",
  "anya-e0103n8:138_1": "Ayaṁ hi addhāna-saddo kālassa, desassa ca vācako.",
  "anya-e0103n8:138_2": "Tattha desaddhānaṁ udāharaṇabhāvena dassetvā kāladdhānavasena assāsapassāsānaṁ dīgharassataṁ vibhāvetuṁ ‘‘yathā hī’’tiādi vuttaṁ.",
  "anya-e0103n8:138_3": "Tattha okāsaddhānanti okāsabhūtaṁ addhānaṁ. Pharitvāti byāpetvā.",
  "anya-e0103n8:138_4": "Cuṇṇavicuṇṇāpi anekakalāpabhāvena.",
  "anya-e0103n8:138_5": "Dīghaṁ addhānanti dīghaṁ padesaṁ.",
  "anya-e0103n8:138_6": "Tasmāti saṇikaṁ pavattiyā dīghasantānatāya ‘‘dīghā’’ti vuccanti. Ettha ca hatthiādisarīre,",
  "anya-e0103n8:138_7": "sunakhādisarīre ca assāsapassāsānaṁ desaddhānavisiṭṭhena kāladdhānavaseneva dīgharassatā vuttāti veditabbā.",
  "anya-e0103n8:138_8": "‘‘Saṇikaṁ pūretvā saṇikameva nikkhamanti’’,",
  "anya-e0103n8:138_9": "‘‘sīghaṁ pūretvā sīghameva nikkhamantī’’ti ca vacanato.",
  "anya-e0103n8:138_10": "Manussesūti samānappamāṇesupi manussasarīresu.",
  "anya-e0103n8:138_11": "Dīghaṁ assasantīti dīghaṁ assāsappabandhaṁ pavattentīti attho.",
  "anya-e0103n8:138_12": "Passasantīti etthāpi eseva nayo.",
  "anya-e0103n8:138_13": "Sunakhasasādayo viya rassaṁ assasanti ca passasanti cāti yojanā. Idaṁ pana dīghaṁ, rassañca assasanaṁ,",
  "anya-e0103n8:138_14": "passasanañca tesaṁ sattānaṁ sarīrasabhāvoti daṭṭhabbaṁ. Tesanti sattānaṁ. Teti assāsapassāsā.",
  "anya-e0103n8:138_15": "Ittaramaddhānanti appakaṁ kālaṁ.",
  "anya-e0103n8:139_0": "Navahākārehīti bhāvanamanuyuñjantassa pubbenāparaṁ aladdhavisesassa kevalaṁ addhānavasena ādito vuttā tayo ākārā,",
  "anya-e0103n8:139_1": "te ca kho ekacco assāsaṁ suṭṭhu sallakkheti, ekacco passāsaṁ,",
  "anya-e0103n8:139_2": "ekacco tadubhayanti imesaṁ tiṇṇaṁ puggalānaṁ vasena.",
  "anya-e0103n8:139_3": "Keci pana ‘‘assasatipi passasatipīti ekajjhaṁ vacanaṁ bhāvanāya nirantaraṁ pavattidassanattha’’nti vadanti.",
  "anya-e0103n8:139_4": "Chandavasena pubbe viya tayo,",
  "anya-e0103n8:139_5": "tathā pāmojjavasenāti imehi navahākārehi.",
  "anya-e0103n8:140_0": "Kāmaṁ cettha ekassa puggalassa tayo eva ākārā labbhanti,",
  "anya-e0103n8:140_1": "tantivasena pana sabbesaṁ pāḷiāruḷhattā,",
  "anya-e0103n8:140_2": "tesaṁ vasena parikammassa kātabbattā ca ‘‘tatrāyaṁ bhikkhu navahākārehī’’ti vuttaṁ.",
  "anya-e0103n8:140_3": "Evaṁ pajānatoti evaṁ yathāvuttehi ākārehi assāsapassāse pajānato,",
  "anya-e0103n8:140_4": "tattha manasikāraṁ pavattentassa.",
  "anya-e0103n8:140_5": "Ekenākārenāti dīghaṁ assāsādīsu catūsu ākāresu ekena ākārena, navasu tīsu vā ekena. Tathā hi vakkhati –",
  "anya-e0103n8:141_0": "‘‘Dīgho rasso ca assāso, passāsopi ca tādiso;",
  "anya-e0103n8:142_0": "Cattāro vaṇṇā vattanti, nāsikagge va bhikkhuno’’ti.",
  "anya-e0103n8:143_0": "Ayaṁ bhāvanā assāsapassāsakāyānupassanāti katvā vuttaṁ ‘‘kāyānupassanāsatipaṭṭhānabhāvanā sampajjatī’’ti.",
  "anya-e0103n8:144_0": "Idāni pāḷivaseneva te nava ākāre,",
  "anya-e0103n8:144_1": "bhāvanāvidhiñca dassetuṁ ‘‘yathāhā’’tiādi āraddhaṁ.",
  "anya-e0103n8:144_2": "Tattha kathaṁ pajānātīti pajānanavidhiṁ kathetukamyatāya pucchati.",
  "anya-e0103n8:144_3": "Dīghaṁ assāsanti vuttalakkhaṇaṁ dīghaṁ assāsaṁ.",
  "anya-e0103n8:144_4": "Addhānasaṅkhāteti ‘‘addhāna’’nti saṅkhaṁ gate dīghe kāle, dīghaṁ khaṇanti attho.",
  "anya-e0103n8:144_5": "Koṭṭhāsapariyāyo vā saṅkhāta-saddo ‘‘theyyasaṅkhāta’’ntiādīsu (pārā. 91) viya,",
  "anya-e0103n8:144_6": "tasmā addhānasaṅkhāteti addhānakoṭṭhāse, desabhāgeti attho.",
  "anya-e0103n8:144_7": "Chando uppajjatīti bhāvanāya pubbenāparaṁ visesaṁ āvahantiyā laddhassādattā tattha sātisayo kattukāmatālakkhaṇo kusalacchando uppajjati.",
  "anya-e0103n8:144_8": "Chandavasenāti tathāpavattachandassa vasena savisesaṁ bhāvanamanuyuñjantassa kammaṭṭhānaṁ vuddhiṁ phātiṁ gamentassa.",
  "anya-e0103n8:144_9": "Tato sukhumataranti yathāvuttachandappavattiyā purimato sukhumataraṁ.",
  "anya-e0103n8:144_10": "Bhāvanābalena hi paṭippassaddhadarathapariḷāhatāya kāyassa assāsapassāsā sukhumatarā hutvā pavattanti.",
  "anya-e0103n8:144_11": "Pāmojjaṁ uppajjatīti assāsapassāsānaṁ sukhumatarabhāvena ārammaṇassa santataratāya,",
  "anya-e0103n8:144_12": "kammaṭṭhānassa ca vīthipaṭipannatāya bhāvanācittasahagato pamodo khuddikādibhedā taruṇapīti uppajjati.",
  "anya-e0103n8:144_13": "Cittaṁ vivattatīti anukkamena assāsapassāsānaṁ ativiya sukhumatarabhāvappattiyā anupaṭṭhahane vicetabbākārappattehi cittaṁ vinivattatīti keci.",
  "anya-e0103n8:144_14": "Bhāvanābalena pana sukhumatarabhāvappattesu assāsapassāsesu tattha paṭibhāganimitte uppanne pakatiassāsapassāsato cittaṁ nivattati.",
  "anya-e0103n8:144_15": "Upekkhā saṇṭhātīti tasmiṁ paṭibhāganimitte upacārappanābhede samādhimhi uppanne puna jhānanibbattanatthaṁ byāpārābhāvato ajjhupekkhanaṁ hotīti.",
  "anya-e0103n8:144_16": "Sā panāyaṁ upekkhā tatramajjhattupekkhāti veditabbā.",
  "anya-e0103n8:145_0": "Imehi navahi ākārehīti imehi yathāvuttehi navahi pakārehi pavattā.",
  "anya-e0103n8:145_1": "Dīghaṁ assāsapassāsā kāyoti dīghākārā assāsapassāsā cuṇṇavicuṇṇāpi samūhaṭṭhena kāyo.",
  "anya-e0103n8:145_2": "Assāsapassāse nissāya uppannanimittampettha assāsapassāsasamaññameva vuttaṁ.",
  "anya-e0103n8:145_3": "Upaṭṭhānaṁ satīti ārammaṇaṁ upagantvā tiṭṭhatīti sati upaṭṭhānaṁ nāma.",
  "anya-e0103n8:145_4": "Anupassanāñāṇanti samathavasena nimittassa anupassanā,",
  "anya-e0103n8:145_5": "vipassanāvasena assāsapassāse,",
  "anya-e0103n8:145_6": "tannissayañca kāyaṁ ‘‘rūpa’’nti,",
  "anya-e0103n8:145_7": "cittaṁ taṁsampayuttadhamme ca ‘‘arūpa’’nti vavatthapetvā nāmarūpassa anupassanā ca ñāṇaṁ, tattha yathābhūtāvabodho.",
  "anya-e0103n8:145_8": "Kāyo upaṭṭhānanti so kāyo ārammaṇakaraṇavasena upagantvā sati ettha tiṭṭhatīti upaṭṭhānaṁ nāma.",
  "anya-e0103n8:145_9": "Ettha ca ‘‘kāyo upaṭṭhāna’’nti iminā itarakāyassāpi saṅgaho hoti yathāvuttasammasanacārassāpi idha icchitattā.",
  "anya-e0103n8:145_10": "No satīti so kāyo sati nāma na hoti.",
  "anya-e0103n8:145_11": "Sati upaṭṭhānañceva sati ca saraṇaṭṭhena, upatiṭṭhanaṭṭhena ca.",
  "anya-e0103n8:145_12": "Tāya satiyāti yathāvuttāya satiyā.",
  "anya-e0103n8:145_13": "Tena ñāṇenāti yathāvutteneva ñāṇena.",
  "anya-e0103n8:145_14": "Taṁ kāyanti taṁ assāsapassāsakāyañceva tannissayarūpakāyañca.",
  "anya-e0103n8:145_15": "Anupassatīti jhānasampayuttañāṇena ceva vipassanāñāṇena ca anu anu passati.",
  "anya-e0103n8:145_16": "Tena vuccati kāye kāyānupassanāsatipaṭṭhānabhāvanāti tena anupassanena yathāvutte kāye ayaṁ kāyānupassanāsatipaṭṭhānabhāvanāti vuccati.",
  "anya-e0103n8:146_0": "Idaṁ vuttaṁ hoti – yā ayaṁ yathāvutte assāsapassāsakāye,",
  "anya-e0103n8:146_1": "tassa nissayabhūte karajakāye ca kāyasseva anupassanā anudakabhūtāya marīciyā udakānupassanā viya na aniccādisabhāve kāye niccādibhāvānupassanā,",
  "anya-e0103n8:146_2": "atha kho yathārahaṁ aniccadukkhānattāsubhabhāvassevānupassanā.",
  "anya-e0103n8:146_3": "Atha vā kāye ‘‘aha’’nti vā ‘‘mama’’nti vā ‘‘itthī’’ti vā ‘‘puriso’’ti vā gahetabbassa kassaci abhāvato tādisaṁ ananupassitvā kāyamattasseva anupassanā kāyānupassanā,",
  "anya-e0103n8:146_4": "tāya kāyānupassanāya sampayuttā satiyeva upaṭṭhānaṁ satipaṭṭhānaṁ,",
  "anya-e0103n8:146_5": "tassa bhāvanā vaḍḍhanā kāyānupassanāsatipaṭṭhānabhāvanāti.",
  "anya-e0103n8:147_0": "Esa nayoti ‘‘navahi ākārehī’’tiādinā vuttavidhiṁ rassa-pade atidisati.",
  "anya-e0103n8:147_1": "Etthāti etasmiṁ yathādassite ‘‘kathaṁ dīghaṁ assasanto’’tiādinā (ma. ni. 3.148; saṁ. ni. 5.986; pārā. 165) āgate pāḷinaye.",
  "anya-e0103n8:147_2": "Idhāti imasmiṁ rassapadavasena āgate pāḷinaye.",
  "anya-e0103n8:148_0": "Ayanti yogāvacaro.",
  "anya-e0103n8:148_1": "Addhānavasenāti dīghakālavasena.",
  "anya-e0103n8:148_2": "Ittaravasenāti parittakālavasena.",
  "anya-e0103n8:148_3": "Imehi ākārehīti imehi navahi ākārehi.",
  "anya-e0103n8:149_0": "Tādisoti dīgho, rasso ca.",
  "anya-e0103n8:149_1": "Cattāro vaṇṇāti cattāro ākārā, te ca dīghādayo eva.",
  "anya-e0103n8:149_2": "Nāsikagge va bhikkhunoti gāthābandhasukhatthaṁ rassaṁ katvā vuttaṁ ‘‘nāsikagge vā’’ti, vā-saddo aniyamattho, tena uttaroṭṭhaṁ saṅgaṇhāti.",
  "anya-e0103n8:150_0": "220.Sabbakāyapaṭisaṁvedīti sabbassa kāyassa paṭi paṭi paccekaṁ sammadeva vedanasīlo jānanasīlo,",
  "anya-e0103n8:150_1": "tassa vā paṭi paṭi sammadeva vedo etassa atthi,",
  "anya-e0103n8:150_2": "taṁ vā paṭi paṭi sammadeva vedamānoti attho.",
  "anya-e0103n8:150_3": "Tattha tattha sabba-ggahaṇena assāsādikāyassa anavasesapariyādāne siddhepi anekakalāpasamudāyabhāvato tassa sabbesampi bhāgānaṁ saṁvedanadassanatthaṁ paṭi-saddaggahaṇaṁ.",
  "anya-e0103n8:150_4": "Tattha sakkaccakārībhāvadassanatthaṁ saṁ-saddaggahaṇanti imamatthaṁ dassento ‘‘sakalassā’’tiādimāha.",
  "anya-e0103n8:150_5": "Tattha yathā samānepi assāsapassāsesu yogino paṭipattividhāne paccekaṁ sakkaccaṁyeva paṭipajjitabbanti dassetuṁ visuṁ desanā katā,",
  "anya-e0103n8:150_6": "evaṁ tamevatthaṁ dīpetuṁ satipi atthassa samānatāya ‘‘sakalassā’’tiādinā padadvayassa visuṁ visuṁ atthavaṇṇanā katāti veditabbaṁ.",
  "anya-e0103n8:150_7": "Pākaṭaṁ karontoti vibhūtaṁ karonto, sabbaso vibhāventoti attho.",
  "anya-e0103n8:150_8": "Pākaṭīkaraṇaṁ vibhāvanaṁ tattha asammuyhanaṁ ñāṇeneva nesaṁ pavattanena hotīti dassento ‘‘evaṁ viditaṁ karonto’’tiādimāha.",
  "anya-e0103n8:150_9": "Tattha tasmāti yasmā ñāṇasampayuttacitteneva assāsapassāse pavatteti, na vippayuttacittena,",
  "anya-e0103n8:150_10": "tasmā evaṁbhūto sabbakāyapaṭisaṁvedī assasissāmi passasissāmīti sikkhatīti vuccati buddhādīhīti yojanā.",
  "anya-e0103n8:150_11": "Cuṇṇavicuṇṇavisaṭeti anekakalāpatāya cuṇṇavicuṇṇabhāvena visaṭe. Ādi pākaṭo hoti satiyā,",
  "anya-e0103n8:150_12": "ñāṇassa ca vasena tathā pubbābhisaṅkhārassa pavattattā.",
  "anya-e0103n8:150_13": "Tādisena bhavitabbanti catutthapuggalasadisena bhavitabbaṁ, pageva satiṁ,",
  "anya-e0103n8:150_14": "ñāṇañca paccupaṭṭhapetvā tīsupi ṭhānesu ñāṇasampayuttameva cittaṁ pavattetabbanti adhippāyo.",
  "anya-e0103n8:151_0": "Evanti vuttappakārena sabbakāyapaṭisaṁvedanavaseneva. Ghaṭatīti ussahati. Vāyamatīti vāyāmaṁ karoti,",
  "anya-e0103n8:151_1": "manasikāraṁ pavattetīti attho.",
  "anya-e0103n8:151_2": "Tathābhūtassāti ānāpānassatiṁ bhāventassa. Saṁvaroti sati , vīriyampi vā.",
  "anya-e0103n8:151_3": "Tāya satiyāti yā ānāpāne ārabbha pavattā sati, tāya.",
  "anya-e0103n8:151_4": "Tena manasikārenāti yo so tattha satipubbaṅgamo bhāvanāmanasikāro, tena saddhinti adhippāyo.",
  "anya-e0103n8:151_5": "Āsevatīti ‘‘tisso sikkhāyo’’ti vutte adhikusaladhamme āsevati.",
  "anya-e0103n8:151_6": "Tadāsevanañhettha sikkhananti adhippetaṁ.",
  "anya-e0103n8:152_0": "Purimanayeti purimasmiṁ bhāvanānaye,",
  "anya-e0103n8:152_1": "paṭhamavatthudvayeti adhippāyo.",
  "anya-e0103n8:152_2": "Tatthāpi kāmaṁ ñāṇuppādanaṁ labbhateva assāsapassāsānaṁ yāthāvato dīgharassabhāvāvabodhasabbhāvato,",
  "anya-e0103n8:152_3": "tathāpi taṁ na dukkaraṁ yathāpavattānaṁ tesaṁ gahaṇamattabhāvatoti tattha vattamānakālappayogo kato.",
  "anya-e0103n8:152_4": "Idaṁ pana dukkaraṁ purisassa khuradhārāyaṁ gamanasadisaṁ,",
  "anya-e0103n8:152_5": "tasmā sātisayenettha pubbābhisaṅkhārena bhavitabbanti dīpetuṁ anāgatakālappayogo katoti imamatthaṁ dassetuṁ ‘‘tattha yasmā’’tiādi vuttaṁ.",
  "anya-e0103n8:152_6": "Tattha ñāṇuppādanādīsūti ādi-saddena kāyasaṅkhārapassambhanapītipaṭisaṁvedanādiṁ saṅgaṇhāti.",
  "anya-e0103n8:152_7": "Keci panettha ‘‘saṁvarasamādānānaṁ saṅgaho’’ti vadanti.",
  "anya-e0103n8:153_0": "Kāyasaṅkhāranti assāsapassāsaṁ.",
  "anya-e0103n8:153_1": "So hi cittasamuṭṭhānopi samāno karajakāyappaṭibaddhavuttitāya tena saṅkharīyatīti kāyasaṅkhāroti vuccati.",
  "anya-e0103n8:153_2": "Yo pana ‘‘kāyasaṅkhāro vacīsaṅkhāro’’ti (ma. ni.",
  "anya-e0103n8:153_3": "1.102) evamāgato kāyasaṅkhāro cetanālakkhaṇo satipi dvārantaruppattiyaṁ yebhuyyavuttiyā,",
  "anya-e0103n8:153_4": "tabbahulavuttiyā ca kāyadvārena lakkhito, so idha nādhippeto.",
  "anya-e0103n8:153_5": "Passambhentotiādīsu pacchimaṁ pacchimaṁ padaṁ purimassa purimassa atthavacanaṁ,",
  "anya-e0103n8:153_6": "tasmā passambhanaṁ nāma vūpasamanaṁ,",
  "anya-e0103n8:153_7": "tañca tathāpayoge asati uppajjanārahassa oḷārikassa kāyasaṅkhārassa payogasampattiyā anuppādananti daṭṭhabbaṁ.",
  "anya-e0103n8:153_8": "Tatrāti ‘‘oḷārikaṁ kāyasaṅkhāraṁ passambhento’’ti ettha.",
  "anya-e0103n8:153_9": "Apariggahitakāleti kammaṭṭhānassa anāraddhakāle,",
  "anya-e0103n8:153_10": "tato eva kāyacittānampi apariggahitakāle.",
  "anya-e0103n8:153_11": "‘‘Nisīdati pallaṅkaṁ ābhujitvā ujuṁ kāyaṁ paṇidhāyā’’ti hi iminā kāyapariggaho,",
  "anya-e0103n8:153_12": "‘‘parimukhaṁ satiṁ upaṭṭhapetvā’’ti iminā cittapariggaho vutto.",
  "anya-e0103n8:153_13": "Tenevāha ‘‘kāyopi cittampi pariggahitā hontī’’ti. Kāyoti karajakāyo. Sadarathāti sapariḷāhā,",
  "anya-e0103n8:153_14": "sā ca nesaṁ sadarathatā garubhāvena viya oḷārikatāya avinābhāvinīti āha ‘‘oḷārikā’’ti. Balavatarāti sabalā thūlā.",
  "anya-e0103n8:153_15": "Santā hontīti cittaṁ tāvaṁ bahiddhā vikkhepābhāvena ekaggaṁ hutvā kammaṭṭhānaṁ pariggahetvā pavattamānaṁ santaṁ hoti vūpasantaṁ,",
  "anya-e0103n8:153_16": "tato eva taṁsamuṭṭhānā rūpadhammā lahumudukammaññabhāvappattā,",
  "anya-e0103n8:153_17": "tadanuguṇatāya sesaṁ tisantatirūpanti evaṁ citte,",
  "anya-e0103n8:153_18": "kāye ca vūpasante pavattamāne tannissitā assāsapassāsā santasabhāvā anukkamena sukhumatarasukhumatamā hutvā pavattanti.",
  "anya-e0103n8:153_19": "Tena vuttaṁ ‘‘yadā panassa kāyopī’’tiādi.",
  "anya-e0103n8:154_0": "Ābhujanaṁ ābhogo,",
  "anya-e0103n8:154_1": "‘‘passambhemī’’ti paṭhamāvajjanā.",
  "anya-e0103n8:154_2": "Sammā anu anu āharaṇaṁ samannāhāro,",
  "anya-e0103n8:154_3": "tasmiṁyeva atthe aparāparaṁ pavattaāvajjanā.",
  "anya-e0103n8:154_4": "Tasseva atthassa manasi karaṇaṁ citte ṭhapanaṁ manasikāro. Vīmaṁsā paccavekkhaṇā.",
  "anya-e0103n8:155_0": "Sāraddheti sadarathe sapariḷāhe.",
  "anya-e0103n8:155_1": "Adhimattanti balavaṁ oḷārikaṁ. Liṅgavipallāsena vuttaṁ. Kāyasaṅkhāroti hi adhippeto.",
  "anya-e0103n8:155_2": "‘‘Adhimattaṁ hutvā pavattatī’’ti kiriyāvisesanaṁ vā etaṁ.",
  "anya-e0103n8:155_3": "Sukhumanti etthāpi eseva nayo.",
  "anya-e0103n8:155_4": "Kāyamhīti ettha ‘‘citte cā’’ti ānetvā sambandhitabbaṁ.",
  "anya-e0103n8:156_0": "221.",
  "anya-e0103n8:156_1": "Paṭhamajjhānato vuṭṭhāya kariyamānaṁ dutiyajjhānassa nānāvajjanaṁ parikammaṁ paṭhamajjhānaṁ viya dūrasamussāritapaṭipakkhanti katvā taṁsamuṭṭhāno kāyasaṅkhāro paṭhamajjhāne ca dutiyajjhānūpacāre ca oḷārikoti sadiso vutto. Esa nayo sesūpacāradvayepi.",
  "anya-e0103n8:156_2": "Atha vā dutiyajjhānādīnaṁ adhigamāya paṭipajjato dukkhāpaṭipadādivasena kilamato yogino kāyakilamathacittūpaghātādivasena,",
  "anya-e0103n8:156_3": "vitakkādisaṅkhobhena ca sapariphandatāya cittappavattiyā dutiyajjhānādiupacāresu kāyasaṅkhārassa oḷārikatā veditabbā.",
  "anya-e0103n8:156_4": "Atisukhumoti aññattha labbhamāno kāyasaṅkhāro catutthajjhāne atikkantasukhumo.",
  "anya-e0103n8:156_5": "Sukhumabhāvopissa tattha natthi, kuto oḷārikatā appavattanato.",
  "anya-e0103n8:156_6": "Tenāha ‘‘appavattimeva pāpuṇātī’’ti.",
  "anya-e0103n8:157_0": "Lābhissa sato anupubbasamāpattisamāpajjanavelaṁ,",
  "anya-e0103n8:157_1": "ekāsaneneva vā sabbesaṁ jhānānaṁ paṭilābhaṁ sandhāya majjhimabhāṇakā heṭṭhimaheṭṭhimajjhānato uparūparijhānūpacārepi sukhumataraṁ icchanti.",
  "anya-e0103n8:157_2": "Tattha hi sopacārānaṁ jhānānaṁ uparūpari visesavantatā, santatā ca sambhaveyya,",
  "anya-e0103n8:157_3": "ekāvajjanūpacāraṁ vā sandhāya evaṁ vuttaṁ.",
  "anya-e0103n8:157_4": "Evañhi heṭṭhā vuttavādena imassa vādassa avirodho siddho bhinnavisayattā. Sabbesaññevāti ubhayesampi.",
  "anya-e0103n8:157_5": "Yasmā te sabbepi vuccamānena vidhinā passaddhimicchantiyeva.",
  "anya-e0103n8:157_6": "‘‘Apariggahitakāle pavattakāyasaṅkhāro pariggahitakāle paṭippassambhatī’’ti idaṁ sadisasantānatāya vuttaṁ.",
  "anya-e0103n8:157_7": "Na hi te eva oḷārikā assāsādayo sukhumā honti.",
  "anya-e0103n8:157_8": "Passambhanākāro pana nesaṁ heṭṭhā vuttoyeva.",
  "anya-e0103n8:158_0": "Mahābhūtapariggahe sukhumoti catudhātumukhena vipassanābhinivesaṁ sandhāya vuttaṁ.",
  "anya-e0103n8:158_1": "Sakalarūpapariggahe sukhumo bhāvanāya uparūpari paṇītabhāvato.",
  "anya-e0103n8:158_2": "Tenevāha ‘‘rūpārūpapariggahe sukhumo’’ti.",
  "anya-e0103n8:158_3": "Lakkhaṇārammaṇikavipassanāti kalāpasammasanamāha.",
  "anya-e0103n8:158_4": "Nibbidānupassanato paṭṭhāya balavavipassanā. Tato oraṁ dubbalavipassanā.",
  "anya-e0103n8:158_5": "Pubbe vuttanayenāti ‘‘apariggahitakāle’’tiādinā samathanaye vuttena nayena ‘‘apariggahe pavatto kāyasaṅkhāro mahābhūtapariggahe paṭippassambhatī’’tiādinā vipassanānayepi paṭippassaddhi yojetabbāti vuttaṁ hoti.",
  "anya-e0103n8:159_0": "Assāti imassa ‘‘passambhayaṁ kāyasaṅkhāra’’nti padassa.",
  "anya-e0103n8:159_1": "Codanāsodhanāhīti anuyogaparihārehi. Evanti idāni vuccamānākārena.",
  "anya-e0103n8:160_0": "Kathanti yaṁ idaṁ ‘‘passambhayaṁ…pe… sikkhatī’’ti (paṭi. ma. 1.171) vuttaṁ,",
  "anya-e0103n8:160_1": "taṁ kathaṁ kena pakārena kāyasaṅkhārassa passambhanaṁ,",
  "anya-e0103n8:160_2": "yogino ca sikkhanaṁ hotīti kathetukamyatāya pucchitvā kāyasaṅkhāre sarūpato, oḷārikasukhumato, vūpasamato,",
  "anya-e0103n8:160_3": "anuyogaparihārato ca dassetuṁ ‘‘katame kāyasaṅkhārā’’tiādi āraddhaṁ.",
  "anya-e0103n8:160_4": "Tattha kāyikāti rūpakāye bhavā.",
  "anya-e0103n8:160_5": "Kāyapaṭibaddhāti kāyasannissitā. Kāye sati honti, asati na honti,",
  "anya-e0103n8:160_6": "tato eva te akāyasamuṭṭhānāpi kāyena saṅkharīyantīti kāyasaṅkhārā.",
  "anya-e0103n8:160_7": "Passambhentoti oḷārikoḷārikaṁ passambhento.",
  "anya-e0103n8:160_8": "Sesapadadvayaṁ tasseva vevacanaṁ.",
  "anya-e0103n8:160_9": "Oḷārikañhi kāyasaṅkhāraṁ avūpasantasabhāvaṁ sannisīdāpento ‘‘passambhento’’ti vuccati,",
  "anya-e0103n8:160_10": "anuppādanirodhaṁ pāpento ‘‘nirodhento’’ti,",
  "anya-e0103n8:160_11": "suṭṭhu santasabhāvaṁ nayanto ‘‘vūpasamento’’ti.",
  "anya-e0103n8:161_0": "Yathārūpehīti yādisehi.",
  "anya-e0103n8:161_1": "Kāyasaṅkhārehīti oḷārikehi kāyasaṅkhārehi.",
  "anya-e0103n8:161_2": "Ānamanāti abhimukhabhāvena kāyassa namanā.",
  "anya-e0103n8:161_3": "Vinamanāti visuṁ visuṁ passato namanā. Sannamanāti sabbato, suṭṭhu vā namanā. Paṇamanāti pacchato namanā.",
  "anya-e0103n8:161_4": "Iñjanādīni ānamanādīnaṁ vevacanāni,",
  "anya-e0103n8:161_5": "adhimattāni vā abhimukhaṁ calanādīni ānamanādayo, mandāni iñjanādayo.",
  "anya-e0103n8:161_6": "Passambhayaṁ kāyasaṅkhāranti tathārūpaṁ ānamanādīnaṁ kāraṇabhūtaṁ oḷārikaṁ kāyasaṅkhāraṁ passambhento.",
  "anya-e0103n8:161_7": "Tasmiṁ hi passambhite ānamanādayopi passambhitā eva honti.",
  "anya-e0103n8:162_0": "Santaṁ sukhumanti yathārūpehi kāyasaṅkhārehi kāyassa aparipphandanahetūhi ānamanādayo na honti,",
  "anya-e0103n8:162_1": "tathārūpaṁ darathābhāvato santaṁ, anoḷārikatāya sukhumaṁ.",
  "anya-e0103n8:162_2": "Passambhayaṁ kāyasaṅkhāranti sāmaññato ekaṁ katvā vadati.",
  "anya-e0103n8:162_3": "Atha vā pubbe oḷārikoḷārikaṁ kāyasaṅkhāraṁ paṭippassambhento anukkamena kāyassa aparipphandanahetubhūte sukhumasukhumatare uppādetvā tepi paṭippassambhetvā paramasukhumatāya koṭippattaṁ yaṁ kāyasaṅkhāraṁ paṭippassambheti,",
  "anya-e0103n8:162_4": "taṁ sandhāya vuttaṁ ‘‘santaṁ sukhumaṁ passambhayaṁ kāyasaṅkhāra’’nti.",
  "anya-e0103n8:163_0": "Itītiādi codakavacanaṁ.",
  "anya-e0103n8:163_1": "Tattha itīti pakāratthe nipāto. Kirāti arucisūcane, evaṁ ceti attho.",
  "anya-e0103n8:163_2": "Ayañhettha adhippāyo – vuttappakārena yadi atisukhumampi kāyasaṅkhāraṁ passambhetīti.",
  "anya-e0103n8:163_3": "Evaṁ santeti evaṁ sati tayā vuttākāre labbhamāne.",
  "anya-e0103n8:163_4": "Vātūpaladdhiyāti vātassa upaladdhiyā. Ca-saddo samuccayattho,",
  "anya-e0103n8:163_5": "assāsādivātārammaṇassa cittassa pabhāvanā uppādanā pavattanā na hoti,",
  "anya-e0103n8:163_6": "te ca tena passambhetabbāti adhippāyo.",
  "anya-e0103n8:163_7": "Assāsapassāsānañca bhāvanāti oḷārike assāsapassāse bhāvanāya paṭippassambhetvā sukhumānaṁ tesaṁ pabhāvanā ca na hoti,",
  "anya-e0103n8:163_8": "ubhayesaṁ tesaṁ tena paṭippassambhetabbato.",
  "anya-e0103n8:163_9": "Ānāpānassatiyāti ānāpānārammaṇāya satiyā ca pavattanaṁ na hoti, ānāpānānaṁ abhāvato.",
  "anya-e0103n8:163_10": "Tato eva taṁsampayuttassa ānāpānassatisamādhissa ca pabhāvanā uppādanāpi na hoti.",
  "anya-e0103n8:163_11": "Na hi kadāci ārammaṇena vinā sārammaṇadhammā sambhavanti.",
  "anya-e0103n8:163_12": "Na ca naṁ tanti ettha nanti nipātamattaṁ .",
  "anya-e0103n8:163_13": "Taṁ vuttavidhānaṁ samāpattiṁ paṇḍitā paññavanto na ceva samāpajjantipi tato na vuṭṭhahantipīti yojanā.",
  "anya-e0103n8:163_14": "Evaṁ codako sabbena sabbaṁ abhāvūpanayanaṁ passambhananti adhippāyena codeti.",
  "anya-e0103n8:164_0": "Puna iti kirātiādi yathāvuttāya codanāya vissajjanā.",
  "anya-e0103n8:164_1": "Tattha kirāti ‘‘yadī’’ti etassa atthe nipāto. Iti kira sikkhati,",
  "anya-e0103n8:164_2": "mayā vuttākārena yadi sikkhatīti attho.",
  "anya-e0103n8:164_3": "Evaṁ santeti evaṁ passambhane sati.",
  "anya-e0103n8:164_4": "Pabhāvanā hotīti yadipi oḷārikā kāyasaṅkhārā paṭippassambhanti,",
  "anya-e0103n8:164_5": "sukhumā pana atthevāti anukkamena paramasukhumabhāvappattassa vasena nimittuppattiyā ānāpānassatiyā,",
  "anya-e0103n8:164_6": "ānāpānassatisamādhissa ca pabhāvanā ijjhatevāti adhippāyo.",
  "anya-e0103n8:165_0": "Yathā kathaṁ viyāti yathāvuttavidhānaṁ taṁ kathaṁ viya daṭṭhabbaṁ,",
  "anya-e0103n8:165_1": "atthi kiñci tadatthasampaṭipādane opammanti adhippāyo.",
  "anya-e0103n8:165_2": "Idāni opammaṁ dassetuṁ ‘‘seyyathāpī’’tiādi vuttaṁ.",
  "anya-e0103n8:165_3": "Tattha seyyathāpīti opammatthe nipāto. Kaṁseti kaṁsabhājane. Nimittanti nimittassa,",
  "anya-e0103n8:165_4": "tesaṁ saddānaṁ pavattākārassāti attho.",
  "anya-e0103n8:165_5": "Sāmiatthe hi idaṁ upayogavacanaṁ.",
  "anya-e0103n8:165_6": "Suggahitattāti suṭṭhu gahitattā.",
  "anya-e0103n8:165_7": "Sumanasikatattāti suṭṭhu citte ṭhapitattā.",
  "anya-e0103n8:165_8": "Sūpadhāritattāti sammadeva upadhāritattā sallakkhitattā.",
  "anya-e0103n8:165_9": "Sukhumakā saddāti anurave āha, ye appakā. Appattho hi ayaṁ ka-saddo.",
  "anya-e0103n8:165_10": "Sukhumasaddanimittārammaṇatāpīti sukhumo saddova nimittaṁ sukhumasaddanimittaṁ, tadārammaṇatāyapi. Kiṁ vuttaṁ hoti?",
  "anya-e0103n8:165_11": "Kāmaṁ tadāsukhumāpi saddā niruddhā,",
  "anya-e0103n8:165_12": "saddanimittassa pana suggahitattā sukhumatarasaddanimittārammaṇabhāvenāpi cittaṁ pavattati.",
  "anya-e0103n8:165_13": "Ādito paṭṭhāya hi tassa tassa niruddhassa saddassa nimittaṁ avikkhittena cittena upadhārentassa anukkamena pariyosāne atisukhumasaddanimittampi ārammaṇaṁ katvā cittaṁ pavattateva.",
  "anya-e0103n8:165_14": "Cittaṁ na vikkhepaṁ gacchati tasmiṁ yathāupaṭṭhite nimitte samādhānasabbhāvato.",
  "anya-e0103n8:166_0": "Evaṁ santetiādi vuttassevatthassa nigamanavasena vuttaṁ.",
  "anya-e0103n8:166_1": "Tattha yassa suttapadassa saddhiṁ codanāsodhanāhi attho vutto,",
  "anya-e0103n8:166_2": "taṁ uddharitvā kāyānupassanāsatipaṭṭhānāni vibhāgato dassetuṁ ‘‘passambhaya’’ntiādi vuttaṁ.",
  "anya-e0103n8:166_3": "Taṁ sabbaṁ vuttanayattā uttānameva.",
  "anya-e0103n8:167_0": "222.Ādikammikassakammaṭṭhānavasenāti samathakammaṭṭhānaṁ sandhāya vuttaṁ.",
  "anya-e0103n8:167_1": "Vipassanaṁ kammaṭṭhānaṁ pana itaracatukkesupi labbhateva. Etthāti paṭhamacatukke.",
  "anya-e0103n8:167_2": "Pañcasandhikanti pañcapabbaṁ, pañcabhāganti attho.",
  "anya-e0103n8:168_0": "Kammaṭṭhānassa uggaṇhananti kammaṭṭhānaganthassa uggaṇhanaṁ.",
  "anya-e0103n8:168_1": "Tadatthaparipucchā kammaṭṭhānassa paripucchanā. Atha vā ganthato,",
  "anya-e0103n8:168_2": "atthato ca kammaṭṭhānassa uggaṇhanaṁ uggaho.",
  "anya-e0103n8:168_3": "Tattha saṁsayaparipucchanā paripucchā.",
  "anya-e0103n8:168_4": "Kammaṭṭhānassa upaṭṭhānanti nimittupaṭṭhānaṁ,",
  "anya-e0103n8:168_5": "evaṁ bhāvanamanuyuñjantassa ‘‘evamidha nimittaṁ upaṭṭhātī’’ti upadhāraṇaṁ,",
  "anya-e0103n8:168_6": "tathā kammaṭṭhānappanā ‘‘evaṁ jhānamappetī’’ti.",
  "anya-e0103n8:168_7": "Kammaṭṭhānassa lakkhaṇanti gaṇanānubandhanāphusanānaṁ vasena bhāvanaṁ ussukkāpetvā ṭhapanāya sampatti,",
  "anya-e0103n8:168_8": "tato parampi vā sallakkhaṇādivasena matthakappattīti kammaṭṭhānasabhāvassa sallakkhaṇaṁ.",
  "anya-e0103n8:168_9": "Tenāha ‘‘kammaṭṭhānasabhāvūpadhāraṇanti vuttaṁ hotī’’ti.",
  "anya-e0103n8:169_0": "Attanāpi na kilamati odhiso kammaṭṭhānassa uggaṇhanato.",
  "anya-e0103n8:169_1": "Tato eva ācariyampi na viheseti dhammādhikaraṇampi bhāvanāya matthakaṁ pāpanato.",
  "anya-e0103n8:169_2": "Tasmāti taṁ nimittaṁ attano akilamanaācariyāvihesanahetu. Thokanti thokaṁ thokaṁ. Uggahetabbato uggaho, sabbopi kammaṭṭhānavidhi, na pubbe vuttauggahamattaṁ.",
  "anya-e0103n8:169_3": "Ācariyato uggaho ācariyuggaho, tato. Ekapadampīti ekakoṭṭhāsampi.",
  "anya-e0103n8:170_0": "223.Anuvahanāti assāsapassāsānaṁ anugamanavasena satiyā nirantaraṁ anupavattanā.",
  "anya-e0103n8:170_1": "Phusanāti assāsapassāse gaṇentassa gaṇanaṁ paṭisaṁharitvā te satiyā anubandhantassa yathā appanā hoti,",
  "anya-e0103n8:170_2": "tathā cittaṁ ṭhapentassa ca nāsikaggādiṭṭhānassa nesaṁ phusanā.",
  "anya-e0103n8:170_3": "Yasmā pana gaṇanādivasena viya phusanāvasena visuṁ manasikāro natthi,",
  "anya-e0103n8:170_4": "phuṭṭhaphuṭṭhaṭṭhāneyeva gaṇanādi kātabbanti dassetuṁ idha phusanāgahaṇanti dīpento ‘‘phusanāti phuṭṭhaṭṭhāna’’nti āha. Ṭhapanāti samādhānaṁ.",
  "anya-e0103n8:170_5": "Taṁ hi sammadeva ārammaṇe cittassa ādhānaṁ ṭhapanaṁ hoti.",
  "anya-e0103n8:170_6": "Tathā hi samādhi ‘‘cittassa ṭhiti saṇṭhitī’’ti (dha. sa. 11.15) niddiṭṭho.",
  "anya-e0103n8:170_7": "Samādhippadhānā pana appanāti āha ‘‘ṭhapanāti appanā’’ti.",
  "anya-e0103n8:170_8": "Aniccatādīnaṁ sallakkhaṇato sallakkhaṇā vipassanā. Pavattato,",
  "anya-e0103n8:170_9": "nimittato ca vinivaṭṭanato vivaṭṭanā nāma maggo.",
  "anya-e0103n8:170_10": "Sakalasaṁkilesapaṭippassaddhibhāvato sabbaso suddhīti pārisuddhi phalaṁ.",
  "anya-e0103n8:170_11": "Tesanti vivaṭṭanāpārisuddhīnaṁ.",
  "anya-e0103n8:170_12": "Paṭipassanāti paṭi paṭi dassanaṁ pekkhanaṁ. Tenāha ‘‘paccavekkhaṇā’’ti.",
  "anya-e0103n8:171_0": "Khaṇḍanti ekaṁ tīṇi pañcāti evaṁ gaṇanāya khaṇḍanaṁ.",
  "anya-e0103n8:171_1": "Okāseti gaṇanavidhiṁ sandhāyāha.",
  "anya-e0103n8:171_2": "Gaṇananissitova na kammaṭṭhānanissito.",
  "anya-e0103n8:171_3": "‘‘Sikhāppattaṁ nu kho’’ti idaṁ cirataraṁ gaṇanāya manasi karontassa vasena vuttaṁ.",
  "anya-e0103n8:171_4": "So hi tathā laddhaṁ avikkhepamattaṁ nissāya evaṁ maññeyya .",
  "anya-e0103n8:171_5": "‘‘Assāsapassāsesu yo upaṭṭhāti,",
  "anya-e0103n8:171_6": "taṁ gahetvā’’ti idaṁ assāsapassāsesu yassa ekova paṭhamaṁ upaṭṭhāti, taṁ sandhāya vuttaṁ,",
  "anya-e0103n8:171_7": "yassa pana ubhopi upaṭṭhahanti,",
  "anya-e0103n8:171_8": "tena ubhayampi gahetvā gaṇetabbaṁ.",
  "anya-e0103n8:171_9": "‘‘Yo upaṭṭhātī’’ti iminā ca dvīsu nāsāpuṭavātesu yo pākaṭataro upaṭṭhāti,",
  "anya-e0103n8:171_10": "so gahetabboti ayampi attho dīpitoti daṭṭhabbaṁ.",
  "anya-e0103n8:171_11": "Pavattamānaṁ pavattamānanti āmeḍitavacanena nirantaraṁ assāsapassāsānaṁ upalakkhaṇaṁ dasseti.",
  "anya-e0103n8:171_12": "Evanti vuttappakārena upalakkhetvā vāti attho.",
  "anya-e0103n8:171_13": "Pākaṭā honti gaṇanāvasena bahiddhā vikkhepābhāvato.",
  "anya-e0103n8:172_0": "Palighassa parivattanaṁ, taṁ yattha nikkhipanti, so palighatthambho.",
  "anya-e0103n8:172_1": "Tiyāmarattinti accantasaṁyoge upayogavacanaṁ.",
  "anya-e0103n8:172_2": "Purimanayenāti sīghagaṇanāya, gopālakagaṇanāyāti attho.",
  "anya-e0103n8:172_3": "Eko dve tīṇi cattāri pañcāti gaṇanāvidhidassanaṁ.",
  "anya-e0103n8:172_4": "Tasmā aṭṭhātiādīsupi ekato paṭṭhāyeva paccekaṁ aṭṭhādīni pāpetabbāni. Sīghaṁ sīghaṁ gaṇetabbameva. Kasmāti tattha kāraṇaṁ,",
  "anya-e0103n8:172_5": "nidassanañca dasseti ‘‘gaṇanapaṭibaddhe hī’’tiādinā.",
  "anya-e0103n8:172_6": "Tattha arīyati tena nāvāti arittaṁ, pājanadaṇḍo.",
  "anya-e0103n8:172_7": "Arittena upatthambhanaṁ arittupatthambhanaṁ, tassa vasena.",
  "anya-e0103n8:173_0": "Nippariyāyato nirantarappavatti nāma ṭhapanāyamevāti āha ‘‘nirantaraṁ pavattaṁ viyā’’ti.",
  "anya-e0103n8:173_1": "Anto pavisantaṁ vātaṁ manasi karonto anto cittaṁ paveseti nāma.",
  "anya-e0103n8:173_2": "Bahi cittanīharaṇepi eseva nayo.",
  "anya-e0103n8:173_3": "Vātabbhāhatanti abbhantaragataṁ vātaṁ bahulaṁ manasi karontassa vātena taṁ ṭhānaṁ abbhāhataṁ viya, medena pūritaṁ viya ca hoti, tathā upaṭṭhāti.",
  "anya-e0103n8:173_4": "Nīharato phuṭṭhokāsaṁ muñcitvā,",
  "anya-e0103n8:173_5": "tathā pana nīharato vātassa gatisamannesanamukhena nānārammaṇesu cittaṁ vidhāvatīti āha ‘‘puthuttārammaṇe cittaṁ vikkhipatī’’ti.",
  "anya-e0103n8:174_0": "Etanti etaṁ assāsapassāsajātaṁ.",
  "anya-e0103n8:175_0": "224.Anugamananti pavattapavattānaṁ assāsapassāsānaṁ ārammaṇakaraṇavasena satiyā anu anu pavattanaṁ anugacchanaṁ.",
  "anya-e0103n8:175_1": "Tenevāha ‘‘tañca kho na ādimajjhapariyosānānugamanavasenā’’ti.",
  "anya-e0103n8:175_2": "Nābhi ādi tattha paṭhamaṁ uppajjanato.",
  "anya-e0103n8:175_3": "Paṭhamuppattivasena hi idha ādicintā, na uppattimattavasena.",
  "anya-e0103n8:175_4": "Tathā hi te nābhito paṭṭhāya yāva nāsikaggā sabbattha uppajjanteva. Yattha yattha ca uppajjanti,",
  "anya-e0103n8:175_5": "tattha tattheva bhijjanti dhammānaṁ gamanābhāvato.",
  "anya-e0103n8:175_6": "Yathāpaccayaṁ pana desantaruppattiyaṁ gatisamaññā.",
  "anya-e0103n8:175_7": "Hadayaṁ majjhanti hadayasamīpaṁ tassa uparibhāgo majjhaṁ.",
  "anya-e0103n8:175_8": "Nāsikaggaṁ pariyosānanti nāsikaṭṭhānaṁ tassa pariyosānaṁ assāsapassāsasamaññāya tadavadhibhāvato.",
  "anya-e0103n8:175_9": "Tathā hete ‘‘cittasamuṭṭhānā’’ti vuttā,",
  "anya-e0103n8:175_10": "na ca bahiddhā cittasamuṭṭhānānaṁ sambhavo atthi.",
  "anya-e0103n8:175_11": "Tenāha ‘‘abbhantaraṁ pavisanavātassa nāsikaggaṁ ādī’’ti.",
  "anya-e0103n8:175_12": "Pavisananikkhamanapariyāyo pana taṁsadisavasena vuttoti veditabbo.",
  "anya-e0103n8:175_13": "Vikkhepagatanti vikkhepaṁ upagataṁ,",
  "anya-e0103n8:175_14": "vikkhittaṁ asamāhitanti attho.",
  "anya-e0103n8:175_15": "Sāraddhāyāti sadarathabhāvāya.",
  "anya-e0103n8:175_16": "Iñjanāyāti kammaṭṭhānamanasikārassa calanāya.",
  "anya-e0103n8:176_0": "Vikkhepagatena cittenāti hetumhi karaṇavacanaṁ, itthambhūtalakkhaṇe vā. Sāraddhāti sadarathā. Iñjitāti iñjanakā calanakā. Tathā phanditā.",
  "anya-e0103n8:177_0": "Ādimajjhapariyosānavasenāti ādimajjhapariyosānānugamanavasena na manasi kātabbanti sambandho.",
  "anya-e0103n8:177_1": "‘‘Anubandhanāya manasi karontena phusanāvasena ca ṭhapanāvasena ca manasi kātabba’’nti yenādhippāyena vuttaṁ,",
  "anya-e0103n8:177_2": "taṁ vivarituṁ ‘‘gaṇanānubandhanāvasena viyā’’tiādimāha.",
  "anya-e0103n8:177_3": "Tattha visuṁ manasikāro natthīti gaṇanāya,",
  "anya-e0103n8:177_4": "anubandhanāya ca vinā yathākkamaṁ kevalaṁ phusanāvasena,",
  "anya-e0103n8:177_5": "ṭhapanāvasena ca kammaṭṭhānamanasikāro natthi.",
  "anya-e0103n8:177_6": "Nanu phusanāya vinā ṭhapanāya viya,",
  "anya-e0103n8:177_7": "phusanāya vinā gaṇanāyapi manasikāro natthiyeva? Yadipi natthi,",
  "anya-e0103n8:177_8": "gaṇanā pana yathā kammaṭṭhānamanasikārassa mūlabhāvato padhānabhāvena gahetabbā, evaṁ anubandhanā ṭhapanāya,",
  "anya-e0103n8:177_9": "tāya vinā ṭhapanāya asambhavato.",
  "anya-e0103n8:177_10": "Tasmā satipi phusanāya nānantarikabhāve gaṇanānubandhanā eva mūlabhāvato padhānabhāvena gahetvā itarāsaṁ tadabhāvaṁ dassento āha ‘‘gaṇanānubandhanāvasena viya hi phusanāṭhapanāvasena visuṁ manasikāro natthī’’ti.",
  "anya-e0103n8:177_11": "Yadi evaṁ tā kasmā uddese visuṁ gahitāti āha ‘‘phuṭṭhaphuṭṭhaṭṭhāneyevā’’tiādi.",
  "anya-e0103n8:177_12": "Tattha ‘‘phuṭṭhaphuṭṭhaṭṭhāneyeva gaṇento’’ti iminā gaṇanāya phusanā aṅganti dasseti.",
  "anya-e0103n8:177_13": "Tenāha ‘‘gaṇanāya ca phusanāya ca manasi karotī’’ti.",
  "anya-e0103n8:177_14": "Tatthevāti phuṭṭhaphuṭṭhaṭṭhāneyeva. Teti assāsapassāse.",
  "anya-e0103n8:177_15": "Satiyā anubandhantoti gaṇanāvīthiṁ anugantvā satiyā nibandhanto,",
  "anya-e0103n8:177_16": "phuṭṭhokāseyeva te nirantaraṁ upadhārentoti attho.",
  "anya-e0103n8:177_17": "Appanāvasena cittaṁ ṭhapentoti yathā appanā hoti,",
  "anya-e0103n8:177_18": "evaṁ yathāupaṭṭhite nimitte cittaṁ ṭhapento samādahanto.",
  "anya-e0103n8:177_19": "Anubandhanāya cātiādīsu anubandhanāya ca phusanāya ca ṭhapanāya ca manasi karotīti vuccatīti yojanā.",
  "anya-e0103n8:177_20": "Svāyamatthoti yvāyaṁ ‘‘phuṭṭhaphuṭṭhaṭṭhāneyeva gaṇento,",
  "anya-e0103n8:177_21": "tattheva gaṇanaṁ paṭisaṁharitvā te satiyā anubandhanto’’ti ca vutto, so ayamattho.",
  "anya-e0103n8:177_22": "Yā accantāya na minoti na vinicchināti,",
  "anya-e0103n8:177_23": "sā mānassa samīpeti upamā yathā ‘‘goṇo viya gavayo’’ti.",
  "anya-e0103n8:178_0": "225.Paṅguḷoti pīṭhasappī. Dolā pekholo. Kīḷatanti kīḷantānaṁ.",
  "anya-e0103n8:178_1": "Mātāputtānanti attano bhariyāya, puttassa ca.",
  "anya-e0103n8:178_2": "Ubho koṭiyoti āgacchantassa purimakoṭiṁ,",
  "anya-e0103n8:178_3": "gacchantassa pacchimakoṭinti dvepi koṭiyo.",
  "anya-e0103n8:178_4": "Majjhanti dolāphalakasseva majjhaṁ.",
  "anya-e0103n8:178_5": "Upanibandhanathambho viyāti upanibandhanathambho, nāsikaggaṁ, mukhanimittaṁ vā, tassa mūle samīpe ṭhatvā. Kathaṁ ṭhatvā? Satiyā vasena.",
  "anya-e0103n8:178_6": "Satiñhi tattha sūpaṭṭhitaṁ karonto yogāvacaro tattha ṭhito nāma hoti,",
  "anya-e0103n8:178_7": "avayavadhammena samudāyassa apadisitabbato. Nimitteti nāsikaggādinimitte.",
  "anya-e0103n8:178_8": "Satiyā nisīdantoti sativasena nisīdanto.",
  "anya-e0103n8:178_9": "‘‘Satiñhi tatthā’’tiādinā ṭhāne viya vattabbaṁ.",
  "anya-e0103n8:178_10": "Tatthāti phuṭṭhaphuṭṭhaṭṭhāne.",
  "anya-e0103n8:179_0": "226.Teti nagarassa antobahigatā manussā, tesaṁ saṅgahā ca hatthagatā.",
  "anya-e0103n8:180_0": "227.Ādito paṭṭhāyāti upameyyatthadassanato paṭṭhāya.",
  "anya-e0103n8:180_1": "Gāthāyaṁ nimittanti upanibandhanānimittaṁ.",
  "anya-e0103n8:180_2": "Anārammaṇamekacittassāti ekassa cittassa na ārammaṇaṁ, ārammaṇaṁ na hontīti attho.",
  "anya-e0103n8:180_3": "Ajānato ca tayo dhammeti nimittaṁ assāso passāsoti ime tayo dhamme ārammaṇakaraṇavasena avindantassa. Ca-saddo byatireke.",
  "anya-e0103n8:180_4": "Bhāvanāti ānāpānassatisamādhibhāvanā.",
  "anya-e0103n8:180_5": "Nupalabbhatīti na upalabbhati na sijjhatīti ayaṁ codanāgāthāya attho,",
  "anya-e0103n8:180_6": "dutiyā pana parihāragāthā suviññeyyāva.",
  "anya-e0103n8:181_0": "Kathanti tāsaṁ atthaṁ vivarituṁ kathetukamyatāpucchā.",
  "anya-e0103n8:181_1": "Ime tayo dhammātiādīsu padayojanāya saddhiṁ ayamatthaniddeso – ime nimittādayo tayo dhammā ekacittassa kathaṁ ārammaṇaṁ na honti,",
  "anya-e0103n8:181_2": "tathāpi na cime na ca ime tayo dhammā aviditā honti, kathaṁ na ca honti aviditā?",
  "anya-e0103n8:181_3": "Tesañhi aviditatte cittañca kathaṁ vikkhepaṁ na gacchati,",
  "anya-e0103n8:181_4": "padhānañca bhāvanāya nipphādakaṁ vīriyañca kathaṁ paññāyati,",
  "anya-e0103n8:181_5": "nīvaraṇānaṁ vikkhambhakaṁ sammadeva samādhānāvahaṁ bhāvanānuyogasaṅkhātaṁ payogañca yogī kathaṁ sādheti,",
  "anya-e0103n8:181_6": "uparūpari lokiyalokuttarañca visesaṁ kathamadhigacchatīti.",
  "anya-e0103n8:182_0": "Idāni tamatthaṁ kakacūpamāya sādhetuṁ ‘‘seyyathāpī’’tiādi vuttaṁ.",
  "anya-e0103n8:182_1": "Bhūmibhāgassa visamatāya cañcale rukkhe chedanakiriyā na sukarā siyā,",
  "anya-e0103n8:182_2": "tathā ca sati kakacadantagati dubbiññeyyāti āha ‘‘same bhūmibhāge’’ti.",
  "anya-e0103n8:182_3": "Kakacenāti khuddakena kharapattena. Tenāha ‘‘puriso’’ti.",
  "anya-e0103n8:182_4": "Phuṭṭhakakacadantānanti phuṭṭhaphuṭṭhakakacadantānaṁ vasena.",
  "anya-e0103n8:182_5": "Tena kakacadantehi phuṭṭhaphuṭṭhaṭṭhāneyeva purisassa satiyā upaṭṭhānaṁ dasseti.",
  "anya-e0103n8:182_6": "Tenāha ‘‘na āgate vā gate vā kakacadante manasi karotī’’ti.",
  "anya-e0103n8:182_7": "Kakacassa ākaḍḍhanakāle purisābhimukhaṁ pavattā āgatā.",
  "anya-e0103n8:182_8": "Pellanakāle tato vigatā ‘‘gatā’’ti vuttā.",
  "anya-e0103n8:182_9": "Na ca āgatā vā gatā vā kakacadantā aviditā honti sabbattha satiyā upaṭṭhitattā chinditabbaṭṭhānaṁ aphusitvā gacchantānaṁ,",
  "anya-e0103n8:182_10": "āgacchantānañca kakacadantānaṁ abhāvato.",
  "anya-e0103n8:182_11": "Padhānanti rukkhassa chedanavīriyaṁ .",
  "anya-e0103n8:182_12": "Payoganti tasseva chedanakiriyaṁ. Visesanti anekabhāvāpādanaṁ,",
  "anya-e0103n8:182_13": "tena ca sādhetabbaṁ payojanavisesaṁ.",
  "anya-e0103n8:183_0": "Yathā rukkhotiādi upamāsaṁsandanaṁ.",
  "anya-e0103n8:183_1": "Upanibandhati ārammaṇe cittaṁ etāyāti sati upanibandhanā nāma,",
  "anya-e0103n8:183_2": "tassā assāsapassāsānaṁ sallakkhaṇassa nimittanti upanibandhanānimittaṁ, nāsikaggaṁ, mukhanimittaṁ vā.",
  "anya-e0103n8:183_3": "Evamevāti yathāpi so puriso kakacena rukkhaṁ chindanto āgatagate kakacadante amanasikarontopi phuṭṭhaphuṭṭhaṭṭhāneyeva satiyā upaṭṭhapanena āgatagate kakacadante jānāti,",
  "anya-e0103n8:183_4": "suttapadañca avirajjhanto atthakiccaṁ sādheti, evameva.",
  "anya-e0103n8:183_5": "Nāsikagge mukhanimitteti dīghanāsiko nāsikagge itaro mukhaṁ dasanaṁ nimīyati chādīyati etenāti mukhanimittanti laddhanāme uttaroṭṭhe.",
  "anya-e0103n8:184_0": "Idaṁ padhānanti yena vīriyārambhena āraddhavīriyassa yogino kāyopi cittampi kammaniyaṁ bhāvanākammakkhamaṁ bhāvanākammayoggaṁ hoti,",
  "anya-e0103n8:184_1": "idaṁ vīriyaṁ padhānanti phalena hetuṁ dasseti.",
  "anya-e0103n8:184_2": "Upakkilesā pahīyantīti cittassa upakkilesabhūtāni nīvaraṇāni vikkhambhanavasena pahīyanti.",
  "anya-e0103n8:184_3": "Vitakkā vūpasamantīti tato eva kāmavitakkādayo micchāvitakkā upasamaṁ gacchanti,",
  "anya-e0103n8:184_4": "nīvaraṇappahānena vā paṭhamajjhānādhigamaṁ dassetvā vitakkavūpasamāpadesena dutiyajjhānādīnamadhigamamāha.",
  "anya-e0103n8:184_5": "Ayaṁ payogoti ayaṁ jhānādhigamassa hetubhūto kammaṭṭhānānuyogo payogo.",
  "anya-e0103n8:184_6": "Saṁyojanā pahīyantīti dasapi saṁyojanāni maggapaṭipāṭiyā samucchedavasena pahīyanti.",
  "anya-e0103n8:184_7": "Anusayā byantī hontīti tathā sattapi anusayā anuppattidhammatāpādanena bhaṅgamattassapi anavasesato vigatantā honti.",
  "anya-e0103n8:184_8": "Ettha ca saṁyojanappahānaṁ nāma anusayanirodheneva hoti,",
  "anya-e0103n8:184_9": "pahīnesu ca saṁyojanesu anusayānaṁ lesopi na bhavissatīti ca dassanatthaṁ ‘‘saṁyojanā pahīyanti anusayā byantī hontī’’ti vuttaṁ.",
  "anya-e0103n8:184_10": "Ayaṁ visesoti imaṁ samādhiṁ nissāya anukkamena labbhamāno ayaṁ saṁyojanappahānādiko imassa samādhissa visesoti attho.",
  "anya-e0103n8:185_0": "Yassāti yena. Anupubbanti anukkamena. Paricitāti pariciṇṇā.",
  "anya-e0103n8:185_1": "Ayaṁ hettha saṅkhepattho – ānāpānassati yathā buddhena bhagavatā desitā ,",
  "anya-e0103n8:185_2": "tatheva yena dīgharassapajānanādividhinā anupubbaṁ paricitā suṭṭhu bhāvitā,",
  "anya-e0103n8:185_3": "tato eva paripuṇṇā soḷasannaṁ vatthūnaṁ pāripūriyā sabbaso puṇṇā.",
  "anya-e0103n8:185_4": "So bhikkhu imaṁ attano khandhādilokaṁ paññobhāsena pabhāseti.",
  "anya-e0103n8:185_5": "Yathā kiṁ abbhā muttova candimā abbhupakkilesavimutto candimā tārakarājā viyāti.",
  "anya-e0103n8:186_0": "Idhāti kakacūpamāyaṁ. Assāti yogino. Idhāti vā imasmiṁ ṭhāne.",
  "anya-e0103n8:186_1": "Assāti upamābhūtassa kakacassa.",
  "anya-e0103n8:186_2": "Āgatagatavasena yathā tassa purisassa amanasikāro,",
  "anya-e0103n8:186_3": "evaṁ assāsapassāsānaṁ āgatagatavasena amanasikāramattameva payojanaṁ.",
  "anya-e0103n8:187_0": "228.Nimittanti paṭibhāganimittaṁ.",
  "anya-e0103n8:187_1": "Avasesajhānaṅgapaṭimaṇḍitāti appanāvitakkādiavasesajhānaṅgapaṭimaṇḍitāti vadanti,",
  "anya-e0103n8:187_2": "vicārādīti pana vattabbaṁ nippariyāyena vitakkassa appanābhāvato.",
  "anya-e0103n8:187_3": "So hi pāḷiyaṁ ‘‘appanā byappanā’’ti (dha. sa. 7) niddiṭṭho,",
  "anya-e0103n8:187_4": "taṁsampayogato vā yasmā jhānaṁ ‘‘appanā’’ti aṭṭhakathāvohāro,",
  "anya-e0103n8:187_5": "jhānaṅgesu ca samādhi padhānaṁ,",
  "anya-e0103n8:187_6": "tasmā taṁ ‘‘appanā’’ti dassento ‘‘avasesajhānaṅgapaṭimaṇḍitā appanāsaṅkhātā ṭhapanā ca sampajjatī’’ti āha.",
  "anya-e0103n8:187_7": "Kassaci pana gaṇanāvaseneva manasikārakālato pabhutīti ettha ‘‘anukkamato…pe… laṅghanākārappattaṁ viya hotī’’ti ettako gantho parihīno.",
  "anya-e0103n8:188_0": "Sāraddhakāyassa kassaci puggalassa.",
  "anya-e0103n8:188_1": "Onamati paṭṭikādīnaṁ palambanena. Vikūjatīti saddaṁ karoti.",
  "anya-e0103n8:188_2": "Gattānisadakapparādīnaṁ sandhiṭṭhānesu valiṁ gaṇhāti tattha tattha valitaṁ hoti. Kasmā?",
  "anya-e0103n8:188_3": "Yasmā sāraddhakāyo garuko hotīti kāyadarathavūpasamena saddhiṁ sijjhamāno oḷārikaassāsapassāsanirodho byatirekamukhena tassa sādhanaṁ viya vutto.",
  "anya-e0103n8:188_4": "Oḷārikaassāsapassāsanirodhavasenāti anvayavasena tadatthasādhanaṁ.",
  "anya-e0103n8:188_5": "Tattha kāyadarathe vūpasanteti cittajarūpānaṁ lahumudukammaññabhāvena yo sesatisantatirūpānampi lahuādibhāvo,",
  "anya-e0103n8:188_6": "so idha kāyassa lahubhāvoti adhippeto.",
  "anya-e0103n8:188_7": "Svāyaṁ yasmā cittassa lahuādibhāvena vinā natthi,",
  "anya-e0103n8:188_8": "tasmā vuttaṁ ‘‘kāyopi cittampi lahukaṁ hotī’’ti.",
  "anya-e0103n8:189_0": "Oḷārikeassāsapassāse niruddhetiādi heṭṭhā vuttanayampi vicetabbākārappattassa kāyasaṅkhārassa vicayanavidhiṁ dassetuṁ ānītaṁ.",
  "anya-e0103n8:190_0": "229.Uparūpari vibhūtānīti bhāvanābalena uddhaṁ uddhaṁ pākaṭāni honti.",
  "anya-e0103n8:190_1": "Desatoti pakatiyā phusanadesato,",
  "anya-e0103n8:190_2": "pubbe attanā phusanavasena upadhāritaṭṭhānato.",
  "anya-e0103n8:191_0": "‘‘Kattha natthī’’ti ṭhānavasena,",
  "anya-e0103n8:191_1": "‘‘kassa natthī’’ti puggalavasena vīmaṁsiyamānamatthaṁ ekajjhaṁ katvā vibhāvetuṁ ‘‘antomātukucchiya’’ntiādi vuttaṁ.",
  "anya-e0103n8:191_2": "Tattha yathā udake nimuggassa puggalassa niruddhokāsatāya assāsapassāsā na pavattanti, evaṁ antomātukucchiyaṁ.",
  "anya-e0103n8:191_3": "Yathā matānaṁ samuṭṭhāpakacittābhāvato,",
  "anya-e0103n8:191_4": "evaṁ asaññībhūtānaṁ mucchāparetānaṁ, asaññīsu vā jātānaṁ, tathā nirodhasamāpannānaṁ.",
  "anya-e0103n8:191_5": "Catutthajjhānasamāpannānaṁ pana dhammatāvaseneva nesaṁ anuppajjanaṁ,",
  "anya-e0103n8:191_6": "tathā rūpārūpabhavasamaṅgīnaṁ.",
  "anya-e0103n8:191_7": "Keci pana ‘‘anupubbato sukhumabhāvappattiyā catutthajjhānasamāpannassa,",
  "anya-e0103n8:191_8": "rūpabhave rūpānaṁ bhavaṅgassa ca sukhumabhāvato rūpabhavasamaṅgīnaṁ natthī’’ti kāraṇaṁ vadanti.",
  "anya-e0103n8:191_9": "Atthiyeva te assāsapassāsā pariyesatoti adhippāyo,",
  "anya-e0103n8:191_10": "yathāvuttasattaṭṭhānavinimuttassa assāsapassāsānaṁ anuppajjanaṭṭhānassa abhāvato.",
  "anya-e0103n8:191_11": "Pakatiphuṭṭhavasenāti pakatiyā phusanaṭṭhānavasena.",
  "anya-e0103n8:191_12": "Nimittaṁ ṭhapetabbanti satiyā tattha tattha sukhappavattanatthaṁ thiratarasañjānanaṁ pavattetabbaṁ. Thirasaññāpadaṭṭhānā hi sati.",
  "anya-e0103n8:191_13": "Imamevāti imaṁ eva anupaṭṭhahantassa kāyasaṅkhārassa kaṇṭakuṭṭhāpananayena upaṭṭhāpanavidhimeva. Atthavasanti hetuṁ. Atthoti hi phalaṁ, so yassa vasena pavattati, so atthavasoti.",
  "anya-e0103n8:191_14": "Muṭṭhassatissāti vinaṭṭhassatissa.",
  "anya-e0103n8:191_15": "Asampajānassāti sampajaññarahitassa,",
  "anya-e0103n8:191_16": "bhāventassa anukkamena anupaṭṭhahante assāsapassāse vīmaṁsitvā ‘‘ime te’’ti upadhāretuṁ,",
  "anya-e0103n8:191_17": "sammadeva pajānituñca samatthāhi satipaññāhi virahitassāti adhippāyo.",
  "anya-e0103n8:192_0": "230.Ito aññaṁ kammaṭṭhānaṁ. Garukanti bhāriyaṁ.",
  "anya-e0103n8:192_1": "Sā cassa garukatā bhāvanāya sudukkarabhāvenāti āha ‘‘garukabhāvana’’nti.",
  "anya-e0103n8:192_2": "Uparūpari santasukhumabhāvappattito ‘‘balavatī suvisadā sūrā ca satipaññā ca icchitabbā’’ti vatvā sukhumassa nāma atthassa sādhanenāpi sukhumeneva bhavitabbanti dassetuṁ ‘‘yathā hī’’tiādi vuttaṁ.",
  "anya-e0103n8:192_3": "Idāni anupaṭṭhahantānaṁ assāsapassāsānaṁ pariyesanupāyaṁ dassento ‘‘tāhi ca panā’’tiādimāha.",
  "anya-e0103n8:192_4": "Tattha gocaramukheti gocarābhimukhe. Anupadanti padānupadaṁ. Caritvāti gocaraṁ gahetvā.",
  "anya-e0103n8:192_5": "Tasmiṁyeva ṭhāneti upanibandhanānimittasaññitaṭṭhāne.",
  "anya-e0103n8:192_6": "Yojetvāti manasikārena yojetvā.",
  "anya-e0103n8:192_7": "Satirasmiyā bandhitvāti vā vuttamevatthamāha ‘‘tasmiṁyeva ṭhāne yojetvā’’ti.",
  "anya-e0103n8:192_8": "Na hi upameyye bandhanayojanaṭṭhānāni visuṁ labbhanti.",
  "anya-e0103n8:193_0": "231.Nimittanti uggahanimittaṁ, paṭibhāganimittaṁ vā.",
  "anya-e0103n8:193_1": "Ubhayampi hi idha ekajjhaṁ vuttaṁ.",
  "anya-e0103n8:193_2": "Tathā hi tūlapicuādiupamattayaṁ uggahe yujjati, sesaṁ ubhayattha. Ekacceti eke ācariyā.",
  "anya-e0103n8:194_0": "Tārakarūpaṁ viyāti tārakāya pabhārūpaṁ viya.",
  "anya-e0103n8:194_1": "Maṇiguḷikādiupamā paṭibhāge vaṭṭanti.",
  "anya-e0103n8:194_2": "Kathaṁ panetaṁ ekaṁyeva kammaṭṭhānaṁ anekākārato upaṭṭhātīti āha ‘‘tañca paneta’’ntiādi. Suttantanti ekaṁ suttaṁ.",
  "anya-e0103n8:194_3": "Paguṇappavattibhāvena avicchedaṁ,",
  "anya-e0103n8:194_4": "mahāvisayatañca sandhāyāha ‘‘mahatī pabbateyyā nadī viyā’’ti.",
  "anya-e0103n8:194_5": "Atthabyañjanasampattiyā samantabhaddakaṁ suttaṁ sabbabhāgamanoharā sabbapāliphullā vanaghaṭā viyāti āha ‘‘ekā vanarāji viyā’’ti.",
  "anya-e0103n8:194_6": "Tenāha bhagavā – ‘‘vanappagumbe yatha phussitagge’’ti (khu. pā. 6.13; su. ni. 236).",
  "anya-e0103n8:194_7": "Nānānusandhikaṁ nānāpeyyālaṁ vividhanayanipuṇaṁ bahuvidhakammaṭṭhānamukhasuttantaṁ atthikehi sakkaccaṁ samupajīvitabbanti āha ‘‘sītacchāyo…pe… rukkho viyā’’ti.",
  "anya-e0103n8:194_8": "Saññānānatāyāti nimittupaṭṭhānato pubbeva pavattasaññānaṁ nānāvidhabhāvato.",
  "anya-e0103n8:195_0": "Ime tayo dhammāti assāso, passāso, nimittanti ime tayo dhammā.",
  "anya-e0103n8:195_1": "Natthīti kammaṭṭhānavasena manasikātabbabhāvena natthi na upalabbhanti.",
  "anya-e0103n8:195_2": "Na ca upacāranti upacārampi na pāpuṇāti, pageva appananti adhippāyo.",
  "anya-e0103n8:195_3": "Yassa panāti vijjamānapakkho vuttanayānusārena veditabbo.",
  "anya-e0103n8:196_0": "Idāni vuttasseva atthassa samatthanatthaṁ kakacūpamāyaṁ āgatā ‘‘nimitta’’ntiādikā gāthā paccānītā.",
  "anya-e0103n8:197_0": "232.Nimitteti yathāvutte paṭibhāganimitte.",
  "anya-e0103n8:197_1": "Evaṁ hotīti bhāvanamanuyuttassa eva hoti.",
  "anya-e0103n8:197_2": "Tasmā ‘‘punappunaṁ evaṁ manasi karohī’’ti vattabbo.",
  "anya-e0103n8:197_3": "Vosānaṁ āpajjeyyāti ‘‘nimittaṁ nāma dukkaraṁ uppādetuṁ, tayidaṁ laddhaṁ,",
  "anya-e0103n8:197_4": "handāhaṁ dāni yadā vā tadā vā visesaṁ nibbattessāmī’’ti saṅkocaṁ āpajjeyya.",
  "anya-e0103n8:197_5": "Visīdeyyāti ‘‘ettakaṁ kālaṁ bhāvanamanuyuttassa nimittampi na uppannaṁ,",
  "anya-e0103n8:197_6": "abhabbo maññe visesassā’’ti visādaṁ āpajjeyya.",
  "anya-e0103n8:198_0": "‘‘Imāya paṭipadāya jarāmaraṇato muccissāmīti paṭipannassa nimitta’’nti vutte kathaṁ saṅkocāpatti,",
  "anya-e0103n8:198_1": "bhiyyoso mattāya ussāhameva kareyyāti ‘‘nimittamidaṁ…pe… vattabbo’’ti majjhimabhāṇakā āhu.",
  "anya-e0103n8:198_2": "Evanti vuttappakārena paṭibhāganimitteyeva bhāvanācittassa ṭhapanena.",
  "anya-e0103n8:198_3": "Ito pabhutīti ito paṭibhāganimittuppattito paṭṭhāya.",
  "anya-e0103n8:198_4": "Pubbe yaṁ vuttaṁ ‘‘anubandhanāya ca phusanāya ca ṭhapanāya ca manasi karotī’’ti (visuddhi. 1.224), tattha anubandhanaṁ,",
  "anya-e0103n8:198_5": "phusanañca vissajjetvā ṭhapanāvasena bhāvanā hotīti ṭhapanāvaseneva bhāvetabbanti attho.",
  "anya-e0103n8:199_0": "Porāṇehi vuttovāyamatthoti ‘‘nimitte’’ti gāthamāha.",
  "anya-e0103n8:199_1": "Tattha nimitteti paṭibhāganimitte.",
  "anya-e0103n8:199_2": "Ṭhapayaṁ cittanti bhāvanācittaṁ ṭhapento,",
  "anya-e0103n8:199_3": "ṭhapanāvasena manasi karontoti attho.",
  "anya-e0103n8:199_4": "Nānākāranti ‘‘cattāro vaṇṇā’’ti (visuddhi. 1.219; pārā. aṭṭha. 2.165; paṭi. ma. aṭṭha.",
  "anya-e0103n8:199_5": "2.1.163) evaṁ vuttaṁ nānākāraṁ.",
  "anya-e0103n8:199_6": "Ākārasāmaññavasena hetaṁ ekavacanaṁ.",
  "anya-e0103n8:199_7": "Vibhāvayanti vibhāvento antaradhāpento.",
  "anya-e0103n8:199_8": "Nimittuppattito paṭṭhāya hi te ākārā amanasikaroto antarahitā viya honti.",
  "anya-e0103n8:199_9": "Assāsapassāseti assāsapassāse yo nānākāro, taṁ vibhāvayaṁ,",
  "anya-e0103n8:199_10": "assāsapassāsasambhūte vā nimitte.",
  "anya-e0103n8:199_11": "Sakaṁ cittaṁ nibandhatīti tāya eva ṭhapanāya attano cittaṁ upanibandhati, appetīti attho.",
  "anya-e0103n8:199_12": "Ye pana ‘‘vibhāvayanti vibhāvento viditaṁ pākaṭaṁ karonto’’ti atthaṁ vadanti,",
  "anya-e0103n8:199_13": "taṁ pubbabhāgavasena yujjeyya.",
  "anya-e0103n8:199_14": "Ayañhettha attho – dhitisampannattā dhīro yogī assāsapassāse nānākāraṁ vibhāvento nānākārato te pajānanto vidite pākaṭe karonto,",
  "anya-e0103n8:199_15": "nānākāraṁ vā oḷārikoḷārike passambhento vūpasamento tattha yaṁ laddhaṁ nimittaṁ,",
  "anya-e0103n8:199_16": "tasmiṁ cittaṁ ṭhapento anukkamena sakaṁ cittaṁ nibandhati appetīti.",
  "anya-e0103n8:200_0": "Vaṇṇatoti picupiṇḍatārakarūpādīsu viya upaṭṭhitavaṇṇato.",
  "anya-e0103n8:200_1": "Lakkhaṇatoti kharabhāvādisabhāvato, aniccādilakkhaṇato vā.",
  "anya-e0103n8:200_2": "Rakkhitabbaṁ taṁ nimittanti sambandho.",
  "anya-e0103n8:200_3": "Nimittassa rakkhaṇaṁ nāma tattha paṭiladdhassa upacārajhānassa rakkhaṇeneva hotīti āha ‘‘punappunaṁ manasikāravasena vuddhiṁ viruḷhiṁ gamayitvā’’ti.",
  "anya-e0103n8:201_0": "233.Etthāti etissaṁ kāyānupassanāyaṁ.",
  "anya-e0103n8:201_1": "Pārisuddhiṁ pattukāmoti adhigantukāmo, samāpajjitukāmo ca,",
  "anya-e0103n8:201_2": "tattha sallakkhaṇāvivaṭṭanāvasena adhigantukāmo,",
  "anya-e0103n8:201_3": "sallakkhaṇāvasena samāpajjitukāmoti yojetabbaṁ.",
  "anya-e0103n8:201_4": "Nāmarūpaṁ vavatthapetvā vipassanaṁ paṭṭhapetīti saṅkhepato vuttamatthaṁ vitthārato dassetuṁ ‘‘katha’’ntiādi vuttaṁ.",
  "anya-e0103n8:201_5": "Tattha yathā hītiādi kāyassa,",
  "anya-e0103n8:201_6": "cittassa ca assāsapassāsānaṁ samudayabhāvadassanaṁ.",
  "anya-e0103n8:201_7": "Kammāragaggariyāti kammārānaṁ ukkāyaṁ aggidhamanabhastā. Dhamamānāyāti dhamayantiyā, vātaṁ gāhāpentiyāti attho. Tajjanti tadanurūpaṁ.",
  "anya-e0103n8:201_8": "Evamevāti ettha kammāragaggarī viya karajakāyo,",
  "anya-e0103n8:201_9": "vāyāmo viya cittaṁ daṭṭhabbaṁ.",
  "anya-e0103n8:201_10": "Kiñcāpi assāsapassāsā cittasamuṭṭhānā,",
  "anya-e0103n8:201_11": "karajakāyaṁ pana vinā tesaṁ appavattanato ‘‘kāyañca cittañca paṭicca assāsapassāsā’’ti vuttaṁ.",
  "anya-e0103n8:202_0": "Tassāti nāmarūpassa.",
  "anya-e0103n8:202_1": "Paccayaṁ pariyesatīti ‘‘avijjāsamudayā rūpasamudayo’’tiādinā (paṭi. ma.",
  "anya-e0103n8:202_2": "1.50) avijjādikaṁ paccayaṁ vīmaṁsati pariggaṇhāti.",
  "anya-e0103n8:202_3": "Kaṅkhaṁ vitaratīti ‘‘ahosiṁ nu kho ahaṁ atītamaddhāna’’nti (ma. ni. 1.18; saṁ. ni.",
  "anya-e0103n8:202_4": "2.20) ādinayappavattaṁ soḷasavatthukaṁ vicikicchaṁ atikkamati pajahati.",
  "anya-e0103n8:202_5": "‘‘Yaṁ kiñci rūpaṁ atītānāgatapaccuppanna’’nti (ma. ni. 1.347; 361; 3.86; a. ni.",
  "anya-e0103n8:202_6": "4.181) ādinayappavattaṁ kalāpasammasanaṁ.",
  "anya-e0103n8:202_7": "Pubbabhāgeti paṭipadāñāṇadassanavisuddhipariyāpannāya udayabbayānupassanāya pubbabhāge uppanne.",
  "anya-e0103n8:202_8": "Obhāsādayoti obhāso ñāṇaṁ pīti passaddhi sukhaṁ adhimokkho paggaho upekkhā upaṭṭhānaṁ nikantīti ime obhāsādayo dasa.",
  "anya-e0103n8:202_9": "Udayaṁ pahāyāti udayabbayānupassanāya gahitaṁ saṅkhārānaṁ udayaṁ vissajjetvā tesaṁ bhaṅgasseva anupassanato bhaṅgānupassanaṁ ñāṇaṁ patvā ādīnavānupassanāpubbaṅgamāya nibbidānupassanāya nibbindanto.",
  "anya-e0103n8:202_10": "Muñcitukamyatāpaṭisaṅkhānupassanāsaṅkhārupekkhānulomañāṇānaṁ ciṇṇapariyante uppannagotrabhuñāṇānantaraṁ uppannena maggañāṇena sabbasaṅkhāresu virajjanto vimuccanto.",
  "anya-e0103n8:202_11": "Maggakkhaṇe hi ariyo virajjati vimuccatīti ca vuccati.",
  "anya-e0103n8:202_12": "Tenāha ‘‘yathākkamena cattāro ariyamagge pāpuṇitvā’’ti.",
  "anya-e0103n8:202_13": "Maggaphalanibbānapahīnāvasiṭṭhakilesasaṅkhātassa paccavekkhitabbassa pabhedena ekūnavīsatibhedassa.",
  "anya-e0103n8:202_14": "Arahato hi avasiṭṭhakilesābhāvena ekūnavīsatitā.",
  "anya-e0103n8:202_15": "Assāti ānāpānakammaṭṭhānikassa.",
  "anya-e0103n8:203_0": "234.Visuṁ kammaṭṭhānabhāvanānayo nāma natthi paṭhamacatukkavasena adhigatajhānassa vedanācittadhammānupassanāvasena desitattā. Tesanti tiṇṇaṁ catukkānaṁ.",
  "anya-e0103n8:204_0": "Pītipaṭisaṁvedīti pītiyā paṭi paṭi sammadeva vedanāsīlo,",
  "anya-e0103n8:204_1": "tassā vā paṭi paṭi sammadeva vedo etassa atthi,",
  "anya-e0103n8:204_2": "taṁ vā paṭi paṭi sammadeva vedayamāno.",
  "anya-e0103n8:204_3": "Tattha kāmaṁ saṁvedana-ggahaṇeneva pītiyā sakkaccaṁ viditabhāvo bodhito hoti,",
  "anya-e0103n8:204_4": "yehi pana pakārehi tassā saṁvedanaṁ icchitaṁ,",
  "anya-e0103n8:204_5": "taṁ dassetuṁ paṭi-saddaggahaṇaṁ ‘‘paṭi paṭi saṁvedīti paṭisaṁvedī’’ti. Tenāha ‘‘dvīhākārehī’’tiādi.",
  "anya-e0103n8:205_0": "Tattha kathaṁ ārammaṇato pīti paṭisaṁviditā hotīti pucchāvacanaṁ.",
  "anya-e0103n8:205_1": "Sappītike dve jhāne samāpajjatīti pītisahagatāni dve paṭhamadutiyajhānāni paṭipāṭiyā samāpajjati. Tassāti tena.",
  "anya-e0103n8:205_2": "‘‘Paṭisaṁviditā’’ti hi padaṁ apekkhitvā kattuatthe etaṁ sāmivacanaṁ.",
  "anya-e0103n8:205_3": "Samāpattikkhaṇeti samāpannakkhaṇe.",
  "anya-e0103n8:205_4": "Jhānapaṭilābhenāti jhānena samaṅgibhāvena.",
  "anya-e0103n8:205_5": "Ārammaṇatoti ārammaṇamukhena,",
  "anya-e0103n8:205_6": "tadārammaṇajhānapariyāpannā pīti paṭisaṁviditā hoti ārammaṇassa paṭisaṁviditattā. Kiṁ vuttaṁ hoti?",
  "anya-e0103n8:205_7": "Yathā nāma sappapariyesanaṁ carantena tassa āsaye paṭisaṁvidite sopi paṭisaṁvidito gahito eva hoti mantāgadabalena tassa gahaṇassa sukarattā,",
  "anya-e0103n8:205_8": "evaṁ pītiyā āsayabhūte ārammaṇe paṭisaṁvidite sā pīti paṭisaṁviditā eva hoti salakkhaṇato,",
  "anya-e0103n8:205_9": "sāmaññato ca tassā gahaṇassa sukarattāti.",
  "anya-e0103n8:206_0": "Kathaṁ asammohato pīti paṭisaṁviditā hotīti ānetvā sambandhitabbaṁ.",
  "anya-e0103n8:206_1": "Vipassanākkhaṇeti vipassanāpaññāya tikkhavisadappattāya visayato dassanakkhaṇe.",
  "anya-e0103n8:206_2": "Lakkhaṇapaṭivedhenāti pītiyā salakkhaṇassa,",
  "anya-e0103n8:206_3": "sāmaññalakkhaṇassa ca paṭivijjhanena. Yaṁ hi yassa visesato, sāmaññato ca lakkhaṇaṁ,",
  "anya-e0103n8:206_4": "tasmiṁ vidite so yāthāvato vidito eva hoti.",
  "anya-e0103n8:206_5": "Tenāha ‘‘asammohato pīti paṭisaṁviditā hotī’’ti.",
  "anya-e0103n8:207_0": "Idāni tamatthaṁ pāḷiyā eva vibhāvetuṁ ‘‘vuttañheta’’ntiādimāha.",
  "anya-e0103n8:207_1": "Tattha dīghaṁ assāsavasenātiādīsu yaṁ vattabbaṁ, taṁ heṭṭhā vuttameva.",
  "anya-e0103n8:207_2": "Tattha pana satokāritādassanavasena pāḷi āgatā,",
  "anya-e0103n8:207_3": "idha pītipaṭisaṁveditāvasena,",
  "anya-e0103n8:207_4": "pītipaṭisaṁveditā ca atthato vibhattā eva.",
  "anya-e0103n8:207_5": "Apica ayamettha saṅkhepattho – dīghaṁ assāsavasenāti dīghassa assāsassa ārammaṇabhūtassa vasena pajānato sā pīti paṭisaṁviditā hotīti sambandho.",
  "anya-e0103n8:207_6": "Cittassa ekaggataṁ avikkhepaṁ pajānatoti jhānapariyāpannaṁ ‘‘avikkhepo’’ti laddhanāmaṁ cittassekaggataṁ taṁsampayuttāya paññāya pajānato.",
  "anya-e0103n8:207_7": "Yatheva hi ārammaṇamukhena pīti paṭisaṁviditā hoti,",
  "anya-e0103n8:207_8": "evaṁ taṁsampayuttadhammāpi ārammaṇamukhena paṭisaṁviditā eva hontīti.",
  "anya-e0103n8:207_9": "Sati upaṭṭhitā hotīti dīghaṁ assāsavasena jhānasampayuttā sati tassa ārammaṇe upaṭṭhitā ārammaṇamukhena jhānepi upaṭṭhitā nāma hoti.",
  "anya-e0103n8:207_10": "Tāya satiyāti evaṁ upaṭṭhitāya tāya satiyā yathāvuttena tena ñāṇena suppaṭividitattā ārammaṇassa tassa vasena tadārammaṇā sā pīti paṭisaṁviditā hoti.",
  "anya-e0103n8:207_11": "Dīghaṁ passāsavasenātiādīsupi imināva nayena attho veditabbo.",
  "anya-e0103n8:208_0": "Evaṁ paṭhamacatukkavasena dassitaṁ pītipaṭisaṁvedanaṁ ārammaṇato,",
  "anya-e0103n8:208_1": "asammohato ca vibhāgaso dassetuṁ ‘‘āvajjato’’tiādi vuttaṁ.",
  "anya-e0103n8:208_2": "Tattha āvajjatoti jhānaṁ āvajjantassa.",
  "anya-e0103n8:208_3": "Sā pītīti sā jhānapariyāpannā pīti.",
  "anya-e0103n8:208_4": "Jānatoti samāpannakkhaṇe ārammaṇamukhena jānato.",
  "anya-e0103n8:208_5": "Tassa sā pīti paṭisaṁviditā hotīti sambandho.",
  "anya-e0103n8:208_6": "Passatoti dassanabhūtena ñāṇena jhānato vuṭṭhāya passantassa.",
  "anya-e0103n8:208_7": "Paccavekkhatoti jhānaṁ paccavekkhantassa.",
  "anya-e0103n8:208_8": "Cittaṁ adhiṭṭhahatoti ‘‘ettakaṁ velaṁ jhānasamaṅgī bhavissāmī’’ti jhānacittaṁ adhiṭṭhahantassa.",
  "anya-e0103n8:208_9": "Evaṁ pañcannaṁ vasībhāvānaṁ vasena jhānassa pajānanamukhena ārammaṇato pītiyā paṭisaṁvedanā dassitā.",
  "anya-e0103n8:209_0": "Idāni yehi dhammehi jhānaṁ, vipassanā ca sijjhanti; tesaṁ jhānapariyāpannānaṁ,",
  "anya-e0103n8:209_1": "vipassanāmaggapariyāpannānañca saddhādīnaṁ vasena pītipaṭisaṁvedanaṁ dassetuṁ ‘‘saddhāya adhimuccato’’tiādi vuttaṁ.",
  "anya-e0103n8:209_2": "Tattha adhimuccatoti saddahantassa,",
  "anya-e0103n8:209_3": "samathavipassanāvasenāti adhippāyo.",
  "anya-e0103n8:209_4": "Vīriyaṁ paggaṇhatotiādīsupi eseva nayo.",
  "anya-e0103n8:209_5": "Abhiññeyyanti abhivisiṭṭhāya paññāya jānitabbaṁ.",
  "anya-e0103n8:209_6": "Abhijānatoti vipassanāpaññāpubbaṅgamāya maggapaññāya jānato.",
  "anya-e0103n8:209_7": "Pariññeyyanti dukkhasaccaṁ tīraṇapariññāya, maggapaññāya ca parijānato.",
  "anya-e0103n8:209_8": "Pahātabbanti samudayasaccaṁ pahānapariññāya, maggapaññāya ca pajahato.",
  "anya-e0103n8:209_9": "Bhāvayato sacchikaroto bhāvetabbaṁ maggasaccaṁ , sacchikātabbaṁ nirodhasaccaṁ.",
  "anya-e0103n8:209_10": "Keci panettha pītiyā eva vasena abhiññeyyādīni uddharanti,",
  "anya-e0103n8:209_11": "taṁ ayuttaṁ jhānādisamudāyaṁ uddharitvā tato pītiyā niddhāraṇassa adhippetattā.",
  "anya-e0103n8:210_0": "Ettha ca ‘‘dīghaṁ assāsavasenā’’tiādinā paṭhamacatukkavasena ārammaṇato pītipaṭisaṁvedanaṁ vuttaṁ,",
  "anya-e0103n8:210_1": "tathā ‘‘āvajjato’’tiādīhi pañcahi padehi.",
  "anya-e0103n8:210_2": "‘‘Abhiññeyyaṁ abhijānato’’tiādīhi pana asammohato.",
  "anya-e0103n8:210_3": "‘‘Saddhāya adhimuccato’’tiādīhi ubhayathāpīti saṅkhepato samathavasena ārammaṇato,",
  "anya-e0103n8:210_4": "vipassanāvasena asammohato pītipaṭisaṁvedanaṁ vuttanti daṭṭhabbaṁ.",
  "anya-e0103n8:210_5": "Kasmā panettha vedanānupassanāyaṁ pītisīsena vedanā gahitā, na sarūpato evāti?",
  "anya-e0103n8:210_6": "Bhūmivibhāgādivasena vedanaṁ bhinditvā catudhā vedanānupassanaṁ dassetuṁ.",
  "anya-e0103n8:210_7": "Apica vedanākammaṭṭhānaṁ dassento bhagavā pītiyā oḷārikattā taṁsampayuttasukhaṁ sukhaggahaṇatthaṁ pītisīsena dasseti.",
  "anya-e0103n8:211_0": "Eteneva nayena avasesapadānīti ‘‘sukhapaṭisaṁvedī cittasaṅkhārapaṭisaṁvedī’’ti padāni pītipaṭisaṁvedipade āgatanayeneva atthato veditabbāni.",
  "anya-e0103n8:211_1": "Sakkā hi ‘‘dvīhākārehi sukhapaṭisaṁveditā hoti,",
  "anya-e0103n8:211_2": "cittasaṅkhārapaṭisaṁveditā hoti ārammaṇato’’tiādinā pītiṭṭhāne sukhādipadāni pakkhipitvā ‘‘sukhasahagatāni tīṇi jhānāni,",
  "anya-e0103n8:211_3": "cattāri vā jhānāni samāpajjatī’’tiādinā atthaṁ viññātuṁ.",
  "anya-e0103n8:211_4": "Tenāha ‘‘tiṇṇaṁ jhānānaṁ vasenā’’tiādi.",
  "anya-e0103n8:211_5": "Vedanādayoti ādi-saddena saññā gahitā. Tenāha ‘‘dve khandhā’’ti.",
  "anya-e0103n8:211_6": "Vipassanābhūmidassanatthanti pakiṇṇakasaṅkhārasammasanavasena vipassanāya bhūmidassanatthaṁ ‘‘sukhanti dve sukhānī’’tiādi vuttaṁ samathe kāyikasukhābhāvato.",
  "anya-e0103n8:211_7": "Soti so passambhanapariyāyena vutto nirodho.",
  "anya-e0103n8:211_8": "‘‘Imassa hi bhikkhuno pubbe apariggahitakāle’’tiādinā (visuddhi.",
  "anya-e0103n8:211_9": "1.220) vitthārato kāyasaṅkhāre vutto,",
  "anya-e0103n8:211_10": "tasmā vuttanayeneva veditabbo.",
  "anya-e0103n8:211_11": "Tattha kāyasaṅkhāravasena āgato,",
  "anya-e0103n8:211_12": "idha cittasaṅkhāravasenāti ayameva viseso.",
  "anya-e0103n8:212_0": "Evaṁ cittasaṅkhārassa passambhanaṁ atidesena dassetvā yadaññaṁ imasmiṁ catukke vattabbaṁ,",
  "anya-e0103n8:212_1": "taṁ dassetuṁ ‘‘apicā’’tiādi vuttaṁ.",
  "anya-e0103n8:212_2": "Tattha pītipadeti ‘‘pītipaṭisaṁvedī’’tiādinā desitakoṭṭhāse.",
  "anya-e0103n8:212_3": "Pītisīsena vedanā vuttāti pītiapadesena taṁsampayuttā vedanā vuttā, na pītīti adhippāyo.",
  "anya-e0103n8:212_4": "Tattha kāraṇaṁ heṭṭhā vuttameva.",
  "anya-e0103n8:212_5": "Dvīsu cittasaṅkhārapadesūti ‘‘cittasaṅkhārapaṭisaṁvedī passambhayaṁ cittasaṅkhāra’’nti cittasaṅkhārapaṭisaṁyuttesu dvīsu padesu.",
  "anya-e0103n8:212_6": "‘‘Viññāṇapaccayā nāmarūpa’’nti (mahāva. 1; ma. ni. 3.126; udā.",
  "anya-e0103n8:212_7": "1) vacanato cittena paṭibaddhāti cittapaṭibaddhā.",
  "anya-e0103n8:212_8": "Tato eva kāmaṁ cittena saṅkharīyantīti cittasaṅkhārā, saññāvedanādayo,",
  "anya-e0103n8:212_9": "idha pana upalakkhaṇamattaṁ saññā vedanāva adhippetāti āha ‘‘saññāsampayuttā vedanā’’ti.",
  "anya-e0103n8:213_0": "235.",
  "anya-e0103n8:213_1": "Cittapaṭisaṁvedīti ettha dvīhākārehi cittapaṭisaṁveditā hoti ārammaṇato, asammohato ca. Kathaṁ ārammaṇato? Cattāri jhānāni samāpajjati,",
  "anya-e0103n8:213_2": "tassa samāpattikkhaṇe jhānapaṭilābhenātiādinā vuttanayānusārena sabbaṁ suviññeyyanti āha ‘‘catunnaṁ jhānānaṁ vasena cittapaṭisaṁveditā veditabbā’’ti.",
  "anya-e0103n8:213_3": "Cittaṁ modentoti jhānasampayuttaṁ cittaṁ sampayuttāya pītiyā modayamāno,",
  "anya-e0103n8:213_4": "taṁ vā pītiṁ ārammaṇaṁ katvā pavattaṁ vipassanācittaṁ tāya eva ārammaṇabhūtāya pītiyā modayamāno.",
  "anya-e0103n8:213_5": "Pamodentotiādīni padāni tasseva vevacanāni pītipariyāyabhāvato.",
  "anya-e0103n8:214_0": "Sampayuttāya pītiyā cittaṁ āmodetīti jhānacittasampayuttāya pītisambojjhaṅgabhūtāya odagyalakkhaṇāya jhānapītiyā tameva jhānacittaṁ sahajātādipaccayavasena ceva jhānapaccayavasena ca paribrūhento haṭṭhapahaṭṭhākāraṁ pāpento āmodeti pamodeti ca.",
  "anya-e0103n8:214_1": "Ārammaṇaṁ katvāti uḷāraṁ jhānasampayuttaṁ pītiṁ ārammaṇaṁ katvā pavattamānaṁ vipassanācittaṁ tāya eva ārammaṇabhūtāya pītiyā yogāvacaro haṭṭhapahaṭṭhākāraṁ pāpento ‘‘āmodeti pamodetī’’ti vuccati.",
  "anya-e0103n8:215_0": "Samaṁ ṭhapentoti yathā īsakampi līnapakkhaṁ,",
  "anya-e0103n8:215_1": "uddhaccapakkhañca anupagamma anonataṁ anunnataṁ yathā indriyānaṁ samattapaṭipattiyā avisamaṁ,",
  "anya-e0103n8:215_2": "samādhissa vā ukkaṁsagamanena āneñjappattiyā sammadeva ṭhitaṁ hoti, evaṁ appanāvasena ṭhapento.",
  "anya-e0103n8:215_3": "Lakkhaṇapaṭivedhenāti aniccādikassa lakkhaṇassa paṭi paṭi vijjhanena khaṇe khaṇe avabodhena.",
  "anya-e0103n8:215_4": "Khaṇikacittekaggatāti khaṇamattaṭṭhitiko samādhi.",
  "anya-e0103n8:215_5": "Sopi hi ārammaṇe nirantaraṁ ekākārena pavattamāno paṭipakkhena anabhibhūto appito viya cittaṁ niccalaṁ ṭhapeti.",
  "anya-e0103n8:215_6": "Tena vuttaṁ ‘‘evaṁ uppannāyā’’tiādi.",
  "anya-e0103n8:216_0": "Mocentoti vikkhambhanavimuttivasena vivecento visuṁ karonto, nīvaraṇāni pajahantoti attho.",
  "anya-e0103n8:216_1": "Vipassanākkhaṇeti bhaṅgānupassanākkhaṇe.",
  "anya-e0103n8:216_2": "Bhaṅgo hi nāma aniccatāya paramā koṭi,",
  "anya-e0103n8:216_3": "tasmā tāya bhaṅgānupassako yogāvacaro cittamukhena sabbasaṅkhāragataṁ aniccato passati, no niccato. Aniccassa dukkhattā,",
  "anya-e0103n8:216_4": "dukkhassa ca anattakattā tadeva dukkhato anupassati, no sukhato. Anattato anupassati, no attato.",
  "anya-e0103n8:216_5": "Yasmā pana yaṁ aniccaṁ dukkhaṁ anattā, na taṁ abhinanditabbaṁ. Yañca na abhinanditabbaṁ, na taṁ rañjitabbaṁ.",
  "anya-e0103n8:216_6": "Tasmā bhaṅgadassanānusārena ‘‘aniccaṁ dukkhaṁ anattā’’ti saṅkhāragate diṭṭhe tasmiṁ nibbindati, no nandati. Virajjati, no rajjati.",
  "anya-e0103n8:216_7": "So evaṁ nibbindanto virajjanto lokiyeneva tāva ñāṇena rāgaṁ nirodheti, no samudeti,",
  "anya-e0103n8:216_8": "nāssa samudayaṁ karotīti attho.",
  "anya-e0103n8:216_9": "Atha vā so evaṁ viratto yathā diṭṭhaṁ saṅkhāragataṁ,",
  "anya-e0103n8:216_10": "tathā adiṭṭhaṁ attano ñāṇena nirodheti, no samudeti. Nirodhamevassa manasikaroti, no samudayanti attho.",
  "anya-e0103n8:216_11": "So evaṁ paṭipanno paṭinissajjati, no ādiyati. Kiṁ vuttaṁ hoti?",
  "anya-e0103n8:216_12": "Ayañhi aniccādianupassanā saddhiṁ khandhābhisaṅkhārehi kilesānaṁ pariccajanato,",
  "anya-e0103n8:216_13": "saṅkhatadosadassanena tabbiparīte nibbāne tanninnatāya pakkhandanato pariccāgapaṭinissaggo pakkhandanapaṭinissaggo cāti vuccati.",
  "anya-e0103n8:216_14": "Tasmā tāya samannāgato yogāvacaro vuttanayena kilese ca pariccajati, nibbāne ca pakkhandati.",
  "anya-e0103n8:216_15": "Tena vuttaṁ ‘‘so vipassanākkhaṇe aniccānupassanāya niccasaññāto cittaṁ mocento vimocento…pe… paṭinissaggānupassanāya ādānato cittaṁ mocento vimocento assasati ceva passasati cā’’ti.",
  "anya-e0103n8:217_0": "Tattha aniccassa,",
  "anya-e0103n8:217_1": "aniccanti vā anupassanā aniccānupassanā.",
  "anya-e0103n8:217_2": "Tebhūmakadhammānaṁ aniccataṁ gahetvā pavattāya vipassanāya etaṁ nāmaṁ.",
  "anya-e0103n8:217_3": "Niccasaññātoti saṅkhatadhamme ‘‘niccā sassatā’’ti pavattāya micchāsaññāya.",
  "anya-e0103n8:217_4": "Saññāsīsena cittadiṭṭhīnampi gahaṇaṁ daṭṭhabbaṁ. Esa nayo sukhasaññādīsupi.",
  "anya-e0103n8:217_5": "Nibbidānupassanāyāti saṅkhāresu nibbindanākārena pavattāya anupassanāya. Nanditoti sappītikataṇhāto.",
  "anya-e0103n8:217_6": "Virāgānupassanāyāti tathā virajjanākārena pavattāya anupassanāya.",
  "anya-e0103n8:217_7": "Tena vuttaṁ ‘‘rāgato mocento’’ti.",
  "anya-e0103n8:217_8": "Nirodhānupassanāyāti saṅkhārānaṁ nirodhassa anupassanāya.",
  "anya-e0103n8:217_9": "Yathā saṅkhārā nirujjhantiyeva,",
  "anya-e0103n8:217_10": "āyatiṁ punabbhavavasena na uppajjanti,",
  "anya-e0103n8:217_11": "evaṁ vā anupassanā nirodhānupassanā.",
  "anya-e0103n8:217_12": "Muñcitukamyatā hi ayaṁ balappattā.",
  "anya-e0103n8:217_13": "Tenāha ‘‘samudayato mocento’’ti.",
  "anya-e0103n8:217_14": "Paṭinissajjanākārena pavattā anupassanā paṭinissaggānupassanā.",
  "anya-e0103n8:217_15": "Ādānatoti niccādivasena gahaṇato,",
  "anya-e0103n8:217_16": "paṭisandhiggahaṇato vāti evamettha attho daṭṭhabbo.",
  "anya-e0103n8:218_0": "236. Aniccanti anupassī,",
  "anya-e0103n8:218_1": "aniccassa vā anupassanasīlo aniccānupassīti ettha kiṁ panetaṁ aniccaṁ, kathaṁ vā aniccaṁ, kā vā aniccānupassanā,",
  "anya-e0103n8:218_2": "kassa vā aniccānupassanāti catukkaṁ vibhāvetabbanti taṁ dassento ‘‘aniccaṁ veditabba’’ntiādimāha.",
  "anya-e0103n8:219_0": "Tattha niccaṁ nāma dhuvaṁ sassataṁ yathā taṁ nibbānaṁ, na niccanti aniccaṁ, udayabbayavantaṁ,",
  "anya-e0103n8:219_1": "atthato saṅkhatā dhammāti āha ‘‘aniccanti pañcakkhandhā. Kasmā?",
  "anya-e0103n8:219_2": "Uppādavayaññathattabhāvā’’ti,",
  "anya-e0103n8:219_3": "uppādavayaññathattasabbhāvāti attho.",
  "anya-e0103n8:219_4": "Tattha saṅkhatadhammānaṁ hetupaccayehi uppajjanaṁ ahutvā sambhavo attalābho uppādo.",
  "anya-e0103n8:219_5": "Uppannānaṁ tesaṁ khaṇanirodho vināso vayo.",
  "anya-e0103n8:219_6": "Jarāya aññathābhāvo aññathattaṁ.",
  "anya-e0103n8:219_7": "Yathā hi uppādāvatthāya bhinnāya bhaṅgāvatthāyaṁ vatthubhedo natthi,",
  "anya-e0103n8:219_8": "evaṁ ṭhitisaṅkhātāya bhaṅgābhimukhāvatthāyampi vatthubhedo natthi, yattha jarāvohāro.",
  "anya-e0103n8:219_9": "Tasmā ekassāpi dhammassa jarā yujjati, yā khaṇikajarāti vuccati.",
  "anya-e0103n8:219_10": "Ekaṁsena ca uppādabhaṅgāvatthāsu vatthuno abhedo icchitabbo, aññathā ‘‘añño uppajjati, añño bhijjatī’’ti āpajjeyya .",
  "anya-e0103n8:219_11": "Tayimaṁ khaṇikajaraṁ sandhāyāha ‘‘aññathatta’’nti. Yaṁ panettha vattabbaṁ, taṁ parato kathayissāma.",
  "anya-e0103n8:220_0": "Yassa lakkhaṇattayassa bhāvā khandhesu aniccasamaññā,",
  "anya-e0103n8:220_1": "tasmiṁ lakkhaṇattaye aniccatāsamaññāti ‘‘aniccatāti tesaṁyeva uppādavayaññathatta’’nti vatvā visesato dhammānaṁ khaṇikanirodhe aniccatāvohāroti dassento ‘‘hutvā abhāvo vā’’tiādimāha.",
  "anya-e0103n8:220_2": "Tattha uppādapubbakattā abhāvassa hutvāgahaṇaṁ.",
  "anya-e0103n8:220_3": "Tena pākabhāvapubbakattaṁ vināsabhāvassa dasseti.",
  "anya-e0103n8:220_4": "Tenevākārenāti nibbattanākāreneva.",
  "anya-e0103n8:220_5": "Khaṇabhaṅgenāti khaṇikanirodhena.",
  "anya-e0103n8:220_6": "Tassā aniccatāyāti khaṇikabhaṅgasaṅkhātāya aniccatāya.",
  "anya-e0103n8:220_7": "Tāya anupassanāyāti yathāvuttāya aniccānupassanāya.",
  "anya-e0103n8:220_8": "Samannāgatoti samaṅgibhūto yogāvacaro.",
  "anya-e0103n8:221_0": "Khayo saṅkhārānaṁ vināso,",
  "anya-e0103n8:221_1": "virajjanaṁ tesaṁyeva vilujjanaṁ virāgo,",
  "anya-e0103n8:221_2": "khayo eva virāgo khayavirāgo, khaṇikanirodho.",
  "anya-e0103n8:221_3": "Accantamettha etasmiṁ adhigate saṅkhārā virajjanti nirujjhantīti accantavirāgo, nibbānaṁ.",
  "anya-e0103n8:221_4": "Tenāha ‘‘khayavirāgo saṅkhārānaṁ khaṇabhaṅgo, accantavirāgo nibbāna’’nti.",
  "anya-e0103n8:221_5": "Tadubhayavasena pavattāti khayavirāgānupassanāvasena vipassanāya,",
  "anya-e0103n8:221_6": "accantavirāgānupassanāvasena maggassa pavatti yojetabbā.",
  "anya-e0103n8:221_7": "Ārammaṇato vā vipassanāya khayavirāgānupassanāvasena pavatti,",
  "anya-e0103n8:221_8": "tanninnabhāvato accantavirāgānupassanāvasena,",
  "anya-e0103n8:221_9": "maggassa pana asammohato khayavirāgānupassanāvasena,",
  "anya-e0103n8:221_10": "ārammaṇato accantavirāgānupassanāvasena pavatti veditabbā.",
  "anya-e0103n8:221_11": "‘‘Eseva nayo’’ti iminā yasmā virāgānupassī-pade vuttanayānusārena ‘‘dve nirodhā khayanirodho ca accantanirodho cā’’ti evamādiatthavaṇṇanaṁ atidisati,",
  "anya-e0103n8:221_12": "tasmā virāgaṭṭhāne nirodhapadaṁ pakkhipitvā ‘‘khayo saṅkhārānaṁ vināso’’tiādinā idha vuttanayena tassa atthavaṇṇanā veditabbā.",
  "anya-e0103n8:222_0": "Paṭinissajjanaṁ pahātabbassa tadaṅgavasena vā samucchedavasena vā pariccajanaṁ pariccāgapaṭinissaggo.",
  "anya-e0103n8:222_1": "Tathā sabbūpadhīnaṁ paṭinissaggabhūte visaṅkhāre attano nissajjanaṁ,",
  "anya-e0103n8:222_2": "tanninnatāya vā tadārammaṇatāya vā tattha pakkhandanaṁ pakkhandanapaṭinissaggo.",
  "anya-e0103n8:223_0": "Tadaṅgavasenāti ettha aniccānupassanā tāva tadaṅgappahānavasena niccasaññaṁ pariccajati,",
  "anya-e0103n8:223_1": "pariccajantī ca tathā appavattiyaṁ ye ‘‘nicca’’nti gahaṇavasena kilesā, tammūlakā abhisaṅkhārā,",
  "anya-e0103n8:223_2": "tadubhayamūlakā ca vipākakkhandhā anāgate uppajjeyyuṁ,",
  "anya-e0103n8:223_3": "te sabbepi appavattikaraṇavasena pariccajati, tathā dukkhasaññādayo.",
  "anya-e0103n8:223_4": "Tenāha ‘‘vipassanā hi tadaṅgavasena saddhiṁ khandhābhisaṅkhārehi kilese pariccajatī’’ti.",
  "anya-e0103n8:224_0": "Saṅkhatadosadassanenāti saṅkhate tebhūmake saṅkhāragate aniccatādidosadassanena. Niccādibhāvena tabbiparīte.",
  "anya-e0103n8:224_1": "Tanninnatāyāti tadadhimuttatāya.",
  "anya-e0103n8:224_2": "Pakkhandatīti anupavisati anupavisantaṁ viya hoti.",
  "anya-e0103n8:224_3": "Saddhiṁ khandhābhisaṅkhārehi kilese pariccajatīti maggena kilesesu pariccattesu avipākadhammatāpādanena abhisaṅkhārā,",
  "anya-e0103n8:224_4": "tammūlakā ca khandhā anuppattirahabhāvena pariccattā nāma hontīti sabbepi te maggo pariccajatīti vuttaṁ. Ubhayanti vipassanāñāṇaṁ, maggañāṇañca.",
  "anya-e0103n8:224_5": "Maggañāṇampi hi gotrabhuñāṇassa anu pacchā nibbānadassanato ‘‘anupassanā’’ti vuccati.",
  "anya-e0103n8:225_0": "Soḷasavatthuvasena cāti soḷasannaṁ vatthūnaṁ vasenāpi vuccamānasantabhāvādivasenāpīti samuccayattho ca-saddo.",
  "anya-e0103n8:225_1": "‘‘Ānāpānassati bhāvitā’’ti padaṁ ānetvā sambandhitabbaṁ.",
  "anya-e0103n8:226_0": "237.Assāti ānāpānassatisamādhissa.",
  "anya-e0103n8:226_1": "Kāmavitakkādivitakkupacchedasamatthatāyapi mahānisaṁsatā veditabbāti sambandho. Ayanti ānāpānassatisamādhi.",
  "anya-e0103n8:226_2": "Uccāvacesu ārammaṇesu pavattiyeva ito cito ca cittassa vidhāvanaṁ.",
  "anya-e0103n8:227_0": "Vijjā nāma maggo. Vimutti phalaṁ.",
  "anya-e0103n8:227_1": "Mūlabhāvo vipassanāya pādakabhāvo.",
  "anya-e0103n8:227_2": "Cattāro satipaṭṭhāne paripūreti kāyānupassanādīnaṁ catunnaṁ anupassanānaṁ vasena tassā bhāvanāya pavattanato.",
  "anya-e0103n8:227_3": "Satta bojjhaṅge paripūrenti bojjhaṅgabhāvanāya vinā satipaṭṭhānabhāvanāpāripūriyā abhāvato.",
  "anya-e0103n8:227_4": "Vijjāvimuttiṁ paripūrenti bojjhaṅgabhāvanāya tāsaṁ sikhāppattibhāvato. Carimakānanti antimakānaṁ.",
  "anya-e0103n8:228_0": "238.Nirodhavasenāti nirujjhanavasena.",
  "anya-e0103n8:228_1": "Bhavacarimakāti bhavavasena carimakā nihīnabhavapavattino.",
  "anya-e0103n8:228_2": "Tathā jhānacarimakā veditabbā.",
  "anya-e0103n8:228_3": "Cuticarimakāti cutiyā carimakā cutikkhaṇapavattino sabbapariyosānakā.",
  "anya-e0103n8:228_4": "Tasmāti tīsu bhavesu nihīne kāmabhave pavattanato. Teti assāsapassāsā. Puratoti heṭṭhā.",
  "anya-e0103n8:228_5": "Yasmā vibhaṅgaṭṭhakathāyaṁ (vibha. aṭṭha.",
  "anya-e0103n8:228_6": "26 pakiṇṇakakathā) rūpadhammānaṁ soḷasacittakkhaṇāyukatā vibhāvitā,",
  "anya-e0103n8:228_7": "tasmā ‘‘soḷasamena cittena saddhiṁ uppajjitvā’’ti vuttaṁ.",
  "anya-e0103n8:228_8": "Cuticittassa puratoti vā cuticittaṁ avadhibhāvena gahetvā tato oraṁ soḷasamena cittena saddhiṁ uppajjitvāti evaṁ pana atthe gayhamāne sattarasacittakkhaṇāyukatāva assāsapassāsānaṁ vuttā hoti.",
  "anya-e0103n8:229_0": "Ime kira imaṁ kammaṭṭhānaṁ anuyuttassa bhikkhuno pākaṭā hontīti ānetvā sambandho.",
  "anya-e0103n8:229_1": "Tattha kāraṇamāha ‘‘ānāpānārammaṇassa suṭṭhu pariggahitattā’’ti.",
  "anya-e0103n8:229_2": "Tamevatthaṁ vibhāvetuṁ ‘‘cuticittassā’’tiādi vuttaṁ.",
  "anya-e0103n8:230_0": "Tattha āyuantaraṁ nāma jīvitantaraṁ jīvanakkhaṇāvadhi.",
  "anya-e0103n8:230_1": "Dhammatāya evāti sabhāveneva, rucivasenevāti attho.",
  "anya-e0103n8:231_0": "Candālokaṁ oloketvāti juṇhapakkhe padosavelāyaṁ samantato āsiñcamānakhīradhāraṁ viya gaganatalaṁ,",
  "anya-e0103n8:231_1": "rajatapattasadisavālikāsanthatañca bhūmibhāgaṁ disvā ‘‘ramaṇīyo vatāyaṁ kālo,",
  "anya-e0103n8:231_2": "deso ca mama ajjhāsayasadiso,",
  "anya-e0103n8:231_3": "kīva ciraṁ nu kho ayaṁ dukkhabhāro vahitabbo’’ti attano āyusaṅkhāre upadhāretvā parikkhīṇeti adhippāyo.",
  "anya-e0103n8:231_4": "Lekhaṁ katvāti caṅkame tiriyaṁ lekhaṁ katvā.",
  "anya-e0103n8:232_0": "Anuyuñjethāti anuyuñjeyya, bhāveyyāti attho.",
  "anya-e0103n8:233_0": "Upasamānussatikathāvaṇṇanā",
  "anya-e0103n8:234_0": "239.Evanti yathāvuttena virāgādiguṇānussaraṇappakārena.",
  "anya-e0103n8:234_1": "Sabbadukkhūpasamasaṅkhātassāti dukkhadukkhādibhedaṁ sabbampi dukkhaṁ upasammati etthāti sabbadukkhūpasamoti saṅkhātabbassa.",
  "anya-e0103n8:235_0": "‘‘Paññattidhammā’’tiādīsu asabhāvopi ñāṇena dhārīyati avadhārīyatīti dhammoti vuccatīti tato nivattento ‘‘dhammāti sabhāvā’’ti āha .",
  "anya-e0103n8:235_1": "Bhavanaṁ paramatthato vijjamānatā bhāvo, saha bhāvenāti sabhāvā,",
  "anya-e0103n8:235_2": "sacchikaṭṭhaparamatthato labbhamānarūpāti attho.",
  "anya-e0103n8:235_3": "Te hi attano sabhāvassa dhāraṇato dhammāti,",
  "anya-e0103n8:235_4": "yathāvuttenaṭṭhena sabhāvāti ca vuccanti.",
  "anya-e0103n8:235_5": "Saṅgammāti paccayasamodhānalakkhaṇena saṅgamena sannipatitvā.",
  "anya-e0103n8:235_6": "Samāgammāti tasseva vevacanaṁ.",
  "anya-e0103n8:235_7": "Paccayehīti anurūpehi paccayehi. Katāti nibbattitā.",
  "anya-e0103n8:235_8": "Akatāti kehicipi paccayehi na katā.",
  "anya-e0103n8:235_9": "Asaṅkhatāti bahuvacanassa kāraṇaṁ heṭṭhā vuttameva.",
  "anya-e0103n8:235_10": "Aggamakkhāyatīti aggo akkhāyati, ma-kāro padasandhikaro.",
  "anya-e0103n8:235_11": "So asaṅkhatalakkhaṇo sabhāvadhammo virāgoti paccetabbo,",
  "anya-e0103n8:235_12": "virajjati ettha saṁkilesadhammoti.",
  "anya-e0103n8:235_13": "Nibbānaṁ ārammaṇaṁ katvā pavattamānena ariyamaggena pahīyamānā mānamadādayo taṁ patvā pahīyanti nāmāti āha ‘‘tamāgamma…pe… vinassantī’’ti.",
  "anya-e0103n8:235_14": "Tattha ‘‘seyyohamasmī’’tiādinā (dha. sa. 1121; saṁ. ni.",
  "anya-e0103n8:235_15": "4.108) maññanāvasena pavatto māno eva mānamado.",
  "anya-e0103n8:235_16": "Purisabhāvaṁ nissāya uppajjanakamado purisamado.",
  "anya-e0103n8:235_17": "Ādi-saddena jātimadādīnaṁ saṅgaho daṭṭhabbo. Nimmadāti vigatamadabhāvā.",
  "anya-e0103n8:235_18": "Imameva hi atthaṁ dassetuṁ ‘‘amadā’’ti vuttaṁ.",
  "anya-e0103n8:235_19": "Madā nimmadīyanti ettha amadabhāvaṁ vināsaṁ gacchantīti madanimmadano. Eseva nayo sesapadesupi.",
  "anya-e0103n8:235_20": "Kāmapipāsāti kāmānaṁ pātukamyatā, kāmataṇhā.",
  "anya-e0103n8:235_21": "Kāmaguṇā eva āliyanti ettha sattāti kāmaguṇālayā.",
  "anya-e0103n8:235_22": "Tebhūmakaṁ vaṭṭanti tīsu bhūmīsu kammakilesavipākavaṭṭaṁ. Esa asaṅkhatadhammo.",
  "anya-e0103n8:235_23": "Aparāparabhāvāyāti aparāparaṁ yoniādito yoniādibhāvāya. Ābandhanaṁ gaṇṭhikaraṇaṁ. Saṁsibbanaṁ tunnakāraṇaṁ. Nikkhamanaṁ,",
  "anya-e0103n8:235_24": "nissaraṇañcassa taṇhāya visaṁyogo evāti āha ‘‘visaṁyutto’’ti.",
  "anya-e0103n8:236_0": "Ye guṇe nimittaṁ katvā madanimmadanādināmāni nibbāne niruḷhāni,",
  "anya-e0103n8:236_1": "te madanimmadanatādike yathāvutte nibbattitanibbānaguṇe eva gahetvā āha ‘‘madanimmadanatādīnaṁ guṇānaṁ vasenā’’ti,",
  "anya-e0103n8:236_2": "na pana madā nimmadīyanti etenāti evamādike. Te hi ariyamaggaguṇā .",
  "anya-e0103n8:236_3": "Bhagavatā upasamaguṇā vuttāti sambandho. Kattha pana vuttāti? Asaṅkhatasaṁyuttādīsu (saṁ. ni. 4.366 ādayo). Tattha saccanti avitathaṁ.",
  "anya-e0103n8:236_4": "Nibbānaṁ hi kenaci pariyāyena asantabhāvābhāvato ekaṁseneva santattā aviparītaṭṭhena saccaṁ. Tenāha ‘‘ekaṁ hi saccaṁ, na dutiyamatthī’’ti (su. ni. 890).",
  "anya-e0103n8:236_5": "Pāranti saṁsārassa paratīrabhūtaṁ.",
  "anya-e0103n8:236_6": "Tenevāha ‘‘tiṇṇo pāraṅgato thale tiṭṭhati brāhmaṇo’’ti (itivu. 69), ‘‘appakā te manussesu, ye janā pāragāmino’’ti (dha. pa. 85) ca.",
  "anya-e0103n8:236_7": "Sududdasanti paramagambhīratāya,",
  "anya-e0103n8:236_8": "atisukhumasantasabhāvatāya ca anupacitañāṇasambhārehi daṭṭhuṁ asakkuṇeyyatāya suṭṭhu duddasaṁ. Natthi ettha jarā,",
  "anya-e0103n8:236_9": "etasmiṁ vā adhigate puggalassa jarābhāvoti ajaraṁ.",
  "anya-e0103n8:236_10": "Tato eva jarādīhi apalokiyatāya thiraṭṭhena dhuvaṁ.",
  "anya-e0103n8:236_11": "Taṇhādipapañcābhāvato nippapañcaṁ. Natthi ettha matanti amataṁ.",
  "anya-e0103n8:236_12": "Asivabhāvakarānaṁ saṁkilesadhammānaṁ abhāvena sivaṁ.",
  "anya-e0103n8:236_13": "Catūhi yogehi anupaddutattā khemaṁ.",
  "anya-e0103n8:236_14": "Visaṅkhārabhāvena acchariyatāya, abhūtapubbatāya ca abbhutaṁ.",
  "anya-e0103n8:236_15": "Sabbāsaṁ ītīnaṁ anatthānaṁ abhāvena anītikaṁ. Niddukkhatāya abyābajjhaṁ.",
  "anya-e0103n8:236_16": "Sabbasaṁkilesamalato accantasuddhiyā visesato suddhīti visuddhi.",
  "anya-e0103n8:236_17": "Catūhipi oghehi anajjhottharaṇīyatāya dīpaṁ.",
  "anya-e0103n8:236_18": "Sakalavaṭṭadukkhato paripālanaṭṭhena tāṇaṁ.",
  "anya-e0103n8:237_0": "‘‘Saccañca vo, bhikkhave,",
  "anya-e0103n8:237_1": "desessāmī’’tiādikā pāḷi saṁkhittāti veditabbā.",
  "anya-e0103n8:237_2": "Ādi-saddena anantaanāsavanipuṇaajajjaraapalokitaanidassanapaṇītaacchariyaanītikadhammamuttileṇaparāyaṇagambhīrādivacanehi ca bodhitā idha avuttā guṇā saṅgayhanti,",
  "anya-e0103n8:237_3": "tattha natthi etassa uppādanto vā vayanto vāti ananto, asaṅkhatadhammo.",
  "anya-e0103n8:237_4": "Āsavānaṁ anārammaṇatāya anāsavo. Nipuṇañāṇagocaratāya nipuṇo.",
  "anya-e0103n8:237_5": "Saṅkhatadhammo viya jarāya ajajjaritatāya ajajjaro.",
  "anya-e0103n8:237_6": "Byādhiādīhi apalokiyatāya apalokitaṁ.",
  "anya-e0103n8:237_7": "Acakkhuviññāṇaviññeyyatāya anidassano. Atittikaraṭṭhena paṇīto. Apacuratāya acchariyo.",
  "anya-e0103n8:237_8": "Ītīhi anabhibhavanīyasabhāvattā,",
  "anya-e0103n8:237_9": "anītikabhāvahetuto ca anītikadhammo.",
  "anya-e0103n8:237_10": "Vaṭṭadukkhamuttinimittatāya mutti.",
  "anya-e0103n8:237_11": "Saṁsāraṁ bhayato passantehi nilīyanīyato leṇaṁ.",
  "anya-e0103n8:237_12": "Tesaṁyeva parā gatīti parāyaṇo.",
  "anya-e0103n8:237_13": "Pakatiñāṇena aladdhapatiṭṭhatāya agādhaṭṭhena gambhīro.",
  "anya-e0103n8:237_14": "Katapuññehipi dukkhena kicchena anubujjhitabbato duranubodho.",
  "anya-e0103n8:237_15": "Sacchikiriyaṁ muñcitvā na takkañāṇena avacaritabboti atakkāvacaro.",
  "anya-e0103n8:237_16": "Buddhādīhi paṇḍiteheva veditabbato adhigantabbato paṇḍitavedanīyoti evamattho veditabbo.",
  "anya-e0103n8:238_0": "Ariyasāvakassevaijjhati sacchikiriyābhisamayavasena nibbānaguṇānaṁ pākaṭabhāvato.",
  "anya-e0103n8:238_1": "Aṭṭhāne cāyaṁ eva-saddo vutto, ijjhati evāti yojanā.",
  "anya-e0103n8:238_2": "Sukhasiddhivasena vā evaṁ vuttaṁ ‘‘ariyasāvakassevā’’ti.",
  "anya-e0103n8:238_3": "Tenevāha ‘‘evaṁ santepī’’tiādi.",
  "anya-e0103n8:238_4": "Upasamagarukenāti nibbānaninnena.",
  "anya-e0103n8:238_5": "Manasi kātabbā yathāvuttā upasamaguṇā.",
  "anya-e0103n8:238_6": "Sukhaṁ supatītiādīsu vattabbaṁ mettākathāyaṁ āvi bhavissati.",
  "anya-e0103n8:238_7": "Paṇītādhimuttiko hoti nibbānādhimuttattā.",
  "anya-e0103n8:239_0": "Anussatikammaṭṭhānaniddesavaṇṇanā niṭṭhitā.",
  "anya-e0103n8:240_0": "Iti aṭṭhamaparicchedavaṇṇanā."
}