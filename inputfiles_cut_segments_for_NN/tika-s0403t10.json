{
  "tika-s0403t10:0_0": "(11) 1. Phāsuvihāravaggo",
  "tika-s0403t10:1_0": "1-4. Sārajjasuttādivaṇṇanā",
  "tika-s0403t10:2_0": "101-4.",
  "tika-s0403t10:2_1": "Tatiyassa paṭhame natthi vattabbaṁ.",
  "tika-s0403t10:2_2": "Dutiye piṇḍapātādiatthāya upasaṅkamituṁ yuttaṭṭhānaṁ gocaro,",
  "tika-s0403t10:2_3": "vesiyā gocaro assāti vesiyāgocaro,",
  "tika-s0403t10:2_4": "mittasanthavavasena upasaṅkamitabbaṭṭhānanti attho.",
  "tika-s0403t10:2_5": "Vesiyā nāma rūpūpajīviniyo,",
  "tika-s0403t10:2_6": "tā mittasanthavavasena na upasaṅkamitabbā samaṇabhāvassa antarāyakarattā,",
  "tika-s0403t10:2_7": "parisuddhāsayassapi garahāhetuto,",
  "tika-s0403t10:2_8": "tasmā dakkhiṇādānavasena satiṁ upaṭṭhapetvā upasaṅkamitabbaṁ.",
  "tika-s0403t10:2_9": "Vidhavā vuccanti matapatikā,",
  "tika-s0403t10:2_10": "pavutthapatikā vā.",
  "tika-s0403t10:2_11": "Thullakumāriyoti mahallikā anividdhā kumāriyo.",
  "tika-s0403t10:2_12": "Paṇḍakāti napuṁsakā.",
  "tika-s0403t10:2_13": "Te hi ussannakilesā avūpasantapariḷāhā lokāmisanissitakathābahulā,",
  "tika-s0403t10:2_14": "tasmā na upasaṅkamitabbā.",
  "tika-s0403t10:2_15": "Bhikkhuniyo nāma ussannabrahmacariyā.",
  "tika-s0403t10:2_16": "Tathā bhikkhūpi.",
  "tika-s0403t10:2_17": "Aññamaññaṁ visabhāgavatthubhāvato santhavavasena upasaṅkamane katipāheneva brahmacariyantarāyo siyā,",
  "tika-s0403t10:2_18": "tasmā na upasaṅkamitabbā,",
  "tika-s0403t10:2_19": "gilānapucchanādivasena upasaṅkamane satokārinā bhavitabbaṁ.",
  "tika-s0403t10:2_20": "Tatiyacatutthāni uttānatthāneva.",
  "tika-s0403t10:3_0": "Sārajjasuttādivaṇṇanā niṭṭhitā.",
  "tika-s0403t10:4_0": "5. Phāsuvihārasuttavaṇṇanā",
  "tika-s0403t10:5_0": "105.",
  "tika-s0403t10:5_1": "Pañcame mettā etassa atthīti mettaṁ,",
  "tika-s0403t10:5_2": "taṁsamuṭṭhānaṁ kāyakammaṁ mettaṁ kāyakammaṁ.",
  "tika-s0403t10:5_3": "Esa nayo sesadvayepi.",
  "tika-s0403t10:5_4": "Āvīti pakāsanaṁ.",
  "tika-s0403t10:5_5": "Pakāsabhāvo cettha yaṁ uddissa taṁ kāyakammaṁ karīyati,",
  "tika-s0403t10:5_6": "tassa sammukhabhāvatoti āha ‘‘sammukhā’’ti.",
  "tika-s0403t10:5_7": "Rahoti appakāsaṁ.",
  "tika-s0403t10:5_8": "Appakāsatā ca yaṁ uddissa taṁ kāyakammaṁ karīyati,",
  "tika-s0403t10:5_9": "tassa apaccakkhabhāvatoti āha ‘‘parammukhā’’ti.",
  "tika-s0403t10:5_10": "Imāni mettakāyakammādīni bhikkhūnaṁ vasena āgatāni tesaṁ seṭṭhaparisabhāvato,",
  "tika-s0403t10:5_11": "gihīsupi labbhantiyeva.",
  "tika-s0403t10:5_12": "Bhikkhūnañhi mettacittena ābhisamācārikapūraṇaṁ mettaṁ kāyakammaṁ nāma .",
  "tika-s0403t10:5_13": "Gihīnaṁ cetiyavandanatthāya bodhivandanatthāya saṅghanimantanatthāya gamanaṁ gāmaṁ piṇḍāya paviṭṭhe bhikkhū",
  "tika-s0403t10:5_14": "disvā paccuggamanaṁ pattappaṭiggahaṇaṁ āsanapaññāpanaṁ anugamananti evamādikaṁ mettaṁ kāyakammaṁ nāma.",
  "tika-s0403t10:5_15": "Bhikkhūnaṁ mettacittena ācārapaññattisikkhāpanaṁ kammaṭṭhānakathanaṁ dhammadesanā tepiṭakampi buddhavacanaṁ mettaṁ vacīkammaṁ nāma.",
  "tika-s0403t10:5_16": "Gihīnaṁ ‘‘cetiyavandanāya gacchāma,",
  "tika-s0403t10:5_17": "bodhivandanāya gacchāma,",
  "tika-s0403t10:5_18": "dhammassavanaṁ karissāma,",
  "tika-s0403t10:5_19": "dīpamālaṁ pupphapūjaṁ karissāma,",
  "tika-s0403t10:5_20": "tīṇi sucaritāni samādāya vattissāma,",
  "tika-s0403t10:5_21": "salākabhattādīni dassāma,",
  "tika-s0403t10:5_22": "vassāvāsikaṁ dassāma,",
  "tika-s0403t10:5_23": "ajja saṅghassa cattāro paccaye dassāma,",
  "tika-s0403t10:5_24": "saṅghaṁ nimantetvā khādanīyādīni saṁvidahatha,",
  "tika-s0403t10:5_25": "āsanāni paññapetha,",
  "tika-s0403t10:5_26": "pānīyaṁ upaṭṭhapetha,",
  "tika-s0403t10:5_27": "saṅghaṁ paccuggantvā ānetha,",
  "tika-s0403t10:5_28": "paññattāsane nisīdāpetha,",
  "tika-s0403t10:5_29": "chandajātā ussāhajātā veyyāvaccaṁ karothā’’tiādikathanakāle mettaṁ vacīkammaṁ nāma.",
  "tika-s0403t10:5_30": "Bhikkhūnaṁ pātova uṭṭhāya sarīrappaṭijagganaṁ katvā cetiyaṅgaṇaṁ gantvā vattādīni katvā vivittasenāsane",
  "tika-s0403t10:5_31": "nisīditvā ‘‘imasmiṁ vihāre bhikkhū sukhī hontu averā abyāpajjā’’ti cintanaṁ mettaṁ manokammaṁ nāma,",
  "tika-s0403t10:5_32": "gihīnaṁ ‘‘ayyā sukhī hontu averā abyāpajjā’’ti cintanaṁ mettaṁ manokammaṁ nāma.",
  "tika-s0403t10:6_0": "Tattha navakānaṁ cīvarakammādīsu sahāyabhāvagamanaṁ sammukhā kāyakammaṁ nāma,",
  "tika-s0403t10:6_1": "therānaṁ pana pādadhovanasiñcanabījanadānādibhedampi sabbaṁ sāmīcikammaṁ sammukhā kāyakammaṁ nāma,",
  "tika-s0403t10:6_2": "ubhayehipi dunnikkhittānaṁ dārubhaṇḍādīnaṁ tesu avaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ nāma.",
  "tika-s0403t10:6_3": "‘‘Devatthero tissatthero’’ti vuttaṁ evaṁ paggayhavacanaṁ sammukhā mettaṁ vacīkammaṁ nāma,",
  "tika-s0403t10:6_4": "vihāre asantaṁ pana paṭipucchantassa ‘‘kuhiṁ amhākaṁ devatthero,",
  "tika-s0403t10:6_5": "kuhiṁ amhākaṁ tissatthero,",
  "tika-s0403t10:6_6": "kadā nu kho āgamissatī’’ti evaṁ piyavacanaṁ parammukhā mettaṁ vacīkammaṁ nāma.",
  "tika-s0403t10:6_7": "Mettāsinehasiniddhāni pana nayanāni ummīletvā pasannena mukhena olokanaṁ sammukhā mettaṁ manokammaṁ nāma,",
  "tika-s0403t10:6_8": "‘‘devatthero tissatthero arogo hotu abyāpajjo’’ti samannāharaṇaṁ parammukhā mettaṁ manokammaṁ nāma.",
  "tika-s0403t10:6_9": "Kāmañcettha mettāsinehasiniddhānaṁ nayanānaṁ ummīlanaṁ,",
  "tika-s0403t10:6_10": "pasannena mukhena olokanañca mettaṁ kāyakammameva.",
  "tika-s0403t10:6_11": "Yassa pana cittassa vasena nayanānaṁ mettāsinehasiniddhatā,",
  "tika-s0403t10:6_12": "mukhassa ca pasannatā,",
  "tika-s0403t10:6_13": "taṁ sandhāya vuttaṁ ‘‘mettaṁ manokammaṁ nāmā’’ti.",
  "tika-s0403t10:6_14": "Samādhisaṁvattanappayojanāni samādhisaṁvattanikāni.",
  "tika-s0403t10:7_0": "Samānasīlataṁgatoti tesu tesu disābhāgesu viharantehi bhikkhūhi saddhiṁ samānasīlataṁ gato.",
  "tika-s0403t10:7_1": "Yāyanti yā ayaṁ mayhañceva tumhākañca paccakkhabhūtā.",
  "tika-s0403t10:7_2": "Diṭṭhīti sammādiṭṭhi.",
  "tika-s0403t10:7_3": "Ariyāti niddosā.",
  "tika-s0403t10:7_4": "Niyyātīti vaṭṭadukkhato nissarati niggacchati.",
  "tika-s0403t10:7_5": "Sayaṁ niyyantīyeva hi taṁsamaṅgipuggalaṁ vaṭṭadukkhato niyyāpetīti vuccati.",
  "tika-s0403t10:7_6": "Yā satthu anusiṭṭhi,",
  "tika-s0403t10:7_7": "taṁ karotīti takkaro, tassa,",
  "tika-s0403t10:7_8": "yathānusiṭṭhaṁ paṭipajjakassāti attho.",
  "tika-s0403t10:7_9": "Dukkhakkhayāyāti sabbadukkhakkhayatthaṁ.",
  "tika-s0403t10:7_10": "Diṭṭhisāmaññagatoti samānadiṭṭhibhāvaṁ upagato.",
  "tika-s0403t10:8_0": "Phāsuvihārasuttavaṇṇanā niṭṭhitā.",
  "tika-s0403t10:9_0": "6-10. Ānandasuttādivaṇṇanā",
  "tika-s0403t10:10_0": "106-110.",
  "tika-s0403t10:10_1": "Chaṭṭhe adhisīleti nimittatthe bhummaṁ,",
  "tika-s0403t10:10_2": "sīlanimittaṁ na upavadati na nindatīti attho.",
  "tika-s0403t10:10_3": "Attani kamme ca anu anu pekkhati sīlenāti attānupekkhī.",
  "tika-s0403t10:10_4": "Sattamādīni uttānatthāneva.",
  "tika-s0403t10:11_0": "Ānandasuttādivaṇṇanā niṭṭhitā.",
  "tika-s0403t10:12_0": "Phāsuvihāravaggavaṇṇanā niṭṭhitā."
}