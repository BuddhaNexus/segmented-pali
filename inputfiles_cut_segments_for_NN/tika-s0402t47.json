{
  "tika-s0402t47:0_0": "(14) 4. Puggalavaggo",
  "tika-s0402t47:1_0": "1. Saṁyojanasuttavaṇṇanā",
  "tika-s0402t47:2_0": "131.",
  "tika-s0402t47:2_1": "Catutthassa paṭhame upapattippaṭilābhaṁ saṁvattanikānīti upapattipaṭilābhiyāni.",
  "tika-s0402t47:2_2": "Bhavapaṭilābhiyānīti etthāpi eseva nayo.",
  "tika-s0402t47:2_3": "Yehīti yehi saṁyojanehi hetubhūtehi,",
  "tika-s0402t47:2_4": "karaṇabhūtehi vā.",
  "tika-s0402t47:2_5": "Nanu ca sotāpannassapi orambhāgiyāni saṁyojanāni appahīnāni,",
  "tika-s0402t47:2_6": "kasmā pana sakadāgāmīyeva idha gahitoti āha ‘‘sakadāgāmissāti idaṁ appahīnasaṁyojanesu ariyesu uttamakoṭiyā gahita’’nti.",
  "tika-s0402t47:2_7": "Tattha appahīnasaṁyojanesūti appahīnaorambhāgiyasaṁyojanesu.",
  "tika-s0402t47:2_8": "Uttamakoṭiyā gahitanti ukkaṭṭhaparicchedena gahitaṁ.",
  "tika-s0402t47:2_9": "Sakadāgāmito parañhi appahīnaorambhāgiyasaṁyojano ariyo nāma natthi.",
  "tika-s0402t47:2_10": "Nanu ca sakadāgāmissa pahīnānipi orambhāgiyāni saṁyojanāni atthi diṭṭhivicikicchāsīlabbataparāmāsasaṁyojanānaṁ pahīnattā,",
  "tika-s0402t47:2_11": "tasmā ‘‘orambhāgiyāni saṁyojanāni appahīnānī’’ti kasmā vuttanti āha ‘‘orambhāgiyesu ca appahīnaṁ upādāyā’’tiādi.",
  "tika-s0402t47:2_12": "Yasmā kāmarāgabyāpādasaṁyojanāni sakadāgāmissa appahīnāni,",
  "tika-s0402t47:2_13": "tasmā tāni appahīnāni upādāya ‘‘orambhāgiyāni saṁyojanāni appahīnānī’’ti vuttaṁ,",
  "tika-s0402t47:2_14": "na sabbesaṁ appahīnattāti adhippāyo.",
  "tika-s0402t47:3_0": "Saṁyojanasuttavaṇṇanā niṭṭhitā.",
  "tika-s0402t47:4_0": "2. Paṭibhānasuttavaṇṇanā",
  "tika-s0402t47:5_0": "132.",
  "tika-s0402t47:5_1": "Dutiye paṭibhānaṁ vuccati ñāṇampi ñāṇassa upaṭṭhitavacanampi,",
  "tika-s0402t47:5_2": "taṁ idha adhippetaṁ,",
  "tika-s0402t47:5_3": "atthayuttaṁ kāraṇayuttañca paṭibhānamassāti yuttappaṭibhāno.",
  "tika-s0402t47:5_4": "Pucchānantarameva sīghaṁ byākātuṁ asamatthatāya nomuttappaṭibhānamassāti nomuttappaṭibhāno.",
  "tika-s0402t47:5_5": "Iminā nayena sesā veditabbā.",
  "tika-s0402t47:5_6": "Ettha pana paṭhamo kañci kālaṁ vīmaṁsitvā yuttameva pekkhati tipiṭakacūḷanāgatthero viya.",
  "tika-s0402t47:5_7": "So pana pañhaṁ puṭṭho pariggahetvā yuttappattakāraṇameva katheti.",
  "tika-s0402t47:5_8": "Dutiyo pucchānantarameva yena vā tena vā vacanena paṭibāhati,",
  "tika-s0402t47:5_9": "vīmaṁsitvāpi ca yuttaṁ na pakkheti catunikāyikapiṇḍatissatthero viya.",
  "tika-s0402t47:5_10": "So pana pañhaṁ puṭṭho pañhapariyosānampi nāgameti,",
  "tika-s0402t47:5_11": "yaṁ vā taṁ vā kathetiyeva,",
  "tika-s0402t47:5_12": "vacanatthaṁ panassa vīmaṁsiyamānaṁ katthaci na lagati.",
  "tika-s0402t47:5_13": "Tatiyo pucchāsamakālameva yuttaṁ pekkhati,",
  "tika-s0402t47:5_14": "taṁkhaṇaṁyeva ca naṁ byākaroti tipiṭakacūḷābhayatthero viya.",
  "tika-s0402t47:5_15": "So pana pañhaṁ puṭṭho sīghameva katheti,",
  "tika-s0402t47:5_16": "yuttappattakāraṇo ca hoti.",
  "tika-s0402t47:5_17": "Catuttho puṭṭho samāno neva yuttaṁ pekkhati,",
  "tika-s0402t47:5_18": "na yena vā tena vā paṭibāhituṁ sakkoti,",
  "tika-s0402t47:5_19": "tibbandhakāranimuggo viya hoti lāḷudāyitthero viya.",
  "tika-s0402t47:6_0": "Paṭibhānasuttavaṇṇanā niṭṭhitā.",
  "tika-s0402t47:7_0": "3-4. Ugghaṭitaññūsuttādivaṇṇanā",
  "tika-s0402t47:8_0": "133-4.",
  "tika-s0402t47:8_1": "Tatiye ugghaṭitaññūti ettha ugghaṭanaṁ nāma ñāṇugghaṭanaṁ,",
  "tika-s0402t47:8_2": "ñāṇena ugghaṭitamatteyeva jānātīti attho.",
  "tika-s0402t47:8_3": "Saha udāhaṭavelāyāti udāhāre udāhaṭamatteyeva.",
  "tika-s0402t47:8_4": "Dhammābhisamayo hotīti catusaccadhammassa ñāṇena saddhiṁ abhisamayo.",
  "tika-s0402t47:8_5": "Ayaṁ vuccatīti ayaṁ ‘‘cattāro satipaṭṭhānā’’tiādinā (vibha.",
  "tika-s0402t47:8_6": "355) nayena saṁkhittena mātikāya ṭhapiyamānāya desanānusārena ñāṇaṁ pesetvā arahattaṁ gaṇhituṁ samattho puggalo ‘‘ugghaṭitaññū’’ti vuccati.",
  "tika-s0402t47:8_7": "Vipañcitaṁ vitthāritameva atthaṁ jānātīti vipañcitaññū.",
  "tika-s0402t47:8_8": "Ayaṁ vuccatīti ayaṁ saṁkhittena mātikaṁ ṭhapetvā vitthārena atthe bhājiyamāne arahattaṁ pāpuṇituṁ samattho puggalo ‘‘vipañcitaññū’’ti vuccati .",
  "tika-s0402t47:8_9": "Uddesādīhi netabboti neyyo.",
  "tika-s0402t47:8_10": "Anupubbena dhammābhisamayoti anukkamena arahattappatti.",
  "tika-s0402t47:8_11": "Byañjanapadameva paramaṁ assāti padaparamo.",
  "tika-s0402t47:8_12": "Na tāya jātiyā dhammābhisamayo hotīti tena attabhāvena jhānaṁ vā vipassanaṁ vā maggaṁ vā phalaṁ vā nibbattetuṁ na sakkotīti attho.",
  "tika-s0402t47:8_13": "Catutthaṁ uttānameva.",
  "tika-s0402t47:9_0": "Ugghaṭitaññūsuttādivaṇṇanā niṭṭhitā.",
  "tika-s0402t47:10_0": "5-8. Sāvajjasuttādivaṇṇanā",
  "tika-s0402t47:11_0": "135-8.",
  "tika-s0402t47:11_1": "Pañcame sāvajjoti sadoso.",
  "tika-s0402t47:11_2": "Sāvajjena kāyakammenāti sadosena pāṇātipātādinā kāyakammena.",
  "tika-s0402t47:11_3": "Itaresupi eseva nayo.",
  "tika-s0402t47:11_4": "Ayaṁ vuccatīti ayaṁ puggalo tīhi dvārehi āyūhanakammassa sadosattā gūthakuṇapādibharito padeso viya ‘‘sāvajjo’’ti vuccati.",
  "tika-s0402t47:11_5": "Sāvajjena bahulanti yassa sāvajjameva kāyakammaṁ bahulaṁ hoti,",
  "tika-s0402t47:11_6": "appaṁ anavajjaṁ.",
  "tika-s0402t47:11_7": "So ‘‘sāvajjena bahulaṁ kāyakammena samannāgato appaṁ anavajjenā’’ti vuccati.",
  "tika-s0402t47:11_8": "Itaresupi eseva nayo.",
  "tika-s0402t47:11_9": "Ko pana evarūpo hotīti?",
  "tika-s0402t47:11_10": "Yo gāmadhammatāya vā nigamadhammatāya vā kadāci karahaci uposathaṁ samādiyati,",
  "tika-s0402t47:11_11": "sīlāni pūreti.",
  "tika-s0402t47:11_12": "Ayaṁ vuccatīti ayaṁ puggalo tīhi dvārehi āyūhanakammesu sāvajjasseva bahulatāya anavajjassa appatāya ‘‘vajjabahulo’’ti vuccati.",
  "tika-s0402t47:11_13": "Yathā hi ekasmiṁ padese dubbaṇṇāni duggandhāni pupphāni rāsikatānassu,",
  "tika-s0402t47:11_14": "tesaṁ upari tahaṁ tahaṁ adhimuttakavassikapāṭalāni patitāni bhaveyyuṁ,",
  "tika-s0402t47:11_15": "evarūpo ayaṁ puggalo veditabbo.",
  "tika-s0402t47:11_16": "Yathā pana ekasmiṁ padese adhimuttakavassikapāṭalāni rāsikatānassu,",
  "tika-s0402t47:11_17": "tesaṁ upari tahaṁ tahaṁ duggandhāni badarapupphādīni patitāni bhaveyyuṁ.",
  "tika-s0402t47:11_18": "Evarūpo tatiyo puggalo veditabbo.",
  "tika-s0402t47:11_19": "Catuttho pana tīhi dvārehi āyūhanakammassa niddosattā ca catumadhurabharitasuvaṇṇavāti viya daṭṭhabbo.",
  "tika-s0402t47:11_20": "Chaṭṭhādīni uttānatthāneva.",
  "tika-s0402t47:12_0": "Sāvajjasuttādivaṇṇanā niṭṭhitā.",
  "tika-s0402t47:13_0": "9-10. Dhammakathikasuttādivaṇṇanā",
  "tika-s0402t47:14_0": "139-140.",
  "tika-s0402t47:14_1": "Navame appañca bhāsatīti sampattaparisāya thokameva katheti.",
  "tika-s0402t47:14_2": "Asahitañcāti kathento ca pana na atthayuttaṁ kālayuttaṁ katheti.",
  "tika-s0402t47:14_3": "Parisā cassa na kusalā hotīti sotuṁ nisinnaparisā cassa yuttāyuttaṁ kāraṇākāraṇaṁ siliṭṭhāsiliṭṭhaṁ na jānātīti attho.",
  "tika-s0402t47:14_4": "Evarūpoti ayaṁ evaṁjātiko bāladhammakathiko evaṁjātikāya bālaparisāya dhammakathikotveva nāmaṁ labhati.",
  "tika-s0402t47:14_5": "Iminā nayena sabbattha attho veditabbo.",
  "tika-s0402t47:14_6": "Ettha ca dveyeva janā sabhāvadhammakathikā, na itare.",
  "tika-s0402t47:14_7": "Itare pana dhammakathikānaṁ anto paviṭṭhattā evaṁ vuttā.",
  "tika-s0402t47:14_8": "Dasamaṁ uttānameva.",
  "tika-s0402t47:15_0": "Dhammakathikasuttādivaṇṇanā niṭṭhitā.",
  "tika-s0402t47:16_0": "Puggalavaggavaṇṇanā niṭṭhitā."
}