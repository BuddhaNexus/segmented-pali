{
  "pli-tv-bi-vb-pc33:0.1_0": "Theravāda Vinaya",
  "pli-tv-bi-vb-pc33:0.2_0": "Bhikkhunivibhaṅga",
  "pli-tv-bi-vb-pc33:0.3_0": "Pācittiyakaṇḍa",
  "pli-tv-bi-vb-pc33:0.4_0": "Tuvaṭṭavagga",
  "pli-tv-bi-vb-pc33:0.5_0": "33. Aphāsukaraṇasikkhāpada",
  "pli-tv-bi-vb-pc33:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc33:1.2_0": "Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ.",
  "pli-tv-bi-vb-pc33:1.3_0": "Bhaddāpi kāpilānī bahussutā hoti bhāṇikā visāradā paṭṭā dhammiṁ kathaṁ kātuṁ uḷārasambhāvitā.",
  "pli-tv-bi-vb-pc33:1.4_0": "Manussā—",
  "pli-tv-bi-vb-pc33:1.5_0": "“ayyā bhaddā kāpilānī bahussutā bhāṇikā visāradā paṭṭā dhammiṁ kathaṁ kātuṁ uḷārasambhāvitā”ti bhaddaṁ kāpilāniṁ paṭhamaṁ payirupāsitvā,",
  "pli-tv-bi-vb-pc33:1.5_1": "pacchā thullanandaṁ bhikkhuniṁ payirupāsanti.",
  "pli-tv-bi-vb-pc33:1.6_0": "Thullanandā bhikkhunī issāpakatā—",
  "pli-tv-bi-vb-pc33:1.7_0": "“imā kira appicchā santuṭṭhā pavivittā asaṁsaṭṭhā yā imā saññattibahulā viññattibahulā viharantī”ti bhaddāya kāpilāniyā purato caṅkamatipi tiṭṭhatipi nisīdatipi seyyampi kappeti uddisatipi uddisāpetipi sajjhāyampi karoti.",
  "pli-tv-bi-vb-pc33:1.8_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc33:1.9_0": "“kathañhi nāma ayyā thullanandā ayyāya bhaddāya kāpilāniyā sañcicca aphāsuṁ karissatī”ti …pe…",
  "pli-tv-bi-vb-pc33:1.10_0": "“saccaṁ kira, bhikkhave,",
  "pli-tv-bi-vb-pc33:1.10_1": "thullanandā bhikkhunī bhaddāya kāpilāniyā sañcicca aphāsuṁ karotī”ti?",
  "pli-tv-bi-vb-pc33:1.11_0": "“Saccaṁ, bhagavā”ti.",
  "pli-tv-bi-vb-pc33:1.12_0": "Vigarahi buddho bhagavā …pe…",
  "pli-tv-bi-vb-pc33:1.13_0": "kathañhi nāma, bhikkhave,",
  "pli-tv-bi-vb-pc33:1.13_1": "thullanandā bhikkhunī bhaddāya kāpilāniyā sañcicca aphāsuṁ karissati.",
  "pli-tv-bi-vb-pc33:1.14_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc33:1.15_0": "evañca pana, bhikkhave,",
  "pli-tv-bi-vb-pc33:1.15_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-pc33:1.16.1_0": "“Yā pana bhikkhunī bhikkhuniyā sañcicca aphāsuṁ kareyya, pācittiyan”ti.",
  "pli-tv-bi-vb-pc33:2.1.1_0": "Yā panāti",
  "pli-tv-bi-vb-pc33:2.1.2_0": "yā yādisā …pe…",
  "pli-tv-bi-vb-pc33:2.1.3_0": "bhikkhunīti",
  "pli-tv-bi-vb-pc33:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc33:2.1.5_0": "Bhikkhuniyāti",
  "pli-tv-bi-vb-pc33:2.1.6_0": "aññāya bhikkhuniyā.",
  "pli-tv-bi-vb-pc33:2.1.7_0": "Sañciccāti",
  "pli-tv-bi-vb-pc33:2.1.8_0": "jānantī sañjānantī cecca abhivitaritvā vītikkamo.",
  "pli-tv-bi-vb-pc33:2.1.9_0": "Aphāsuṁ kareyyāti—",
  "pli-tv-bi-vb-pc33:2.1.10_0": "“iminā imissā aphāsu bhavissatī”ti anāpucchā purato caṅkamati vā tiṭṭhati vā nisīdati vā seyyaṁ vā kappeti uddisati vā uddisāpeti vā sajjhāyaṁ vā karoti, āpatti pācittiyassa.",
  "pli-tv-bi-vb-pc33:2.2.1_0": "Upasampannāya upasampannasaññā sañcicca aphāsuṁ karoti, āpatti pācittiyassa.",
  "pli-tv-bi-vb-pc33:2.2.2_0": "Upasampannāya vematikā sañcicca aphāsuṁ karoti, āpatti pācittiyassa.",
  "pli-tv-bi-vb-pc33:2.2.3_0": "Upasampannāya anupasampannasaññā sañcicca aphāsuṁ karoti, āpatti pācittiyassa.",
  "pli-tv-bi-vb-pc33:2.2.4_0": "Anupasampannāya sañcicca aphāsuṁ karoti, āpatti dukkaṭassa.",
  "pli-tv-bi-vb-pc33:2.2.5_0": "Anupasampannāya upasampannasaññā, āpatti dukkaṭassa.",
  "pli-tv-bi-vb-pc33:2.2.6_0": "Anupasampannāya vematikā, āpatti dukkaṭassa.",
  "pli-tv-bi-vb-pc33:2.2.7_0": "Anupasampannāya anupasampannasaññā, āpatti dukkaṭassa.",
  "pli-tv-bi-vb-pc33:2.3.1_0": "Anāpatti—",
  "pli-tv-bi-vb-pc33:2.3.2_0": "na aphāsuṁ kattukāmā āpucchā purato caṅkamati vā tiṭṭhati vā nisīdati vā seyyaṁ vā kappeti uddisati vā uddisāpeti vā sajjhāyaṁ vā karoti,",
  "pli-tv-bi-vb-pc33:2.3.3_0": "ummattikāya,",
  "pli-tv-bi-vb-pc33:2.3.4_0": "ādikammikāyāti.",
  "pli-tv-bi-vb-pc33:2.3.5_0": "Tatiyasikkhāpadaṁ niṭṭhitaṁ."
}