{
  "mn2:0.1_0": "Majjhima Nikāya 2 ",
  "mn2:0.2_0": "Sabbāsavasutta ",
  "mn2:1.1_0": "Evaṁ me sutaṁ—",
  "mn2:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn2:1.3_0": "Tatra kho bhagavā bhikkhū āmantesi: ",
  "mn2:1.4_0": "“bhikkhavo”ti. ",
  "mn2:1.5_0": "“Bhadante”ti te bhikkhū bhagavato paccassosuṁ. ",
  "mn2:1.6_0": "Bhagavā etadavoca: ",
  "mn2:2.1_0": "“sabbāsavasaṁvarapariyāyaṁ vo, bhikkhave, desessāmi. ",
  "mn2:2.2_0": "Taṁ suṇātha, sādhukaṁ manasi karotha, bhāsissāmī”ti. ",
  "mn2:2.3_0": "“Evaṁ,",
  "mn2:2.3_1": "bhante”ti kho te bhikkhū bhagavato paccassosuṁ.",
  "mn2:2.4_0": "Bhagavā etadavoca: ",
  "mn2:3.1_0": "“Jānato ahaṁ, bhikkhave,",
  "mn2:3.1_1": "passato āsavānaṁ khayaṁ vadāmi, no ajānato no apassato.",
  "mn2:3.2_0": "Kiñca, bhikkhave,",
  "mn2:3.2_1": "jānato kiñca passato āsavānaṁ khayaṁ vadāmi?",
  "mn2:3.3_0": "Yoniso ca manasikāraṁ ayoniso ca manasikāraṁ. ",
  "mn2:3.4_0": "Ayoniso, bhikkhave,",
  "mn2:3.4_1": "manasikaroto anuppannā ceva āsavā uppajjanti, uppannā ca āsavā pavaḍḍhanti;",
  "mn2:3.5_0": "yoniso ca kho, bhikkhave,",
  "mn2:3.5_1": "manasikaroto anuppannā ceva āsavā na uppajjanti, uppannā ca āsavā pahīyanti.",
  "mn2:4.1_0": "Atthi, bhikkhave, āsavā dassanā pahātabbā,",
  "mn2:4.1_1": "atthi āsavā saṁvarā pahātabbā,",
  "mn2:4.1_2": "atthi āsavā paṭisevanā pahātabbā,",
  "mn2:4.1_3": "atthi āsavā adhivāsanā pahātabbā,",
  "mn2:4.1_4": "atthi āsavā parivajjanā pahātabbā,",
  "mn2:4.1_5": "atthi āsavā vinodanā pahātabbā,",
  "mn2:4.1_6": "atthi āsavā bhāvanā pahātabbā.",
  "mn2:5.0_0": "1. Dassanāpahātabbaāsava ",
  "mn2:5.1_0": "Katame ca, bhikkhave, āsavā dassanā pahātabbā? ",
  "mn2:5.2_0": "Idha, bhikkhave,",
  "mn2:5.2_1": "assutavā puthujjano ariyānaṁ adassāvī ariyadhammassa akovido ariyadhamme avinīto,",
  "mn2:5.2_2": "sappurisānaṁ adassāvī sappurisadhammassa akovido sappurisadhamme avinīto—",
  "mn2:5.3_0": "manasikaraṇīye dhamme nappajānāti,",
  "mn2:5.3_1": "amanasikaraṇīye dhamme nappajānāti.",
  "mn2:5.4_0": "So manasikaraṇīye dhamme appajānanto amanasikaraṇīye dhamme appajānanto, ye dhammā na manasikaraṇīyā, te dhamme manasi karoti,",
  "mn2:5.4_1": "ye dhammā manasikaraṇīyā te dhamme na manasi karoti.",
  "mn2:6.1_0": "Katame ca, bhikkhave,",
  "mn2:6.1_1": "dhammā na manasikaraṇīyā ye dhamme manasi karoti?",
  "mn2:6.2_0": "Yassa, bhikkhave,",
  "mn2:6.2_1": "dhamme manasikaroto anuppanno vā kāmāsavo uppajjati,",
  "mn2:6.2_2": "uppanno vā kāmāsavo pavaḍḍhati;",
  "mn2:6.3_0": "anuppanno vā bhavāsavo uppajjati,",
  "mn2:6.3_1": "uppanno vā bhavāsavo pavaḍḍhati;",
  "mn2:6.4_0": "anuppanno vā avijjāsavo uppajjati,",
  "mn2:6.4_1": "uppanno vā avijjāsavo pavaḍḍhati—",
  "mn2:6.5_0": "ime dhammā na manasikaraṇīyā ye dhamme manasi karoti. ",
  "mn2:6.6_0": "Katame ca, bhikkhave,",
  "mn2:6.6_1": "dhammā manasikaraṇīyā ye dhamme na manasi karoti?",
  "mn2:6.7_0": "Yassa, bhikkhave,",
  "mn2:6.7_1": "dhamme manasikaroto anuppanno vā kāmāsavo na uppajjati, uppanno vā kāmāsavo pahīyati;",
  "mn2:6.8_0": "anuppanno vā bhavāsavo na uppajjati,",
  "mn2:6.8_1": "uppanno vā bhavāsavo pahīyati;",
  "mn2:6.9_0": "anuppanno vā avijjāsavo na uppajjati,",
  "mn2:6.9_1": "uppanno vā avijjāsavo pahīyati—",
  "mn2:6.10_0": "ime dhammā manasikaraṇīyā ye dhamme na manasi karoti. ",
  "mn2:7.1_0": "Tassa amanasikaraṇīyānaṁ dhammānaṁ manasikārā manasikaraṇīyānaṁ dhammānaṁ amanasikārā anuppannā ceva āsavā uppajjanti uppannā ca āsavā pavaḍḍhanti. ",
  "mn2:7.2_0": "So evaṁ ayoniso manasi karoti: ",
  "mn2:7.3_0": "‘ahosiṁ nu kho ahaṁ atītamaddhānaṁ?",
  "mn2:7.3_1": "Na nu kho ahosiṁ atītamaddhānaṁ?",
  "mn2:7.3_2": "Kiṁ nu kho ahosiṁ atītamaddhānaṁ?",
  "mn2:7.3_3": "Kathaṁ nu kho ahosiṁ atītamaddhānaṁ?",
  "mn2:7.3_4": "Kiṁ hutvā kiṁ ahosiṁ nu kho ahaṁ atītamaddhānaṁ?",
  "mn2:7.4_0": "Bhavissāmi nu kho ahaṁ anāgatamaddhānaṁ?",
  "mn2:7.4_1": "Na nu kho bhavissāmi anāgatamaddhānaṁ?",
  "mn2:7.4_2": "Kiṁ nu kho bhavissāmi anāgatamaddhānaṁ?",
  "mn2:7.4_3": "Kathaṁ nu kho bhavissāmi anāgatamaddhānaṁ?",
  "mn2:7.4_4": "Kiṁ hutvā kiṁ bhavissāmi nu kho ahaṁ anāgatamaddhānan’ti?",
  "mn2:7.5_0": "Etarahi vā paccuppannamaddhānaṁ ajjhattaṁ kathaṅkathī hoti: ",
  "mn2:7.6_0": "‘ahaṁ nu khosmi? No nu khosmi? Kiṁ nu khosmi? Kathaṁ nu khosmi? Ayaṁ nu kho satto kuto āgato? So kuhiṁ gāmī bhavissatī’ti? ",
  "mn2:8.1_0": "Tassa evaṁ ayoniso manasikaroto channaṁ diṭṭhīnaṁ aññatarā diṭṭhi uppajjati. ",
  "mn2:8.2_0": "‘Atthi me attā’ti vā assa saccato thetato diṭṭhi uppajjati; ",
  "mn2:8.3_0": "‘natthi me attā’ti vā assa saccato thetato diṭṭhi uppajjati; ",
  "mn2:8.4_0": "‘attanāva attānaṁ sañjānāmī’ti vā assa saccato thetato diṭṭhi uppajjati; ",
  "mn2:8.5_0": "‘attanāva anattānaṁ sañjānāmī’ti vā assa saccato thetato diṭṭhi uppajjati; ",
  "mn2:8.6_0": "‘anattanāva attānaṁ sañjānāmī’ti vā assa saccato thetato diṭṭhi uppajjati; ",
  "mn2:8.7_0": "atha vā panassa evaṁ diṭṭhi hoti: ",
  "mn2:8.8_0": "‘yo me ayaṁ attā vado vedeyyo tatra tatra kalyāṇapāpakānaṁ kammānaṁ vipākaṁ paṭisaṁvedeti so kho pana me ayaṁ attā nicco dhuvo sassato avipariṇāmadhammo sassatisamaṁ tatheva ṭhassatī’ti. ",
  "mn2:8.9_0": "Idaṁ vuccati, bhikkhave,",
  "mn2:8.9_1": "diṭṭhigataṁ diṭṭhigahanaṁ diṭṭhikantāraṁ diṭṭhivisūkaṁ diṭṭhivipphanditaṁ diṭṭhisaṁyojanaṁ.",
  "mn2:8.10_0": "Diṭṭhisaṁyojanasaṁyutto, bhikkhave,",
  "mn2:8.10_1": "assutavā puthujjano na parimuccati jātiyā jarāya maraṇena sokehi paridevehi dukkhehi domanassehi upāyāsehi;",
  "mn2:8.11_0": "‘na parimuccati dukkhasmā’ti vadāmi. ",
  "mn2:9.1_0": "Sutavā ca kho, bhikkhave, ariyasāvako—",
  "mn2:9.2_0": "ariyānaṁ dassāvī ariyadhammassa kovido ariyadhamme suvinīto,",
  "mn2:9.2_1": "sappurisānaṁ dassāvī sappurisadhammassa kovido sappurisadhamme suvinīto—",
  "mn2:9.3_0": "manasikaraṇīye dhamme pajānāti amanasikaraṇīye dhamme pajānāti. ",
  "mn2:9.4_0": "So manasikaraṇīye dhamme pajānanto amanasikaraṇīye dhamme pajānanto ye dhammā na manasikaraṇīyā te dhamme na manasi karoti,",
  "mn2:9.4_1": "ye dhammā manasikaraṇīyā te dhamme manasi karoti.",
  "mn2:10.1_0": "Katame ca, bhikkhave,",
  "mn2:10.1_1": "dhammā na manasikaraṇīyā ye dhamme na manasi karoti?",
  "mn2:10.2_0": "Yassa, bhikkhave,",
  "mn2:10.2_1": "dhamme manasikaroto anuppanno vā kāmāsavo uppajjati,",
  "mn2:10.2_2": "uppanno vā kāmāsavo pavaḍḍhati;",
  "mn2:10.3_0": "anuppanno vā bhavāsavo uppajjati,",
  "mn2:10.3_1": "uppanno vā bhavāsavo pavaḍḍhati;",
  "mn2:10.4_0": "anuppanno vā avijjāsavo uppajjati,",
  "mn2:10.4_1": "uppanno vā avijjāsavo pavaḍḍhati—",
  "mn2:10.5_0": "ime dhammā na manasikaraṇīyā, ye dhamme na manasi karoti. ",
  "mn2:10.6_0": "Katame ca, bhikkhave,",
  "mn2:10.6_1": "dhammā manasikaraṇīyā ye dhamme manasi karoti?",
  "mn2:10.7_0": "Yassa, bhikkhave,",
  "mn2:10.7_1": "dhamme manasikaroto anuppanno vā kāmāsavo na uppajjati, uppanno vā kāmāsavo pahīyati;",
  "mn2:10.8_0": "anuppanno vā bhavāsavo na uppajjati,",
  "mn2:10.8_1": "uppanno vā bhavāsavo pahīyati;",
  "mn2:10.9_0": "anuppanno vā avijjāsavo na uppajjati,",
  "mn2:10.9_1": "uppanno vā avijjāsavo pahīyati—",
  "mn2:10.10_0": "ime dhammā manasikaraṇīyā ye dhamme manasi karoti. ",
  "mn2:10.11_0": "Tassa amanasikaraṇīyānaṁ dhammānaṁ amanasikārā manasikaraṇīyānaṁ dhammānaṁ manasikārā anuppannā ceva āsavā na uppajjanti, uppannā ca āsavā pahīyanti. ",
  "mn2:11.1_0": "So ‘idaṁ dukkhan’ti yoniso manasi karoti,",
  "mn2:11.1_1": "‘ayaṁ dukkhasamudayo’ti yoniso manasi karoti,",
  "mn2:11.1_2": "‘ayaṁ dukkhanirodho’ti yoniso manasi karoti,",
  "mn2:11.1_3": "‘ayaṁ dukkhanirodhagāminī paṭipadā’ti yoniso manasi karoti.",
  "mn2:11.2_0": "Tassa evaṁ yoniso manasikaroto tīṇi saṁyojanāni pahīyanti—",
  "mn2:11.3_0": "sakkāyadiṭṭhi, vicikicchā, sīlabbataparāmāso. ",
  "mn2:11.4_0": "Ime vuccanti, bhikkhave, āsavā dassanā pahātabbā. ",
  "mn2:12.0_0": "2. Saṁvarāpahātabbaāsava ",
  "mn2:12.1_0": "Katame ca, bhikkhave, āsavā saṁvarā pahātabbā? ",
  "mn2:12.2_0": "Idha, bhikkhave,",
  "mn2:12.2_1": "bhikkhu paṭisaṅkhā yoniso cakkhundriyasaṁvarasaṁvuto viharati.",
  "mn2:12.3_0": "Yañhissa, bhikkhave,",
  "mn2:12.3_1": "cakkhundriyasaṁvaraṁ asaṁvutassa viharato uppajjeyyuṁ āsavā vighātapariḷāhā,",
  "mn2:12.3_2": "cakkhundriyasaṁvaraṁ saṁvutassa viharato evaṁsa te āsavā vighātapariḷāhā na honti.",
  "mn2:12.4_0": "Paṭisaṅkhā yoniso sotindriyasaṁvarasaṁvuto viharati …pe… ",
  "mn2:12.5_0": "ghānindriyasaṁvarasaṁvuto viharati …pe… ",
  "mn2:12.6_0": "jivhindriyasaṁvarasaṁvuto viharati …pe… ",
  "mn2:12.7_0": "kāyindriyasaṁvarasaṁvuto viharati …pe… ",
  "mn2:12.8_0": "manindriyasaṁvarasaṁvuto viharati. ",
  "mn2:12.9_0": "Yañhissa, bhikkhave,",
  "mn2:12.9_1": "manindriyasaṁvaraṁ asaṁvutassa viharato uppajjeyyuṁ āsavā vighātapariḷāhā,",
  "mn2:12.9_2": "manindriyasaṁvaraṁ saṁvutassa viharato evaṁsa te āsavā vighātapariḷāhā na honti.",
  "mn2:12.10_0": "Yañhissa, bhikkhave,",
  "mn2:12.10_1": "saṁvaraṁ asaṁvutassa viharato uppajjeyyuṁ āsavā vighātapariḷāhā,",
  "mn2:12.10_2": "saṁvaraṁ saṁvutassa viharato evaṁsa te āsavā vighātapariḷāhā na honti.",
  "mn2:12.11_0": "Ime vuccanti, bhikkhave, āsavā saṁvarā pahātabbā. ",
  "mn2:13.0_0": "3. Paṭisevanāpahātabbaāsava ",
  "mn2:13.1_0": "Katame ca, bhikkhave, āsavā paṭisevanā pahātabbā? ",
  "mn2:13.2_0": "Idha, bhikkhave,",
  "mn2:13.2_1": "bhikkhu paṭisaṅkhā yoniso cīvaraṁ paṭisevati:",
  "mn2:13.3_0": "‘yāvadeva sītassa paṭighātāya, uṇhassa paṭighātāya,",
  "mn2:13.3_1": "ḍaṁsamakasavātātapasarīsapasamphassānaṁ paṭighātāya,",
  "mn2:13.3_2": "yāvadeva hirikopīnappaṭicchādanatthaṁ’.",
  "mn2:14.1_0": "Paṭisaṅkhā yoniso piṇḍapātaṁ paṭisevati: ",
  "mn2:14.2_0": "‘neva davāya, na madāya, na maṇḍanāya, na vibhūsanāya,",
  "mn2:14.2_1": "yāvadeva imassa kāyassa ṭhitiyā yāpanāya, vihiṁsūparatiyā, brahmacariyānuggahāya,",
  "mn2:14.2_2": "iti purāṇañca vedanaṁ paṭihaṅkhāmi navañca vedanaṁ na uppādessāmi,",
  "mn2:14.2_3": "yātrā ca me bhavissati anavajjatā ca phāsuvihāro ca’.",
  "mn2:15.1_0": "Paṭisaṅkhā yoniso senāsanaṁ paṭisevati: ",
  "mn2:15.2_0": "‘yāvadeva sītassa paṭighātāya, uṇhassa paṭighātāya,",
  "mn2:15.2_1": "ḍaṁsamakasavātātapasarīsapasamphassānaṁ paṭighātāya,",
  "mn2:15.2_2": "yāvadeva utuparissayavinodanapaṭisallānārāmatthaṁ’.",
  "mn2:16.1_0": "Paṭisaṅkhā yoniso gilānappaccayabhesajjaparikkhāraṁ paṭisevati: ",
  "mn2:16.2_0": "‘yāvadeva uppannānaṁ veyyābādhikānaṁ vedanānaṁ paṭighātāya, abyābajjhaparamatāya’. ",
  "mn2:17.1_0": "Yañhissa, bhikkhave,",
  "mn2:17.1_1": "appaṭisevato uppajjeyyuṁ āsavā vighātapariḷāhā,",
  "mn2:17.1_2": "paṭisevato evaṁsa te āsavā vighātapariḷāhā na honti.",
  "mn2:17.2_0": "Ime vuccanti, bhikkhave, āsavā paṭisevanā pahātabbā. ",
  "mn2:18.0_0": "4. Adhivāsanāpahātabbaāsava ",
  "mn2:18.1_0": "Katame ca, bhikkhave, āsavā adhivāsanā pahātabbā? ",
  "mn2:18.2_0": "Idha, bhikkhave,",
  "mn2:18.2_1": "bhikkhu paṭisaṅkhā yoniso khamo hoti sītassa uṇhassa, jighacchāya pipāsāya.",
  "mn2:18.2_2": "Ḍaṁsamakasavātātapasarīsapasamphassānaṁ,",
  "mn2:18.2_3": "duruttānaṁ durāgatānaṁ vacanapathānaṁ,",
  "mn2:18.2_4": "uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātiko hoti.",
  "mn2:18.3_0": "Yañhissa, bhikkhave,",
  "mn2:18.3_1": "anadhivāsayato uppajjeyyuṁ āsavā vighātapariḷāhā,",
  "mn2:18.3_2": "adhivāsayato evaṁsa te āsavā vighātapariḷāhā na honti.",
  "mn2:18.4_0": "Ime vuccanti, bhikkhave, āsavā adhivāsanā pahātabbā. ",
  "mn2:19.0_0": "5. Parivajjanāpahātabbaāsava ",
  "mn2:19.1_0": "Katame ca, bhikkhave, āsavā parivajjanā pahātabbā? ",
  "mn2:19.2_0": "Idha, bhikkhave,",
  "mn2:19.2_1": "bhikkhu paṭisaṅkhā yoniso caṇḍaṁ hatthiṁ parivajjeti, caṇḍaṁ assaṁ parivajjeti, caṇḍaṁ goṇaṁ parivajjeti, caṇḍaṁ kukkuraṁ parivajjeti,",
  "mn2:19.2_2": "ahiṁ khāṇuṁ kaṇṭakaṭṭhānaṁ sobbhaṁ papātaṁ candanikaṁ oḷigallaṁ.",
  "mn2:19.3_0": "Yathārūpe anāsane nisinnaṁ yathārūpe agocare carantaṁ yathārūpe pāpake mitte bhajantaṁ viññū sabrahmacārī pāpakesu ṭhānesu okappeyyuṁ,",
  "mn2:19.3_1": "so tañca anāsanaṁ tañca agocaraṁ te ca pāpake mitte paṭisaṅkhā yoniso parivajjeti.",
  "mn2:19.4_0": "Yañhissa, bhikkhave,",
  "mn2:19.4_1": "aparivajjayato uppajjeyyuṁ āsavā vighātapariḷāhā,",
  "mn2:19.4_2": "parivajjayato evaṁsa te āsavā vighātapariḷāhā na honti.",
  "mn2:19.5_0": "Ime vuccanti, bhikkhave, āsavā parivajjanā pahātabbā. ",
  "mn2:20.0_0": "6. Vinodanāpahātabbaāsava ",
  "mn2:20.1_0": "Katame ca, bhikkhave, āsavā vinodanā pahātabbā? ",
  "mn2:20.2_0": "Idha, bhikkhave,",
  "mn2:20.2_1": "bhikkhu paṭisaṅkhā yoniso uppannaṁ kāmavitakkaṁ nādhivāseti pajahati vinodeti byantīkaroti anabhāvaṁ gameti,",
  "mn2:20.2_2": "uppannaṁ byāpādavitakkaṁ …pe… uppannaṁ vihiṁsāvitakkaṁ …pe… uppannuppanne pāpake akusale dhamme nādhivāseti pajahati vinodeti byantīkaroti anabhāvaṁ gameti.",
  "mn2:20.3_0": "Yañhissa, bhikkhave,",
  "mn2:20.3_1": "avinodayato uppajjeyyuṁ āsavā vighātapariḷāhā,",
  "mn2:20.3_2": "vinodayato evaṁsa te āsavā vighātapariḷāhā na honti.",
  "mn2:20.4_0": "Ime vuccanti, bhikkhave, āsavā vinodanā pahātabbā. ",
  "mn2:21.0_0": "7. Bhāvanāpahātabbaāsava ",
  "mn2:21.1_0": "Katame ca, bhikkhave, āsavā bhāvanā pahātabbā? ",
  "mn2:21.2_0": "Idha, bhikkhave,",
  "mn2:21.2_1": "bhikkhu paṭisaṅkhā yoniso satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ;",
  "mn2:21.3_0": "paṭisaṅkhā yoniso dhammavicayasambojjhaṅgaṁ bhāveti …pe… ",
  "mn2:21.4_0": "vīriyasambojjhaṅgaṁ bhāveti … ",
  "mn2:21.5_0": "pītisambojjhaṅgaṁ bhāveti … ",
  "mn2:21.6_0": "passaddhisambojjhaṅgaṁ bhāveti … ",
  "mn2:21.7_0": "samādhisambojjhaṅgaṁ bhāveti … ",
  "mn2:21.8_0": "upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "mn2:21.9_0": "Yañhissa, bhikkhave,",
  "mn2:21.9_1": "abhāvayato uppajjeyyuṁ āsavā vighātapariḷāhā,",
  "mn2:21.9_2": "bhāvayato evaṁsa te āsavā vighātapariḷāhā na honti.",
  "mn2:21.10_0": "Ime vuccanti, bhikkhave, āsavā bhāvanā pahātabbā. ",
  "mn2:22.1_0": "Yato kho, bhikkhave,",
  "mn2:22.1_1": "bhikkhuno ye āsavā dassanā pahātabbā te dassanā pahīnā honti,",
  "mn2:22.1_2": "ye āsavā saṁvarā pahātabbā te saṁvarā pahīnā honti,",
  "mn2:22.1_3": "ye āsavā paṭisevanā pahātabbā te paṭisevanā pahīnā honti,",
  "mn2:22.1_4": "ye āsavā adhivāsanā pahātabbā te adhivāsanā pahīnā honti,",
  "mn2:22.1_5": "ye āsavā parivajjanā pahātabbā te parivajjanā pahīnā honti,",
  "mn2:22.1_6": "ye āsavā vinodanā pahātabbā te vinodanā pahīnā honti,",
  "mn2:22.1_7": "ye āsavā bhāvanā pahātabbā te bhāvanā pahīnā honti;",
  "mn2:22.2_0": "ayaṁ vuccati, bhikkhave:",
  "mn2:22.2_1": "‘bhikkhu sabbāsavasaṁvarasaṁvuto viharati, acchecchi taṇhaṁ, vivattayi saṁyojanaṁ,",
  "mn2:22.2_2": "sammā mānābhisamayā antamakāsi dukkhassā’”ti.",
  "mn2:22.3_0": "Idamavoca bhagavā. ",
  "mn2:22.4_0": "Attamanā te bhikkhū bhagavato bhāsitaṁ abhinandunti. ",
  "mn2:22.5_0": "Sabbāsavasuttaṁ niṭṭhitaṁ dutiyaṁ. "
}