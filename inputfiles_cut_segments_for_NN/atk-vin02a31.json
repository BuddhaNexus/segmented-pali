{
  "atk-vin02a31:0_0": "2. Pārivāsikakkhandhakaṁ",
  "atk-vin02a31:1_0": "Pārivāsikavattakathā",
  "atk-vin02a31:2_0": "75.",
  "atk-vin02a31:2_1": "Pārivāsikakkhandhake – pārivāsikāti parivāsaṁ parivasantā.",
  "atk-vin02a31:2_2": "Tattha catubbidho parivāso – appaṭicchannaparivāso, paṭicchannaparivāso, suddhantaparivāso, samodhānaparivāsoti. Tesu ‘‘yo, bhikkhave,",
  "atk-vin02a31:2_3": "aññopi aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati upasampadaṁ,",
  "atk-vin02a31:2_4": "tassa cattāro māse parivāso dātabbo’’ti (mahāva.",
  "atk-vin02a31:2_5": "86) evaṁ mahākhandhake vutto titthiyaparivāso appaṭicchannaparivāso nāma.",
  "atk-vin02a31:2_6": "Tattha yaṁ vattabbaṁ taṁ vuttameva. Ayaṁ pana idha anadhippeto.",
  "atk-vin02a31:2_7": "Sesā tayo yena saṅghādisesāpatti āpannā ceva hoti paṭicchāditā ca, tassa dātabbā.",
  "atk-vin02a31:2_8": "Tesu yaṁ vattabbaṁ taṁ samuccayakkhandhake vakkhāma. Ete pana idha adhippetā.",
  "atk-vin02a31:2_9": "Tasmā etesu yaṁkiñci parivāsaṁ parivasantā ‘‘pārivāsikā’’ti veditabbā.",
  "atk-vin02a31:3_0": "Pakatattānaṁ bhikkhūnanti ṭhapetvā navakataraṁ pārivāsikaṁ avasesānaṁ antamaso mūlāyapaṭikassanārahādīnampi.",
  "atk-vin02a31:3_1": "Abhivādanapaccuṭṭhānanti yaṁ te abhivādanādiṁ karonti, taṁ sādiyanti, sampaṭicchanti; na paṭikkhipantīti attho.",
  "atk-vin02a31:3_2": "Tattha sāmīcikammanti ṭhapetvā abhivādanādīni aññassa anucchavikassa bījanavātadānādino ābhisamācārikassetaṁ adhivacanaṁ.",
  "atk-vin02a31:3_3": "Āsanābhihāranti āsanassa abhiharaṇaṁ,",
  "atk-vin02a31:3_4": "āsanaṁ gahetvā abhigamanaṁ paññāpanameva vā. Seyyābhihārepi eseva nayo.",
  "atk-vin02a31:3_5": "Pādodakanti pādadhovanaudakaṁ.",
  "atk-vin02a31:3_6": "Pādapīṭhanti dhotapādaṭṭhapanakaṁ.",
  "atk-vin02a31:3_7": "Pādakathalikanti adhotapādaṭṭhapanakaṁ pādaghaṁsanaṁ vā.",
  "atk-vin02a31:3_8": "Āpatti dukkaṭassāti saddhivihārikānampi sādiyantassa dukkaṭameva,",
  "atk-vin02a31:3_9": "tasmā te vattabbā – ‘‘ahaṁ vinayakammaṁ karomi, mayhaṁ vattaṁ mā karotha,",
  "atk-vin02a31:3_10": "mā maṁ gāmappavesanaṁ āpucchathā’’ti.",
  "atk-vin02a31:3_11": "Sace saddhāpabbajitā kulaputtā ‘‘tumhe, bhante,",
  "atk-vin02a31:3_12": "tumhākaṁ vinayakammaṁ karothā’’ti vatvā vattaṁ karonti,",
  "atk-vin02a31:3_13": "gāmappavesanampi āpucchantiyeva,",
  "atk-vin02a31:3_14": "vāritakālato paṭṭhāya anāpatti.",
  "atk-vin02a31:3_15": "Mithu yathāvuḍḍhanti pārivāsikabhikkhūnaṁ aññamaññaṁ yo yo vuḍḍho tena tena navakatarassa sādituṁ.",
  "atk-vin02a31:4_0": "Pañcayathāvuḍḍhanti pakatattehipi saddhiṁ vuḍḍhapaṭipāṭiyā eva.",
  "atk-vin02a31:4_1": "Tasmā pātimokkhe uddissamāne hatthapāse nisīdituṁ vaṭṭati.",
  "atk-vin02a31:4_2": "Mahāpaccariyaṁ pana ‘‘pāḷiyā anisīditvā pāḷiṁ vihāya hatthapāsaṁ amuñcantena nisīditabba’’nti vuttaṁ.",
  "atk-vin02a31:4_3": "Pārisuddhiuposathe karīyamāne saṅghanavakaṭṭhāne nisīditvā tattheva nisinnena attano pāḷiyā pārisuddhiuposatho kātabbo.",
  "atk-vin02a31:4_4": "Pavāraṇāyapi saṅghanavakaṭṭhāne nisīditvā tattheva nisinnena attano pāḷiyā pavāretabbaṁ.",
  "atk-vin02a31:4_5": "Saṅghena ghaṇṭiṁ paharitvā bhājīyamānaṁ vassikasāṭikampi attano pattaṭṭhāne gahetuṁ vaṭṭati.",
  "atk-vin02a31:5_0": "Oṇojananti vissajjanaṁ vuccati.",
  "atk-vin02a31:5_1": "Sace hi pārivāsikassa dve tīṇi uddesabhattādīni pāpuṇanti,",
  "atk-vin02a31:5_2": "aññā cassa puggalikabhattapaccāsā hoti,",
  "atk-vin02a31:5_3": "tāni paṭipāṭiyā gahetvā ‘‘bhante, heṭṭhā gāhetha,",
  "atk-vin02a31:5_4": "ajja mayhaṁ bhattapaccāsā atthi,",
  "atk-vin02a31:5_5": "sve gaṇhissāmī’’ti vatvā vissajjetabbāni.",
  "atk-vin02a31:5_6": "Evaṁ tāni punadivasesu gaṇhituṁ labhati.",
  "atk-vin02a31:5_7": "Punadivase sabbapaṭhamaṁ etassa dātabbanti kurundiyaṁ vuttaṁ.",
  "atk-vin02a31:5_8": "Yadi pana na gaṇhāti na vissajjeti, punadivase na labhati,",
  "atk-vin02a31:5_9": "idaṁ oṇojanaṁ nāma pārivāsikasseva odissa anuññātaṁ. Kasmā?",
  "atk-vin02a31:5_10": "Tassa hi saṅghanavakaṭṭhāne nisinnassa bhattagge yāgukhajjakādīni pāpuṇanti vā na vā,",
  "atk-vin02a31:5_11": "tasmā so ‘‘bhikkhāhārena mā kilamitthā’’ti idamassa saṅgahakaraṇatthāya odissa anuññātaṁ.",
  "atk-vin02a31:6_0": "Bhattanti āgatāgatehi vuḍḍhapaṭipāṭiyā gahetvā gantabbaṁ vihāre saṅghassa catussālabhattaṁ, etaṁ yathāvuḍḍhaṁ labhati.",
  "atk-vin02a31:6_1": "Pāḷiyā pana gantuṁ vā ṭhātuṁ vā na labhati,",
  "atk-vin02a31:6_2": "tasmā pāḷito osakkitvā hatthapāse ṭhitena hatthaṁ pasāretvā yathā seno nipatitvā gaṇhāti, evaṁ gaṇhitabbaṁ.",
  "atk-vin02a31:6_3": "Ārāmikasamaṇuddesehi āharāpetuṁ na labhati. Sace sayameva āharanti, vaṭṭati.",
  "atk-vin02a31:6_4": "Rañño mahāpeḷabhattepi eseva nayo.",
  "atk-vin02a31:6_5": "Catussālabhatte pana sace oṇojanaṁ kattukāmo hoti,",
  "atk-vin02a31:6_6": "attano atthāya ukkhitte piṇḍe ‘‘ajja me bhattaṁ atthi, sve gaṇhissāmī’’ti vattabbaṁ.",
  "atk-vin02a31:6_7": "Punadivase dve piṇḍe labhatīti mahāpaccariyaṁ vuttaṁ.",
  "atk-vin02a31:6_8": "Uddesabhattādīnipi pāḷito osakkitvāva gahetabbāni.",
  "atk-vin02a31:6_9": "Yattha pana nisīdāpetvā parivisanti,",
  "atk-vin02a31:6_10": "tattha sāmaṇerānaṁ jeṭṭhakena bhikkhūnaṁ saṅghanavakena hutvā nisīditabbaṁ.",
  "atk-vin02a31:7_0": "76.",
  "atk-vin02a31:7_1": "Idāni yā ayaṁ sammāvattanā vuttā,",
  "atk-vin02a31:7_2": "tattha na upasampādetabbanti upajjhāyena hutvā na upasampādetabbaṁ;",
  "atk-vin02a31:7_3": "vattaṁ nikkhipitvā pana upasampādetuṁ vaṭṭati.",
  "atk-vin02a31:7_4": "Ācariyena hutvāpi kammavācā na sāvetabbā,",
  "atk-vin02a31:7_5": "aññasmiṁ asati vattaṁ nikkhipitvā sāvetuṁ vaṭṭati.",
  "atk-vin02a31:7_6": "Na nissayoti āgantukānaṁ nissayo na dātabbo.",
  "atk-vin02a31:7_7": "Yehipi pakatiyāva nissayo gahito,",
  "atk-vin02a31:7_8": "te vattabbā – ‘‘ahaṁ vinayakammaṁ karomi,",
  "atk-vin02a31:7_9": "asukattherassa nāma santike nissayaṁ gaṇhatha, mayhaṁ vattaṁ mā karotha,",
  "atk-vin02a31:7_10": "mā maṁ gāmappavesanaṁ āpucchathā’’ti.",
  "atk-vin02a31:7_11": "Sace evaṁ vuttepi karontiyeva,",
  "atk-vin02a31:7_12": "vāritakālato paṭṭhāya karontesupi anāpatti.",
  "atk-vin02a31:8_0": "Na sāmaṇeroti añño sāmaṇero na gahetabbo.",
  "atk-vin02a31:8_1": "Upajjhaṁ datvā gahitasāmaṇerāpi vattabbā – ‘‘ahaṁ vinayakammaṁ karomi, mayhaṁ vattaṁ mā karotha,",
  "atk-vin02a31:8_2": "mā maṁ gāmappavesanaṁ āpucchathā’’ti.",
  "atk-vin02a31:8_3": "Sace evaṁ vuttepi karontiyeva,",
  "atk-vin02a31:8_4": "vāritakālato paṭṭhāya karontesupi anāpatti.",
  "atk-vin02a31:8_5": "Bhikkhunovādakasammuti nāma ādhipaccaṭṭhānabhūtāti paṭikkhittā,",
  "atk-vin02a31:8_6": "tasmā bhikkhusaṅghassa vattabbaṁ – ‘‘bhante, ahaṁ vinayakammaṁ karomi,",
  "atk-vin02a31:8_7": "bhikkhunovādakaṁ jānāthā’’ti,",
  "atk-vin02a31:8_8": "paṭibalassa vā bhikkhussa bhāro kātabbo.",
  "atk-vin02a31:8_9": "Āgatā bhikkhuniyo ‘‘saṅghasantikaṁ gacchatha,",
  "atk-vin02a31:8_10": "saṅgho vo ovādadāyakaṁ jānissatī’’ti vā ‘‘ahaṁ vinayakammaṁ karomi,",
  "atk-vin02a31:8_11": "asukabhikkhussa nāma santikaṁ gacchatha,",
  "atk-vin02a31:8_12": "so vo ovādaṁ dassatī’’ti vā vattabbā.",
  "atk-vin02a31:9_0": "Sā āpattīti sukkavissaṭṭhiyā parivāse dinne sukkavissaṭṭhi nāpajjitabbā.",
  "atk-vin02a31:9_1": "Aññā vā tādisikāti kāyasaṁsaggādigarukāpatti.",
  "atk-vin02a31:9_2": "Tato vā pāpiṭṭhatarāti pārājikāpatti;",
  "atk-vin02a31:9_3": "sattasu hi āpattīsu dubbhāsitāpatti pāpiṭṭhā; dukkaṭāpatti pāpiṭṭhatarā; dukkaṭāpatti pāpiṭṭhā,",
  "atk-vin02a31:9_4": "pāṭidesanīyāpatti pāpiṭṭhatarāti evaṁ pācittiyathullaccayasaṅghādisesapārājikāpattīsu nayo netabbo.",
  "atk-vin02a31:9_5": "Tāsaṁ vatthūsupi dubbhāsitavatthu pāpiṭṭhaṁ,",
  "atk-vin02a31:9_6": "dukkaṭavatthu pāpiṭṭhataranti purimanayeneva bhedo veditabbo.",
  "atk-vin02a31:9_7": "Paṇṇattivajjasikkhāpade pana vatthupi āpattipi pāpiṭṭhā.",
  "atk-vin02a31:9_8": "Lokavajje ubhayampi pāpiṭṭhataraṁ.",
  "atk-vin02a31:10_0": "Kammanti parivāsakammavācā vuccati.",
  "atk-vin02a31:10_1": "Taṁ kammaṁ ‘‘akataṁ dukkaṭa’’ntiādīhi vā ‘‘kiṁ idaṁ kammaṁ nāma kasikammaṁ gorakkhakamma’’ntiādīhi vā vacanehi na garahitabbaṁ.",
  "atk-vin02a31:10_2": "Kammikāti yehi bhikkhūhi kammaṁ kataṁ, te vuccanti,",
  "atk-vin02a31:10_3": "te ‘‘bālā abyattā’’tiādīhi vacanehi na garahitabbā.",
  "atk-vin02a31:10_4": "Nasavacanīyaṁ kātabbanti palibodhatthāya vā pakkosanatthāya vā savacanīyaṁ na kātabbaṁ,",
  "atk-vin02a31:10_5": "palibodhatthāya hi karonto ‘‘ahaṁ āyasmantaṁ imasmiṁ vatthusmiṁ savacanīyaṁ karomi,",
  "atk-vin02a31:10_6": "imamhā āvāsā ekapadampi mā pakkāmi,",
  "atk-vin02a31:10_7": "yāva na taṁ adhikaraṇaṁ vūpasantaṁ hotī’’ti evaṁ karoti.",
  "atk-vin02a31:10_8": "Pakkosanatthāya karonto ‘‘ahaṁ te savacanīyaṁ karomi,",
  "atk-vin02a31:10_9": "ehi mayā saddhiṁ vinayadharānaṁ sammukhībhāvaṁ gacchāmā’’ti evaṁ karoti; tadubhayampi na kātabbaṁ.",
  "atk-vin02a31:11_0": "Na anuvādoti vihāre jeṭṭhakaṭṭhānaṁ na kātabbaṁ.",
  "atk-vin02a31:11_1": "Pātimokkhuddesakena vā dhammajjhesakena vā na bhavitabbaṁ.",
  "atk-vin02a31:11_2": "Nāpi terasasu sammutīsu ekasammutivasenāpi issariyakammaṁ kātabbaṁ.",
  "atk-vin02a31:11_3": "Na okāsoti ‘‘karotu me āyasmā okāsaṁ,",
  "atk-vin02a31:11_4": "ahaṁ taṁ vattukāmo’’ti evaṁ pakatattassa okāso na kāretabbo,",
  "atk-vin02a31:11_5": "vatthunā vā āpattiyā vā na codetabbo,",
  "atk-vin02a31:11_6": "‘‘ayaṁ pubbe te doso’’ti na sāretabbo.",
  "atk-vin02a31:11_7": "Na bhikkhūhi sampayojetabbanti aññamaññaṁ yojetvā kalaho na kāretabbo.",
  "atk-vin02a31:12_0": "Puratoti saṅghattherena hutvā purato na gantabbaṁ,",
  "atk-vin02a31:12_1": "dvādasahatthaṁ upacāraṁ muñcitvā ekakena gantabbaṁ. Nisīdanepi eseva nayo.",
  "atk-vin02a31:12_2": "Āsanapariyantoti bhattaggādīsu saṅghanavakāsanaṁ vuccati; svāssa dātabbo, tattha nisīditabbaṁ.",
  "atk-vin02a31:12_3": "Seyyāpariyantoti seyyānaṁ pariyanto, sabbalāmakaṁ mañcapīṭhaṁ.",
  "atk-vin02a31:12_4": "Ayañhi vassaggena attano pattaṭṭhāne seyyaṁ gahetuṁ na labhati.",
  "atk-vin02a31:12_5": "Sabbabhikkhūhi vicinitvā gahitāvasesā maṅkulagūthabharitā vettalatādivinaddhā lāmakaseyyā assa dātabbā.",
  "atk-vin02a31:12_6": "Vihārapariyantoti yathā ca seyyā,",
  "atk-vin02a31:12_7": "evaṁ vasanaāvāsopi vassaggena attano pattaṭṭhāne tassa na vaṭṭati.",
  "atk-vin02a31:12_8": "Sabbabhikkhūhi vicinitvā gahitāvasesā pana rajohatabhūmi jatukamūsikabharitā paṇṇasālā assa dātabbā.",
  "atk-vin02a31:12_9": "Sace pakatattā sabbe rukkhamūlikā abbhokāsikā ca honti, channaṁ na upenti,",
  "atk-vin02a31:12_10": "sabbepi etehi vissaṭṭhāvāsā nāma honti. Tesu yaṁ icchati, taṁ labhati.",
  "atk-vin02a31:12_11": "Vassūpanāyikadivase paccayaṁ ekapasse ṭhatvā vassaggena gaṇhituṁ labhati. Senāsanaṁ na labhati,",
  "atk-vin02a31:12_12": "nibaddhavassāvāsikaṁ senāsanaṁ gaṇhitukāmena vattaṁ nikkhipitvā gahetabbaṁ.",
  "atk-vin02a31:13_0": "Tenaca so sāditabboti yaṁ assa āsanādipariyantaṁ bhikkhū denti, so eva sāditabbo.",
  "atk-vin02a31:13_1": "Puresamaṇena vā pacchāsamaṇena vāti ñātipavāritaṭṭhāne ‘‘ettake bhikkhū gahetvā āgacchathā’’ti nimantitena ‘‘bhante,",
  "atk-vin02a31:13_2": "asukaṁ nāma kulaṁ bhikkhū nimantesi,",
  "atk-vin02a31:13_3": "etha tattha gacchāmā’’ti evaṁ saṁvidhāya bhikkhū puresamaṇe vā pacchāsamaṇe vā katvā na gantabbaṁ. ‘‘Bhante,",
  "atk-vin02a31:13_4": "asukasmiṁ nāma gāme manussā bhikkhūnaṁ āgamanaṁ icchanti,",
  "atk-vin02a31:13_5": "sādhu vatassa sace tesaṁ saṅgahaṁ kareyyāthā’’ti evaṁ pana pariyāyena kathetuṁ vaṭṭati.",
  "atk-vin02a31:14_0": "Na āraññikaṅganti āgatāgatānaṁ ārocetuṁ harāyamānena āraññikadhutaṅgaṁ na samādātabbaṁ. Yenāpi pakatiyā samādinnaṁ,",
  "atk-vin02a31:14_1": "tena dutiyaṁ bhikkhuṁ gahetvā araññe aruṇaṁ uṭṭhāpetabbaṁ, na ca ekakena vatthabbaṁ.",
  "atk-vin02a31:14_2": "Tathā bhattaggādīsu āsanapariyante nisajjāya harāyamānena piṇḍapātikadhutaṅgampi na samādātabbaṁ.",
  "atk-vin02a31:14_3": "Yo pana pakatiyāva piṇḍapātiko tassa paṭisedho natthi.",
  "atk-vin02a31:15_0": "Na ca tappaccayāti ‘‘nīhaṭabhatto hutvā vihāreyeva nisīditvā bhuñjanto rattiyo gaṇayissāmi,",
  "atk-vin02a31:15_1": "gacchato me bhikkhuṁ disvā anārocentassa ratticchedo siyā’’ti iminā kāraṇena piṇḍapāto na nīharāpetabbo.",
  "atk-vin02a31:15_2": "Mā maṁ jāniṁsūti ‘‘mā maṁ ekabhikkhupi jānātū’’ti ca iminā ajjhāsayena vihāre sāmaṇerehi pacāpetvā bhuñjitumpi na labhati.",
  "atk-vin02a31:15_3": "Gāmaṁ piṇḍāya pavisitabbameva.",
  "atk-vin02a31:15_4": "Gilānassa pana navakammaācariyupajjhāyakiccādipasutassa vā vihāreyeva acchituṁ vaṭṭati.",
  "atk-vin02a31:15_5": "Sacepi gāme anekasatā bhikkhū vicaranti, na sakkā hoti ārocetuṁ,",
  "atk-vin02a31:15_6": "gāmakāvāsaṁ gantvā sabhāgaṭṭhāne vasituṁ vaṭṭati.",
  "atk-vin02a31:16_0": "Āgantukenāti kañci vihāraṁ gatena tattha bhikkhūnaṁ ārocetabbaṁ.",
  "atk-vin02a31:16_1": "Sace sabbe ekaṭṭhāne ṭhite passati,",
  "atk-vin02a31:16_2": "ekaṭṭhāne ṭhiteneva ārocetabbaṁ.",
  "atk-vin02a31:16_3": "Atha rukkhamūlādīsu visuṁ visuṁ ṭhitā honti,",
  "atk-vin02a31:16_4": "tattha tattha gantvā ārocetabbaṁ.",
  "atk-vin02a31:16_5": "Sañcicca anārocentassa ratticchedo ca hoti, vattabhede ca dukkaṭaṁ.",
  "atk-vin02a31:16_6": "Atha vicinanto ekacce na passati, ratticchedova hoti, na vattabhedadukkaṭaṁ.",
  "atk-vin02a31:17_0": "Āgantukassāti attano vasanavihāraṁ āgatassāpi ekassa vā bahūnaṁ vā vuttanayeneva ārocetabbaṁ .",
  "atk-vin02a31:17_1": "Ratticchedavattabhedāpi cettha vuttanayeneva veditabbā.",
  "atk-vin02a31:17_2": "Sace āgantukā muhuttaṁ vissamitvā vā avissamitvā eva vā vihāramajjhena gacchanti, tesampi ārocetabbaṁ.",
  "atk-vin02a31:17_3": "Sace tassa ajānantasseva gacchanti, ayañca pana gatakāle jānāti, gantvā ārocetabbaṁ.",
  "atk-vin02a31:17_4": "Sampāpuṇituṁ asakkontassa ratticchedova hoti, na vattabhedadukkaṭaṁ.",
  "atk-vin02a31:17_5": "Yepi antovihāraṁ appavisitvā upacārasīmaṁ okkamitvā gacchanti,",
  "atk-vin02a31:17_6": "ayañca nesaṁ chattasaddaṁ vā ukkāsitasaddaṁ vā khipitasaddaṁ vā sutvāva āgantukabhāvaṁ jānāti, gantvā ārocetabbaṁ .",
  "atk-vin02a31:17_7": "Gatakāle jānantenapi anubandhitvā ārocetabbameva.",
  "atk-vin02a31:17_8": "Sampāpuṇituṁ asakkontassa ratticchedova hoti, na vattabhedadukkaṭaṁ.",
  "atk-vin02a31:17_9": "Yopi rattiṁyeva āgantvā rattiṁyeva gacchati, sopissa ratticchedaṁ karoti,",
  "atk-vin02a31:17_10": "aññātattā pana vattabhedadukkaṭaṁ natthi.",
  "atk-vin02a31:17_11": "Sace ajānitvāva abbhānaṁ karoti,",
  "atk-vin02a31:17_12": "akatameva hotīti kurundiyaṁ vuttaṁ.",
  "atk-vin02a31:17_13": "Tasmā adhikā rattiyo gahetvā kātabbaṁ, ayaṁ apaṇṇakapaṭipadā.",
  "atk-vin02a31:18_0": "Nadīādīsu nāvāya gacchantampi paratīre ṭhitampi ākāsena gacchantampi pabbatatalaaraññādīsu dūre ṭhitampi bhikkhuṁ disvā sace ‘‘bhikkhū’’ti vavatthānaṁ atthi,",
  "atk-vin02a31:18_1": "nāvādīhi vā gantvā mahāsaddaṁ katvā vā vegena anubandhitvā vā ārocetabbaṁ,",
  "atk-vin02a31:18_2": "anārocentassa ratticchedo ceva vattabhedadukkaṭañca.",
  "atk-vin02a31:18_3": "Sace vāyamantopi sampāpuṇituṁ vā sāvetuṁ vā na sakkoti, ratticchedova hoti, na vattabhedadukkaṭaṁ.",
  "atk-vin02a31:18_4": "Saṅghasenābhayatthero pana visayāvisayena katheti – ‘‘visaye kira anārocentassa ratticchedo ceva vattabhedadukkaṭañca hoti,",
  "atk-vin02a31:18_5": "avisaye pana ubhayampi natthī’’ti.",
  "atk-vin02a31:18_6": "Karavīkatissatthero ‘‘samaṇo ayanti vavatthānameva pamāṇaṁ, sacepi avisayo hoti,",
  "atk-vin02a31:18_7": "vattabhedadukkaṭameva natthi,",
  "atk-vin02a31:18_8": "ratticchedo pana hotiyevā’’ti āha.",
  "atk-vin02a31:19_0": "Uposatheti ‘‘uposathaṁ sampāpuṇissāmā’’ti āgantukā bhikkhū āgacchanti,",
  "atk-vin02a31:19_1": "iddhiyā gacchantāpi uposathabhāvaṁ ñatvā otaritvā uposathaṁ karonti,",
  "atk-vin02a31:19_2": "tasmā āgantukasodhanatthaṁ uposathadivase ārocetabbaṁ. Pavāraṇāyapi eseva nayo. Gilānoti gantuṁ asamattho.",
  "atk-vin02a31:19_3": "Dūtenāti ettha anupasampannaṁ pesetuṁ na vaṭṭati,",
  "atk-vin02a31:19_4": "bhikkhuṁ pesetvā ārocāpetabbaṁ.",
  "atk-vin02a31:20_0": "Abhikkhukoāvāsoti suññavihāro; yattha ekopi bhikkhu natthi,",
  "atk-vin02a31:20_1": "tattha vāsatthāya na gantabbaṁ.",
  "atk-vin02a31:20_2": "Na hi tattha vuttharattiyo gaṇanūpikā honti,",
  "atk-vin02a31:20_3": "pakatattena pana saddhiṁ vaṭṭati.",
  "atk-vin02a31:20_4": "Dasavidhantarāye pana sacepi rattiyo gaṇanūpikā na honti,",
  "atk-vin02a31:20_5": "antarāyato parimuccanatthāya gantabbameva.",
  "atk-vin02a31:20_6": "Tena vuttaṁ – ‘‘aññatra antarāyā’’ti.",
  "atk-vin02a31:20_7": "Nānāsaṁvāsakehi saddhiṁ vinayakammaṁ kātuṁ na vaṭṭati.",
  "atk-vin02a31:20_8": "Tesaṁ anārocanepi ratticchedo natthi,",
  "atk-vin02a31:20_9": "abhikkhukāvāsasadisameva hoti.",
  "atk-vin02a31:20_10": "Tena vuttaṁ – ‘‘yatthassu bhikkhū nānāsaṁvāsakā’’ti.",
  "atk-vin02a31:20_11": "Sesaṁ uposathakkhandhake vuttanayameva.",
  "atk-vin02a31:21_0": "81.Ekacchanne āvāsetiādīsu āvāso nāma vasanatthāya katasenāsanaṁ.",
  "atk-vin02a31:21_1": "Anāvāso nāma cetiyagharaṁ bodhigharaṁ sammuñjaniaṭṭako dāruaṭṭako pānīyamāḷo vaccakuṭi dvārakoṭṭhakoti evamādi.",
  "atk-vin02a31:21_2": "Tatiyapadena tadubhayampi gahitaṁ.",
  "atk-vin02a31:21_3": "Etesu yattha katthaci ekacchanne chadanato udakapatanaṭṭhānaparicchinne okāse ukkhittako vasituṁ na labhati.",
  "atk-vin02a31:21_4": "‘‘Pārivāsiko pana antoāvāseyeva na labhatī’’ti mahāpaccariyaṁ vuttaṁ.",
  "atk-vin02a31:21_5": "Mahāaṭṭhakathāyaṁ pana ‘‘avisesena udakapātena vārita’’nti vuttaṁ.",
  "atk-vin02a31:21_6": "Kurundiyaṁ ‘‘etesu ettakesu pañcavaṇṇacchadanabaddhaṭṭhānesu pārivāsikassa ca ukkhittakassa ca pakatattena saddhiṁ udakapātena vārita’’nti vuttaṁ.",
  "atk-vin02a31:21_7": "Tasmā nānūpacārepi ekacchanne na vaṭṭati.",
  "atk-vin02a31:21_8": "Sace panettha tadahupasampannepi pakatatte paṭhamaṁ pavisitvā nipanne saṭṭhivassopi pārivāsiko pacchā pavisitvā jānanto nipajjati,",
  "atk-vin02a31:21_9": "ratticchedo ceva vattabhedadukkaṭañca.",
  "atk-vin02a31:21_10": "Ajānantassa ratticchedova na vattabhedadukkaṭaṁ.",
  "atk-vin02a31:21_11": "Sace pana tasmiṁ paṭhamaṁ nipanne pacchā pakatatto pavisitvā nipajjati, pārivāsiko ca jānāti,",
  "atk-vin02a31:21_12": "ratticchedo ceva vattabhedadukkaṭañca. No ce jānāti,",
  "atk-vin02a31:21_13": "ratticchedova na vattabhedadukkaṭaṁ.",
  "atk-vin02a31:22_0": "Vuṭṭhātabbaṁ nimantetabboti tadahupasampannampi disvā vuṭṭhātabbameva;",
  "atk-vin02a31:22_1": "vuṭṭhāya ca ‘‘ahaṁ iminā sukhanisinno vuṭṭhāpito’’ti parammukhena na gantabbaṁ, ‘‘idaṁ ācariya-āsanaṁ,",
  "atk-vin02a31:22_2": "ettha nisīdathā’’ti evaṁ nimantetabboyeva.",
  "atk-vin02a31:22_3": "Navakena pana ‘‘mahātheraṁ obaddhaṁ karomī’’ti pārivāsikattherassa santikaṁ na gantabbaṁ.",
  "atk-vin02a31:22_4": "Ekāsaneti samānavassikāsane mañce vā pīṭhe vā .",
  "atk-vin02a31:22_5": "Na chamāyaṁ nisinneti pakatatte bhūmiyaṁ nisinne itarena antamaso tiṇasanthārepi uccatare vālikātalepi vā na nisīditabbaṁ,",
  "atk-vin02a31:22_6": "dvādasahatthaṁ pana upacāraṁ muñcitvā nisīdituṁ vaṭṭati.",
  "atk-vin02a31:22_7": "Ekacaṅkameti sahāyena viya saddhiṁ caṅkamanto ekasmiṁ caṅkame.",
  "atk-vin02a31:23_0": "Chamāyaṁ caṅkamantanti chamāyaṁ caṅkamante, ayameva vā pāṭho.",
  "atk-vin02a31:23_1": "Ayaṁ panettha attho – akataparicchedāya bhūmiyā caṅkamante paricchedaṁ katvā vālikaṁ ākiritvā ālambanaṁ yojetvā katacaṅkame nīcepi na caṅkamitabbaṁ,",
  "atk-vin02a31:23_2": "ko pana vādo iṭṭhakācayasampanne vedikāparikkhitteti! Sace pana pākāraparikkhitto hoti dvārakoṭṭhakayutto pabbatantaravanantaragumbantaresu vā suppaṭicchanno,",
  "atk-vin02a31:23_3": "tādise caṅkame caṅkamituṁ vaṭṭati.",
  "atk-vin02a31:23_4": "Appaṭicchannepi upacāraṁ muñcitvā vaṭṭati.",
  "atk-vin02a31:24_0": "Vuḍḍhatarenāti ettha sace vuḍḍhatare pārivāsike paṭhamaṁ nipanne itaro jānanto pacchā nipajjati,",
  "atk-vin02a31:24_1": "ratticchedo cassa hoti vattabhede ca dukkaṭaṁ.",
  "atk-vin02a31:24_2": "Vuḍḍhatarassa pana ratticchedova na vattabhedadukkaṭaṁ. Ajānitvā nipajjati, dvinnampi vattabhedo natthi, ratticchedo pana hoti.",
  "atk-vin02a31:24_3": "Atha navakapārivāsike paṭhamaṁ nipanne vuḍḍhataro pacchā nipajjati, navako ca jānāti, ratti cassa chijjati, vattabhede ca dukkaṭaṁ hoti.",
  "atk-vin02a31:24_4": "Vuḍḍhatarassa ratticchedova na vattabhedo. No ce jānāti, dvinnampi vattabhedo natthi, ratticchedo pana hoti.",
  "atk-vin02a31:24_5": "Sace dvepi apacchāpurimaṁ nipajjanti,",
  "atk-vin02a31:24_6": "vuḍḍhatarassa ratticchedova itarassa vattabhedopīti kurundiyaṁ vuttaṁ. Dve pārivāsikā samavassā, eko paṭhamaṁ nipanno,",
  "atk-vin02a31:24_7": "eko jānantova pacchā nipajjati, ratti ca chijjati, vattabhede ca dukkaṭaṁ.",
  "atk-vin02a31:24_8": "Paṭhamaṁ nipannassa ratticchedova na vattabhedo.",
  "atk-vin02a31:24_9": "Sace pacchā nipajjantopi na jānāti, dvinnampi vattabhedo natthi, ratticchedo pana hoti.",
  "atk-vin02a31:24_10": "Sace dvepi apacchāpurimaṁ nipajjanti, dvinnampi ratticchedoyeva, na vattabhedo.",
  "atk-vin02a31:24_11": "Sace hi dve pārivāsikā ekato vaseyyuṁ,",
  "atk-vin02a31:24_12": "te aññamaññassa ajjhācāraṁ ñatvā agāravā vā vippaṭisārino vā hutvā pāpiṭṭhataraṁ vā āpattiṁ āpajjeyyuṁ vibbhameyyuṁ vā,",
  "atk-vin02a31:24_13": "tasmā nesaṁ sahaseyyā sabbappakārena paṭikkhittā.",
  "atk-vin02a31:24_14": "Sesaṁ vuttanayeneva veditabbaṁ.",
  "atk-vin02a31:24_15": "Mūlāyapaṭikassanārahādayo cettha pārivāsikānaṁ pakatattaṭṭhāne ṭhitāti veditabbā.",
  "atk-vin02a31:25_0": "Pārivāsikacatuttho ce, bhikkhave,",
  "atk-vin02a31:25_1": "parivāsanti ettha pārivāsikaṁ catutthaṁ katvā aññassa parivāsadānādīni kātuṁ na vaṭṭati.",
  "atk-vin02a31:25_2": "Etesvevāyaṁ gaṇapūrako na hoti, sesasaṅghakammesu hoti.",
  "atk-vin02a31:25_3": "Gaṇe pana appahonte vattaṁ nikkhipāpetvā gaṇapūrako kātabboti.",
  "atk-vin02a31:26_0": "83.",
  "atk-vin02a31:26_1": "Imaṁ pana vattakathaṁ sutvā vinayadharaupālittherassa rahogatassa evaṁ parivitakko udapādi – ‘‘bhagavatā bahu pārivāsikavattaṁ paññattaṁ,",
  "atk-vin02a31:26_2": "katihi nu kho ettha kāraṇehi ratticchedo hotī’’ti! So bhagavantaṁ upasaṅkamitvā tamatthaṁ pucchi. Bhagavā cassa byākāsi.",
  "atk-vin02a31:26_3": "Tena vuttaṁ – ‘‘atha kho āyasmā upāli…pe… ratticchedā’’ti.",
  "atk-vin02a31:26_4": "Tattha sahavāsoti yvāyaṁ pakatattena bhikkhunā saddhiṁ ekacchannetiādinā nayena vutto ekato vāso. Vippavāsoti ekakasseva vāso.",
  "atk-vin02a31:26_5": "Anārocanāti āgantukādīnaṁ anārocanā.",
  "atk-vin02a31:26_6": "Etesu tīsu ekekena kāraṇena ratticchedo hoti.",
  "atk-vin02a31:27_0": "84.Na sakkontīti saṅghassa mahantatāya tattha tattha gantvā sabbesaṁ ārocetuṁ asakkontā sodhetuṁ na sakkonti. Parivāsaṁ nikkhipāmi,",
  "atk-vin02a31:27_1": "vattaṁ nikkhipāmīti imesu dvīsu padesu ekenāpi nikkhittova hoti parivāso; dvīhi sunikkhittoyeva. Samādānepi eseva nayo.",
  "atk-vin02a31:27_2": "Evaṁ vattaṁ samādiyitvā parivutthaparivāsassa mānattaṁ gaṇhato puna vattasamādānakiccaṁ natthi,",
  "atk-vin02a31:27_3": "samādinnavattoyeva hesa tasmāssa chārattaṁ mānattaṁ dātabbaṁ, ciṇṇamānatto abbhetabbo.",
  "atk-vin02a31:27_4": "Evaṁ anāpattiko hutvā suddhante patiṭṭhito tisso sikkhā pūretvā dukkhassantaṁ karissatīti.",
  "atk-vin02a31:28_0": "Pārivāsikavattakathā niṭṭhitā.",
  "atk-vin02a31:29_0": "Mūlāyapaṭikassanārahavattakathā",
  "atk-vin02a31:30_0": "86.Mūlāyapaṭikassanārahā bhikkhū sādiyanti pakatattānanti ṭhapetvā navakataraṁ mūlāyapaṭikassanārahaṁ avasesānaṁ antamaso pārivāsikādīnampi.",
  "atk-vin02a31:30_1": "Imesañhi pārivāsikamūlāyapaṭikassanārahamānattārahamānattācārikabbhānārahānaṁ pañcannaṁ ṭhapetvā attano attano navakataraṁ, sesā sabbe pakatattā eva. Kasmā?",
  "atk-vin02a31:30_2": "Mithu yathāvuḍḍhaṁ abhivādanādīnaṁ anuññātattā.",
  "atk-vin02a31:30_3": "Tena vuttaṁ – ‘‘avasesānaṁ antamaso pārivāsikādīnampī’’ti.",
  "atk-vin02a31:30_4": "Mūlāyapaṭikassanārahādilakkhaṇaṁ pana nesaṁ parato āvibhavissati.",
  "atk-vin02a31:30_5": "Sesamettha ito paresu ca mānattārahādivattesu pārivāsikavatte vuttanayeneva veditabbaṁ.",
  "atk-vin02a31:31_0": "87.Mūlāyapaṭikassanārahacatuttho cetiādīsupi yatheva pārivāsiko;",
  "atk-vin02a31:31_1": "evaṁ etepi etesu vinayakammesu gaṇapūrakā na honti, sesasaṅghakammesu honti.",
  "atk-vin02a31:32_0": "Mūlāyapaṭikassanārahavattakathā niṭṭhitā.",
  "atk-vin02a31:33_0": "Mānattacārikavattakathā",
  "atk-vin02a31:34_0": "90.Mānattacārikassa vattesu ‘‘devasikaṁ ārocetabba’’nti viseso.",
  "atk-vin02a31:35_0": "92.",
  "atk-vin02a31:35_1": "Ratticchedesu ūne gaṇeti ettha gaṇoti cattāro vā atirekā vā;",
  "atk-vin02a31:35_2": "tasmā sacepi tīhi bhikkhūhi saddhiṁ vasati, ratticchedo hotiyeva.",
  "atk-vin02a31:35_3": "Mānattanikkhepasamādānesu vuttasadisova vinicchayo. Sesaṁ sabbattha uttānamevāti.",
  "atk-vin02a31:36_0": "Mānattacārikavattakathā niṭṭhitā.",
  "atk-vin02a31:37_0": "Pārivāsikakkhandhakavaṇṇanā niṭṭhitā."
}