{
  "vb7:0.1_0": "Vibhaṅga",
  "vb7:0.2_0": "Satipaṭṭhānavibhaṅga",
  "vb7:1.0_0": "1. Suttantabhājanīya",
  "vb7:1.1_0": "Cattāro satipaṭṭhānā—",
  "vb7:1.2_0": "idha bhikkhu ajjhattaṁ kāye kāyānupassī viharati bahiddhā kāye kāyānupassī viharati ajjhattabahiddhā kāye kāyānupassī viharati ātāpī sampajāno satimā vineyya loke abhijjhādomanassaṁ,",
  "vb7:1.2_1": "ajjhattaṁ vedanāsu vedanānupassī viharati bahiddhā vedanāsu vedanānupassī viharati ajjhattabahiddhā vedanāsu vedanānupassī viharati ātāpī sampajāno satimā vineyya loke abhijjhādomanassaṁ,",
  "vb7:1.2_2": "ajjhattaṁ citte cittānupassī viharati bahiddhā citte cittānupassī viharati ajjhattabahiddhā citte cittānupassī viharati ātāpī sampajāno satimā vineyya loke abhijjhādomanassaṁ,",
  "vb7:1.2_3": "ajjhattaṁ dhammesu dhammānupassī viharati bahiddhā dhammesu dhammānupassī viharati ajjhattabahiddhā dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "vb7:2.0_0": "1.1. Kāyānupassanāniddesa",
  "vb7:2.1_0": "Kathañca bhikkhu ajjhattaṁ kāye kāyānupassī viharati?",
  "vb7:2.2_0": "Idha bhikkhu ajjhattaṁ kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati—",
  "vb7:2.3_0": "“atthi imasmiṁ kāye kesā lomā nakhā dantā taco,",
  "vb7:2.3_1": "maṁsaṁ nhāru aṭṭhi aṭṭhimiñjaṁ vakkaṁ,",
  "vb7:2.3_2": "hadayaṁ yakanaṁ kilomakaṁ pihakaṁ papphāsaṁ,",
  "vb7:2.3_3": "antaṁ antaguṇaṁ udariyaṁ karīsaṁ,",
  "vb7:2.3_4": "pittaṁ semhaṁ pubbo lohitaṁ sedo medo,",
  "vb7:2.3_5": "assu vasā kheḷo siṅghāṇikā lasikā muttan”ti.",
  "vb7:2.4_0": "So taṁ nimittaṁ āsevati bhāveti bahulīkaroti, svāvatthitaṁ vavatthapeti.",
  "vb7:2.5_0": "So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā bahiddhā kāye cittaṁ upasaṁharati.",
  "vb7:3.1_0": "Kathañca bhikkhu bahiddhā kāye kāyānupassī viharati?",
  "vb7:3.2_0": "Idha bhikkhu bahiddhā kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati—",
  "vb7:3.3_0": "“atthissa kāye kesā lomā nakhā dantā taco,",
  "vb7:3.3_1": "maṁsaṁ nhāru aṭṭhi aṭṭhimiñjaṁ vakkaṁ,",
  "vb7:3.3_2": "hadayaṁ yakanaṁ kilomakaṁ pihakaṁ papphāsaṁ,",
  "vb7:3.3_3": "antaṁ antaguṇaṁ udariyaṁ karīsaṁ,",
  "vb7:3.3_4": "pittaṁ semhaṁ pubbo lohitaṁ sedo medo,",
  "vb7:3.3_5": "assu vasā kheḷo siṅghāṇikā lasikā muttan”ti.",
  "vb7:3.4_0": "So taṁ nimittaṁ āsevati bhāveti bahulīkaroti, svāvatthitaṁ vavatthapeti.",
  "vb7:3.5_0": "So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā ajjhattabahiddhā kāye cittaṁ upasaṁharati.",
  "vb7:4.1_0": "Kathañca bhikkhu ajjhattabahiddhā kāye kāyānupassī viharati?",
  "vb7:4.2_0": "Idha bhikkhu ajjhattabahiddhā kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati—",
  "vb7:4.3_0": "“atthi imasmiṁ kāye kesā lomā nakhā dantā taco,",
  "vb7:4.3_1": "maṁsaṁ nhāru aṭṭhi aṭṭhimiñjaṁ vakkaṁ,",
  "vb7:4.3_2": "hadayaṁ yakanaṁ kilomakaṁ pihakaṁ papphāsaṁ,",
  "vb7:4.3_3": "antaṁ antaguṇaṁ udariyaṁ karīsaṁ,",
  "vb7:4.3_4": "pittaṁ semhaṁ pubbo lohitaṁ sedo medo,",
  "vb7:4.3_5": "assu vasā kheḷo siṅghāṇikā lasikā muttan”ti.",
  "vb7:4.4_0": "Evaṁ bhikkhu ajjhattabahiddhā kāye kāyānupassī viharati ātāpī sampajāno satimā vineyya loke abhijjhādomanassaṁ.",
  "vb7:5.1_0": "“Anupassī”ti.",
  "vb7:5.2_0": "Tattha katamā anupassanā?",
  "vb7:5.3_0": "Yā paññā pajānanā …pe… amoho dhammavicayo sammādiṭṭhi—",
  "vb7:5.4_0": "ayaṁ vuccati “anupassanā”.",
  "vb7:5.5_0": "Imāya anupassanāya upeto hoti samupeto upāgato samupāgato upapanno sampanno samannāgato.",
  "vb7:5.6_0": "Tena vuccati “anupassī”ti.",
  "vb7:6.1_0": "“Viharatī”ti.",
  "vb7:6.2_0": "Iriyati vattati pāleti yapeti yāpeti carati viharati.",
  "vb7:6.3_0": "Tena vuccati “viharatī”ti.",
  "vb7:7.1_0": "“Ātāpī”ti.",
  "vb7:7.2_0": "Tattha katamo ātāpo?",
  "vb7:7.3_0": "Yo cetasiko vīriyārambho …pe… sammāvāyāmo—",
  "vb7:7.4_0": "ayaṁ vuccati “ātāpo”.",
  "vb7:7.5_0": "Iminā ātāpena upeto hoti samupeto upāgato samupāgato upapanno sampanno samannāgato.",
  "vb7:7.6_0": "Tena vuccati “ātāpī”ti.",
  "vb7:8.1_0": "“Sampajāno”ti.",
  "vb7:8.2_0": "Tattha katamaṁ sampajaññaṁ?",
  "vb7:8.3_0": "Yā paññā pajānanā …pe… amoho dhammavicayo sammādiṭṭhi—",
  "vb7:8.4_0": "idaṁ vuccati “sampajaññaṁ”.",
  "vb7:8.5_0": "Iminā sampajaññena upeto hoti samupeto upāgato samupāgato upapanno sampanno samannāgato.",
  "vb7:8.6_0": "Tena vuccati “sampajāno”ti.",
  "vb7:9.1_0": "“Satimā”ti.",
  "vb7:9.2_0": "Tattha katamā sati?",
  "vb7:9.3_0": "Yā sati anussati …pe… sammāsati—",
  "vb7:9.4_0": "ayaṁ vuccati “sati”.",
  "vb7:9.5_0": "Imāya satiyā upeto hoti samupeto upāgato samupāgato upapanno sampanno samannāgato.",
  "vb7:9.6_0": "Tena vuccati “satimā”ti.",
  "vb7:10.1_0": "“Vineyya loke abhijjhādomanassan”ti.",
  "vb7:10.2_0": "Tattha katamo loko?",
  "vb7:10.3_0": "Sveva kāyo loko.",
  "vb7:10.4_0": "Pañcapi upādānakkhandhā loko.",
  "vb7:10.5_0": "Ayaṁ vuccati “loko”.",
  "vb7:10.6_0": "Tattha katamā abhijjhā?",
  "vb7:10.7_0": "Yo rāgo sārāgo …pe… cittassa sārāgo—",
  "vb7:10.8_0": "ayaṁ vuccati “abhijjhā”.",
  "vb7:10.9_0": "Tattha katamaṁ domanassaṁ?",
  "vb7:10.10_0": "Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā—",
  "vb7:10.11_0": "idaṁ vuccati “domanassaṁ”.",
  "vb7:10.12_0": "Iti ayañca abhijjhā idañca domanassaṁ imamhi loke vinītā honti paṭivinītā santā samitā vūpasantā atthaṅgatā abbhatthaṅgatā appitā byappitā sositā visositā byantīkatā.",
  "vb7:10.13_0": "Tena vuccati “vineyya loke abhijjhādomanassan”ti.",
  "vb7:11.1_0": "Kāyānupassanāniddeso.",
  "vb7:12.0_0": "1.2. Vedanānupassanāniddesa",
  "vb7:12.1_0": "Kathañca bhikkhu ajjhattaṁ vedanāsu vedanānupassī viharati?",
  "vb7:12.2_0": "Idha bhikkhu sukhaṁ vedanaṁ vedayamāno “sukhaṁ vedanaṁ vedayāmī”ti pajānāti,",
  "vb7:12.2_1": "dukkhaṁ vedanaṁ vedayamāno “dukkhaṁ vedanaṁ vedayāmī”ti pajānāti,",
  "vb7:12.2_2": "adukkhamasukhaṁ vedanaṁ vedayamāno “adukkhamasukhaṁ vedanaṁ vedayāmī”ti pajānāti,",
  "vb7:12.2_3": "sāmisaṁ vā sukhaṁ vedanaṁ vedayamāno “sāmisaṁ sukhaṁ vedanaṁ vedayāmī”ti pajānāti,",
  "vb7:12.2_4": "nirāmisaṁ vā sukhaṁ vedanaṁ vedayamāno “nirāmisaṁ sukhaṁ vedanaṁ vedayāmī”ti pajānāti,",
  "vb7:12.2_5": "sāmisaṁ vā dukkhaṁ vedanaṁ vedayamāno “sāmisaṁ dukkhaṁ vedanaṁ vedayāmī”ti pajānāti,",
  "vb7:12.2_6": "nirāmisaṁ vā dukkhaṁ vedanaṁ vedayamāno “nirāmisaṁ dukkhaṁ vedanaṁ vedayāmī”ti pajānāti,",
  "vb7:12.2_7": "sāmisaṁ vā adukkhamasukhaṁ vedanaṁ vedayamāno “sāmisaṁ adukkhamasukhaṁ vedanaṁ vedayāmī”ti pajānāti,",
  "vb7:12.2_8": "nirāmisaṁ vā adukkhamasukhaṁ vedanaṁ vedayamāno “nirāmisaṁ adukkhamasukhaṁ vedanaṁ vedayāmī”ti pajānāti.",
  "vb7:12.3_0": "So taṁ nimittaṁ āsevati bhāveti bahulīkaroti svāvatthitaṁ vavatthapeti.",
  "vb7:12.4_0": "So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā bahiddhā vedanāsu cittaṁ upasaṁharati.",
  "vb7:13.1_0": "Kathañca bhikkhu bahiddhā vedanāsu vedanānupassī viharati?",
  "vb7:13.2_0": "Idha bhikkhu sukhaṁ vedanaṁ vedayamānaṁ “sukhaṁ vedanaṁ vedayatī”ti pajānāti,",
  "vb7:13.2_1": "dukkhaṁ vedanaṁ vedayamānaṁ “dukkhaṁ vedanaṁ vedayatī”ti pajānāti,",
  "vb7:13.2_2": "adukkhamasukhaṁ vedanaṁ vedayamānaṁ “adukkhamasukhaṁ vedanaṁ vedayatī”ti pajānāti,",
  "vb7:13.2_3": "sāmisaṁ vā sukhaṁ vedanaṁ vedayamānaṁ “sāmisaṁ sukhaṁ vedanaṁ vedayatī”ti pajānāti,",
  "vb7:13.2_4": "nirāmisaṁ vā sukhaṁ vedanaṁ vedayamānaṁ “nirāmisaṁ sukhaṁ vedanaṁ vedayatī”ti pajānāti,",
  "vb7:13.2_5": "sāmisaṁ vā dukkhaṁ vedanaṁ vedayamānaṁ “sāmisaṁ dukkhaṁ vedanaṁ vedayatī”ti pajānāti,",
  "vb7:13.2_6": "nirāmisaṁ vā dukkhaṁ vedanaṁ vedayamānaṁ “nirāmisaṁ dukkhaṁ vedanaṁ vedayatī”ti pajānāti,",
  "vb7:13.2_7": "sāmisaṁ vā adukkhamasukhaṁ vedanaṁ vedayamānaṁ “sāmisaṁ adukkhamasukhaṁ vedanaṁ vedayatī”ti pajānāti,",
  "vb7:13.2_8": "nirāmisaṁ vā adukkhamasukhaṁ vedanaṁ vedayamānaṁ “nirāmisaṁ adukkhamasukhaṁ vedanaṁ vedayatī”ti pajānāti.",
  "vb7:13.3_0": "So taṁ nimittaṁ āsevati bhāveti bahulīkaroti svāvatthitaṁ vavatthapeti.",
  "vb7:13.4_0": "So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā ajjhattabahiddhā vedanāsu cittaṁ upasaṁharati.",
  "vb7:14.1_0": "Kathañca bhikkhu ajjhattabahiddhā vedanāsu vedanānupassī viharati?",
  "vb7:14.2_0": "Idha bhikkhu sukhaṁ vedanaṁ “sukhā vedanā”ti pajānāti,",
  "vb7:14.2_1": "dukkhaṁ vedanaṁ “dukkhā vedanā”ti pajānāti,",
  "vb7:14.2_2": "adukkhamasukhaṁ vedanaṁ “adukkhamasukhā vedanā”ti pajānāti,",
  "vb7:14.2_3": "sāmisaṁ vā sukhaṁ vedanaṁ “sāmisā sukhā vedanā”ti pajānāti,",
  "vb7:14.2_4": "nirāmisaṁ vā sukhaṁ vedanaṁ “nirāmisā sukhā vedanā”ti pajānāti,",
  "vb7:14.2_5": "sāmisaṁ vā dukkhaṁ vedanaṁ “sāmisā dukkhā vedanā”ti pajānāti,",
  "vb7:14.2_6": "nirāmisaṁ vā dukkhaṁ vedanaṁ “nirāmisā dukkhā vedanā”ti pajānāti,",
  "vb7:14.2_7": "sāmisaṁ vā adukkhamasukhaṁ vedanaṁ “sāmisā adukkhamasukhā vedanā”ti pajānāti,",
  "vb7:14.2_8": "nirāmisaṁ vā adukkhamasukhaṁ vedanaṁ “nirāmisā adukkhamasukhā vedanā”ti pajānāti.",
  "vb7:14.3_0": "Evaṁ bhikkhu ajjhattabahiddhā vedanāsu vedanānupassī viharati ātāpī sampajāno satimā vineyya loke abhijjhādomanassaṁ.",
  "vb7:15.1_0": "“Anupassī”ti …pe…",
  "vb7:15.2_0": "“viharatī”ti …pe…",
  "vb7:15.3_0": "“ātāpī”ti …pe…",
  "vb7:15.4_0": "“sampajāno”ti …pe…",
  "vb7:15.5_0": "“satimā”ti …pe…",
  "vb7:15.6_0": "“vineyya loke abhijjhādomanassan”ti.",
  "vb7:15.7_0": "Tattha katamo loko?",
  "vb7:15.8_0": "Sāyeva vedanā loko.",
  "vb7:15.9_0": "Pañcapi upādānakkhandhā loko.",
  "vb7:15.10_0": "Ayaṁ vuccati “loko”.",
  "vb7:15.11_0": "Tattha katamā abhijjhā?",
  "vb7:15.12_0": "Yo rāgo sārāgo …pe… cittassa sārāgo—",
  "vb7:15.13_0": "ayaṁ vuccati “abhijjhā”.",
  "vb7:15.14_0": "Tattha katamaṁ domanassaṁ?",
  "vb7:15.15_0": "Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā—",
  "vb7:15.16_0": "idaṁ vuccati “domanassaṁ”.",
  "vb7:15.17_0": "Iti ayañca abhijjhā idañca domanassaṁ imamhi loke vinītā honti paṭivinītā santā samitā vūpasantā atthaṅgatā abbhatthaṅgatā appitā byappitā sositā visositā byantīkatā.",
  "vb7:15.18_0": "Tena vuccati “vineyya loke abhijjhādomanassan”ti.",
  "vb7:16.1_0": "Vedanānupassanāniddeso.",
  "vb7:17.0_0": "1.3. Cittānupassanāniddesa",
  "vb7:17.1_0": "Kathañca bhikkhu ajjhattaṁ citte cittānupassī viharati?",
  "vb7:17.2_0": "Idha bhikkhu sarāgaṁ vā cittaṁ “sarāgaṁ me cittan”ti pajānāti,",
  "vb7:17.2_1": "vītarāgaṁ vā cittaṁ “vītarāgaṁ me cittan”ti pajānāti,",
  "vb7:17.2_2": "sadosaṁ vā cittaṁ “sadosaṁ me cittan”ti pajānāti,",
  "vb7:17.2_3": "vītadosaṁ vā cittaṁ “vītadosaṁ me cittan”ti pajānāti,",
  "vb7:17.2_4": "samohaṁ vā cittaṁ “samohaṁ me cittan”ti pajānāti,",
  "vb7:17.2_5": "vītamohaṁ vā cittaṁ “vītamohaṁ me cittan”ti pajānāti,",
  "vb7:17.2_6": "saṅkhittaṁ vā cittaṁ “saṅkhittaṁ me cittan”ti pajānāti,",
  "vb7:17.2_7": "vikkhittaṁ vā cittaṁ “vikkhittaṁ me cittan”ti pajānāti,",
  "vb7:17.2_8": "mahaggataṁ vā cittaṁ “mahaggataṁ me cittan”ti pajānāti,",
  "vb7:17.2_9": "amahaggataṁ vā cittaṁ “amahaggataṁ me cittan”ti pajānāti,",
  "vb7:17.2_10": "sauttaraṁ vā cittaṁ “sauttaraṁ me cittan”ti pajānāti,",
  "vb7:17.2_11": "anuttaraṁ vā cittaṁ “anuttaraṁ me cittan”ti pajānāti,",
  "vb7:17.2_12": "samāhitaṁ vā cittaṁ “samāhitaṁ me cittan”ti pajānāti,",
  "vb7:17.2_13": "asamāhitaṁ vā cittaṁ “asamāhitaṁ me cittan”ti pajānāti,",
  "vb7:17.2_14": "vimuttaṁ vā cittaṁ “vimuttaṁ me cittan”ti pajānāti,",
  "vb7:17.2_15": "avimuttaṁ vā cittaṁ “avimuttaṁ me cittan”ti pajānāti.",
  "vb7:17.3_0": "So taṁ nimittaṁ āsevati bhāveti bahulīkaroti svāvatthitaṁ vavatthapeti.",
  "vb7:17.4_0": "So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā bahiddhā citte cittaṁ upasaṁharati.",
  "vb7:18.1_0": "Kathañca bhikkhu bahiddhā citte cittānupassī viharati?",
  "vb7:18.2_0": "Idha bhikkhu sarāgaṁ vāssa cittaṁ “sarāgamassa cittan”ti pajānāti,",
  "vb7:18.2_1": "vītarāgaṁ vāssa cittaṁ “vītarāgamassa cittan”ti pajānāti,",
  "vb7:18.2_2": "sadosaṁ vāssa cittaṁ “sadosamassa cittan”ti pajānāti,",
  "vb7:18.2_3": "vītadosaṁ vāssa cittaṁ “vītadosamassa cittan”ti pajānāti,",
  "vb7:18.2_4": "samohaṁ vāssa cittaṁ “samohamassa cittan”ti pajānāti,",
  "vb7:18.2_5": "vītamohaṁ vāssa cittaṁ “vītamohamassa cittan”ti pajānāti,",
  "vb7:18.2_6": "saṅkhittaṁ vāssa cittaṁ “saṅkhittamassa cittan”ti pajānāti,",
  "vb7:18.2_7": "vikkhittaṁ vāssa cittaṁ “vikkhittamassa cittan”ti pajānāti,",
  "vb7:18.2_8": "mahaggataṁ vāssa cittaṁ “mahaggatamassa cittan”ti pajānāti,",
  "vb7:18.2_9": "amahaggataṁ vāssa cittaṁ “amahaggatamassa cittan”ti pajānāti,",
  "vb7:18.2_10": "sauttaraṁ vāssa cittaṁ “sauttaramassa cittan”ti pajānāti,",
  "vb7:18.2_11": "anuttaraṁ vāssa cittaṁ “anuttaramassa cittan”ti pajānāti,",
  "vb7:18.2_12": "samāhitaṁ vāssa cittaṁ “samāhitamassa cittan”ti pajānāti,",
  "vb7:18.2_13": "asamāhitaṁ vāssa cittaṁ “asamāhitamassa cittan”ti pajānāti,",
  "vb7:18.2_14": "vimuttaṁ vāssa cittaṁ “vimuttamassa cittan”ti pajānāti,",
  "vb7:18.2_15": "avimuttaṁ vāssa cittaṁ “avimuttamassa cittan”ti pajānāti.",
  "vb7:18.3_0": "So taṁ nimittaṁ āsevati bhāveti bahulīkaroti svāvatthitaṁ vavatthapeti.",
  "vb7:18.4_0": "So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā ajjhattabahiddhā citte cittaṁ upasaṁharati.",
  "vb7:19.1_0": "Kathañca bhikkhu ajjhattabahiddhā citte cittānupassī viharati?",
  "vb7:19.2_0": "Idha bhikkhu sarāgaṁ vā cittaṁ “sarāgaṁ cittan”ti pajānāti,",
  "vb7:19.2_1": "vītarāgaṁ vā cittaṁ “vītarāgaṁ cittan”ti pajānāti,",
  "vb7:19.2_2": "sadosaṁ vā cittaṁ “sadosaṁ cittan”ti pajānāti,",
  "vb7:19.2_3": "vītadosaṁ vā cittaṁ “vītadosaṁ cittan”ti pajānāti,",
  "vb7:19.2_4": "samohaṁ vā cittaṁ “samohaṁ cittan”ti pajānāti,",
  "vb7:19.2_5": "vītamohaṁ vā cittaṁ “vītamohaṁ cittan”ti pajānāti,",
  "vb7:19.2_6": "saṅkhittaṁ vā cittaṁ “saṅkhittaṁ cittan”ti pajānāti,",
  "vb7:19.2_7": "vikkhittaṁ vā cittaṁ “vikkhittaṁ cittan”ti pajānāti,",
  "vb7:19.2_8": "mahaggataṁ vā cittaṁ “mahaggataṁ cittan”ti pajānāti,",
  "vb7:19.2_9": "amahaggataṁ vā cittaṁ “amahaggataṁ cittan”ti pajānāti,",
  "vb7:19.2_10": "sauttaraṁ vā cittaṁ “sauttaraṁ cittan”ti pajānāti,",
  "vb7:19.2_11": "anuttaraṁ vā cittaṁ “anuttaraṁ cittan”ti pajānāti,",
  "vb7:19.2_12": "samāhitaṁ vā cittaṁ “samāhitaṁ cittan”ti pajānāti,",
  "vb7:19.2_13": "asamāhitaṁ vā cittaṁ “asamāhitaṁ cittan”ti pajānāti,",
  "vb7:19.2_14": "vimuttaṁ vā cittaṁ “vimuttaṁ cittan”ti pajānāti,",
  "vb7:19.2_15": "avimuttaṁ vā cittaṁ “avimuttaṁ cittan”ti pajānāti.",
  "vb7:19.3_0": "Evaṁ bhikkhu ajjhattabahiddhā citte cittānupassī viharati ātāpī sampajāno satimā vineyya loke abhijjhādomanassaṁ.",
  "vb7:20.1_0": "“Anupassī”ti …pe…",
  "vb7:20.2_0": "“viharatī”ti …pe…",
  "vb7:20.3_0": "“ātāpī”ti …pe…",
  "vb7:20.4_0": "“sampajāno”ti …pe…",
  "vb7:20.5_0": "“satimā”ti …pe…",
  "vb7:20.6_0": "“vineyya loke abhijjhādomanassan”ti.",
  "vb7:20.7_0": "Tattha katamo loko?",
  "vb7:20.8_0": "Taṁyeva cittaṁ loko.",
  "vb7:20.9_0": "Pañcapi upādānakkhandhā loko.",
  "vb7:20.10_0": "Tattha katamā abhijjhā?",
  "vb7:20.11_0": "Yo rāgo sārāgo …pe… cittassa sārāgo—",
  "vb7:20.12_0": "ayaṁ vuccati “abhijjhā”.",
  "vb7:20.13_0": "Tattha katamaṁ domanassaṁ?",
  "vb7:20.14_0": "Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā—",
  "vb7:20.15_0": "idaṁ vuccati “domanassaṁ”.",
  "vb7:20.16_0": "Iti ayañca abhijjhā idañca domanassaṁ imamhi loke vinītā honti paṭivinītā santā samitā vūpasantā atthaṅgatā abbhatthaṅgatā appitā byappitā sositā visositā byantīkatā.",
  "vb7:20.17_0": "Tena vuccati “vineyya loke abhijjhādomanassan”ti.",
  "vb7:21.1_0": "Cittānupassanāniddeso.",
  "vb7:22.0_0": "1.4. Dhammānupassanāniddesa",
  "vb7:22.1_0": "Kathañca bhikkhu ajjhattaṁ dhammesu dhammānupassī viharati?",
  "vb7:22.2_0": "Idha bhikkhu santaṁ vā ajjhattaṁ kāmacchandaṁ “atthi me ajjhattaṁ kāmacchando”ti pajānāti,",
  "vb7:22.2_1": "asantaṁ vā ajjhattaṁ kāmacchandaṁ “natthi me ajjhattaṁ kāmacchando”ti pajānāti,",
  "vb7:22.2_2": "yathā ca anuppannassa kāmacchandassa uppādo hoti tañca pajānāti,",
  "vb7:22.2_3": "yathā ca uppannassa kāmacchandassa pahānaṁ hoti tañca pajānāti,",
  "vb7:22.2_4": "yathā ca pahīnassa kāmacchandassa āyatiṁ anuppādo hoti tañca pajānāti.",
  "vb7:22.3_0": "Santaṁ vā ajjhattaṁ byāpādaṁ …pe…",
  "vb7:22.4_0": "santaṁ vā ajjhattaṁ thinamiddhaṁ …pe…",
  "vb7:22.5_0": "santaṁ vā ajjhattaṁ uddhaccakukkuccaṁ …pe…",
  "vb7:22.6_0": "santaṁ vā ajjhattaṁ vicikicchaṁ “atthi me ajjhattaṁ vicikicchā”ti pajānāti,",
  "vb7:22.6_1": "asantaṁ vā ajjhattaṁ vicikicchaṁ “natthi me ajjhattaṁ vicikicchā”ti pajānāti,",
  "vb7:22.6_2": "yathā ca anuppannāya vicikicchāya uppādo hoti tañca pajānāti,",
  "vb7:22.6_3": "yathā ca uppannāya vicikicchāya pahānaṁ hoti tañca pajānāti,",
  "vb7:22.6_4": "yathā ca pahīnāya vicikicchāya āyatiṁ anuppādo hoti tañca pajānāti.",
  "vb7:23.1_0": "Santaṁ vā ajjhattaṁ satisambojjhaṅgaṁ “atthi me ajjhattaṁ satisambojjhaṅgo”ti pajānāti,",
  "vb7:23.1_1": "asantaṁ vā ajjhattaṁ satisambojjhaṅgaṁ “natthi me ajjhattaṁ satisambojjhaṅgo”ti pajānāti,",
  "vb7:23.1_2": "yathā ca anuppannassa satisambojjhaṅgassa uppādo hoti tañca pajānāti,",
  "vb7:23.1_3": "yathā ca uppannassa satisambojjhaṅgassa bhāvanāya pāripūrī hoti tañca pajānāti,",
  "vb7:23.1_4": "santaṁ vā ajjhattaṁ dhammavicayasambojjhaṅgaṁ …pe…",
  "vb7:23.2_0": "santaṁ vā ajjhattaṁ vīriyasambojjhaṅgaṁ …pe…",
  "vb7:23.3_0": "santaṁ vā ajjhattaṁ pītisambojjhaṅgaṁ …pe…",
  "vb7:23.4_0": "santaṁ vā ajjhattaṁ passaddhisambojjhaṅgaṁ …pe…",
  "vb7:23.5_0": "santaṁ vā ajjhattaṁ samādhisambojjhaṅgaṁ …pe…",
  "vb7:23.6_0": "santaṁ vā ajjhattaṁ upekkhāsambojjhaṅgaṁ “atthi me ajjhattaṁ upekkhāsambojjhaṅgo”ti pajānāti,",
  "vb7:23.6_1": "asantaṁ vā ajjhattaṁ upekkhāsambojjhaṅgaṁ “natthi me ajjhattaṁ upekkhāsambojjhaṅgo”ti pajānāti,",
  "vb7:23.6_2": "yathā ca anuppannassa upekkhāsambojjhaṅgassa uppādo hoti tañca pajānāti,",
  "vb7:23.6_3": "yathā ca uppannassa upekkhāsambojjhaṅgassa bhāvanāya pāripūrī hoti, tañca pajānāti.",
  "vb7:23.7_0": "So taṁ nimittaṁ āsevati bhāveti bahulīkaroti, svāvatthitaṁ vavatthapeti.",
  "vb7:23.8_0": "So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā bahiddhā dhammesu cittaṁ upasaṁharati.",
  "vb7:24.1_0": "Kathañca bhikkhu bahiddhā dhammesu dhammānupassī viharati?",
  "vb7:24.2_0": "Idha bhikkhu santaṁ vāssa kāmacchandaṁ “atthissa kāmacchando”ti pajānāti,",
  "vb7:24.2_1": "asantaṁ vāssa kāmacchandaṁ “natthissa kāmacchando”ti pajānāti,",
  "vb7:24.2_2": "yathā ca anuppannassa kāmacchandassa uppādo hoti tañca pajānāti,",
  "vb7:24.2_3": "yathā ca uppannassa kāmacchandassa pahānaṁ hoti tañca pajānāti,",
  "vb7:24.2_4": "yathā ca pahīnassa kāmacchandassa āyatiṁ anuppādo hoti tañca pajānāti.",
  "vb7:24.3_0": "Santaṁ vāssa byāpādaṁ …pe…",
  "vb7:24.4_0": "santaṁ vāssa thinamiddhaṁ …pe…",
  "vb7:24.5_0": "santaṁ vāssa uddhaccakukkuccaṁ …pe…",
  "vb7:24.6_0": "santaṁ vāssa vicikicchaṁ “atthissa vicikicchā”ti pajānāti,",
  "vb7:24.6_1": "asantaṁ vāssa vicikicchaṁ “natthissa vicikicchā”ti pajānāti,",
  "vb7:24.6_2": "yathā ca anuppannāya vicikicchāya uppādo hoti tañca pajānāti,",
  "vb7:24.6_3": "yathā ca uppannāya vicikicchāya pahānaṁ hoti tañca pajānāti,",
  "vb7:24.6_4": "yathā ca pahīnāya vicikicchāya āyatiṁ anuppādo hoti tañca pajānāti.",
  "vb7:25.1_0": "Santaṁ vāssa satisambojjhaṅgaṁ “atthissa satisambojjhaṅgo”ti pajānāti,",
  "vb7:25.1_1": "asantaṁ vāssa satisambojjhaṅgaṁ “natthissa satisambojjhaṅgo”ti pajānāti,",
  "vb7:25.1_2": "yathā ca anuppannassa satisambojjhaṅgassa uppādo hoti tañca pajānāti,",
  "vb7:25.1_3": "yathā ca uppannassa satisambojjhaṅgassa bhāvanāya pāripūrī hoti tañca pajānāti.",
  "vb7:25.2_0": "Santaṁ vāssa dhammavicayasambojjhaṅgaṁ …pe…",
  "vb7:25.3_0": "santaṁ vāssa vīriyasambojjhaṅgaṁ …pe…",
  "vb7:25.4_0": "santaṁ vāssa pītisambojjhaṅgaṁ …pe…",
  "vb7:25.5_0": "santaṁ vāssa passaddhisambojjhaṅgaṁ …pe…",
  "vb7:25.6_0": "santaṁ vāssa samādhisambojjhaṅgaṁ …pe…",
  "vb7:25.7_0": "santaṁ vāssa upekkhāsambojjhaṅgaṁ “atthissa upekkhāsambojjhaṅgo”ti pajānāti,",
  "vb7:25.7_1": "asantaṁ vāssa upekkhāsambojjhaṅgaṁ “natthissa upekkhāsambojjhaṅgo”ti pajānāti,",
  "vb7:25.7_2": "yathā ca anuppannassa upekkhāsambojjhaṅgassa uppādo hoti tañca pajānāti,",
  "vb7:25.7_3": "yathā ca uppannassa upekkhāsambojjhaṅgassa bhāvanāya pāripūrī hoti tañca pajānāti.",
  "vb7:25.8_0": "So taṁ nimittaṁ āsevati bhāveti bahulīkaroti, svāvatthitaṁ vavatthapeti.",
  "vb7:25.9_0": "So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā ajjhattabahiddhā dhammesu cittaṁ upasaṁharati.",
  "vb7:26.1_0": "Kathañca bhikkhu ajjhattabahiddhā dhammesu dhammānupassī viharati?",
  "vb7:26.2_0": "Idha bhikkhu santaṁ vā kāmacchandaṁ “atthi kāmacchando”ti pajānāti,",
  "vb7:26.2_1": "asantaṁ vā kāmacchandaṁ “natthi kāmacchando”ti pajānāti,",
  "vb7:26.2_2": "yathā ca anuppannassa kāmacchandassa uppādo hoti tañca pajānāti,",
  "vb7:26.2_3": "yathā ca uppannassa kāmacchandassa pahānaṁ hoti tañca pajānāti,",
  "vb7:26.2_4": "yathā ca pahīnassa kāmacchandassa āyatiṁ anuppādo hoti tañca pajānāti.",
  "vb7:26.3_0": "Santaṁ vā byāpādaṁ …pe…",
  "vb7:26.4_0": "santaṁ vā thinamiddhaṁ …pe…",
  "vb7:26.5_0": "santaṁ vā uddhaccakukkuccaṁ …pe…",
  "vb7:26.6_0": "santaṁ vā vicikicchaṁ “atthi vicikicchā”ti pajānāti,",
  "vb7:26.6_1": "asantaṁ vā vicikicchaṁ “natthi vicikicchā”ti pajānāti,",
  "vb7:26.6_2": "yathā ca anuppannāya vicikicchāya uppādo hoti tañca pajānāti,",
  "vb7:26.6_3": "yathā ca uppannāya vicikicchāya pahānaṁ hoti tañca pajānāti,",
  "vb7:26.6_4": "yathā ca pahīnāya vicikicchāya āyatiṁ anuppādo hoti tañca pajānāti.",
  "vb7:27.1_0": "Santaṁ vā satisambojjhaṅgaṁ “atthi satisambojjhaṅgo”ti pajānāti,",
  "vb7:27.1_1": "asantaṁ vā satisambojjhaṅgaṁ “natthi satisambojjhaṅgo”ti pajānāti,",
  "vb7:27.1_2": "yathā ca anuppannassa satisambojjhaṅgassa uppādo hoti tañca pajānāti,",
  "vb7:27.1_3": "yathā ca uppannassa satisambojjhaṅgassa bhāvanāya pāripūrī hoti tañca pajānāti.",
  "vb7:27.2_0": "Santaṁ vā dhammavicayasambojjhaṅgaṁ …pe…",
  "vb7:27.3_0": "santaṁ vā vīriyasambojjhaṅgaṁ …pe…",
  "vb7:27.4_0": "santaṁ vā pītisambojjhaṅgaṁ …pe…",
  "vb7:27.5_0": "santaṁ vā passaddhisambojjhaṅgaṁ …pe…",
  "vb7:27.6_0": "santaṁ vā samādhisambojjhaṅgaṁ …pe…",
  "vb7:27.7_0": "santaṁ vā upekkhāsambojjhaṅgaṁ “atthi upekkhāsambojjhaṅgo”ti pajānāti,",
  "vb7:27.7_1": "asantaṁ vā upekkhāsambojjhaṅgaṁ “natthi upekkhāsambojjhaṅgo”ti pajānāti,",
  "vb7:27.7_2": "yathā ca anuppannassa upekkhāsambojjhaṅgassa uppādo hoti tañca pajānāti,",
  "vb7:27.7_3": "yathā ca uppannassa upekkhāsambojjhaṅgassa bhāvanāya pāripūrī hoti tañca pajānāti.",
  "vb7:27.8_0": "Evaṁ bhikkhu ajjhattabahiddhā dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "vb7:28.1_0": "“Anupassī”ti.",
  "vb7:28.2_0": "Tattha katamā anupassanā?",
  "vb7:28.3_0": "Yā paññā pajānanā …pe… amoho dhammavicayo sammādiṭṭhi—",
  "vb7:28.4_0": "ayaṁ vuccati “anupassanā”.",
  "vb7:28.5_0": "Imāya anupassanāya upeto hoti samupeto upāgato samupāgato upapanno sampanno samannāgato.",
  "vb7:28.6_0": "Tena vuccati “anupassī”ti.",
  "vb7:29.1_0": "“Viharatī”ti.",
  "vb7:29.2_0": "Iriyati vattati pāleti yapeti yāpeti carati viharati.",
  "vb7:29.3_0": "Tena vuccati “viharatī”ti.",
  "vb7:30.1_0": "“Ātāpī”ti.",
  "vb7:30.2_0": "Tattha katamo ātāpo?",
  "vb7:30.3_0": "Yo cetasiko vīriyārambho …pe… sammāvāyāmo—",
  "vb7:30.4_0": "ayaṁ vuccati “ātāpo”.",
  "vb7:30.5_0": "Iminā ātāpena upeto hoti …pe… samannāgato.",
  "vb7:30.6_0": "Tena vuccati “ātāpī”ti.",
  "vb7:31.1_0": "“Sampajāno”ti.",
  "vb7:31.2_0": "Tattha katamaṁ sampajaññaṁ?",
  "vb7:31.3_0": "Yā paññā pajānanā …pe… amoho dhammavicayo sammādiṭṭhi—",
  "vb7:31.4_0": "idaṁ vuccati “sampajaññaṁ”.",
  "vb7:31.5_0": "Iminā sampajaññena upeto hoti …pe… samannāgato.",
  "vb7:31.6_0": "Tena vuccati “sampajāno”ti.",
  "vb7:32.1_0": "“Satimā”ti.",
  "vb7:32.2_0": "Tattha katamā sati?",
  "vb7:32.3_0": "Yā sati anussati …pe… sammāsati—",
  "vb7:32.4_0": "ayaṁ vuccati “sati”.",
  "vb7:32.5_0": "Imāya satiyā upeto hoti …pe… samannāgato.",
  "vb7:32.6_0": "Tena vuccati “satimā”ti.",
  "vb7:33.1_0": "“Vineyya loke abhijjhādomanassan”ti.",
  "vb7:33.2_0": "Tattha katamo loko?",
  "vb7:33.3_0": "Teva dhammā loko.",
  "vb7:33.4_0": "Pañcapi upādānakkhandhā loko.",
  "vb7:33.5_0": "Ayaṁ vuccati “loko”.",
  "vb7:33.6_0": "Tattha katamā abhijjhā?",
  "vb7:33.7_0": "Yo rāgo sārāgo …pe… cittassa sārāgo—",
  "vb7:33.8_0": "ayaṁ vuccati “abhijjhā”.",
  "vb7:33.9_0": "Tattha katamaṁ domanassaṁ?",
  "vb7:33.10_0": "Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā—",
  "vb7:33.11_0": "idaṁ vuccati “domanassaṁ”.",
  "vb7:33.12_0": "Iti ayañca abhijjhā idañca domanassaṁ imamhi loke vinītā honti paṭivinītā santā samitā vūpasantā atthaṅgatā abbhatthaṅgatā appitā byappitā sositā visositā byantīkatā.",
  "vb7:33.13_0": "Tena vuccati “vineyya loke abhijjhādomanassan”ti.",
  "vb7:34.1_0": "Dhammānupassanāniddeso.",
  "vb7:34.2_0": "Suttantabhājanīyaṁ.",
  "vb7:35.0_0": "2. Abhidhammabhājanīya",
  "vb7:35.1_0": "Cattāro satipaṭṭhānā—",
  "vb7:35.2_0": "idha bhikkhu kāye kāyānupassī viharati,",
  "vb7:35.2_1": "vedanāsu vedanānupassī viharati, citte cittānupassī viharati,",
  "vb7:35.2_2": "dhammesu dhammānupassī viharati.",
  "vb7:36.1_0": "Kathañca bhikkhu kāye kāyānupassī viharati?",
  "vb7:36.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ kāye kāyānupassī,",
  "vb7:36.2_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:36.3_0": "idaṁ vuccati “satipaṭṭhānaṁ”.",
  "vb7:36.4_0": "Avasesā dhammā satipaṭṭhānasampayuttā.",
  "vb7:37.1_0": "Kathañca bhikkhu vedanāsu vedanānupassī viharati?",
  "vb7:37.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ vedanāsu vedanānupassī,",
  "vb7:37.2_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:37.3_0": "idaṁ vuccati “satipaṭṭhānaṁ”.",
  "vb7:37.4_0": "Avasesā dhammā satipaṭṭhānasampayuttā.",
  "vb7:38.1_0": "Kathañca bhikkhu citte cittānupassī viharati?",
  "vb7:38.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ citte cittānupassī,",
  "vb7:38.2_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:38.3_0": "idaṁ vuccati “satipaṭṭhānaṁ”.",
  "vb7:38.4_0": "Avasesā dhammā satipaṭṭhānasampayuttā.",
  "vb7:39.1_0": "Kathañca bhikkhu dhammesu dhammānupassī viharati?",
  "vb7:39.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ dhammesu dhammānupassī,",
  "vb7:39.2_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:39.3_0": "idaṁ vuccati “satipaṭṭhānaṁ”.",
  "vb7:39.4_0": "Avasesā dhammā satipaṭṭhānasampayuttā.",
  "vb7:40.1_0": "Tattha katamaṁ satipaṭṭhānaṁ?",
  "vb7:40.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ dhammesu dhammānupassī,",
  "vb7:40.2_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:40.3_0": "idaṁ vuccati “satipaṭṭhānaṁ”.",
  "vb7:40.4_0": "Avasesā dhammā satipaṭṭhānasampayuttā.",
  "vb7:41.1_0": "Cattāro satipaṭṭhānā—",
  "vb7:41.2_0": "idha bhikkhu kāye kāyānupassī viharati,",
  "vb7:41.2_1": "vedanāsu vedanānupassī viharati, citte cittānupassī viharati,",
  "vb7:41.2_2": "dhammesu dhammānupassī viharati.",
  "vb7:42.1_0": "Kathañca bhikkhu kāye kāyānupassī viharati?",
  "vb7:42.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ,",
  "vb7:42.2_1": "tasmiṁ samaye phasso hoti …pe… avikkhepo hoti.",
  "vb7:42.3_0": "Ime dhammā kusalā.",
  "vb7:42.4_0": "Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ kāye kāyānupassī,",
  "vb7:42.4_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:42.5_0": "idaṁ vuccati “satipaṭṭhānaṁ”.",
  "vb7:42.6_0": "Avasesā dhammā satipaṭṭhānasampayuttā.",
  "vb7:43.1_0": "Kathañca bhikkhu vedanāsu vedanānupassī viharati?",
  "vb7:43.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ,",
  "vb7:43.2_1": "tasmiṁ samaye phasso hoti …pe… avikkhepo hoti.",
  "vb7:43.3_0": "Ime dhammā kusalā.",
  "vb7:43.4_0": "Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ vedanāsu vedanānupassī,",
  "vb7:43.4_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:43.5_0": "idaṁ vuccati “satipaṭṭhānaṁ”.",
  "vb7:43.6_0": "Avasesā dhammā satipaṭṭhānasampayuttā.",
  "vb7:44.1_0": "Kathañca bhikkhu citte cittānupassī viharati?",
  "vb7:44.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ,",
  "vb7:44.2_1": "tasmiṁ samaye phasso hoti …pe… avikkhepo hoti.",
  "vb7:44.3_0": "Ime dhammā kusalā.",
  "vb7:44.4_0": "Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ citte cittānupassī,",
  "vb7:44.4_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:44.5_0": "idaṁ vuccati “satipaṭṭhānaṁ”.",
  "vb7:44.6_0": "Avasesā dhammā satipaṭṭhānasampayuttā.",
  "vb7:45.1_0": "Kathañca bhikkhu dhammesu dhammānupassī viharati?",
  "vb7:45.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ,",
  "vb7:45.2_1": "tasmiṁ samaye phasso hoti …pe… avikkhepo hoti.",
  "vb7:45.3_0": "Ime dhammā kusalā.",
  "vb7:45.4_0": "Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ dhammesu dhammānupassī,",
  "vb7:45.4_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:45.5_0": "idaṁ vuccati “satipaṭṭhānaṁ”.",
  "vb7:45.6_0": "Avasesā dhammā satipaṭṭhānasampayuttā.",
  "vb7:46.1_0": "Tattha katamaṁ satipaṭṭhānaṁ?",
  "vb7:46.2_0": "Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ,",
  "vb7:46.2_1": "tasmiṁ samaye phasso hoti …pe… avikkhepo hoti.",
  "vb7:46.3_0": "Ime dhammā kusalā.",
  "vb7:46.4_0": "Tasseva lokuttarassa kusalassa jhānassa katattā bhāvitattā vipākaṁ vivicceva kāmehi …pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ,",
  "vb7:46.4_1": "yā tasmiṁ samaye sati anussati sammāsati satisambojjhaṅgo maggaṅgaṁ maggapariyāpannaṁ—",
  "vb7:46.5_0": "idaṁ vuccati “satipaṭṭhānaṁ”.",
  "vb7:46.6_0": "Avasesā dhammā satipaṭṭhānasampayuttā.",
  "vb7:47.1_0": "Abhidhammabhājanīyaṁ.",
  "vb7:48.0_0": "3. Pañhāpucchaka",
  "vb7:48.1_0": "Cattāro satipaṭṭhānā—",
  "vb7:48.2_0": "idha bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ,",
  "vb7:48.2_1": "vedanāsu vedanānupassī viharati ātāpī sampajāno satimā vineyya loke abhijjhādomanassaṁ,",
  "vb7:48.2_2": "citte cittānupassī viharati ātāpī sampajāno satimā vineyya loke abhijjhādomanassaṁ,",
  "vb7:48.2_3": "dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "vb7:49.1_0": "Catunnaṁ satipaṭṭhānānaṁ kati kusalā, kati akusalā,",
  "vb7:49.1_1": "kati abyākatā …pe… kati saraṇā, kati araṇā?",
  "vb7:50.0_0": "3.1. Tika",
  "vb7:50.1_0": "Siyā kusalā, siyā abyākatā …pe….",
  "vb7:50.2_0": "Siyā sukhāya vedanāya sampayuttā,",
  "vb7:50.2_1": "siyā adukkhamasukhāya vedanāya sampayuttā.",
  "vb7:50.3_0": "Siyā vipākā siyā vipākadhammadhammā.",
  "vb7:50.4_0": "Anupādinnaanupādāniyā.",
  "vb7:50.5_0": "Asaṅkiliṭṭhaasaṅkilesikā.",
  "vb7:50.6_0": "Siyā savitakkasavicārā, siyā avitakkavicāramattā, siyā avitakkaavicārā.",
  "vb7:50.7_0": "Siyā pītisahagatā, siyā sukhasahagatā, siyā upekkhāsahagatā.",
  "vb7:50.8_0": "Neva dassanena na bhāvanāya pahātabbā.",
  "vb7:50.9_0": "Neva dassanena na bhāvanāya pahātabbahetukā.",
  "vb7:50.10_0": "Siyā apacayagāmino,",
  "vb7:50.10_1": "siyā nevācayagāmināpacayagāmino.",
  "vb7:50.11_0": "Siyā sekkhā, siyā asekkhā.",
  "vb7:50.12_0": "Appamāṇā.",
  "vb7:50.13_0": "Appamāṇārammaṇā.",
  "vb7:50.14_0": "Paṇītā.",
  "vb7:50.15_0": "Siyā sammattaniyatā, siyā aniyatā.",
  "vb7:50.16_0": "Na maggārammaṇā, siyā maggahetukā, siyā maggādhipatino,",
  "vb7:50.16_1": "siyā na vattabbā “maggahetukā”tipi, “maggādhipatino”tipi.",
  "vb7:50.17_0": "Siyā uppannā, siyā anuppannā, siyā uppādino.",
  "vb7:50.18_0": "Siyā atītā, siyā anāgatā, siyā paccuppannā.",
  "vb7:50.19_0": "Na vattabbā “atītārammaṇā”tipi, “anāgatārammaṇā”tipi, “paccuppannārammaṇā”tipi.",
  "vb7:50.20_0": "Siyā ajjhattā, siyā bahiddhā, siyā ajjhattabahiddhā.",
  "vb7:50.21_0": "Bahiddhārammaṇā.",
  "vb7:50.22_0": "Anidassanaappaṭighā.",
  "vb7:51.0_0": "3.2. Duka",
  "vb7:51.1_0": "Na hetū.",
  "vb7:51.2_0": "Sahetukā.",
  "vb7:51.3_0": "Hetusampayuttā.",
  "vb7:51.4_0": "Na vattabbā hetū ceva sahetukā cāti, sahetukā ceva na ca hetū.",
  "vb7:51.5_0": "Na vattabbā hetū ceva hetusampayuttā cāti,",
  "vb7:51.5_1": "hetusampayuttā ceva na ca hetū.",
  "vb7:51.6_0": "Na hetū sahetukā.",
  "vb7:52.1_0": "Sappaccayā.",
  "vb7:52.2_0": "Saṅkhatā.",
  "vb7:52.3_0": "Anidassanā.",
  "vb7:52.4_0": "Appaṭighā.",
  "vb7:52.5_0": "Arūpā.",
  "vb7:52.6_0": "Lokuttarā.",
  "vb7:52.7_0": "Kenaci viññeyyā, kenaci na viññeyyā.",
  "vb7:52.8_0": "No āsavā.",
  "vb7:52.9_0": "Anāsavā.",
  "vb7:52.10_0": "Āsavavippayuttā.",
  "vb7:52.11_0": "Na vattabbā “āsavā ceva sāsavā cā”tipi,",
  "vb7:52.11_1": "“sāsavā ceva no ca āsavā”tipi.",
  "vb7:52.12_0": "Na vattabbā “āsavā ceva āsavasampayuttā cā”tipi,",
  "vb7:52.12_1": "“āsavasampayuttā ceva no ca āsavā”tipi.",
  "vb7:52.13_0": "Āsavavippayuttā.",
  "vb7:52.14_0": "Anāsavā.",
  "vb7:52.15_0": "No saṁyojanā …pe…",
  "vb7:52.16_0": "no ganthā …pe…",
  "vb7:52.17_0": "no oghā …pe…",
  "vb7:52.18_0": "no yogā …pe…",
  "vb7:52.19_0": "no nīvaraṇā …pe…",
  "vb7:52.20_0": "no parāmāsā …pe…",
  "vb7:52.21_0": "sārammaṇā.",
  "vb7:52.22_0": "No cittā.",
  "vb7:52.23_0": "Cetasikā.",
  "vb7:52.24_0": "Cittasampayuttā.",
  "vb7:52.25_0": "Cittasaṁsaṭṭhā.",
  "vb7:52.26_0": "Cittasamuṭṭhānā.",
  "vb7:52.27_0": "Cittasahabhuno.",
  "vb7:52.28_0": "Cittānuparivattino.",
  "vb7:52.29_0": "Cittasaṁsaṭṭhasamuṭṭhānā.",
  "vb7:52.30_0": "Cittasaṁsaṭṭhasamuṭṭhānasahabhuno.",
  "vb7:52.31_0": "Cittasaṁsaṭṭhasamuṭṭhānānuparivattino.",
  "vb7:52.32_0": "Bāhirā.",
  "vb7:52.33_0": "No upādā.",
  "vb7:52.34_0": "Anupādinnā.",
  "vb7:52.35_0": "No upādānā …pe…",
  "vb7:52.36_0": "no kilesā …pe…",
  "vb7:52.37_0": "na dassanena pahātabbā, na bhāvanāya pahātabbā.",
  "vb7:52.38_0": "Na dassanena pahātabbahetukā.",
  "vb7:52.39_0": "Na bhāvanāya pahātabbahetukā.",
  "vb7:53.1_0": "Siyā savitakkā, siyā avitakkā.",
  "vb7:53.2_0": "Siyā savicārā, siyā avicārā.",
  "vb7:53.3_0": "Siyā sappītikā, siyā appītikā.",
  "vb7:53.4_0": "Siyā pītisahagatā, siyā na pītisahagatā.",
  "vb7:53.5_0": "Siyā sukhasahagatā, siyā na sukhasahagatā.",
  "vb7:53.6_0": "Siyā upekkhāsahagatā, siyā na upekkhāsahagatā.",
  "vb7:53.7_0": "Na kāmāvacarā.",
  "vb7:53.8_0": "Na rūpāvacarā.",
  "vb7:53.9_0": "Na arūpāvacarā.",
  "vb7:53.10_0": "Apariyāpannā.",
  "vb7:53.11_0": "Siyā niyyānikā, siyā aniyyānikā.",
  "vb7:53.12_0": "Siyā niyatā, siyā aniyatā.",
  "vb7:53.13_0": "Anuttarā.",
  "vb7:53.14_0": "Araṇāti.",
  "vb7:54.1_0": "Pañhāpucchakaṁ.",
  "vb7:55.1_0": "Satipaṭṭhānavibhaṅgo niṭṭhito."
}