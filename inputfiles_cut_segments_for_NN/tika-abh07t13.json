{
  "tika-abh07t13:0_0": "5. Vīthimuttaparicchedavaṇṇanā",
  "tika-abh07t13:1_0": "1.",
  "tika-abh07t13:1_1": "Ettāvatā vīthisaṅgahaṁ dassetvā idāni vīthimuttasaṅgahaṁ dassetumārabhanto āha ‘‘vīthicittavaseneva’’ntyādi.",
  "tika-abh07t13:1_2": "Evaṁ yathāvuttanayena vīthicittavasena pavattiyaṁ paṭisandhito aparabhāge cutipariyosānaṁ pavattisaṅgaho nāma saṅgaho udīrito,",
  "tika-abh07t13:1_3": "idāni tadanantaraṁ sandhiyaṁ paṭisandhikāle,",
  "tika-abh07t13:1_4": "tadāsannatāya taṁgahaṇeneva gahitacutikāle ca pavattisaṅgaho vuccatīti yojanā.",
  "tika-abh07t13:2_0": "Bhūmicatukkavaṇṇanā",
  "tika-abh07t13:3_0": "3.",
  "tika-abh07t13:3_1": "Puññasammatā ayā yebhuyyena apagatoti apāyo,",
  "tika-abh07t13:3_2": "soyeva bhūmi bhavanti ettha sattāti apāyabhūmi.",
  "tika-abh07t13:3_3": "Anekavidhasampattiadhiṭṭhānatāya sobhanā gantabbato upapajjitabbato gatīti sugati,",
  "tika-abh07t13:3_4": "kāmataṇhāsahacaritā sugati kāmasugati,",
  "tika-abh07t13:3_5": "sāyeva bhūmīti kāmasugatibhūmi. Evaṁ sesesupi.",
  "tika-abh07t13:4_0": "4.",
  "tika-abh07t13:4_1": "Ayato sukhato niggatoti nirayo. Tiro añcitāti tiracchānā, tesaṁ yoni tiracchānayoni.",
  "tika-abh07t13:4_2": "Yavanti tāya sattā amissitāpi samānajātitāya missitā viya hontīti yoni.",
  "tika-abh07t13:4_3": "Sā pana atthato khandhānaṁ pavattiviseso.",
  "tika-abh07t13:4_4": "Pakaṭṭhena sukhato itā gatāti petā,",
  "tika-abh07t13:4_5": "nijjhāmataṇhikādibhedānaṁ petānaṁ visayo pettivisayo.",
  "tika-abh07t13:4_6": "Ettha pana tiracchānayonipettivisayaggahaṇena khandhānaṁyeva gahaṇaṁ tesaṁ tādisassa paricchinnokāsassa abhāvato.",
  "tika-abh07t13:4_7": "Yattha vā te araññapabbatapādādike nibaddhavāsaṁ vasanti,",
  "tika-abh07t13:4_8": "tādisassa ṭhānassa vasena okāsopi gahetabbo.",
  "tika-abh07t13:4_9": "Na suranti issariyakīḷādīhi na dibbantīti asurā, petāsurā.",
  "tika-abh07t13:4_10": "Itare pana na surā surappaṭipakkhāti asurā,",
  "tika-abh07t13:4_11": "idha ca petāsurānameva gahaṇaṁ itaresaṁ tāvatiṁsesu gahaṇassa icchitattā. Tathā hi vuttaṁ ācariyena –",
  "tika-abh07t13:5_0": "‘‘Tāvatiṁsesu devesu, vepacittāsurā gatā’’ti; (Nāma. pari. 438);",
  "tika-abh07t13:6_0": "5.",
  "tika-abh07t13:6_1": "Satisūrabhāvabrahmacariyayogyatādiguṇehi ukkaṭṭhamanatāya mano ussannaṁ etesanti manussā.",
  "tika-abh07t13:6_2": "Tathā hi paramasatinepakkādippattā buddhādayopi manussabhūtāyeva.",
  "tika-abh07t13:6_3": "Jambudīpavāsino cettha nippariyāyato manussā.",
  "tika-abh07t13:6_4": "Tehi pana samānarūpāditāya saddhiṁ parittadīpavāsīhi itaramahādīpavāsinopi ‘‘manussā’’ti vuccanti.",
  "tika-abh07t13:6_5": "Lokiyā pana ‘‘manuno ādikhattiyassa apaccaṁ puttāti manussā’’ti vadanti.",
  "tika-abh07t13:6_6": "Manussānaṁ nivāsabhūtā bhūmi idha manussā. Evaṁ sesesupi.",
  "tika-abh07t13:7_0": "Catūsu mahārājesu bhatti etesaṁ,",
  "tika-abh07t13:7_1": "catunnaṁ vā mahārājānaṁ nivāsaṭṭhānabhūte cātumahārāje bhavāti cātumahārājikā.",
  "tika-abh07t13:7_2": "Māghena māṇavena saddhiṁ tettiṁsa sahapuññakārino ettha nibbattāti taṁsahacaritaṭṭhānaṁ tettiṁsaṁ, tadeva tāvatiṁsaṁ,",
  "tika-abh07t13:7_3": "taṁnivāso etesanti tāvatiṁsāti vadanti.",
  "tika-abh07t13:7_4": "Yasmā pana ‘‘sahassaṁ cātumahārājikānaṁ sahassaṁ tāvatiṁsāna’’nti (a. ni.",
  "tika-abh07t13:7_5": "3.81) vacanato sesacakkavāḷesupi chakāmāvacaradevalokā atthi,",
  "tika-abh07t13:7_6": "tasmā nāmamattameva etaṁ tassa devalokassāti gahetabbaṁ. Dukkhato yātā apayātāti yāmā.",
  "tika-abh07t13:7_7": "Attano sirisampattiyā tusaṁ pītiṁ itā gatāti tusitā.",
  "tika-abh07t13:7_8": "Nimmāne rati etesanti nimmānaratino.",
  "tika-abh07t13:7_9": "Paranimmitesu bhogesu attano vasaṁ vattentīti paranimmitavasavattino.",
  "tika-abh07t13:8_0": "7.",
  "tika-abh07t13:8_1": "Mahābrahmānaṁ paricārikattā tesaṁ parisati bhavāti brahmapārisajjā.",
  "tika-abh07t13:8_2": "Tesaṁ purohitaṭṭhāne ṭhitattā brahmapurohitā.",
  "tika-abh07t13:8_3": "Tehi tehi jhānādīhi guṇavisesehi brūhitā parivuddhāti brahmāno,",
  "tika-abh07t13:8_4": "vaṇṇavantatāya ceva dīghāyukatādīhi ca brahmapārisajjādīhi mahantā brahmānoti mahābrahmāno.",
  "tika-abh07t13:8_5": "Tayopete paṇītaratanapabhāvabhāsitasamānatalavāsino.",
  "tika-abh07t13:9_0": "8.",
  "tika-abh07t13:9_1": "Uparimehi parittā ābhā etesanti parittābhā.",
  "tika-abh07t13:9_2": "Appamāṇā ābhā etesanti appamāṇābhā.",
  "tika-abh07t13:9_3": "Valāhakato vijju viya ito cito ca ābhā sarati nissarati etesaṁ sappītikajjhānanibbattakkhandhasantānattāti ābhassarā.",
  "tika-abh07t13:9_4": "Daṇḍadīpikāya vā acci viya etesaṁ sarīrato ābhā chijjitvā chijjitvā patantī viya sarati nissaratīti ābhassarā.",
  "tika-abh07t13:9_5": "Yathāvuttāya vā pabhāya ābhāsanasīlāti ābhassarā.",
  "tika-abh07t13:9_6": "Etepi tayo paṇītaratanapabhāvabhāsitekatalavāsino.",
  "tika-abh07t13:10_0": "9.",
  "tika-abh07t13:10_1": "Subhāti ekagghanā acalā sarīrābhā vuccati,",
  "tika-abh07t13:10_2": "sā uparibrahmehi parittā etesanti parittasubhā.",
  "tika-abh07t13:10_3": "Appamāṇā subhā etesanti appamāṇasubhā.",
  "tika-abh07t13:10_4": "Pabhāsamudayasaṅkhātehi subhehi kiṇṇā ākiṇṇāti subhakiṇhā.",
  "tika-abh07t13:10_5": "‘‘Subhākiṇṇā’’ti ca vattabbe ā-saddassa rassattaṁ,",
  "tika-abh07t13:10_6": "antimaṇa-kārassa ca ha-kāraṁ katvā ‘‘subhakiṇhā’’ti vuttaṁ.",
  "tika-abh07t13:10_7": "Etepi paṇītaratanapabhāvabhāsitekatalavāsino.",
  "tika-abh07t13:11_0": "10.",
  "tika-abh07t13:11_1": "Jhānappabhāvanibbattaṁ vipulaṁ phalametesanti vehapphalā.",
  "tika-abh07t13:11_2": "Saññāvirāgabhāvanānibbattarūpasantatimattattā natthi saññā,",
  "tika-abh07t13:11_3": "taṁmukhena vuttāvasesā arūpakkhandhā ca etesanti asaññā. Teyeva sattāti asaññasattā.",
  "tika-abh07t13:11_4": "Etepi paṇītaratanapabhāvabhāsitekatalavāsino.",
  "tika-abh07t13:11_5": "Suddhānaṁ anāgāmiarahantānameva āvāsāti suddhāvāsā.",
  "tika-abh07t13:11_6": "Anunayapaṭighābhāvato vā suddho āvāso etesanti suddhāvāsā,",
  "tika-abh07t13:11_7": "tesaṁ nivāsabhūmipi suddhāvāsā.",
  "tika-abh07t13:12_0": "11.",
  "tika-abh07t13:12_1": "Imesu pana paṭhamatalavāsino appakena kālena attano ṭhānaṁ na vijahantīti avihā.",
  "tika-abh07t13:12_2": "Dutiyatalavāsino na kenaci tappantīti atappā.",
  "tika-abh07t13:12_3": "Tatiyatalavāsino paramasundararūpattā sukhena dissantīti sudassā.",
  "tika-abh07t13:12_4": "Catutthatalavāsino suparisuddhadassanattā sukhena passantīti sudassino.",
  "tika-abh07t13:12_5": "Pañcamatalavāsino pana ukkaṭṭhasampattikattā natthi etesaṁ kaniṭṭhabhāvoti akaniṭṭhā.",
  "tika-abh07t13:13_0": "12.",
  "tika-abh07t13:13_1": "Ākāsānañcāyatane pavattā paṭhamāruppavipākabhūtacatukkhandhā eva,",
  "tika-abh07t13:13_2": "tehi paricchinnaokāso vā ākāsānañcāyatanabhūmi. Evaṁ sesesupi.",
  "tika-abh07t13:14_0": "13. Puthujjanā,",
  "tika-abh07t13:14_1": "sotāpannā ca sakadāgāmino cāpi puggalā suddhāvāsesu sabbathā na labbhantīti sambandho.",
  "tika-abh07t13:14_2": "Puthujjanādīnañca paṭikkhepena anāgāmiarahantānameva tattha lābho vutto hoti.",
  "tika-abh07t13:15_0": "14.Sesaṭṭhānesūti suddhāvāsaapāyaasaññivajjitesu sesaṭṭhānesu ariyā, anariyāpi ca labbhanti.",
  "tika-abh07t13:16_0": "Bhūmicatukkavaṇṇanā niṭṭhitā.",
  "tika-abh07t13:17_0": "Paṭisandhicatukkavaṇṇanā",
  "tika-abh07t13:18_0": "16.Okkantikkhaṇeti paṭisandhikkhaṇe.",
  "tika-abh07t13:19_0": "17. Jātiyā andho jaccandho.",
  "tika-abh07t13:19_1": "Kiñcāpi jātikkhaṇe aṇḍajajalābujā sabbepi acakkhukāva .",
  "tika-abh07t13:19_2": "Tathāpi cakkhādiuppajjanārahakālepi cakkhuppattivibandhakakammappaṭibāhitasāmatthiyena dinnapaṭisandhinā,",
  "tika-abh07t13:19_3": "itarenapi vā kammena anuppādetabbacakkhuko satto jaccandho nāma.",
  "tika-abh07t13:19_4": "Apare pana ‘‘jaccandhoti pasūtiyaṁyeva andho,",
  "tika-abh07t13:19_5": "mātukucchiyaṁ andho hutvā nikkhantoti attho,",
  "tika-abh07t13:19_6": "tena duhetukatihetukānaṁ mātukucchiyaṁ cakkhussa avipajjanaṁ siddha’’nti vadanti.",
  "tika-abh07t13:19_7": "Jaccandhādīnanti ettha ādiggahaṇena jaccabadhirajaccamūgajaccajaḷajaccummattakapaṇḍakaubhatobyañjanakanapuṁsakamammādīnaṁ saṅgaho.",
  "tika-abh07t13:19_8": "Apare pana ‘‘ekacce ahetukapaṭisandhikā avikalindriyā hutvā thokaṁ vicāraṇapakatikā honti,",
  "tika-abh07t13:19_9": "tādisānampi ādisaddena saṅgaho’’ti vadanti.",
  "tika-abh07t13:19_10": "Bhummadeve sitā nissitā taggatikattāti bhummassitā.",
  "tika-abh07t13:19_11": "Sukhasamussayato vinipātāti vinipātikā.",
  "tika-abh07t13:20_0": "18.Sabbatthāpi kāmasugatiyanti devamanussavasena sattavidhāyapi kāmasugatiyaṁ.",
  "tika-abh07t13:21_0": "21.Tesūti yathāvuttapaṭisandhiyuttesu puggalesu, apāyādīsu vā.",
  "tika-abh07t13:21_1": "Āyuppamāṇagaṇanāya niyamo natthi kesañci cirāyukattā, kesañci ciratarāyukattā ca. Tathācāhu –",
  "tika-abh07t13:22_0": "‘‘Āpāyikamanussāyu-",
  "tika-abh07t13:23_0": "Paricchedo na vijjati;",
  "tika-abh07t13:24_0": "Tathā hi kālo mandhātā,",
  "tika-abh07t13:25_0": "Yakkhā keci cirāyuno’’ti. –",
  "tika-abh07t13:26_0": "Apāyesu hi kammameva pamāṇaṁ,",
  "tika-abh07t13:26_1": "tattha nibbattānaṁ yāva kammaṁ nakhīyati. Tāva cavanābhāvato, tathā bhummadevānaṁ.",
  "tika-abh07t13:26_2": "Tesupi hi nibbattā keci sattāhādikālaṁ tiṭṭhanti, keci kappamattampi,",
  "tika-abh07t13:26_3": "tathā manussānampi kadāci tesampi asaṅkhyeyyāyukattā kadāci dasavassāyukattā. ‘‘Yo ciraṁ jīvati, so vassasataṁ jīvati, appaṁ vā bhiyyo (dī. ni. 2.7; saṁ. ni. 1.145; a. ni. 7.74),",
  "tika-abh07t13:26_4": "dutiyaṁ vassasataṁ na pāpuṇātī’’ti idaṁ pana ajjatanakālike sandhāya vuttaṁ.",
  "tika-abh07t13:27_0": "22.Dibbāni pañcavassasatānīti manussānaṁ paññāsa vassāni ekadinaṁ,",
  "tika-abh07t13:27_1": "tadanurūpato māsasaṁvacchare paricchinditvā dibbappamāṇāni pañcavassasatāni āyuppamāṇaṁ hoti. Vuttampi cetaṁ –",
  "tika-abh07t13:28_0": "‘‘Yāni paññāsa vassāni, manussānaṁ dino tahiṁ;",
  "tika-abh07t13:29_0": "Tiṁsarattidivo māso, māsā dvādasa saṁvaccharaṁ;",
  "tika-abh07t13:30_0": "Tena saṁvaccharenāyu, dibbaṁ pañcasataṁ mata’’nti.",
  "tika-abh07t13:31_0": "Manussagaṇanāyāti manussānaṁ saṁvaccharagaṇanāya.",
  "tika-abh07t13:31_1": "Tato catugguṇanti cātumahārājikānaṁ paññāsamānussakavassaparimitaṁ divasaṁ,",
  "tika-abh07t13:31_2": "dibbāni ca pañcavassasatāni diguṇaṁ katvā dibbavassasahassāni tāvatiṁsānaṁ sambhavatīti evaṁ divasasaṁvaccharadiguṇavasena catugguṇaṁ,",
  "tika-abh07t13:31_3": "taṁ pana dibbagaṇanāya vassasahassaṁ,",
  "tika-abh07t13:31_4": "manussagaṇanāya saṭṭhivassasatasahassādhikatikoṭippamāṇaṁ hoti.",
  "tika-abh07t13:31_5": "Tato catugguṇaṁ yāmānanti tāvatiṁsānamāyuppamāṇato vuttanayena catugguṇaṁ, dibbagaṇanāya dvisahassaṁ,",
  "tika-abh07t13:31_6": "manussagaṇanāya cattālīsavassasatasahassādhikā cuddasa vassakoṭiyo honti.",
  "tika-abh07t13:31_7": "Tato catugguṇaṁ tusitānanti dibbāni cattāri vassasahassāni,",
  "tika-abh07t13:31_8": "manussagaṇanāya saṭṭhivassasatasahassādhikā sattapaññāsa vassakoṭiyo.",
  "tika-abh07t13:31_9": "Tato catugguṇaṁ nimmānaratīnanti dibbāni aṭṭhavassasahassāni,",
  "tika-abh07t13:31_10": "manussagaṇanāya dve vassakoṭisatāni cattālīsavassasatasahassādhikā tiṁsa vassakoṭiyo ca.",
  "tika-abh07t13:31_11": "Tato catugguṇaṁ paranimmitavasavattīnanti dibbāni soḷasa vassasahassāni.",
  "tika-abh07t13:32_0": "23.",
  "tika-abh07t13:32_1": "Manussagaṇanaṁ pana sayameva dassento āha ‘‘navasatañcā’’tyādi.",
  "tika-abh07t13:32_2": "Vassānaṁ sambandhi navasataṁ ekavīsa koṭiyo,",
  "tika-abh07t13:32_3": "tathā saṭṭhi ca vassasatasahassāni vasavattīsu āyuppamāṇanti sambandho.",
  "tika-abh07t13:33_0": "25.Dutiyajjhānabhūmiyanti catukkanayavasena vuttaṁ. Tato paraṁ pavattiyaṁ,",
  "tika-abh07t13:33_1": "cavanakāle ca tathārūpameva bhavaṅgacutivasena pavattitvā nirujjhatīti yojanā.",
  "tika-abh07t13:34_0": "29.Tesūti tāhi gahitapaṭisandhikesu brahmesu.",
  "tika-abh07t13:34_1": "Kappassāti asaṅkhyeyyakappassa.",
  "tika-abh07t13:34_2": "Na hi brahmapārisajjādīnaṁ tiṇṇaṁ mahākappavasena āyuparicchedo sambhavati ekakappepi tesaṁ avināsābhāvena paripuṇṇakappe asambhavato. Tathā hesa (visuddhi.",
  "tika-abh07t13:34_3": "2.409) loko sattavāresu agginā vinassati, aṭṭhame vāre udakena, puna sattavāresu agginā,",
  "tika-abh07t13:34_4": "aṭṭhame vāre udakenāti evaṁ aṭṭhasu aṭṭhakesu paripuṇṇesu pacchime vāre vātena vinassati.",
  "tika-abh07t13:34_5": "Tattha paṭhamajjhānatalaṁ upādāya agginā,",
  "tika-abh07t13:34_6": "dutiyatatiyajjhānatalaṁ upādāya udakena,",
  "tika-abh07t13:34_7": "catutthajjhānatalaṁ upādāya vātena vinassati. Vuttampi cetaṁ –",
  "tika-abh07t13:35_0": "‘‘Satta sattagginā vārā, aṭṭhame aṭṭhame dakā;",
  "tika-abh07t13:36_0": "Catusaṭṭhi yadā puṇṇā, eko vāyuvaro siyā.",
  "tika-abh07t13:37_0": "‘‘Agginābhassarā heṭṭhā, āpena subhakiṇhato;",
  "tika-abh07t13:38_0": "Vehapphalato vātena, evaṁ loko vinassatī’’ti. –",
  "tika-abh07t13:39_0": "Tasmā tiṇṇampi paṭhamajjhānatalānaṁ ekakappepi avināsābhāvato sakalakappe tesaṁ sambhavo natthīti asaṅkhyeyyakappavasena tesaṁ āyuparicchedo daṭṭhabbo.",
  "tika-abh07t13:39_1": "Dutiyajjhānāditalato paṭṭhāya pana paripuṇṇassa mahākappassa vasena, na asaṅkhyeyyakappavasena.",
  "tika-abh07t13:39_2": "Asaṅkhyeyyakappoti ca yojanāyāmavitthārato setasāsaparāsito vassasatavassasataccayena ekekabījassa haraṇena sāsaparāsino parikkhayepi akkhayasabhāvassa mahākappassa catutthabhāgo.",
  "tika-abh07t13:39_3": "So pana sattharogadubbhikkhānaṁ aññatarasaṁvaṭṭena bahūsu vināsamupagatesu avasiṭṭhasattasantānappavattakusalakammānubhāvena dasavassato paṭṭhāya anukkamena asaṅkhyeyyāyukappamāṇesu sattesu puna asaddhammasamādānavasena kamena parihāyitvā dasavassāyukesu jātesu rogādīnaṁ aññatarasaṁvaṭṭena sattānaṁ vināsappattiyāva ‘‘ayameko antarakappo’’ti evaṁ paricchinnassa antarakappassa vasena catusaṭṭhiantarakappappamāṇo hoti,",
  "tika-abh07t13:39_4": "‘‘vīsatiantarakappappamāṇo’’ti ca vadanti.",
  "tika-abh07t13:40_0": "45.",
  "tika-abh07t13:40_1": "Ākāsānañcāyatanaṁ upagacchantīti ākāsānañcāyatanūpagā.",
  "tika-abh07t13:41_0": "49.Ekamevāti bhūmito, jātito, sampayuttadhammato, saṅkhārato ca samānameva. Ekajātiyanti ekasmiṁ bhave.",
  "tika-abh07t13:42_0": "Paṭisandhicatukkavaṇṇanā niṭṭhitā.",
  "tika-abh07t13:43_0": "Kammacatukkavaṇṇanā",
  "tika-abh07t13:44_0": "50.",
  "tika-abh07t13:44_1": "Idāni kammacatukkaṁ catūhākārehi dassetuṁ ‘‘janaka’’ntyādi āraddhaṁ, janayatīti janakaṁ.",
  "tika-abh07t13:44_2": "Upatthambhetīti upatthambhakaṁ.",
  "tika-abh07t13:44_3": "Upagantvā pīḷetīti upapīḷakaṁ.",
  "tika-abh07t13:44_4": "Upagantvā ghātetīti upaghātakaṁ.",
  "tika-abh07t13:45_0": "Tattha paṭisandhipavattīsu vipākakaṭattārūpānaṁ nibbattakā kusalākusalacetanā janakaṁ nāma.",
  "tika-abh07t13:45_1": "Sayaṁ vipākaṁ nibbattetuṁ asakkontampi kammantarassa cirataravipākanibbattane paccayabhūtaṁ,",
  "tika-abh07t13:45_2": "vipākasseva vā sukhadukkhabhūtassa vicchedapaccayānuppattiyā,",
  "tika-abh07t13:45_3": "upabrūhanapaccayuppattiyā ca janakasāmatthiyānurūpaṁ ciratarappavattipaccayabhūtaṁ kusalākusalakammaṁ upatthambhakaṁ nāma.",
  "tika-abh07t13:45_4": "Kammantarajanitavipākassa byādhidhātusamatādinimittavibādhanena ciratarappavattivinibandhakaṁ yaṁ kiñci kammaṁ upapīḷakaṁ nāma.",
  "tika-abh07t13:45_5": "Dubbalassa pana kammassa janakasāmatthiyaṁ upahacca vicchedakapaccayuppādanena tassa vipākaṁ paṭibāhitvā sayaṁ vipākanibbattakakammaṁ upaghātakaṁ nāma.",
  "tika-abh07t13:46_0": "Janakopaghātakānañhi ayaṁ viseso – janakaṁ kammantarassa vipākaṁ anupacchinditvāva vipākaṁ janeti,",
  "tika-abh07t13:46_1": "upaghātakaṁ upacchedanapubbakanti idaṁ tāva aṭṭhakathāsu (visuddhi. 2.687; a. ni. aṭṭha. 2.3.34) sanniṭṭhānaṁ.",
  "tika-abh07t13:46_2": "Apare pana ācariyā ‘‘upapīḷakakammaṁ bahvābādhatādipaccayopasaṁhārena kammantarassa vipākaṁ antarantarā vibādhati.",
  "tika-abh07t13:46_3": "Upaghātakaṁ pana taṁ sabbaso upacchinditvā aññassa okāsaṁ deti,",
  "tika-abh07t13:46_4": "na pana sayaṁ vipākanibbattakaṁ.",
  "tika-abh07t13:46_5": "Evañhi janakato imassa viseso supākaṭo’’ti vadanti.",
  "tika-abh07t13:46_6": "Kiccavasenāti jananaupatthambhanaupapīḷanaupacchedanakiccavasena.",
  "tika-abh07t13:47_0": "51.Garukanti mahāsāvajjaṁ,",
  "tika-abh07t13:47_1": "mahānubhāvañca aññena kammena paṭibāhituṁ asakkuṇeyyakammaṁ.",
  "tika-abh07t13:47_2": "Āsannanti maraṇakāle anussaritaṁ, tadā katañca. Āciṇṇanti abhiṇhaso kataṁ ,",
  "tika-abh07t13:47_3": "ekavāraṁ katvāpi vā abhiṇhaso samāsevitaṁ.",
  "tika-abh07t13:47_4": "Kaṭattākammanti garukādibhāvaṁ asampattaṁ katamattatoyeva kammanti vattabbakammaṁ.",
  "tika-abh07t13:48_0": "Tattha kusalaṁ vā hotu akusalaṁ vā,",
  "tika-abh07t13:48_1": "garukāgarukesu yaṁ garukaṁ akusalapakkhe mātughātakādikammaṁ ,",
  "tika-abh07t13:48_2": "kusalapakkhe mahaggatakammaṁ vā,",
  "tika-abh07t13:48_3": "tadeva paṭhamaṁ vipaccati satipi āsannādikamme parittaṁ udakaṁ ottharitvā gacchanto mahogho viya.",
  "tika-abh07t13:48_4": "Tathā hi taṁ ‘‘garuka’’nti vuccati.",
  "tika-abh07t13:48_5": "Tasmiṁ asati dūrāsannesu yaṁ āsannaṁ maraṇakāle anussaritaṁ, tadeva paṭhamaṁ vipaccati,",
  "tika-abh07t13:48_6": "āsannakāle kate vattabbameva natthi.",
  "tika-abh07t13:48_7": "Tasmimpi asati āciṇṇānāciṇṇesu ca yaṁ āciṇṇaṁ susīlyaṁ vā, dussīlyaṁ vā, tadeva paṭhamaṁ vipaccati.",
  "tika-abh07t13:48_8": "Kaṭattākammaṁ pana laddhāsevanaṁ purimānaṁ abhāvena paṭisandhiṁ ākaḍḍhatīti garukaṁ sabbapaṭhamaṁ vipaccati. Garuke asati āsannaṁ, tasmimpi asati āciṇṇaṁ, tasmimpi asati kaṭattākammaṁ.",
  "tika-abh07t13:48_9": "Tenāha ‘‘pākadānapariyāyenā’’ti, vipākadānānukkamenātyattho.",
  "tika-abh07t13:48_10": "Abhidhammāvatārādīsu pana āsannato āciṇṇaṁ paṭhamaṁ vipaccantaṁ katvā vuttaṁ.",
  "tika-abh07t13:48_11": "Yathā pana gogaṇaparipuṇṇassa vajassa dvāre vivaṭe aparabhāge dammagavabalavagavesu santesupi yo vajadvārassa āsanno hoti, antamaso dubbalajaraggavopi,",
  "tika-abh07t13:48_12": "soyeva paṭhamataraṁ nikkhamati,",
  "tika-abh07t13:48_13": "evaṁ garukato aññesu kusalākusalesu santesupi maraṇakālassa āsannattā āsannameva paṭhamaṁ vipākaṁ detīti idha taṁ paṭhamaṁ vuttaṁ.",
  "tika-abh07t13:49_0": "52.",
  "tika-abh07t13:49_1": "Diṭṭhadhammo paccakkhabhūto paccuppanno attabhāvo,",
  "tika-abh07t13:49_2": "tattha veditabbaṁ vipākānubhavanavasenāti diṭṭhadhammavedanīyaṁ.",
  "tika-abh07t13:49_3": "Diṭṭhadhammato anantaraṁ upapajjitvā veditabbaṁ upapajjavedanīyaṁ.",
  "tika-abh07t13:49_4": "Apare apare diṭṭhadhammato aññasmiṁ yattha katthaci attabhāve veditabbaṁ kammaṁ aparāpariyavedanīyaṁ. Ahosi eva kammaṁ , na tassa vipāko ahosi, atthi,",
  "tika-abh07t13:49_5": "bhavissati cāti evaṁ vattabbakammaṁ ahosikammaṁ.",
  "tika-abh07t13:50_0": "Tattha paṭipakkhehi anabhibhūtatāya,",
  "tika-abh07t13:50_1": "paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā hutvā tasmiṁyeva attabhāve phaladāyinī paṭhamajavanacetanā diṭṭhadhammavedanīyaṁ nāma.",
  "tika-abh07t13:50_2": "Sā hi vuttappakārena balavajanasantāne guṇavisesayuttesu upakārānupakāravasappavattiyā,",
  "tika-abh07t13:50_3": "āsevanālābhena appavipākatāya ca itaradvayaṁ viya pavattasantānuparamāpekkhaṁ,",
  "tika-abh07t13:50_4": "okāsalābhāpekkhañca kammaṁ na hotīti idheva pupphamattaṁ viya pavattivipākamattaṁ ahetukaphalaṁ deti.",
  "tika-abh07t13:50_5": "Atthasādhikā pana sattamajavanacetanā sanniṭṭhāpakacetanābhūtā vuttanayena paṭiladdhavisesā anantarattabhāve vipākadāyinī upapajjavedanīyaṁ nāma.",
  "tika-abh07t13:50_6": "Sā ca paṭisandhiṁ datvāva pavattivipākaṁ deti.",
  "tika-abh07t13:50_7": "Paṭisandhiyā pana adinnāya pavattivipākaṁ detīti natthi.",
  "tika-abh07t13:50_8": "Cuti anantarañhi upapajjavedanīyassa okāso.",
  "tika-abh07t13:50_9": "Paṭisandhiyā pana dinnāya jātisatepi pavattivipākaṁ detīti ācariyā.",
  "tika-abh07t13:50_10": "Yathāvuttakaāraṇavirahato diṭṭhadhammavedanīyādibhāvaṁ asampattā ādipariyosānacetanānaṁ majjhe pavattā pañca cetanā vipākadānasabhāvassa anupacchinnattā yadā kadāci okāsalābhe sati paṭisandhipavattīsu vipākaṁ abhinipphādentī aparāpariyavedaniyaṁ nāma.",
  "tika-abh07t13:50_11": "Sakasakakālātītaṁ pana purimakammadvayaṁ,",
  "tika-abh07t13:50_12": "tatiyampi ca saṁsārappavattiyā vocchinnāya ahosikammaṁ nāma.",
  "tika-abh07t13:51_0": "Pākakālavasenāti paccuppanne, tadanantare,",
  "tika-abh07t13:51_1": "yadā kadācīti evaṁ purimānaṁ tiṇṇaṁ yathāparicchinnakālavasena,",
  "tika-abh07t13:51_2": "itarassa taṁkālābhāvavasena ca.",
  "tika-abh07t13:51_3": "Ahosikammassa hi kālātikkamatova taṁ vohāro.",
  "tika-abh07t13:52_0": "53.Pākaṭhānavasenāti paṭisandhiyā vipaccanabhūmivasena.",
  "tika-abh07t13:53_0": "54.",
  "tika-abh07t13:53_1": "Idāni akusalādikammānaṁ kāyakammadvārādivasena pavattiṁ,",
  "tika-abh07t13:53_2": "taṁniddesamukhena ca tesaṁ pāṇātipātādivasena dasavidhādibhedañca dassetuṁ ‘‘tattha akusala’’ntyādi āraddhaṁ.",
  "tika-abh07t13:53_3": "Kāyadvāre pavattaṁ kammaṁ kāyakammaṁ. Evaṁ vacīkammādīni.",
  "tika-abh07t13:54_0": "55.",
  "tika-abh07t13:54_1": "Pāṇassa saṇikaṁ patituṁ adatvā atīva pātanaṁ pāṇātipāto.",
  "tika-abh07t13:54_2": "Kāyavācāhi adinnassa ādānaṁ adinnādānaṁ.",
  "tika-abh07t13:54_3": "Methunavītikkamasaṅkhātesu kāmesu micchā caraṇaṁ kāmesu micchācāro.",
  "tika-abh07t13:55_0": "Tattha pāṇoti vohārato satto, paramatthato jīvitindriyaṁ.",
  "tika-abh07t13:55_1": "Tasmiṁ pāṇe pāṇasaññino jīvitindriyupacchedakappayogasamuṭṭhāpikā vadhakacetanā pāṇātipāto.",
  "tika-abh07t13:55_2": "Parabhaṇḍe tathāsaññino tadādāyakappayogasamuṭṭhāpikā theyyacetanā adinnādānaṁ.",
  "tika-abh07t13:55_3": "Asaddhammasevanavasena kāyadvārappavattā agantabbaṭṭhānavītikkamacetanā kāmesumicchācāro nāma.",
  "tika-abh07t13:55_4": "Surāpānampi ettheva saṅgayhatīti vadanti rasasaṅkhātesu kāmesu micchācārabhāvato.",
  "tika-abh07t13:55_5": "Kāyaviññattisaṅkhāte kāyadvāreti kāyena adhippāyaviññāpanato,",
  "tika-abh07t13:55_6": "sayañca kāyena viññeyyattā kāyaviññattisaṅkhāte abhikkamādijanakacittajavāyodhātvādhikakalāpassa vikārabhūte santhambhanādīnaṁ sahakārīkāraṇabhūte copanakāyabhāvato,",
  "tika-abh07t13:55_7": "kammānaṁ pavattimukhabhāvato ca kāyadvārasaṅkhāte kammadvāre.",
  "tika-abh07t13:56_0": "Kiñcāpi hi taṁtaṁkammasahagatacittuppādeneva sā viññatti janīyati.",
  "tika-abh07t13:56_1": "Tathāpi tassā tathā pavattamānāya taṁsamuṭṭhāpakakammassa kāyakammādivohāro hotīti sā tasseva pavattimukhabhāvena vattuṁ labbhati.",
  "tika-abh07t13:56_2": "‘‘Kāyadvāre vuttito’’ti ettakeyeva vutte ‘‘yadi evaṁ kammadvāravavatthānaṁ na siyā.",
  "tika-abh07t13:56_3": "Kāyadvāre hi pavattaṁ ‘kāyakamma’nti vuccati,",
  "tika-abh07t13:56_4": "kāyakammassa ca pavattimukhabhūtaṁ ‘kāyadvāra’nti.",
  "tika-abh07t13:56_5": "Pāṇātipātādikaṁ pana vācāya āṇāpentassa kāyakammaṁ vacīdvārepi pavattatīti dvārena kammavavatthānaṁ na siyā,",
  "tika-abh07t13:56_6": "tathā musāvādādiṁ kāyavikārena karontassa vacīkammaṁ kāyadvārepi pavattatīti kammena dvāravavatthānampi na siyā’’ti ayaṁ codanā paccupaṭṭheyyāti bāhullavuttiyā vavatthānaṁ dassetuṁ ‘‘bāhullavuttito’’ti vuttaṁ.",
  "tika-abh07t13:56_7": "Kāyakammañhi kāyadvāreyeva bahulaṁ pavattati, appaṁ vacīdvāre,",
  "tika-abh07t13:56_8": "tasmā kāyadvāreyeva bahulaṁ pavattanato kāyakammabhāvo siddho vanacarakādīnaṁ vanacarakādibhāvo viya.",
  "tika-abh07t13:56_9": "Tathā kāyakammameva yebhuyyena kāyadvāre pavattati, na itarāni,",
  "tika-abh07t13:56_10": "tasmā kāyakammassa yebhuyyena ettheva pavattanato kāyakammadvārabhāvo siddho brāhmaṇagāmādīnaṁ brāhmaṇagāmādibhāvo viyāti natthi kammadvāravavatthāne koci vibandhoti ayametthādhippāyo.",
  "tika-abh07t13:57_0": "56. Musāti abhūtaṁ vatthu,",
  "tika-abh07t13:57_1": "taṁ tacchato vadanti etenāti musāvādo.",
  "tika-abh07t13:57_2": "Pisati sāmaggiṁ sañcuṇṇeti vikkhipati,",
  "tika-abh07t13:57_3": "piyabhāvaṁ suññaṁ karotīti vā pisuṇā.",
  "tika-abh07t13:57_4": "Attānampi parampi pharusaṁ karoti,",
  "tika-abh07t13:57_5": "kakaco viya kharasamphassāti vā pharusā. Saṁ sukhaṁ,",
  "tika-abh07t13:57_6": "hitañca phalati visarati vināsetīti samphaṁ, attano,",
  "tika-abh07t13:57_7": "paresañca anupakāraṁ yaṁ kiñci,",
  "tika-abh07t13:57_8": "taṁ palapati etenāti samphappalāpo.",
  "tika-abh07t13:58_0": "Tattha abhūtaṁ vatthuṁ bhūtato paraṁ viññāpetukāmassa tathā viññāpanappayogasamuṭṭhāpikā cetanā musāvādo.",
  "tika-abh07t13:58_1": "So parassa atthabhedakarova kammapatho hoti, itaro kammameva. Paresaṁ bhedakāmatāya,",
  "tika-abh07t13:58_2": "attappiyakāmatāya vā parabhedakaravacīpayogasamuṭṭhāpikā saṁkiliṭṭhacetanā pisuṇavācā,",
  "tika-abh07t13:58_3": "sāpi dvīsu bhinnesuyeva kammapatho.",
  "tika-abh07t13:58_4": "Parassa mammacchedakaravacīpayogasamuṭṭhāpikā ekantapharusacetanā pharusavācā.",
  "tika-abh07t13:58_5": "Na hi cittasaṇhatāya sati pharusavācā nāma hoti.",
  "tika-abh07t13:58_6": "Sītāharaṇādianatthaviññāpanappayogasamuṭṭhāpikā saṁkiliṭṭhacetanā samphappalāpo,",
  "tika-abh07t13:58_7": "so pana parehi tasmiṁ anatthe gahiteyeva kammapatho.",
  "tika-abh07t13:58_8": "Vacīviññattisaṅkhāte vacīdvāreti vācāya adhippāyaṁ viññāpeti,",
  "tika-abh07t13:58_9": "sayañca vācāya viññāyatīti vacīviññattisaṅkhāte vacībhedakarappayogasamuṭṭhāpakacittasamuṭṭhānapathavīdhātvādhikakalāpassa vikārabhūte copanavācābhāvato,",
  "tika-abh07t13:58_10": "kammānaṁ pavattimukhabhāvato ca vacīdvārasaṅkhāte kammadvāre.",
  "tika-abh07t13:58_11": "Bāhullavuttitoti idaṁ vuttanayameva.",
  "tika-abh07t13:59_0": "57.",
  "tika-abh07t13:59_1": "Parasampattiṁ abhimukhaṁ jhāyati lobhavasena cintetīti abhijjhā.",
  "tika-abh07t13:59_2": "Byāpajjati hitasukhaṁ etenāti byāpādo.",
  "tika-abh07t13:59_3": "Micchā viparītato passatīti micchādiṭṭhi.",
  "tika-abh07t13:60_0": "Tattha ‘‘aho vata idaṁ mama siyā’’ti evaṁ parabhaṇḍābhijjhāyanaṁ abhijjhā,",
  "tika-abh07t13:60_1": "sā parabhaṇḍassa attano nāmaneneva kammapatho hoti.",
  "tika-abh07t13:60_2": "‘‘Aho vatāyaṁ satto vinasseyyā’’ti evaṁ manopadoso byāpādo.",
  "tika-abh07t13:60_3": "‘‘Natthi dinna’’ntyādinā nayena viparītadassanaṁ micchādiṭṭhi.",
  "tika-abh07t13:60_4": "Ettha pana natthikaahetukaakiriyadiṭṭhīhiyeva kammapathabhedo.",
  "tika-abh07t13:60_5": "Imesaṁ pana aṅgādivavatthānavasena papañco tattha tattha (dī. ni. aṭṭha. 1.8; dha. sa. aṭṭha. 1 akusalakammapathakathā; pārā. aṭṭha. 2.172) āgatanayena daṭṭhabbo.",
  "tika-abh07t13:60_6": "Aññatrāpi viññattiyāti kāyavacīviññattiṁ vināpi, taṁ asamuṭṭhāpetvāpītyattho.",
  "tika-abh07t13:60_7": "Viññattisamuṭṭhāpakacittasampayuttā cettha abhijjhādayo cetanāpakkhikāva honti.",
  "tika-abh07t13:61_0": "58.Dosamūlenajāyantīti sahajātādipaccayena dosasaṅkhātamūlena,",
  "tika-abh07t13:61_1": "dosamūlakacittena vā jāyanti, na lobhamūlādīhi.",
  "tika-abh07t13:61_2": "Hasamānāpi hi rājāno dosacitteneva pāṇavadhaṁ āṇāpenti,",
  "tika-abh07t13:61_3": "tathā pharusavācābyāpādesupi yathārahaṁ daṭṭhabbaṁ.",
  "tika-abh07t13:61_4": "Micchādassanassa abhinivisitabbavatthūsu lobhapubbaṅgamameva abhinivisanato āha ‘‘micchādiṭṭhi ca lobhamūlenā’’ti.",
  "tika-abh07t13:61_5": "Sesāni cattāripi dvīhi mūlehi sambhavantīti yo tāva abhimataṁ vatthuṁ,",
  "tika-abh07t13:61_6": "anabhimataṁ vā attabandhuparittāṇādippayojanaṁ sandhāya harati,",
  "tika-abh07t13:61_7": "tassa adinnādānaṁ lobhamūlena hoti.",
  "tika-abh07t13:61_8": "Veraniyyātanatthaṁ harantassa dosamūlena.",
  "tika-abh07t13:61_9": "Nītipāṭhakappamāṇato duṭṭhaniggahaṇatthaṁ parasantakaṁ harantānaṁ rājūnaṁ,",
  "tika-abh07t13:61_10": "brāhmaṇānañca ‘‘sabbamidaṁ brāhmaṇānaṁ rājūhi dinnaṁ,",
  "tika-abh07t13:61_11": "tesaṁ pana sabbadubbalabhāvena aññe paribhuñjanti,",
  "tika-abh07t13:61_12": "attasantakameva brāhmaṇā paribhuñjantī’’tyādīni vatvā sakasaññāya evaṁ yaṁ kiñci harantānaṁ,",
  "tika-abh07t13:61_13": "kammaphalasambandhāpavādīnañca mohamūlena.",
  "tika-abh07t13:61_14": "Evaṁ musāvādādīsupi yathārahaṁ yojetabbaṁ.",
  "tika-abh07t13:62_0": "63.",
  "tika-abh07t13:62_1": "Chasu ārammaṇesu tividhakammavasena uppajjamānampetaṁ tividhaniyamena uppajjatīti āha ‘‘tathā dānasīlabhāvanāvasenā’’ti.",
  "tika-abh07t13:62_2": "Dasadhā niddisiyamānānaṁ hi dvinnaṁ, puna dvinnaṁ,",
  "tika-abh07t13:62_3": "tiṇṇañca yathākkamaṁ dānādīsu tīsveva saṅgaho.",
  "tika-abh07t13:62_4": "Kāraṇaṁ panettha parato vakkhāma.",
  "tika-abh07t13:62_5": "Chaḷārammaṇesu pana tividhakammadvāresu ca nesaṁ pavattiyojanā aṭṭhakathādīsu (dha. sa. aṭṭha.",
  "tika-abh07t13:62_6": "156-159) āgatanayena gahetabbā.",
  "tika-abh07t13:63_0": "65. Dīyati etenāti dānaṁ, pariccāgacetanā. Evaṁ sesesupi. Sīlatīti sīlaṁ, kāyavacīkammāni samādahati, sammā ṭhapetītyattho,",
  "tika-abh07t13:63_1": "sīlayati vā upadhāretīti sīlaṁ,",
  "tika-abh07t13:63_2": "upadhāraṇaṁ panettha kusalānaṁ adhiṭṭhānabhāvo.",
  "tika-abh07t13:63_3": "Tathā hi vuttaṁ ‘‘sīle patiṭṭhāyā’’tyādi (saṁ. ni. 1.23, 192).",
  "tika-abh07t13:63_4": "Bhāveti kusale dhamme āsevati vaḍḍheti etāyāti bhāvanā.",
  "tika-abh07t13:63_5": "Apacāyati pūjāvasena sāmīciṁ karoti etenāti apacāyanaṁ.",
  "tika-abh07t13:63_6": "Taṁtaṁkiccakaraṇe byāvaṭassa bhāvo veyyāvaccaṁ.",
  "tika-abh07t13:63_7": "Attano santāne nibbattā patti dīyati etenāti pattidānaṁ.",
  "tika-abh07t13:63_8": "Pattiṁ anumodati etāyāti pattānumodanā.",
  "tika-abh07t13:63_9": "Dhammaṁ suṇanti etenāti dhammassavanaṁ.",
  "tika-abh07t13:63_10": "Dhammaṁ desenti etāyāti dhammadesanā.",
  "tika-abh07t13:63_11": "Diṭṭhiyā ujukaraṇaṁ diṭṭhijukammaṁ.",
  "tika-abh07t13:64_0": "Tattha sānusayasantānavato paresaṁ pūjānuggahakāmatāya attano vijjamānavatthupariccajanavasappavattacetanā dānaṁ nāma, dānavatthupariyesanavasena,",
  "tika-abh07t13:64_1": "dinnassa somanassacittena anussaraṇavasena ca pavattā pubbapacchābhāgacetanā ettheva samodhānaṁ gacchanti.",
  "tika-abh07t13:64_2": "Evaṁ sesesupi yathārahaṁ daṭṭhabbaṁ. Niccasīlādivasena pañca, aṭṭha,",
  "tika-abh07t13:64_3": "dasa vā sīlāni samādiyantassa, paripūrentassa,",
  "tika-abh07t13:64_4": "asamādiyitvāpi sampattakāyavacīduccaritato viramantassa, pabbajantassa,",
  "tika-abh07t13:64_5": "upasampadamāḷake saṁvaraṁ samādiyantassa,",
  "tika-abh07t13:64_6": "catupārisuddhisīlaṁ paripūrentassa ca pavattacetanā sīlaṁ nāma. Cattālīsāya kammaṭṭhānesu,",
  "tika-abh07t13:64_7": "khandhādīsu ca bhūmīsu parikammasammasanavasappavattā appanaṁ appattā gotrabhupariyosānacetanā bhāvanā nāma,",
  "tika-abh07t13:64_8": "niravajjavijjādipariyāpuṇanacetanāpi ettheva samodhānaṁ gacchati.",
  "tika-abh07t13:65_0": "Vayasā,",
  "tika-abh07t13:65_1": "guṇehi ca jeṭṭhānaṁ cīvarādīsu paccāsārahitena asaṁkiliṭṭhajjhāsayena paccuṭṭhānaāsanābhinīhārādividhinā bahumānakaraṇacetanā apacāyanaṁ nāma. Tesameva,",
  "tika-abh07t13:65_2": "gilānānañca yathāvuttajjhāsayena taṁtaṁkiccakaraṇacetanā veyyāvaccaṁ nāma.",
  "tika-abh07t13:65_3": "Attano santāne nibbattassa puññassa parehi sādhāraṇabhāvaṁ paccāsīsanacetanā pattidānaṁ nāma. Parehi dinnassa,",
  "tika-abh07t13:65_4": "adinnassapi vā puññassa maccheramalavinissaṭena cittena abbhānumodanacetanā pattānumodanā nāma .",
  "tika-abh07t13:65_5": "Evamimaṁ dhammaṁ sutvā tattha vuttanayena paṭipajjanto ‘‘lokiyalokuttaraguṇavisesassa bhāgī bhavissāmi,",
  "tika-abh07t13:65_6": "bahussuto vā hutvā paresaṁ dhammadesanādīhi anuggaṇhissāmī’’ti evaṁ attano,",
  "tika-abh07t13:65_7": "paresaṁ vā hitapharaṇavasappavattena asaṁkiliṭṭhajjhāsayena hitūpadesasavanacetanā dhammassavanaṁ nāma,",
  "tika-abh07t13:65_8": "niravajjavijjādisavanacetanāpi ettheva saṅgayhati.",
  "tika-abh07t13:65_9": "Lābhasakkārādinirapekkhatāya yoniso manasi karoto hitūpadesacetanā dhammadesanā nāma,",
  "tika-abh07t13:65_10": "niravajjavijjādiupadisanacetanāpi ettheva saṅgahaṁ gacchati.",
  "tika-abh07t13:65_11": "‘‘Atthi dinna’’ntyādinayappavattasammādassanavasena diṭṭhiyā ujukaraṇaṁ diṭṭhijukammaṁ nāma.",
  "tika-abh07t13:66_0": "Yadi evaṁ ñāṇavippayuttacittuppādassa diṭṭhijukammapuññakiriyabhāvo na labbhatīti?",
  "tika-abh07t13:66_1": "No na labbhati purimapacchimacetanānampi taṁtaṁpuññakiriyāsveva saṅgaṇhanato.",
  "tika-abh07t13:66_2": "Kiñcāpi hi ujukaraṇavelāyaṁ ñāṇasampayuttameva cittaṁ hoti,",
  "tika-abh07t13:66_3": "purimapacchābhāge pana ñāṇavippayuttampi sambhavatīti tassapi diṭṭhijukammabhāvo upapajjatīti alamatippapañcena.",
  "tika-abh07t13:67_0": "Imesu pana dasasu pattidānānumodanā dāne saṅgahaṁ gacchanti taṁsabhāvattā.",
  "tika-abh07t13:67_1": "Dānampi hi issāmaccherānaṁ paṭipakkhaṁ, etepi.",
  "tika-abh07t13:67_2": "Tasmā samānappaṭipakkhatāya ekalakkhaṇattā te dānamayapuññakiriyavatthumhi saṅgayhanti.",
  "tika-abh07t13:67_3": "Apacāyanaveyyāvaccāsīlamayapuññeva saṅgayhanti cārittasīlabhāvato.",
  "tika-abh07t13:67_4": "Desanāsavanadiṭṭhijukā pana kusaladhammāsevanabhāvato bhāvanāmaye saṅgahaṁ gacchantīti (dī. ni. ṭī.",
  "tika-abh07t13:67_5": "3.305) ācariyadhammapālattherena vuttaṁ. Apare pana ‘‘desento,",
  "tika-abh07t13:67_6": "suṇanto ca desanānusārena ñāṇaṁ pesetvā lakkhaṇāni paṭivijjha paṭivijjha deseti, suṇāti ca,",
  "tika-abh07t13:67_7": "tāni ca desanāsavanāni paṭivedhamevāharantīti desanāsavanābhāvanāmaye saṅgahaṁ gacchantī’’ti vadanti.",
  "tika-abh07t13:67_8": "Dhammadānasabhāvato desanā dānamaye saṅgahaṁ gacchatītipi sakkā vattuṁ.",
  "tika-abh07t13:67_9": "Tathā hi vuttaṁ ‘‘sabbadānaṁ dhammadānaṁ jinātī’’ti (dha. pa. 354).",
  "tika-abh07t13:67_10": "Tathā diṭṭhijukammaṁ sabbatthāpi sabbesaṁ niyamanalakkhaṇattā.",
  "tika-abh07t13:67_11": "Dānādīsu hi yaṁ kiñci ‘‘atthi dinna’’ntyādinayappavattāya sammādiṭṭhiyā visodhitaṁ mahapphalaṁ hoti mahānisaṁsaṁ,",
  "tika-abh07t13:67_12": "evañca katvā dīghanikāyaṭṭhakathāyaṁ (dī. ni. aṭṭha. 3.305; dha. sa. aṭṭha.",
  "tika-abh07t13:67_13": "156-159 puññākiriyavatthādikathā) ‘‘diṭṭhijukammaṁ sabbesaṁ niyamalakkhaṇa’’nti vuttaṁ.",
  "tika-abh07t13:67_14": "Evaṁ dānasīlabhāvanāvasena tīsu itaresaṁ saṅgaṇhanato saṅkhepato tividhameva puññakiriyavatthu hotīti daṭṭhabbaṁ,",
  "tika-abh07t13:67_15": "tathā ceva ācariyena heṭṭhā dassitaṁ.",
  "tika-abh07t13:68_0": "67.Manokammameva viññattisamuṭṭhāpakattābhāvena kāyadvārādīsu appavattanato.",
  "tika-abh07t13:68_1": "Tañca rūpāvacarakusalaṁ bhāvanāmayaṁ dānādivasena appavattanato.",
  "tika-abh07t13:68_2": "Appanāppattaṁ pubbabhāgappavattānaṁ kāmāvacarabhāvato.",
  "tika-abh07t13:68_3": "Jhānaṅgabhedenāti paṭipadādibhedato anekavidhattepi aṅgātikkamavasena nibbattajjhānaṅgabhedato pañcavidhaṁ hoti.",
  "tika-abh07t13:69_0": "68.Ārammaṇabhedenāti kasiṇugghāṭimākāsaṁ, ākāsavisayaṁ mano, tadabhāvo,",
  "tika-abh07t13:69_1": "tadālambaṁ viññāṇanti catubbidhanti imesaṁ catunnaṁ ārammaṇānaṁ bhedena.",
  "tika-abh07t13:70_0": "69.Etthāti imesu pākaṭṭhānavasena catubbidhesu kammesu.",
  "tika-abh07t13:70_1": "Uddhaccarahitanti uddhaccasahagatacetanārahitaṁ ekādasavidhaṁ akusalakammaṁ.",
  "tika-abh07t13:70_2": "Kiṁ panettha kāraṇaṁ adhimokkhavirahena sabbadubbalampi vicikicchāsahagataṁ paṭisandhiṁ ākaḍḍhati,",
  "tika-abh07t13:70_3": "adhimokkhasampayogena tato balavantampi uddhaccasahagataṁ nākaḍḍhatīti ? Paṭisandhidānasabhāvābhāvato. Balavaṁ ākaḍḍhati,",
  "tika-abh07t13:70_4": "dubbalaṁ nākaḍḍhatīti hi ayaṁ vicāraṇā paṭisandhidānasabhāvesuyeva.",
  "tika-abh07t13:70_5": "Yassa pana paṭisandhidānasabhāvoyeva natthi,",
  "tika-abh07t13:70_6": "na tassa balavabhāvo paṭisandhiākaḍḍhane kāraṇaṁ.",
  "tika-abh07t13:71_0": "Kathaṁ panetaṁ viññātabbaṁ uddhaccasahagatassa paṭisandhidānasabhāvo natthīti?",
  "tika-abh07t13:71_1": "Dassanenapahātabbesu anāgatattā.",
  "tika-abh07t13:71_2": "Tividhā hi akusalā dassanena pahātabbā, bhāvanāya pahātabbā, siyā dassanena pahātabbā, siyā bhāvanāya pahātabbāti.",
  "tika-abh07t13:71_3": "Tattha diṭṭhisahagatavicikicchāsahagatacittuppādā dassanena pahātabbā nāma paṭhamaṁ nibbānadassanavasena ‘‘dassana’’nti laddhanāmena sotāpattimaggena pahātabbattā.",
  "tika-abh07t13:71_4": "Uddhaccasahagatacittuppādo bhāvanāya pahātabbo nāma aggamaggena pahātabbattā.",
  "tika-abh07t13:71_5": "Uparimaggattayañhi paṭhamamaggena diṭṭhanibbāne bhāvanāvasena pavattanato ‘‘bhāvanā’’ti vuccati.",
  "tika-abh07t13:71_6": "Diṭṭhivippayuttadomanassasahagatacittuppādā pana siyā dassanena pahātabbā,",
  "tika-abh07t13:71_7": "siyā bhāvanāya pahātabbā tesaṁ apāyanibbattakāvatthāya paṭhamamaggena,",
  "tika-abh07t13:71_8": "sesabahalābahalāvatthāya uparimaggehi pahīyamānattā.",
  "tika-abh07t13:71_9": "Tattha siyā dassanena pahātabbampi dassanena pahātabbasāmaññena idha ‘‘dassanena pahātabba’’nti voharanti.",
  "tika-abh07t13:72_0": "Yadi ca uddhaccasahagataṁ paṭisandhiṁ dadeyya,",
  "tika-abh07t13:72_1": "tadā akusalapaṭisandhiyā sugatiyaṁ asambhavato apāyesveva dadeyya.",
  "tika-abh07t13:72_2": "Apāyagamanīyañca avassaṁ dassanena pahātabbaṁ siyā.",
  "tika-abh07t13:72_3": "Itarathā apāyagamanīyassa appahīnattā sekkhānaṁ apāyuppatti āpajjati,",
  "tika-abh07t13:72_4": "na ca panetaṁ yuttaṁ ‘‘catūhapāyehi ca vippamutto (khu. pā. 6.11; su. ni. 234), avinipātadhammo’’ti (pārā. 21; saṁ. ni.",
  "tika-abh07t13:72_5": "5.998) ādivacanehi saha virujjhanato.",
  "tika-abh07t13:72_6": "Sati ca panetassa dassanena pahātabbabhāve ‘‘siyā dassanena pahātabbā’’ti imassa vibhaṅge vattabbaṁ siyā, na ca panetaṁ vuttanti .",
  "tika-abh07t13:72_7": "Atha siyā ‘‘apāyagāminiyo rāgo doso moho tadekaṭṭhā ca kilesā’’ti evaṁ dassanena pahātabbesu vuttattā uddhaccasahagatacetanāya tattha saṅgaho sakkā vattunti. Taṁ na,",
  "tika-abh07t13:72_8": "tassa ekantato bhāvanāya pahātabbabhāvena vuttattā.",
  "tika-abh07t13:72_9": "Vuttañhetaṁ – ‘‘katame dhammā bhāvanāya pahātabbā?",
  "tika-abh07t13:72_10": "Uddhaccasahagato cittuppādo’’ti (dha. sa. 1406),",
  "tika-abh07t13:72_11": "tasmā dassanena pahātabbesu avacanaṁ imassa paṭisandhidānābhāvaṁ sādheti.",
  "tika-abh07t13:72_12": "Nanu ca paṭisambhidāvibhaṅge –",
  "tika-abh07t13:73_0": "‘‘Yasmiṁ samaye akusalaṁ cittaṁ uppannaṁ hoti upekkhāsahagataṁ uddhaccasampayuttaṁ rūpārammaṇaṁ vā…pe… dhammārammaṇaṁ vā,",
  "tika-abh07t13:73_1": "yaṁ yaṁ vā panārabbha tasmiṁ samaye phasso hoti…pe… avikkhepo hoti, ime dhammā akusalā.",
  "tika-abh07t13:73_2": "Imesu dhammesu ñāṇaṁ dhammapaṭisambhidā,",
  "tika-abh07t13:73_3": "tesaṁ vipāke ñāṇaṁ atthapaṭisambhidā’’ti (vibha. 730-731) –",
  "tika-abh07t13:74_0": "Evaṁ uddhaccasahagatacittuppādaṁ uddharitvā tassa vipākopi uddhaṭoti kathamassa paṭisandhidānābhāvo sampaṭicchitabboti?",
  "tika-abh07t13:74_1": "Nāyaṁ paṭisandhidānaṁ sandhāya uddhaṭo.",
  "tika-abh07t13:74_2": "Atha kho pavattivipākaṁ sandhāya. Paṭṭhāne pana –",
  "tika-abh07t13:75_0": "‘‘Sahajātā dassanena pahātabbā cetanā cittasamuṭṭhānānaṁ rūpānaṁ kammapaccayena paccayo,",
  "tika-abh07t13:75_1": "nānākkhaṇikā dassanena pahātabbā cetanā vipākānaṁ khandhānaṁ,",
  "tika-abh07t13:75_2": "kaṭattā ca rūpānaṁ kammapaccayena paccayo’’ti (paṭṭhā. 2.8.89) –",
  "tika-abh07t13:76_0": "Dassanena pahātabbacetanāya eva sahajātanānākkhaṇikakammapaccayabhāvaṁ uddharitvā ‘‘sahajātā bhāvanāya pahātabbā cetanā cittasamuṭṭhānānaṁ rūpānaṁ kammapaccayena paccayo’’ti (paṭṭhā.",
  "tika-abh07t13:76_1": "2.8.89) bhāvanāya pahātabbacetanāya sahajātakammapaccayabhāvova uddhaṭo,",
  "tika-abh07t13:76_2": "na pana nānākkhaṇikakammapaccayabhāvo,",
  "tika-abh07t13:76_3": "na ca nānākkhaṇikakammapaccayaṁ vinā paṭisandhiākaḍḍhanaṁ atthi ,",
  "tika-abh07t13:76_4": "tasmā natthi tassa sabbathāpi paṭisandhidānanti.",
  "tika-abh07t13:76_5": "Yaṁ paneke vadanti ‘‘uddhaccacetanā ubhayavipākampi na deti paṭṭhāne nānākkhaṇikakammapaccayabhāvassa anuddhaṭattā’’ti,",
  "tika-abh07t13:76_6": "taṁ tesaṁ matimattaṁ paṭisambhidāvibhaṅge uddhaccasahagatānampi pavattivipākassa uddhaṭattā,",
  "tika-abh07t13:76_7": "paṭṭhāne ca paṭisandhivipākabhāvameva sandhāya nānākkhaṇikakammapaccayabhāvassa anuddhaṭattā.",
  "tika-abh07t13:76_8": "Yadi hi pavattivipākaṁ sandhāya nānākkhaṇikakammapaccayabhāvo vucceyya,",
  "tika-abh07t13:76_9": "tadā paṭisandhivipākampissa maññeyyunti labbhamānassapi pavattivipākassa vasena nānākkhaṇikakammapaccayabhāvo na vutto,",
  "tika-abh07t13:76_10": "tasmā na sakkā tassa pavattivipākaṁ nivāretuṁ.",
  "tika-abh07t13:76_11": "Tenāha ‘‘pavattiyaṁ panā’’tyādi.",
  "tika-abh07t13:76_12": "Ācariyabuddhamittādayo pana atthi uddhaccasahagataṁ bhāvanāya pahātabbampi.",
  "tika-abh07t13:76_13": "Atthi na bhāvanāya pahātabbampi,",
  "tika-abh07t13:76_14": "tesu bhāvanāya pahātabbaṁ sekkhasantānappavattaṁ,",
  "tika-abh07t13:76_15": "itaraṁ puthujjanasantānappavattaṁ,",
  "tika-abh07t13:76_16": "phaladānañca puthujjanasantānappavattasseva na itarassāti evaṁ uddhaccasahagataṁ dvidhā vibhajitvā ekassa ubhayavipākadānaṁ,",
  "tika-abh07t13:76_17": "ekassa sabbathāpi vipākābhāvaṁ vaṇṇenti.",
  "tika-abh07t13:76_18": "Yo panettha tesaṁ vinicchayo, yañca tassa nirākaraṇaṁ,",
  "tika-abh07t13:76_19": "yañca sabbathāpi vipākābhāvavādīnaṁ matapaṭikkhepanaṁ idha avuttaṁ,",
  "tika-abh07t13:76_20": "taṁ sabbaṁ paramatthamañjūsādīsu,",
  "tika-abh07t13:76_21": "visesato ca abhidhammatthavikāsiniyā nāma abhidhammāvatārasaṁvaṇṇanāyaṁ vuttanayena veditabbaṁ.",
  "tika-abh07t13:77_0": "Sabbatthāpi kāmaloketi sugatiduggativasena sabbasmimpi kāmaloke.",
  "tika-abh07t13:77_1": "Yathārahanti dvārārammaṇānurūpaṁ.",
  "tika-abh07t13:77_2": "Apāyesupi yaṁ nāgasupaṇṇādīnaṁ mahāsampattivisayaṁ vipākaviññāṇaṁ,",
  "tika-abh07t13:77_3": "yañca nirayavāsīnaṁ mahāmoggallānattheradassanādīsu uppajjati vipākaviññāṇaṁ , taṁ kusalakammasseva phalaṁ.",
  "tika-abh07t13:77_4": "Na hi akusalassa iṭṭhavipāko sambhavati. Vuttañhetaṁ ‘‘aṭṭhānametaṁ, bhikkhave, anavakāso,",
  "tika-abh07t13:77_5": "yaṁ akusalassa kammassa iṭṭho kanto vipāko saṁvijjatī’’ti (ma. ni. 3.131; a. ni. 1.284-286; vibha. 809),",
  "tika-abh07t13:77_6": "tasmā kusalakammaṁ apāyesupi ahetukavipākāni janeti.",
  "tika-abh07t13:77_7": "Aññabhūmikassa ca kammassa aññabhūmikavipākābhāvato kāmavirāgabhāvanāya kāmataṇhāvisayaviññāṇuppādanāyogato ekantasadisavipākattā ca mahaggatānuttarakusalānaṁ rūpāvacarakammena ahetukavipākuppattiyā abhāvato rūpalokepi yathārahaṁ rūpādivisayāni tāni abhinipphādetīti vuttaṁ ‘‘sabbatthāpi kāmaloke’’tyādi.",
  "tika-abh07t13:78_0": "71.",
  "tika-abh07t13:78_1": "Evaṁ pana vipaccantaṁ kammaṁ soḷasakadvādasakaaṭṭhakavasena tidhā vipaccatīti dassetuṁ ‘‘tatthāpi’’tyādi vuttaṁ.",
  "tika-abh07t13:78_2": "Tatthāpīti evaṁ vipaccamānepi kusalakamme.",
  "tika-abh07t13:78_3": "Ukkaṭṭhanti kusalaparivāralābhato ,",
  "tika-abh07t13:78_4": "pacchā āsevanappavattiyā vā visiṭṭhaṁ.",
  "tika-abh07t13:78_5": "Yañhi kammaṁ attano pavattikāle purimapacchābhāgappavattehi kusalakammehi parivāritaṁ,",
  "tika-abh07t13:78_6": "pacchā vā āsevanalābhena samudāciṇṇaṁ. Taṁ ukkaṭṭhaṁ.",
  "tika-abh07t13:78_7": "Yaṁ pana karaṇakāle akusalakammehi parivāritaṁ,",
  "tika-abh07t13:78_8": "pacchā vā ‘‘dukkaṭametaṁ mayā’’ti vippaṭisāruppādanena paribhāvitaṁ, taṁ omakanti daṭṭhabbaṁ.",
  "tika-abh07t13:79_0": "Paṭisandhinti ekameva paṭisandhiṁ.",
  "tika-abh07t13:79_1": "Na hi ekena kammena anekāsu jātīsu paṭisandhi hoti,",
  "tika-abh07t13:79_2": "pavattivipāko pana jātisatepi jātisahassepi hoti.",
  "tika-abh07t13:79_3": "Yathāha ‘‘tiracchānagate dānaṁ datvā sataguṇā dakkhiṇā pāṭikaṅkhitabbā’’ti (ma. ni. 3.379).",
  "tika-abh07t13:79_4": "Yasmā panettha ñāṇaṁ jaccandhādivipattinimittassa mohassa,",
  "tika-abh07t13:79_5": "sabbākusalasseva vā paṭipakkhaṁ,",
  "tika-abh07t13:79_6": "tasmā taṁsampayuttaṁ kammaṁ jaccandhādivipattipaccayaṁ na hotīti tihetukaṁ atidubbalampi samānaṁ duhetukapaṭisandhimeva ākaḍḍhati, nāhetukaṁ.",
  "tika-abh07t13:79_7": "Duhetukañca kammaṁ ñāṇasampayogābhāvato ñāṇaphaluppādane asamatthaṁ,",
  "tika-abh07t13:79_8": "yathā taṁ alobhasampayogābhāvato alobhaphaluppādane asamatthaṁ akusalakammanti taṁ atiukkaṭṭhampi samānaṁ duhetukameva paṭisandhiṁ ākaḍḍhati,",
  "tika-abh07t13:79_9": "na tihetukanti vuttaṁ ‘‘tihetukamomakaṁ duhetukamukkaṭṭhañcā’’tyādi.",
  "tika-abh07t13:80_0": "Ettha siyā – yathā paṭisambhidāmagge ‘‘gatisampattiyā ñāṇasampayutte aṭṭhannaṁ hetūnaṁ paccayā upapatti hotī’’ti (paṭi. ma.",
  "tika-abh07t13:80_1": "1.231) kusalassa kammassa javanakkhaṇe tiṇṇaṁ, nikantikkhaṇe dvinnaṁ,",
  "tika-abh07t13:80_2": "paṭisandhikkhaṇe tiṇṇañca hetūnaṁ vasena aṭṭhannaṁ hetūnaṁ paccayā ñāṇasampayuttūpapatti,",
  "tika-abh07t13:80_3": "tathā ‘‘gatisampattiyā ñāṇavippayutte channaṁ hetūnaṁ paccayā upapatti hotī’’ti (paṭi. ma. 1.233) javanakkhaṇe dvinnaṁ, nikantikkhaṇe dvinnaṁ,",
  "tika-abh07t13:80_4": "paṭisandhikkhaṇe dvinnañca hetūnaṁ vasena channaṁ hetūnaṁ paccayā ñāṇavippayuttūpapatti vuttā,",
  "tika-abh07t13:80_5": "evaṁ ‘‘gatisampattiyā ñāṇavippayutte sattannaṁ hetūnaṁ paccayā upapatti hotī’’ti tihetukakammena duhetukapaṭisandhiyā avuttattā natthi tihetukassa duhetukapaṭisandhiākaḍḍhananti?",
  "tika-abh07t13:80_6": "Nayidamevaṁ duhetukomakakammena ahetukapaṭisandhiyā viya tihetukomakakammena sāmatthiyānurūpato duhetukapaṭisandhiyāva dātabbattā,",
  "tika-abh07t13:80_7": "kammasarikkhakavipākadassatthaṁ pana mahātherena sāvaseso pāṭho kato.",
  "tika-abh07t13:80_8": "Itarathā ‘‘catunnaṁ hetūnaṁ paccayā’’ti vacanābhāvato duhetukakammena ahetukūpapattiyāpiabhāvo āpajjati,",
  "tika-abh07t13:80_9": "tasmā yathā sugatiyaṁ jaccandhabadhirādivipattiyā ahetukūpapattiṁ vajjetvā gatisampattiyā sahetukūpapattidassanatthaṁ duhetukūpapatti eva uddhaṭā, na ahetukūpapatti,",
  "tika-abh07t13:80_10": "evaṁ kammasarikkhakavipākadassanatthaṁ tihetukakammena tihetukūpapatti eva uddhaṭā, na duhetukūpapatti,",
  "tika-abh07t13:80_11": "na pana alabbhanatoti daṭṭhabbaṁ.",
  "tika-abh07t13:81_0": "74.",
  "tika-abh07t13:81_1": "Evaṁ ekāya cetanāya soḷasa vipākāni ettheva dvādasakamaggo ahetukaṭṭhakampīti pavattassa tipiṭakacūḷanāgattheravādassa vasena vipākappavattiṁ dassetvā idāni ekāya cetanāya dvādasa vipākāni ettheva dasakamaggo ahetukaṭṭhakampīti āgatassa moravāpīvāsīmahādhammarakkhitattheravādassapi vasena dassetuṁ asaṅkhāraṁ sasaṅkhāravipākānī’’tyādi vuttaṁ.",
  "tika-abh07t13:81_2": "Yathā mukhe calite ādāsatale mukhanimittaṁ calati,",
  "tika-abh07t13:81_3": "evaṁ asaṅkhārakusalassa asaṅkhāravipākova hoti,",
  "tika-abh07t13:81_4": "na sasaṅkhāroti evaṁ āgamanatova saṅkhārabhedoti ayametthādhippāyo.",
  "tika-abh07t13:81_5": "Yasmā pana vipākassa saṅkhārabhedo paccayavasena icchito, na kammavasena, tasmā esa kecivādo kato.",
  "tika-abh07t13:82_0": "Tesanti tesaṁ evaṁvādīnaṁ.",
  "tika-abh07t13:82_1": "Yathākkamanti tihetukukkaṭṭhādīnaṁ anukkamena.",
  "tika-abh07t13:82_2": "Dvādasa vipākānīti tihetukukkaṭṭhaasaṅkhārikasasaṅkhārikakammassa vasena yathākkamaṁ sasaṅkhārikacatukkavajjitāni,",
  "tika-abh07t13:82_3": "asaṅkhārikacatukkavajjitāni ca dvādasa vipākāni, tathā tihetukomakassa,",
  "tika-abh07t13:82_4": "duhetukukkaṭṭhassa ca kammassa vasena duhetukasasaṅkhāradvayavajjitāni,",
  "tika-abh07t13:82_5": "duhetukāsaṅkhāradvayavajjitāni ca dasa vipākāni,",
  "tika-abh07t13:82_6": "duhetukomakassa vasena duhetukadvayavajjitāni ca aṭṭha vipākāni yathāvuttassa ‘‘tihetukamukkaṭṭha’’ntyādinā vuttanayassa anusārena anussaraṇena yathāsambhavaṁ tassa tassa sambhavānurūpato uddise.",
  "tika-abh07t13:83_0": "75.",
  "tika-abh07t13:83_1": "Parito attaṁ khaṇḍitaṁ viya appānubhāvanti parittaṁ.",
  "tika-abh07t13:83_2": "Pakaṭṭhabhāvaṁ nītanti paṇītaṁ,",
  "tika-abh07t13:83_3": "ubhinnaṁ majjhe bhavaṁ majjhimaṁ.",
  "tika-abh07t13:83_4": "Tattha ‘‘paṭiladdhamattaṁ anāsevitaṁ paritta’’nti avisesatova aṭṭhakathāyaṁ vuttaṁ,",
  "tika-abh07t13:83_5": "tathā ‘‘nātisubhāvitaṁ aparipuṇṇavasībhāvaṁ majjhimaṁ.",
  "tika-abh07t13:83_6": "Ativiya subhāvitaṁ pana sabbaso paripuṇṇavasībhāvaṁ paṇīta’’nti.",
  "tika-abh07t13:83_7": "Ācariyena panettha parittampi īsakaṁ laddhāsevanamevādhippetanti dissati.",
  "tika-abh07t13:83_8": "Tathā hānena nāmarūpaparicchede –",
  "tika-abh07t13:84_0": "‘‘Samānāsevane laddhe, vijjamāne mahabbale;",
  "tika-abh07t13:85_0": "Aladdhā tādisaṁ hetuṁ, abhiññā na vipaccatī’’ti. (nāma. pari. 474);",
  "tika-abh07t13:86_0": "Samānabhūmikatova āsevanalābhena balavabhāvato mahaggatadhammānaṁ vipākadānaṁ vatvā tadabhāvato abhiññāya avipaccanaṁ vuttaṁ.",
  "tika-abh07t13:86_1": "Hīnehi chandacittavīriyavīmaṁsāhi nibbattitaṁ vā parittaṁ.",
  "tika-abh07t13:86_2": "Majjhimehi chandādīhi majjhimaṁ.",
  "tika-abh07t13:86_3": "Paṇītehi paṇītanti alamatippapañcena.",
  "tika-abh07t13:87_0": "84.Pañcamajjhānaṁ bhāvetvāti abhiññābhāvaṁ asampattaṁ pañcamajjhānaṁ tividhampi bhāvetvā.",
  "tika-abh07t13:87_1": "Abhiññābhāvappattassa pana avipākabhāvo ‘‘aladdhā tādisa’’ntyādinā (nāma. pari. 474) ācariyena sādhito.",
  "tika-abh07t13:87_2": "Mūlaṭīkākārādayo pana aññathāpi taṁ sādhenti. Taṁ pana saṅkhepato,",
  "tika-abh07t13:87_3": "tattha tattha vitthārato ca abhidhammatthavikāsiniyaṁ vuttanayena daṭṭhabbaṁ.",
  "tika-abh07t13:87_4": "Saññāvirāgaṁ bhāvetvāti ‘‘saññā rogo, saññā gaṇḍo’’tyādinā,",
  "tika-abh07t13:87_5": "‘‘dhī cittaṁ dhibbataṁ citta’’ntyādinā vā nayena arūpappavattiyā ādīnavadassanena tadabhāve ca paṇītabhāvasanniṭṭhānena vāyokasiṇe kesañci matena paricchinnākāsakasiṇe vā bhāvanābalena tena paṭilabhitabbabhāve arūpassa anibbattisabhāvāpādanavasena arūpavirāgabhāvanaṁ bhāvetvā aññasattesu uppajjanti kammakiriyavādino titthiyā evātyadhippāyo .",
  "tika-abh07t13:87_6": "Te pana yena iriyāpathena idha maranti.",
  "tika-abh07t13:87_7": "Teneva tattha nibbattantīti daṭṭhabbaṁ.",
  "tika-abh07t13:88_0": "86.Anāgāmino pana suddhāvāsesu uppajjantīti anāgāminoyeva ariyā puthujjanādikāle,",
  "tika-abh07t13:88_1": "pacchāpi vā pañcamajjhānaṁ tividhampi bhāvetvā saddhādiindriyavemattatānukkamena pañcasu suddhāvāsesu uppajjanti.",
  "tika-abh07t13:89_0": "87.",
  "tika-abh07t13:89_1": "Yathākkamaṁ bhāvetvā yathākkamaṁ āruppesu uppajjantīti yojanā yathākkamanti ca paṭhamāruppādianukkamena.",
  "tika-abh07t13:89_2": "Sabbampi cetaṁ tassa tasseva jhānassa āveṇikabhūmivasena vuttaṁ.",
  "tika-abh07t13:89_3": "Nikantiyā pana sati puthujjanādayo yathāladdhajjhānassa bhūmibhūtesu suddhāvāsavajjitesu yattha katthaci nibbattanti,",
  "tika-abh07t13:89_4": "tathā kāmabhavepi kāmāvacarakammabalena. ‘Ijjhati, bhikkhave,",
  "tika-abh07t13:89_5": "sīlavato cetopaṇidhi visuddhattā’ti (a. ni. 8.35) hi vuttaṁ.",
  "tika-abh07t13:89_6": "Anāgāmino pana kāmarāgassa sabbaso pahīnattā kāmabhavesu nikantiṁ na uppādentīti kāmalokavajjite yathāladdhajjhānabhūmibhūte yattha katthaci nibbattanti.",
  "tika-abh07t13:89_7": "Suddhāvāsesu hi anāgāminoyeva nibbattantīti niyamo atthi.",
  "tika-abh07t13:89_8": "Te pana aññattha na nibbattantīti niyamo natthi.",
  "tika-abh07t13:89_9": "Evañca katvā vuttaṁ ācariyena –",
  "tika-abh07t13:90_0": "‘‘Suddhāvāsesvanāgāmi-puggalāvopapajjare;",
  "tika-abh07t13:91_0": "Kāmadhātumhi jāyanti, anāgāmivivajjitā’’ti. (parama. vi. 205);",
  "tika-abh07t13:92_0": "Sukkhavipassakāpi panete maraṇakāle ekanteneva samāpattiṁ nibbattenti samādhimhi paripūrakārībhāvatoti daṭṭhabbaṁ.",
  "tika-abh07t13:92_1": "‘‘Itthiyopi pana ariyā vā anariyā vā aṭṭhasamāpattilābhiniyo brahmapārisajjesuyeva nibbattantī’’ti aṭṭhakathāyaṁ (vibha. aṭṭha. 809; a. ni. aṭṭha. 1.1.279 ādayo; ma. ni. aṭṭha. 3.130) vuttaṁ.",
  "tika-abh07t13:92_2": "Apicettha vehapphalaakaniṭṭhacatutthāruppabhavānaṁ seṭṭhabhavabhāvato tattha nibbattā ariyā aññattha nuppajjanti,",
  "tika-abh07t13:92_3": "tathā avasesesu uparūpari brahmalokesu nibbattā heṭṭhimaheṭṭhimesu. Vuttañhetaṁ ācariyena –",
  "tika-abh07t13:93_0": "‘‘Vehapphale akaniṭṭhe, bhavagge ca patiṭṭhitā;",
  "tika-abh07t13:94_0": "Na punāññattha jāyanti, sabbe ariyapuggalā;",
  "tika-abh07t13:95_0": "Brahmalokagatā heṭṭhā, ariyā nopapajjare’’ti. (nāma. pari. 452-453);",
  "tika-abh07t13:96_0": "Kammacatukkavaṇṇanā niṭṭhitā.",
  "tika-abh07t13:97_0": "Cutipaṭisandhikkamavaṇṇanā",
  "tika-abh07t13:98_0": "89.‘‘Āyukkhayenā’’tyādīsu satipi kammānubhāve taṁtaṁgatīsu yathāparicchinnassa āyuno parikkhayena maraṇaṁ āyukkhayamaraṇaṁ.",
  "tika-abh07t13:98_1": "Satipi tattha tattha paricchinnāyusese gatikālādipaccayasāmaggiyañca taṁtaṁbhavasādhakassa kammuno pariniṭṭhitavipākattā maraṇaṁ kammakkhayamaraṇaṁ.",
  "tika-abh07t13:98_2": "Āyukammānaṁ samakameva parikkhīṇattā maraṇaṁ ubhayakkhayamaraṇaṁ.",
  "tika-abh07t13:98_3": "Satipi tasmiṁ duvime purimabhavasiddhassa kassaci upacchedakakammuno balena satthaharaṇādīhi upakkamehi upacchijjamānasantānānaṁ,",
  "tika-abh07t13:98_4": "guṇamahantesu vā katena kenaci upakkamena āyūhitaupacchedakakammunā paṭibāhitasāmatthiyassa kammassa taṁtaṁattabhāvappavattane asamatthabhāvato dusimārakalāburājādīnaṁ viya taṅkhaṇeyeva ṭhānācāvanavasena pavattamaraṇaṁ upacchedakamaraṇaṁ nāma.",
  "tika-abh07t13:98_5": "Idaṁ pana nerayikānaṁ uttarakuruvāsīnaṁ kesañci devānañca na hoti. Tenāhu –",
  "tika-abh07t13:99_0": "‘‘Upakkamena vā kesañcupacchedakakammunā’’ti. (sa. sa. 62);",
  "tika-abh07t13:100_0": "Maraṇassa uppatti pavatti maraṇuppatti.",
  "tika-abh07t13:101_0": "90.Maraṇakāleti maraṇāsannakāle.",
  "tika-abh07t13:101_1": "Yathārahanti taṁtaṁgatīsu uppajjanakasattānurūpaṁ,",
  "tika-abh07t13:101_2": "katthaci pana anuppajjamānassa khīṇāsavassa yathopaṭṭhitaṁ nāmarūpadhammādikameva cutipariyosānānaṁ gocarabhāvaṁ gacchati, na kammakammanimittādayo.",
  "tika-abh07t13:101_3": "Upaladdhapubbanti cetiyadassanādivasena pubbe upaladdhaṁ.",
  "tika-abh07t13:101_4": "Upakaraṇabhūtanti pupphādivasena upakaraṇabhūtaṁ.",
  "tika-abh07t13:101_5": "Upalabhitabbanti anubhavitabbaṁ.",
  "tika-abh07t13:101_6": "Upabhogabhūtanti accharāvimānakapparukkhanirayaggiādikaṁ upabhuñjitabbaṁ.",
  "tika-abh07t13:101_7": "Accharāvimānakapparukkhamātukucchiādigataṁ hi rūpāyatanaṁ sugatinimittaṁ.",
  "tika-abh07t13:101_8": "Nirayagginirayapālādigataṁ duggatinimittaṁ. Gatiyā nimittaṁ gatinimittaṁ.",
  "tika-abh07t13:102_0": "Kammabalenāti paṭisandhinibbattakassa kusalākusalakammassa ānubhāvena.",
  "tika-abh07t13:102_1": "Channaṁ dvārānanti vakkhamānanayena yathāsambhavaṁ channaṁ upapattidvārānaṁ, yadi kusalakammaṁ vipaccati,",
  "tika-abh07t13:102_2": "tadā parisuddhaṁ kusalacittaṁ pavattati, atha akusalakammaṁ,",
  "tika-abh07t13:102_3": "tadā upakkiliṭṭhaṁ akusalacittanti āha ‘‘vipaccamānaka…pe… kiliṭṭhaṁ vā’’ti.",
  "tika-abh07t13:102_4": "Tenāha bhagavā ‘‘nimittassādagadhitaṁ vā, bhikkhave,",
  "tika-abh07t13:102_5": "viññāṇaṁ tiṭṭhamānaṁ tiṭṭhati, anubyañjanassādagadhitaṁ vā,",
  "tika-abh07t13:102_6": "tasmiṁ ce samaye kālaṁ karoti, ṭhānametaṁ vijjati,",
  "tika-abh07t13:102_7": "yaṁ dvinnaṁ gatīnaṁ aññataraṁ gatiṁ upapajjeyya nirayaṁ vā tiracchānayoniṁ vā’’ti (saṁ. ni. 4.235).",
  "tika-abh07t13:102_8": "Tatthoṇataṁ vāti tasmiṁ upapajjitabbabhave oṇataṁ viya,",
  "tika-abh07t13:102_9": "tatthoṇataṁ evāti vā padacchedo.",
  "tika-abh07t13:102_10": "‘‘Bāhullenā’’ti ettha adhippāyo ‘‘yebhuyyena bhavantare’’ti ettha vuttanayena daṭṭhabbo.",
  "tika-abh07t13:102_11": "Atha vā ‘‘yathāraha’’nti imināva so sakkā saṅgahetunti ‘‘bāhullenā’’ti iminā sahasā occhijjamānajīvitānaṁ saṇikaṁ marantānaṁ viya na abhikkhaṇamevāti dīpitanti viññāyati.",
  "tika-abh07t13:102_12": "Abhinavakaraṇavasenāti taṅkhaṇe kariyamānaṁ viya attānaṁ abhinavakaraṇavasena.",
  "tika-abh07t13:103_0": "91.Paccāsannamaraṇassāti ekavīthippamāṇāyukavasena,",
  "tika-abh07t13:103_1": "tato vā kiñci adhikāyukavasena samāsannamaraṇassa.",
  "tika-abh07t13:103_2": "Vīthicittāvasāneti tadārammaṇapariyosānānaṁ,",
  "tika-abh07t13:103_3": "javanapariyosānānaṁ vā vīthicittānaṁ avasāne.",
  "tika-abh07t13:103_4": "Tattha ‘‘kāmabhavato cavitvā tattheva uppajjamānānaṁ tadārammaṇapariyosānāni,",
  "tika-abh07t13:103_5": "sesānaṁ javanapariyosānānī’’ti dhammānusāraṇiyaṁ vuttaṁ.",
  "tika-abh07t13:103_6": "Bhavaṅgakkhayevāti yadi ekajavanavīthito adhikatarāyuseso siyā,",
  "tika-abh07t13:103_7": "tadā bhavaṅgāvasāne vā uppajjitvā nirujjhati.",
  "tika-abh07t13:103_8": "Atha ekacittakkhaṇāyuseso siyā, tadā vīthicittāvasāne, tañca atītakammādivisayameva.",
  "tika-abh07t13:103_9": "‘‘Tassānantaramevā’’ti iminā antarābhavavādimataṁ paṭikkhipati.",
  "tika-abh07t13:104_0": "Yathārahanti kammakaraṇakālassa,",
  "tika-abh07t13:104_1": "vipākadānakālassa ca anurūpavasena.",
  "tika-abh07t13:104_2": "Atha vā vipaccamānakakammānurūpaṁ anusayavasena,",
  "tika-abh07t13:104_3": "javanasahajātavasena vā pavattianurūpatotyattho.",
  "tika-abh07t13:104_4": "Nanu ca ‘‘avijjānusayaparikkhittenā’’tyādi vuttaṁ.",
  "tika-abh07t13:104_5": "Javanasahajātānañca kathaṁ anusayabhāvoti?",
  "tika-abh07t13:104_6": "Nāyaṁ doso anusayasadisatāya tāsampi anusayavohārabhāvato.",
  "tika-abh07t13:104_7": "Itarathā akusalakammasahajātānaṁ bhavataṇhāsahajātānaṁ vā cutiāsannajavanasahajātānañca saṅgaho na siyā.",
  "tika-abh07t13:104_8": "Avijjāva appahīnaṭṭhena anusayanato pavattanato anusayo,",
  "tika-abh07t13:104_9": "tena parikkhittena parivāritena.",
  "tika-abh07t13:104_10": "Taṇhānusayova mūlaṁ padhānaṁ sahakārīkāraṇabhūtaṁ imassāti taṇhānusayamūlako.",
  "tika-abh07t13:104_11": "Saṅkhārenāti kusalākusalakammena kammasahajātaphassādidhammasamudāyena cutiāsannajavanasahajātena vā, tena janiyamānaṁ.",
  "tika-abh07t13:104_12": "Avijjāya hi paṭicchannādīnavavisaye taṇhā nāmeti,",
  "tika-abh07t13:104_13": "khipanakasaṅkhārasammatā yathāvuttasaṅkhārā khipanti, yathāhu –",
  "tika-abh07t13:105_0": "‘‘Avijjātaṇhāsaṅkhāra-sahajehi apāyinaṁ;",
  "tika-abh07t13:106_0": "Visayādīnavacchādinamanakkhipakehi tu.",
  "tika-abh07t13:107_0": "‘‘Appahīnehi sesānaṁ, chādanaṁ namanampi ca;",
  "tika-abh07t13:108_0": "Khipakā pana saṅkhārā, kusalāva bhavantihā’’ti. (sa. sa. 164-165);",
  "tika-abh07t13:109_0": "Sampayuttehi pariggayhamānanti attanā sampayuttehi phassādīhi dhammehi sampayuttapaccayādinā parivāretvā gayhamānaṁ,",
  "tika-abh07t13:109_1": "sahajātānamadhiṭṭhānabhāvena pubbaṅgamabhūtanti attanā sahajātānaṁ patiṭṭhānabhāvena padhānabhūtaṁ.",
  "tika-abh07t13:109_2": "‘‘Manopubbaṅgamā dhammā’’ti (dha. pa. 1-2) hi vuttaṁ.",
  "tika-abh07t13:109_3": "Bhavantarapaṭisandhānavasenāti purimabhavantarassa,",
  "tika-abh07t13:109_4": "pacchimabhavantarassa ca aññamaññaṁ ekābaddhaṁ viya paṭisandahanavasena uppajjamānameva patiṭṭhāti, na ito gantvātyadhippāyo.",
  "tika-abh07t13:109_5": "Na hi purimabhavapariyāpanno koci dhammo bhavantaraṁ saṅkamati,",
  "tika-abh07t13:109_6": "nāpi purimabhavapariyāpannahetūhi vinā uppajjati paṭighosapadīpamuddā viyāti alamatippapañcena.",
  "tika-abh07t13:110_0": "92.",
  "tika-abh07t13:110_1": "Mandaṁ hutvā pavattāni mandappavattāni.",
  "tika-abh07t13:110_2": "Paccuppannārammaṇesu āpāthagatesu manodvāre gatinimittavasena,",
  "tika-abh07t13:110_3": "pañcadvāre kammanimittavasenātyadhippāyo.",
  "tika-abh07t13:110_4": "Paṭisandhibhavaṅgānampi paccuppannārammaṇatā labbhatīti manodvāre tāva paṭisandhiyā catunnaṁ bhavaṅgānañca,",
  "tika-abh07t13:110_5": "pañcadvāre pana paṭisandhiyāva paccuppannārammaṇabhāvo labbhati.",
  "tika-abh07t13:110_6": "Tathā hi kassaci manodvāre āpāthamāgataṁ paccuppannaṁ gatinimittaṁ ārabbha uppannāya tadārammaṇapariyosānāya cittavīthiyā anantaraṁ cuticitte uppanne tadanantaraṁ pañcacittakkhaṇāyuke ārammaṇe pavattāya paṭisandhiyā catunnaṁ bhavaṅgānaṁ,",
  "tika-abh07t13:110_7": "pañcadvāre ca ñātakādīhi upaṭṭhāpitesu deyyadhammesu vaṇṇādike ārabbha yathārahaṁ pavattāya cittavīthiyā cuticittassa ca anantaraṁ ekacittakkhaṇāyuke ārammaṇe pavattāya paṭisandhiyā paccuppannārammaṇe pavatti upalabbhatīti ayamettha saṅkhepo,",
  "tika-abh07t13:110_8": "vitthāro pana visuddhimagge(visuddhi.",
  "tika-abh07t13:110_9": "2.620 ādayo) vibhaṅgaṭṭhakathāyaṁ (vibha. aṭṭha.",
  "tika-abh07t13:110_10": "227) vā saṅkhārapaccayāviññāṇapadavaṇṇanāyaṁ vuttanayena daṭṭhabbo.",
  "tika-abh07t13:110_11": "Chadvāraggahitanti kammanimittaṁ chadvāraggahitaṁ,",
  "tika-abh07t13:110_12": "gatinimittaṁ chaṭṭhadvāraggahitanti yathāsambhavaṁ yojetabbaṁ.",
  "tika-abh07t13:110_13": "Apare pana avisesato vaṇṇenti.",
  "tika-abh07t13:110_14": "Saccasaṅkhepepi tenevādhippāyena idaṁ vuttaṁ –",
  "tika-abh07t13:111_0": "‘‘Pañcadvāre siyā sandhi, vinā kammaṁ dvigocare’’ti; (Sa. sa. 173);",
  "tika-abh07t13:112_0": "Aṭṭhakathāyaṁ (visuddhi. 2.624-625; vibha. aṭṭha.",
  "tika-abh07t13:112_1": "227) pana ‘‘gatinimittaṁ manodvāre āpāthamāgacchatī’’ti vuttattā,",
  "tika-abh07t13:112_2": "tadārammaṇāya ca pañcadvārikapaṭisandhiyā adassitattā,",
  "tika-abh07t13:112_3": "mūlaṭīkādīsu ca ‘‘kammabalena upaṭṭhāpitaṁ vaṇṇāyatanaṁ supinaṁ passantassa viya dibbacakkhussa viya ca manodvāreyeva gocarabhāvaṁ gacchatī’’ti (visuddhi. mahā.",
  "tika-abh07t13:112_4": "2.623) niyametvā vuttattā tesaṁ vacanaṁ na sampaṭicchanti ācariyā.",
  "tika-abh07t13:112_5": "‘‘Paccuppannañcā’’ti ettha gatinimittaṁ tāva paccuppannārammaṇaṁ yujjati,",
  "tika-abh07t13:112_6": "kammanimittaṁ pana paṭisandhijanakakammasseva nimittabhūtaṁ adhippetanti kathaṁ tassa cutiāsannajavanehi gahitassa paccuppannabhāvo sambhavati.",
  "tika-abh07t13:112_7": "Na hi tadeva ārammaṇupaṭṭhāpakaṁ,",
  "tika-abh07t13:112_8": "tadeva paṭisandhijanakaṁ bhaveyya upacitabhāvābhāvato anassāditattā ca.",
  "tika-abh07t13:112_9": "‘‘Katattā upacitattā’’ti (dha. sa.",
  "tika-abh07t13:112_10": "431) hi vacanato punappunaṁ laddhāsevanameva kammaṁ paṭisandhiṁ ākaḍḍhati. Paṭisambhidāmagge (paṭi. ma.",
  "tika-abh07t13:112_11": "1.232) ca nikantikkhaṇe dvinnaṁ hetūnaṁ paccayāpi sahetukapaṭisandhiyā vuttattākatūpacitampi kammaṁ taṇhāya assāditameva vipākaṁ abhinipphādeti,",
  "tika-abh07t13:112_12": "tadā ca paṭisandhiyā samānavīthiyaṁ viya pavattamānāni cutiāsannajavanāni kathaṁ punappunaṁ laddhāsevanāni siyuṁ,",
  "tika-abh07t13:112_13": "kathañca tāni tadā kaṇhāya parāmaṭṭhāni.",
  "tika-abh07t13:112_14": "Apica paccuppannaṁ kammanimittaṁ cutiāsannappavattānaṁ pañcadvārikajavanānaṁ ārammaṇaṁ hoti.",
  "tika-abh07t13:112_15": "‘‘Pañcadvārikakammañca paṭisandhinimittakaṁ na hoti paridubbalabhāvato’’ti aṭṭhakathāyaṁ (visuddhi. 2.620; vibha. aṭṭha. 227) vuttanti saccametaṁ.",
  "tika-abh07t13:112_16": "Ñātakādīhi upaṭṭhāpitesu pana pupphādīsu sannihitesveva maraṇasambhavato tattha vaṇṇādikaṁ ārabbha cutiāsannavīthito purimabhāgappavattānaṁ paṭisandhijananasamatthānaṁ manodvārikajavanānaṁ ārammaṇabhūtena saha samānattā tadekasantatipatitaṁ cutiāsannajavanaggahitampi paccuppannaṁ vaṇṇādikaṁ kammanimittabhāvena vuttaṁ.",
  "tika-abh07t13:112_17": "Evañca katvā vuttaṁ ānandācariyena ‘‘pañcadvāre ca āpāthamāgacchantaṁ paccuppannaṁ kammanimittaṁ āsannakatakammārammaṇasantatiyaṁ uppannaṁ,",
  "tika-abh07t13:112_18": "taṁsadisañca daṭṭhabba’’nti (vibha. mūlaṭī. 227; visuddhi. mahā. 2.623).",
  "tika-abh07t13:113_0": "94.Yathārahanti dutiyacatutthapaṭhamatatiyānaṁ paṭisandhīnaṁ anurūpato.",
  "tika-abh07t13:114_0": "98.",
  "tika-abh07t13:114_1": "Āruppacutiyā paraṁ heṭṭhimāruppavajjitā āruppapaṭisandhiyo honti uparūpariarūpīnaṁ heṭṭhimaheṭṭhimakammassa anāyūhanato,",
  "tika-abh07t13:114_2": "upacārajjhānassa pana balavabhāvato tassa vipākabhūtā kāmatihetukā paṭisandhiyo honti.",
  "tika-abh07t13:114_3": "Rūpāvacaracutiyā paraṁ ahetukarahitā upacārajjhānānubhāveneva duhetukatihetukapaṭisandhiyo siyuṁ,",
  "tika-abh07t13:114_4": "kāmatihetumhā cutito paraṁ sabbā eva kāmarūpārūpabhavapariyāpannā yathārahaṁ ahetukādipaṭisandhiyo siyuṁ.",
  "tika-abh07t13:114_5": "Itaro duhetukāhetukacutito paraṁ kāmesveva bhavesu tihetukādipaṭisandhiyo siyuṁ.",
  "tika-abh07t13:115_0": "Cutipaṭisandhikkamavaṇṇanā niṭṭhitā.",
  "tika-abh07t13:116_0": "99.",
  "tika-abh07t13:116_1": "Paṭisandhiyā nirodhassa anantarato paṭisandhinirodhānantarato.",
  "tika-abh07t13:116_2": "Tadeva cittanti taṁsadisatāya tabbohārappavattattā tadeva cittaṁ yathā ‘‘tāniyeva osadhānī’’ti.",
  "tika-abh07t13:116_3": "Asati vīthicittuppādeti antarantarā vīthicittānaṁ uppāde asati,",
  "tika-abh07t13:116_4": "cuticittaṁ hutvā nirujjhati tadeva cittanti sambandho.",
  "tika-abh07t13:117_0": "101.Parivattantā pavattanti yāva vaṭṭamūlasamucchedātyadhippāyo.",
  "tika-abh07t13:118_0": "102.",
  "tika-abh07t13:118_1": "Yathā iha bhavepaṭisandhi ceva bhavaṅgañca vīthiyo ca cuti ca,",
  "tika-abh07t13:118_2": "tathā puna bhavantare paṭisandhibhavaṅganti evamādikā ayaṁ cittasantati parivattatīti yojanā.",
  "tika-abh07t13:118_3": "Keci pana imasmiṁ paricchede vīthimuttasaṅgahasseva dassitattā paṭisandhibhavaṅgacutīnameva idha gahaṇaṁ yuttantyādhippāyena ‘‘paṭisandhibhavaṅgavīthiyo’’ti imassa paṭisandhibhavaṅgappavāhāti atthaṁ vadanti,",
  "tika-abh07t13:118_4": "taṁ tesaṁ matimattaṁ pavattisaṅgahadassanāvasāne tattha saṅgahitānaṁ sabbesameva nigamanassa adhippetattā.",
  "tika-abh07t13:118_5": "Evañhi sati ‘‘paṭisaṅkhāya panetamaddhuva’’nti ettha sabbesameva eta-saddena parāmasanaṁ suṭṭhu upapannaṁ hoti.",
  "tika-abh07t13:118_6": "Etaṁ yathāvuttaṁ vaṭṭapavattaṁ addhuvaṁ aniccaṁ palokadhammaṁ paṭisaṅkhāya paccavekkhitvā budhā paṇḍitā cirāya cirakālaṁ subbatā hutvā accutaṁ dhuvaṁ acavanadhammaṁ padaṁ nibbānaṁ adhigantvā maggaphalañāṇena sacchikatvā tatoyeva suṭṭhu samucchinnasinehabandhanā samaṁ nirupadhisesanibbānadhātuṁ essanti pāpuṇissanti.",
  "tika-abh07t13:119_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t13:120_0": "Vīthimuttaparicchedavaṇṇanā niṭṭhitā."
}