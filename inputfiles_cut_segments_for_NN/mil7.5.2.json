{
  "mil7.5.2:0.1_0": "Milindapañha",
  "mil7.5.2:0.2_0": "Opammakathāpañha",
  "mil7.5.2:0.3_0": "Upacikāvagga",
  "mil7.5.2:0.4_0": "2. Biḷāraṅgapañha",
  "mil7.5.2:1.1_0": "“Bhante nāgasena,",
  "mil7.5.2:1.1_1": "‘biḷārassa dve aṅgāni gahetabbānī’ti yaṁ vadesi,",
  "mil7.5.2:1.1_2": "katamāni tāni dve aṅgāni gahetabbānī”ti?",
  "mil7.5.2:1.2_0": "“Yathā, mahārāja, biḷāro guhāgatopi susiragatopi hammiyantaragatopi undūraṁyeva pariyesati;",
  "mil7.5.2:1.3_0": "evameva kho, mahārāja,",
  "mil7.5.2:1.3_1": "yoginā yogāvacarena gāmagatenāpi araññagatenāpi rukkhamūlagatenāpi suññāgāragatenāpi satataṁ samitaṁ",
  "mil7.5.2:1.3_2": "appamattena kāyagatāsatibhojanaṁyeva pariyesitabbaṁ.",
  "mil7.5.2:1.4_0": "Idaṁ, mahārāja, biḷārassa paṭhamaṁ aṅgaṁ gahetabbaṁ.",
  "mil7.5.2:2.1_0": "Puna caparaṁ, mahārāja, biḷāro āsanneyeva gocaraṁ pariyesati;",
  "mil7.5.2:2.2_0": "evameva kho, mahārāja,",
  "mil7.5.2:2.2_1": "yoginā yogāvacarena imesuyeva pañcasu upādānakkhandhesu udayabbayānupassinā viharitabbaṁ ‘iti rūpaṁ iti rūpassa samudayo iti rūpassa atthaṅgamo,",
  "mil7.5.2:2.2_2": "iti vedanā iti vedanāya samudayo iti vedanāya atthaṅgamo,",
  "mil7.5.2:2.2_3": "iti saññā iti saññāya samudayo iti saññāya atthaṅgamo,",
  "mil7.5.2:2.2_4": "iti saṅkhārā iti saṅkhārānaṁ samudayo iti saṅkhārānaṁ atthaṅgamo,",
  "mil7.5.2:2.2_5": "iti viññāṇaṁ iti viññāṇassa samudayo iti viññāṇassa atthaṅgamo’ti.",
  "mil7.5.2:2.3_0": "Idaṁ, mahārāja, biḷārassa dutiyaṁ aṅgaṁ gahetabbaṁ.",
  "mil7.5.2:2.4_0": "Bhāsitampetaṁ, mahārāja, bhagavatā devātidevena—",
  "mil7.5.2:3.1_0": "‘Na ito dūre bhavitabbaṁ,",
  "mil7.5.2:3.2_0": "bhavaggaṁ kiṁ karissati;",
  "mil7.5.2:3.3_0": "Paccuppannamhi vohāre,",
  "mil7.5.2:3.4_0": "sake kāyamhi vindathā’”ti.",
  "mil7.5.2:4.1_0": "Biḷāraṅgapañho dutiyo."
}