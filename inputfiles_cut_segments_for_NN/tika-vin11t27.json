{
  "tika-vin11t27:0_0": "Samathakkhandhakakathāvaṇṇanā",
  "tika-vin11t27:1_0": "2760.",
  "tika-vin11t27:1_1": "Idāni samathavinicchayaṁ dassetuṁ yesu adhikaraṇesu santesu samathehi bhavitabbaṁ,",
  "tika-vin11t27:1_2": "tāni tāva dassento āha ‘‘vivādādhāratā’’tiādi.",
  "tika-vin11t27:1_3": "Vivādādhāratāti vivādādhikaraṇaṁ.",
  "tika-vin11t27:1_4": "Āpattādhāratāti etthāpi eseva nayo.",
  "tika-vin11t27:1_5": "Ādhāratāti adhikaraṇapariyāyo.",
  "tika-vin11t27:1_6": "Ādhārīyati abhibhuyyati vūpasammati samathehīti ādhāro,",
  "tika-vin11t27:1_7": "vivādo ca so ādhāro cāti vivādādhāro, so eva vivādādhāratā.",
  "tika-vin11t27:1_8": "Evamādhārādhikaraṇa-saddānaṁ vivādādisaddehi saha kammadhārayasamāso daṭṭhabbo.",
  "tika-vin11t27:1_9": "Adhikarīyati abhibhuyyati vūpasammati samathehīti adhikaraṇanti vivādādicatubbidhameva pāḷiyaṁ dassitaṁ.",
  "tika-vin11t27:1_10": "Ayamattho ‘‘etesaṁ tu catunnampi,",
  "tika-vin11t27:1_11": "samattā samathā matā’’ti vakkhamānena viññāyati.",
  "tika-vin11t27:2_0": "2761.Etāni cattāri adhikaraṇāni ca ‘‘idha pana, bhikkhave,",
  "tika-vin11t27:2_1": "bhikkhū vivadanti ‘dhammo’ti vā ‘adhammo’ti vā’’ti (cūḷava.",
  "tika-vin11t27:2_2": "215) aṭṭhārasa bhedakārakavatthūni ca mahesinā vuttāni.",
  "tika-vin11t27:2_3": "Tattha tesu catūsu adhikaraṇesu vivādo adhikaraṇasaṅkhāto etāni aṭṭhārasa bhedakaravatthūni nissito nissāya pavattoti yojanā.",
  "tika-vin11t27:3_0": "2762.Vipattiyo catassovāti ‘‘idha pana, bhikkhave,",
  "tika-vin11t27:3_1": "bhikkhū bhikkhuṁ anuvadanti sīlavipattiyā vā ācāravipattiyā vā diṭṭhivipattiyā vā ājīvavipattiyā vā’’ti (cūḷava. 215) vuttā catasso vipattiyo.",
  "tika-vin11t27:3_2": "Diṭṭhādīnaṁ anugantvā sīlavipattiādīhi vadanaṁ codanā anuvādo. Upāgatoti nissito,",
  "tika-vin11t27:3_3": "anuvādo catasso vipattiyo nissāya pavattoti attho.",
  "tika-vin11t27:3_4": "‘‘Tatthā’’ti paṭhamameva niddhāraṇassa vuttattā idha punavacane payojanaṁ na dissati,",
  "tika-vin11t27:3_5": "‘‘sambhavā’’ti vacanassāpi na koci atthaviseso dissati.",
  "tika-vin11t27:3_6": "Tasmā ‘‘āpattādhāratā tattha,",
  "tika-vin11t27:3_7": "sattaāpattisambhavā’’ti pāṭho na yujjati, ‘‘āpattādhāratā nāma,",
  "tika-vin11t27:3_8": "satta āpattiyo matā’’ti pāṭho yuttataro,",
  "tika-vin11t27:3_9": "āpattādhāratā nāma āpattādhikaraṇaṁ nāma satta āpattiyo matā satta āpattiyova adhippetāti attho.",
  "tika-vin11t27:4_0": "2763.Saṅghakiccāni nissāyāti apalokanakammādīni cattāri saṅghakammāni upādāya kiccādhikaraṇābhidhānaṁ siyā,",
  "tika-vin11t27:4_1": "kiccādhikaraṇaṁ nāma cattāri saṅghakammānīti attho.",
  "tika-vin11t27:4_2": "Etesaṁ tu catunnampīti etesaṁ pana catunnampi adhikaraṇānaṁ. Samattāti vūpasamahetuttā.",
  "tika-vin11t27:4_3": "Samathā matāti sammukhāvinayādayo satta adhikaraṇasamathāti adhippetā. Adhikaraṇāni samenti,",
  "tika-vin11t27:4_4": "sammanti vā etehīti ‘‘samathā’’ti vuccantīti ‘‘samattā samathā matā’’ti iminā samatha-saddassa anvatthaṁ dīpeti.",
  "tika-vin11t27:5_0": "2764-5.",
  "tika-vin11t27:5_1": "Te sarūpato dassetumāha ‘‘sammukhā’’tiādi.",
  "tika-vin11t27:5_2": "‘‘Vinayo’’ti idaṁ sammukhādipadehi paccekaṁ yojetabbaṁ ‘‘sammukhāvinayo sativinayo amūḷhavinayo’’ti.",
  "tika-vin11t27:5_3": "‘‘Paṭiññāvinayo’’ti ca paṭiññātakaraṇaṁ vuttaṁ.",
  "tika-vin11t27:5_4": "Sattamo vinayoti samatho adhippeto.",
  "tika-vin11t27:5_5": "Tiṇavatthārakoti ime satta samathā buddhenādiccabandhunā vuttāti yojanā.",
  "tika-vin11t27:6_0": "2766.",
  "tika-vin11t27:6_1": "Catūsu adhikaraṇesu yaṁ adhikaraṇaṁ yattakehi samathehi sammati,",
  "tika-vin11t27:6_2": "te saṅgahetvā dassento āha ‘‘vivādo’’tiādi.",
  "tika-vin11t27:7_0": "2767-9.",
  "tika-vin11t27:7_1": "‘‘Vivādo’’tiādinā uddiṭṭhamatthaṁ niddisanto āha ‘‘chaṭṭhenā’’tiādi.",
  "tika-vin11t27:7_2": "Ettha etesu catūsu adhikaraṇesu,",
  "tika-vin11t27:7_3": "samathesu ca kiṁ kena sammatīti ce?",
  "tika-vin11t27:7_4": "Vivādo vivādādhikaraṇaṁ chaṭṭhena yebhuyyasikāya,",
  "tika-vin11t27:7_5": "paṭhamena samathena sammukhāvinayena cāti dvīhi samathehi sammati.",
  "tika-vin11t27:7_6": "Yassā kiriyāya dhammavādino bahutarā, esā yebhuyyasikā. ‘‘Saṅghasammukhatā, dhammasammukhatā, vinayasammukhatā,",
  "tika-vin11t27:7_7": "puggalasammukhatā’’ti (cūḷava. 229, 234, 236, 237,",
  "tika-vin11t27:7_8": "242) vuttānaṁ saṅghādīnaṁ catunnaṁ sannidhānena vā gaṇapuggalehi samiyamānaṁ vivādādhikaraṇaṁ saṅghasammukhataṁ vinā itarehi tīhi vā sammatīti vuttaṁ hoti.",
  "tika-vin11t27:8_0": "Ettha ca kārakasaṅghassa saṅghasāmaggivasena sammukhībhāvo saṅghasammukhatā,",
  "tika-vin11t27:8_1": "sametabbassa vatthuno bhūtatā dhammasammukhatā, yathā taṁ sametabbaṁ,",
  "tika-vin11t27:8_2": "tathevassa samanaṁ vinayasammukhatā, yo ca vivadati, yena ca vivadati,",
  "tika-vin11t27:8_3": "tesaṁ ubhinnaṁ atthapaccatthikānaṁ sammukhībhāvo puggalasammukhatā.",
  "tika-vin11t27:9_0": "‘‘Anuvādo catūhipī’’ti uddiṭṭhaṁ niddisanto āha ‘‘sammukhā’’tiādi. Anupubbenāti anupaṭipāṭiyā.",
  "tika-vin11t27:9_1": "Sammukhāvinayādīhi tīhipīti sammukhāvinayasativinayaamūḷhavinayehi tīhipi. Tathevāti yathā tīhi,",
  "tika-vin11t27:9_2": "tathā pañcamena tassapāpiyasikāsamathenāpi anuvādo sammati, pageva catūhīti attho.",
  "tika-vin11t27:10_0": "Yo pāpussannatāya pāpiyo puggalo,",
  "tika-vin11t27:10_1": "tassa kattabbato ‘‘tassapāpiyasikā’’ti kammaṁ vuccati.",
  "tika-vin11t27:10_2": "Āyasmato dabbassa mallaputtassa viya sativepullappattassa khīṇāsavassa katā amūlikā sīlavipatticodanā sammukhāvinayena,",
  "tika-vin11t27:10_3": "ñatticatutthāya kammavācāya dinnena sativinayena ca sammati.",
  "tika-vin11t27:10_4": "Ummattakassa bhikkhuno katā āpatticodanā sammukhāvinayena ca tatheva dinnena amūḷhavinayena ca sammati.",
  "tika-vin11t27:10_5": "Saṅghamajjhe āpattiyā codiyamānassa avajānitvā paṭijānanādiṁ karontassa pāpabhikkhuno bahulāpatticodanā sammukhāvinayena ceva tatheva pakatena tassapāpiyasikākammena ca vūpasammatīti vuttaṁ hoti.",
  "tika-vin11t27:11_0": "‘‘Āpatti pana tīhevā’’ti uddesassa niddesamāha ‘‘sammukhenā’’tiādi. Sammukhena sammukhāvinayena, paṭiññāya paṭiññātakaraṇena,",
  "tika-vin11t27:11_1": "tiṇavatthārakena vā imehi tīhi eva samathehi sā āpatti āpattādhikaraṇaṁ upasamaṁ yātīti yojanā.",
  "tika-vin11t27:11_2": "Ettha paṭiññātakaraṇaṁ nāma āpattiṁ paṭiggaṇhantena ‘‘passasī’’ti vutte āpattiṁ desentena ‘‘āma passāmī’’ti sampaṭicchanaṁ.",
  "tika-vin11t27:11_3": "Tiṇavatthārakaṁ pana sayameva vakkhati.",
  "tika-vin11t27:12_0": "Tīheva samathehīti ettha garukāpatti sammukhāvinayena,",
  "tika-vin11t27:12_1": "paṭiññātakaraṇena cāti dvīhi,",
  "tika-vin11t27:12_2": "lahukāpattiṁ āpajjitvā saṅghe vā gaṇe vā puggale vā desanāya sammukhāvinayena ceva paṭiññātakaraṇena ca,",
  "tika-vin11t27:12_3": "kosambakānaṁ viggahasadisaṁ mahāviggahaṁ karontehi āpannā anekavidhā āpattiyo sace honti,",
  "tika-vin11t27:12_4": "tāsu vakkhamānasarūpaṁ thullavajjādiṁ ṭhapetvā avasesā sabbā āpattiyo sammukhāvinayena,",
  "tika-vin11t27:12_5": "tiṇavatthārakena ca sammantīti attho.",
  "tika-vin11t27:13_0": "Kiccaṁ kiccādhikaraṇaṁ ekena sammukhāvinayeneva sammatīti yojanā.",
  "tika-vin11t27:14_0": "2770.Yebhuyyasikakammeti ettha nimittatthe bhummaṁ.",
  "tika-vin11t27:14_1": "Salākaṁ gāhayeti vinicchayakārake saṅghe dhammavādīnaṁ bahuttaṁ vā appatarattaṁ vā jānituṁ vakkhamānena nayena salākaṁ gāhāpeyya.",
  "tika-vin11t27:14_2": "Budhoti ‘‘na chandāgatiṁ gacchati…pe… gahitāgahitañca jānātī’’ti vuttaṁ pañcahi aṅgehi samannāgataṁ puggalaṁ dasseti.",
  "tika-vin11t27:14_3": "‘‘Gūḷhenā’’tiādinā salākaggāhappakāro dassito.",
  "tika-vin11t27:14_4": "Kaṇṇajappenāti ettha kaṇṇe jappo yasmiṁ salākaggāhapayogeti viggaho.",
  "tika-vin11t27:14_5": "Ettha gūḷhasalākaggāho nāma dhammavādisalākā ca adhammavādisalākā ca visuṁ visuṁ cīvarakaṇṇe pakkhipitvā puggalānaṁ santikaṁ visuṁ visuṁ upasaṅkamitvā salākā visuṁ visuṁ dassetvā ‘‘ito tava ruccanakaṁ gaṇhāhī’’ti raho ṭhatvā gāhāpanaṁ.",
  "tika-vin11t27:14_6": "Vivaṭakaṁ nāma dhammavādīnaṁ bahubhāvaṁ ñatvā sabbesu jānantesu puggalānaṁ santikaṁ gāhāpanaṁ.",
  "tika-vin11t27:14_7": "Kaṇṇajappanaṁ nāma evameva kaṇṇamūle raho ṭhatvā gāhāpanaṁ.",
  "tika-vin11t27:15_0": "2771.Alajjussadeti ettha ‘‘saṅghe’’ti seso.",
  "tika-vin11t27:15_1": "Lajjisu bālesūti etthāpi ‘‘ussadesū’’ti vattabbaṁ.",
  "tika-vin11t27:16_0": "2772.Sakena kammunāyevāti attano yaṁ kiccaṁ, tenevāti.",
  "tika-vin11t27:17_0": "2773-5.‘‘Āpajjatī’’tiādi ‘‘alajjī, lajjī,",
  "tika-vin11t27:17_1": "bālo’’ti jānanassa hetubhūtakammadassanaṁ.",
  "tika-vin11t27:17_2": "Duccintitoti abhijjhāditividhamanoduccaritavasena duṭṭhu cintento.",
  "tika-vin11t27:17_3": "Dubbhāsīti musāvādādicatubbidhavacīduccaritavasena vacīdvāre paññattānaṁ sikkhāpadānaṁ vītikkamavasena duṭṭhu bhāsanasīlo.",
  "tika-vin11t27:17_4": "Dukkaṭakārikoti pāṇātipātāditividhakāyaduccaritavasena kāyadvāre paññattasikkhāpadānaṁ vītikkamavasena kucchitakammassa karaṇasīlo.",
  "tika-vin11t27:17_5": "Iti lakkhaṇenevāti yathāvuttaṁ alajjīlajjībālalakkhaṇaṁ nigameti.",
  "tika-vin11t27:18_0": "2776.",
  "tika-vin11t27:18_1": "‘‘Yebhuyyasikā’’tiādigāthāhi niddiṭṭhameva atthaṁ nigametumāha ‘‘tidhā’’tiādi.",
  "tika-vin11t27:18_2": "Tidhāsalākagāhenāti tividhassa salākagāhassa aññatarena.",
  "tika-vin11t27:18_3": "Bahukā dhammavādino yadi siyunti yojanā.",
  "tika-vin11t27:18_4": "Kātabbanti ettha ‘‘vivādādhikaraṇavūpasamana’’nti seso.",
  "tika-vin11t27:19_0": "2777.",
  "tika-vin11t27:19_1": "Yo puggalo alajjī ca hoti sānuvādo ca kammato kāyakammato,",
  "tika-vin11t27:19_2": "vacīkammato ca asuci ca sambuddhajigucchanīyoti attho.",
  "tika-vin11t27:19_3": "So evaṁvidho pāpapuggalo tassa pāpiyasikakammassa yogo hotīti sambandho.",
  "tika-vin11t27:19_4": "Sānuvādoti ettha anuvādo nāma codanā,",
  "tika-vin11t27:19_5": "saha anuvādena vattatīti sānuvādo,",
  "tika-vin11t27:19_6": "pāpagarahitapuggalehi kātabbacodanāya anurūpoti attho.",
  "tika-vin11t27:20_0": "2778-9.Bhaṇḍaneti kalahassa pubbabhāge.",
  "tika-vin11t27:20_1": "Kalaheti kāyavacīdvārappavatte hatthaparāmasādike kalahe ca.",
  "tika-vin11t27:20_2": "Vivādamhi anappaketi bahuvidhe vivāde jāte.",
  "tika-vin11t27:20_3": "Bahuassāmaṇe ciṇṇeti samaṇānaṁ ananucchavike nānappakāre kāyikavācasikavītikkame ca kate. Anaggeti anante.",
  "tika-vin11t27:20_4": "Bhassaketi kucchite amanāpavacane ciṇṇeti yojanā, bhāsiteti attho. Gavesantanti gavesiyamānaṁ, āpattādhikaraṇanti seso. Vāḷanti caṇḍaṁ. Kakkhaḷanti āsajjaṁ. Kātabbanti vūpasametabbaṁ.",
  "tika-vin11t27:21_0": "2780-2. Yathā ca vūpasammati,",
  "tika-vin11t27:21_1": "tathā tiṇavatthārake suddho hotīti sambandho.",
  "tika-vin11t27:22_0": "Thullavajjanti pārājikañceva saṅghādisesañca.",
  "tika-vin11t27:22_1": "Gihīhi paṭisaṁyutanti gihīnaṁ jātiādīhi pāḷiyā āgatehi dasahi akkosavatthūhi,",
  "tika-vin11t27:22_2": "aṭṭhakathāgatehi ca tadaññehi akkosavatthūhi khuṁsanavambhanapaccayā ca dhammikapaṭissavassa asaccāpanapaccayā ca āpannāpattiṁ.",
  "tika-vin11t27:22_3": "Esā eva hi āpatti gihipaṭisaṁyuttā nāma parivāre ‘‘atthi gihipaṭisaṁyuttā,",
  "tika-vin11t27:22_4": "atthi nagihipaṭisaṁyuttā’’ti dukaṁ nikkhipitvā ‘‘gihipaṭisaṁyuttāti sudhammattherassa āpatti,",
  "tika-vin11t27:22_5": "yā ca dhammikassa paṭissavassa asaccāpane āpatti.",
  "tika-vin11t27:22_6": "Avasesā nagihipaṭisaṁyuttā’’ti (pari. aṭṭha. 321) vacanato.",
  "tika-vin11t27:23_0": "Sudhammattherassa āpattīti ca tena cittassa gahapatino jātiṁ paṭicca khuṁsanavambhanapaccayā āpannā omasavādasikkhāpadavibhāgagatā dukkaṭāpatti gahetabbā. Idañca upalakkhaṇamattaṁ,",
  "tika-vin11t27:23_1": "tasmā itarehipi akkosavatthūhi gihiṁ khuṁsentānaṁ vambhentānaṁ itaresaṁ bhikkhūnaṁ sā āpatti gihipaṭisaṁyuttāvāti veditabbaṁ.",
  "tika-vin11t27:23_2": "Tathā āpannaṁ āpattiṁ desāpentena dassanūpacāraṁ avijahāpetvā savanūpacāraṁ jahāpetvā ekaṁse uttarāsaṅgaṁ kārāpetvā ukkuṭikaṁ nisīdāpetvā añjaliṁ paggaṇhāpetvā sā āpatti desāpetabbā.",
  "tika-vin11t27:24_0": "Diṭṭhāvikammikanti diṭṭhāvikamme niyutto diṭṭhāvikammiko, taṁ,",
  "tika-vin11t27:24_1": "aṭṭhakathāyaṁ ‘‘ye pana ‘na metaṁ khamatī’ti aññamaññaṁ diṭṭhāvikammaṁ karontī’’ti (cūḷava. aṭṭha. 214) ye puggalā dassitā, tesamaññatarasseva gahaṇaṁ.",
  "tika-vin11t27:25_0": "Yoti bhaṇḍanakārakehi bhikkhūhi saddhiṁ mahantaṁ viggahaṁ katvā sambahulā āpattiyo āpanno yo bhikkhu.",
  "tika-vin11t27:25_1": "Tatthāti tasmiṁ tiṇavatthārakasamathakārake bhikkhusamūhe.",
  "tika-vin11t27:25_2": "Na hotīti chandaṁ datvā taṁ bhikkhuparisaṁ anāgatattā na saṁvijjati. Tañca ṭhapetvāti yojanā.",
  "tika-vin11t27:26_0": "Tiṇavatthārake kate sati yāva upasampadamāḷato pabhuti āpannāya sesāya āpattiyā nirāpatti hutvā suddho hoti saṅghoti yojanā.",
  "tika-vin11t27:27_0": "Samathakkhandhakakathāvaṇṇanā."
}