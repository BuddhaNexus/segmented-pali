{
  "tika-vin05t1:0_0": "1. Divāseyyavinicchayakathā",
  "tika-vin05t1:1_0": "1.",
  "tika-vin05t1:1_1": "Tattha divāseyyāti divānipajjanaṁ.",
  "tika-vin05t1:1_2": "Tatrāyaṁ vinicchayo –",
  "tika-vin05t1:1_3": "‘‘anujānāmi,",
  "tika-vin05t1:1_4": "bhikkhave,",
  "tika-vin05t1:1_5": "divā paṭisallīyantena dvāraṁ saṁvaritvā paṭisallīyitu’’nti (pārā.",
  "tika-vin05t1:1_6": "77) vacanato divā nipajjantena dvāraṁ saṁvaritvā nipajjitabbaṁ.",
  "tika-vin05t1:1_7": "Ettha ca kiñcāpi pāḷiyaṁ ‘‘ayaṁ nāma āpattī’’ti na vuttā,",
  "tika-vin05t1:1_8": "vivaritvā nipannadosena pana uppanne vatthusmiṁ dvāraṁ saṁvaritvā nipajjituṁ anuññātattā asaṁvaritvā nipajjantassa aṭṭhakathāyaṁ dukkaṭaṁ (pārā. aṭṭha.",
  "tika-vin05t1:1_9": "1.77) vuttaṁ.",
  "tika-vin05t1:1_10": "Bhagavato hi adhippāyaṁ ñatvā upālittherādīhi aṭṭhakathā ṭhapitā.",
  "tika-vin05t1:1_11": "‘‘Atthāpatti divā āpajjati,",
  "tika-vin05t1:1_12": "no ratti’’nti (pari.",
  "tika-vin05t1:1_13": "323) imināpi cetaṁ siddhaṁ.",
  "tika-vin05t1:2_0": "2.",
  "tika-vin05t1:2_1": "Kīdisaṁ pana dvāraṁ saṁvaritabbaṁ,",
  "tika-vin05t1:2_2": "kīdisaṁ na saṁvaritabbaṁ?",
  "tika-vin05t1:2_3": "Rukkhapadaraveḷupadarakilañjapaṇṇādīnaṁ yena kenaci kavāṭaṁ katvā heṭṭhā udukkhale upari uttarapāsake",
  "tika-vin05t1:2_4": "ca pavesetvā kataṁ parivattakadvārameva saṁvaritabbaṁ.",
  "tika-vin05t1:2_5": "Aññaṁ gorūpānaṁ vajesu viya rukkhasūcikaṇṭakadvāraṁ,",
  "tika-vin05t1:2_6": "gāmathakanakaṁ cakkalakayuttadvāraṁ,",
  "tika-vin05t1:2_7": "phalakesu vā kiṭikāsu vā dve tīṇi cakkalakāni yojetvā kataṁ saṁsaraṇakiṭikadvāraṁ,",
  "tika-vin05t1:2_8": "āpaṇesu viya kataṁ ugghāṭanakiṭikadvāraṁ,",
  "tika-vin05t1:2_9": "dvīsu tīsu ṭhānesu veḷusalākā gopphetvā paṇṇakuṭīsu kataṁ salākahatthakadvāraṁ,",
  "tika-vin05t1:2_10": "dussasāṇidvāranti evarūpaṁ dvāraṁ na saṁvaritabbaṁ.",
  "tika-vin05t1:2_11": "Pattahatthassa kavāṭappaṇāmane pana ekaṁ dussasāṇidvārameva anāpattikaraṁ,",
  "tika-vin05t1:2_12": "avasesāni paṇāmentassa āpatti.",
  "tika-vin05t1:2_13": "Divā paṭisallīyantassa pana parivattakadvārameva āpattikaraṁ,",
  "tika-vin05t1:2_14": "sesāni saṁvaritvā vā asaṁvaritvā vā nipajjantassa āpatti natthi,",
  "tika-vin05t1:2_15": "saṁvaritvā pana nipajjitabbaṁ,",
  "tika-vin05t1:2_16": "etaṁ vattaṁ.",
  "tika-vin05t1:3_0": "3.",
  "tika-vin05t1:3_1": "Parivattakadvāraṁ kittakena saṁvutaṁ hoti?",
  "tika-vin05t1:3_2": "Sūcighaṭikāsu dinnāsu saṁvutameva hoti.",
  "tika-vin05t1:3_3": "Apica kho sūcimattepi dinne vaṭṭati,",
  "tika-vin05t1:3_4": "ghaṭikāmattepi dinne vaṭṭati,",
  "tika-vin05t1:3_5": "dvārabāhaṁ phusitvā ṭhapitamattepi vaṭṭati,",
  "tika-vin05t1:3_6": "īsakaṁ aphusitepi vaṭṭati,",
  "tika-vin05t1:3_7": "sabbantimena vidhinā yāvatā sīsaṁ nappavisati,",
  "tika-vin05t1:3_8": "tāvatā aphusitepi vaṭṭati.",
  "tika-vin05t1:3_9": "Sace bahūnaṁ vaḷañjanaṭṭhānaṁ hoti,",
  "tika-vin05t1:3_10": "bhikkhuṁ vā sāmaṇeraṁ vā ‘‘dvāraṁ, āvuso,",
  "tika-vin05t1:3_11": "jaggāhī’’ti vatvāpi nipajjituṁ vaṭṭati.",
  "tika-vin05t1:3_12": "Atha bhikkhū cīvarakammaṁ vā aññaṁ vā kiñci karontā nisinnā honti,",
  "tika-vin05t1:3_13": "‘‘ete dvāraṁ jaggissantī’’ti ābhogaṁ katvāpi nipajjituṁ vaṭṭati.",
  "tika-vin05t1:3_14": "Kurundaṭṭhakathāyaṁ pana ‘‘upāsakampi āpucchitvā vā ‘esa jaggissatī’ti ābhogaṁ katvā vā nipajjituṁ vaṭṭati,",
  "tika-vin05t1:3_15": "kevalaṁ bhikkhuniṁ vā mātugāmaṁ vā āpucchituṁ na vaṭṭatī’’ti vuttaṁ,",
  "tika-vin05t1:3_16": "taṁ yuttaṁ.",
  "tika-vin05t1:3_17": "Evaṁ sabbatthapi yo yo theravādo vā aṭṭhakathāvādo vā pacchā vuccati,",
  "tika-vin05t1:3_18": "so sova pamāṇanti gahetabbaṁ.",
  "tika-vin05t1:4_0": "4.",
  "tika-vin05t1:4_1": "Atha dvārassa udukkhalaṁ vā uttarapāsako vā bhinno hoti aṭṭhapito vā,",
  "tika-vin05t1:4_2": "saṁvarituṁ na sakkoti,",
  "tika-vin05t1:4_3": "navakammatthaṁ vā pana iṭṭhakapuñjo vā mattikādīnaṁ vā rāsi antodvāre kato hoti,",
  "tika-vin05t1:4_4": "aṭṭaṁ vā bandhanti,",
  "tika-vin05t1:4_5": "yathā saṁvarituṁ na sakkoti.",
  "tika-vin05t1:4_6": "Evarūpe antarāye sati asaṁvaritvāpi nipajjituṁ vaṭṭati.",
  "tika-vin05t1:4_7": "Yadi pana kavāṭaṁ natthi,",
  "tika-vin05t1:4_8": "laddhakappameva.",
  "tika-vin05t1:4_9": "Upari sayantena nisseṇiṁ āropetvā nipajjitabbaṁ.",
  "tika-vin05t1:4_10": "Sace nisseṇimatthake thakanakaṁ hoti,",
  "tika-vin05t1:4_11": "thaketvāpi nipajjitabbaṁ.",
  "tika-vin05t1:4_12": "Gabbhe nipajjantena gabbhadvāraṁ vā pamukhadvāraṁ vā yaṁ kiñci saṁvaritvā nipajjituṁ vaṭṭati.",
  "tika-vin05t1:4_13": "Sace ekakuṭṭake gehe dvīsu passesu dvārāni katvā vaḷañjanti,",
  "tika-vin05t1:4_14": "dvepi dvārāni jaggitabbāni,",
  "tika-vin05t1:4_15": "tibhūmakepi pāsāde dvāraṁ jaggitabbameva.",
  "tika-vin05t1:4_16": "Sace bhikkhācārā paṭikkamma lohapāsādasadisaṁ pāsādaṁ bahū bhikkhū divāvihāratthaṁ pavisanti,",
  "tika-vin05t1:4_17": "saṅghattherena dvārapālassa ‘‘dvāraṁ jaggāhī’’ti vatvā vā ‘‘dvārajagganaṁ nāma etassa bhāro’’ti ābhogaṁ katvā vā pavisitvā nipajjitabbaṁ.",
  "tika-vin05t1:4_18": "Yāva saṅghanavakena evameva kātabbaṁ.",
  "tika-vin05t1:4_19": "Pure pavisantānaṁ ‘‘dvārajagganaṁ nāma pacchimānaṁ bhāro’’ti evaṁ ābhogaṁ kātumpi vaṭṭati.",
  "tika-vin05t1:4_20": "Anāpucchā vā ābhogaṁ akatvā vā antogabbhe vā asaṁvutadvāre bahi vā nipajjantānaṁ āpatti.",
  "tika-vin05t1:4_21": "Gabbhe vā bahi vā nipajjanakālepi ‘‘dvārajagganaṁ nāma mahādvāre dvārapālassa bhāro’’ti ābhogaṁ katvā nipajjituṁ vaṭṭatiyeva.",
  "tika-vin05t1:4_22": "Evaṁ lohapāsādādīsu ākāsatale nipajjantenapi dvāraṁ saṁvaritabbameva.",
  "tika-vin05t1:5_0": "Ayañhettha saṅkhepo –",
  "tika-vin05t1:5_1": "idaṁ divāpaṭisallīyanaṁ yena kenaci parikkhitte sadvārabandhe ṭhāne kathitaṁ,",
  "tika-vin05t1:5_2": "tasmā abbhokāse vā rukkhamūle vā maṇḍape vā yattha katthaci sadvārabandhe nipajjantena dvāraṁ saṁvaritvāva nipajjitabbaṁ.",
  "tika-vin05t1:5_3": "Sace mahāpariveṇaṁ hoti mahābodhiyaṅgaṇalohapāsādaṅgaṇasadisaṁ bahūnaṁ osaraṇaṭṭhānaṁ,",
  "tika-vin05t1:5_4": "yattha dvāraṁ saṁvutampi saṁvutaṭṭhāne na tiṭṭhati,",
  "tika-vin05t1:5_5": "dvāraṁ alabhantā pākāraṁ āruhitvāpi vicaranti,",
  "tika-vin05t1:5_6": "tattha saṁvaraṇakiccaṁ natthi.",
  "tika-vin05t1:5_7": "Rattiṁ dvāraṁ vivaritvā nipanno aruṇe uggate vuṭṭhāti, anāpatti.",
  "tika-vin05t1:5_8": "Sace pana pabujjhitvā puna supati, āpatti.",
  "tika-vin05t1:5_9": "Yo pana ‘‘aruṇe uggate vuṭṭhahissāmī’’ti paricchinditvāva dvāraṁ asaṁvaritvā rattiṁ nipajjati,",
  "tika-vin05t1:5_10": "yathāparicchedameva vuṭṭhāti,",
  "tika-vin05t1:5_11": "tassa āpattiyeva.",
  "tika-vin05t1:5_12": "Mahāpaccariyaṁ pana ‘‘evaṁ nipajjanto anādariyadukkaṭāpi na muccatī’’ti vuttaṁ.",
  "tika-vin05t1:6_0": "5.",
  "tika-vin05t1:6_1": "Yo pana bahudeva rattiṁ jaggitvā addhānaṁ vā gantvā divā kilantarūpo mañce nisinno pāde bhūmito amocetvāva niddāvasena nipajjati,",
  "tika-vin05t1:6_2": "tassa anāpatti.",
  "tika-vin05t1:6_3": "Sace okkantaniddo ajānantopi pāde mañcakaṁ āropeti,",
  "tika-vin05t1:6_4": "āpattiyeva.",
  "tika-vin05t1:6_5": "Nisīditvā apassāya supantassa anāpatti.",
  "tika-vin05t1:6_6": "Yopi ca ‘‘niddaṁ vinodessāmī’’ti caṅkamanto patitvā sahasā vuṭṭhāti,",
  "tika-vin05t1:6_7": "tassapi anāpatti.",
  "tika-vin05t1:6_8": "Yo pana patitvā tattheva sayati,",
  "tika-vin05t1:6_9": "na vuṭṭhāti,",
  "tika-vin05t1:6_10": "tassa āpatti.",
  "tika-vin05t1:7_0": "Ko muccati,",
  "tika-vin05t1:7_1": "ko na muccatīti?",
  "tika-vin05t1:7_2": "Mahāpaccariyaṁ tāva ‘‘ekabhaṅgena nipannako eva muccati.",
  "tika-vin05t1:7_3": "Pāde pana bhūmito mocetvā nipannopi yakkhagahitakopi visaññībhūtopi na muccatī’’ti vuttaṁ.",
  "tika-vin05t1:7_4": "Kurundaṭṭhakathāyaṁ pana ‘‘bandhitvā nipajjāpitova muccatī’’ti vuttaṁ.",
  "tika-vin05t1:7_5": "Mahāaṭṭhakathāyaṁ pana ‘‘yo caṅkamanto mucchitvā patito tattheva supati,",
  "tika-vin05t1:7_6": "tassapi avisayatāya āpatti na dissati.",
  "tika-vin05t1:7_7": "Ācariyā pana evaṁ na kathayanti,",
  "tika-vin05t1:7_8": "tasmā āpattiyevāti mahāpadumattherena vuttaṁ.",
  "tika-vin05t1:7_9": "Dve pana janā āpattito muccantiyeva,",
  "tika-vin05t1:7_10": "yo ca yakkhagahitako,",
  "tika-vin05t1:7_11": "yo ca bandhitvā nipajjāpito’’ti.",
  "tika-vin05t1:8_0": "Iti pāḷimuttakavinayavinicchayasaṅgahe",
  "tika-vin05t1:9_0": "Divāseyyavinicchayakathā samattā."
}