{
  "atk-abh02a5:0_0": "6. Paṭiccasamuppādavibhaṅgo",
  "atk-abh02a5:1_0": "1. Suttantabhājanīyaṁ uddesavāravaṇṇanā",
  "atk-abh02a5:2_0": "225.",
  "atk-abh02a5:2_1": "Idāni tadanantare paṭiccasamuppādavibhaṅge yā ‘‘ayaṁ avijjāpaccayā saṅkhārā’’tiādinā nayena tanti nikkhittā,",
  "atk-abh02a5:2_2": "tassā atthasaṁvaṇṇanaṁ karontena vibhajjavādimaṇḍalaṁ otaritvā ācariye anabbhācikkhantena sakasamayaṁ avokkamantena parasamayaṁ anāyūhantena suttaṁ appaṭibāhantena vinayaṁ anulomentena mahāpadese olokentena dhammaṁ dīpentena atthaṁ saṅgahantena tamevatthaṁ puna āvattetvā aparehipi pariyāyehi niddisantena ca yasmā atthasaṁvaṇṇanā kātabbā hoti,",
  "atk-abh02a5:2_3": "pakatiyāpi ca dukkarāva paṭiccasamuppādassa atthasaṁvaṇṇanā, yathāhu porāṇā –",
  "atk-abh02a5:3_0": "‘‘Saccaṁ satto paṭisandhi, paccayākārameva ca;",
  "atk-abh02a5:4_0": "Duddasā caturo dhammā, desetuñca sudukkarā’’ti.",
  "atk-abh02a5:5_0": "Tasmā ‘‘aññatra āgamādhigamappattehi na sukarā paṭiccasamuppādassa atthavaṇṇanā’’ti paritulayitvā –",
  "atk-abh02a5:6_0": "Vattukāmo ahaṁ ajja, paccayākāravaṇṇanaṁ;",
  "atk-abh02a5:7_0": "Patiṭṭhaṁ nādhigacchāmi, ajjhogāḷhova sāgaraṁ.",
  "atk-abh02a5:8_0": "Sāsanaṁ panidaṁ nānā-desanānayamaṇḍitaṁ;",
  "atk-abh02a5:9_0": "Pubbācariyamaggo ca, abbocchinno pavattati.",
  "atk-abh02a5:10_0": "Yasmā tasmā tadubhayaṁ, sannissāyatthavaṇṇanaṁ;",
  "atk-abh02a5:11_0": "Ārabhissāmi etassa, taṁ suṇātha samāhitā.",
  "atk-abh02a5:12_0": "Vuttañhetaṁ pubbācariyehi –",
  "atk-abh02a5:13_0": "‘‘Yo kocimaṁ aṭṭhiṁ katvā suṇeyya,",
  "atk-abh02a5:14_0": "Labhetha pubbāpariyaṁ visesaṁ;",
  "atk-abh02a5:15_0": "Laddhāna pubbāpariyaṁ visesaṁ,",
  "atk-abh02a5:16_0": "Adassanaṁ maccurājassa gacche’’ti.",
  "atk-abh02a5:17_0": "Avijjāpaccayāsaṅkhārātiādīsu hi āditoyeva tāva –",
  "atk-abh02a5:18_0": "Desanābhedato attha-lakkhaṇekavidhādito;",
  "atk-abh02a5:19_0": "Aṅgānañca vavatthānā, viññātabbo vinicchayo.",
  "atk-abh02a5:20_0": "Tattha ‘desanābhedato’ti bhagavato hi vallihārakānaṁ catunnaṁ purisānaṁ valliggahaṇaṁ viya ādito vā majjhato vā paṭṭhāya yāva pariyosānaṁ,",
  "atk-abh02a5:20_1": "tathā pariyosānato vā majjhato vā paṭṭhāya yāva ādīti catubbidhā paṭiccasamuppādadesanā.",
  "atk-abh02a5:20_2": "Yathā hi vallihārakesu catūsu purisesu eko valliyā mūlameva paṭhamaṁ passati,",
  "atk-abh02a5:20_3": "so taṁ mūle chetvā sabbaṁ ākaḍḍhitvā ādāya kamme upaneti, evaṁ bhagavā ‘‘iti kho, bhikkhave,",
  "atk-abh02a5:20_4": "avijjāpaccayā saṅkhārā…pe… jātipaccayā jarāmaraṇa’’nti ādito (ma. ni.",
  "atk-abh02a5:20_5": "1.402) paṭṭhāya yāva pariyosānāpi paṭiccasamuppādaṁ deseti.",
  "atk-abh02a5:21_0": "Yathā pana tesu purisesu eko valliyā majjhaṁ paṭhamaṁ passati,",
  "atk-abh02a5:21_1": "so majjhe chinditvā uparibhāgaṁyeva ākaḍḍhitvā ādāya kamme upaneti,",
  "atk-abh02a5:21_2": "evaṁ bhagavā ‘‘tassa taṁ vedanaṁ abhinandato abhivadato ajjhosāya tiṭṭhato uppajjati nandī; yā vedanāsu nandī, tadupādānaṁ, tassupādānapaccayā bhavo, bhavapaccayā jātī’’ti (ma. ni. 1.409; saṁ. ni.",
  "atk-abh02a5:21_3": "3.5) majjhato paṭṭhāya yāva pariyosānāpi deseti.",
  "atk-abh02a5:22_0": "Yathā ca tesu purisesu eko valliyā aggaṁ paṭhamaṁ passati,",
  "atk-abh02a5:22_1": "so agge gahetvā aggānusārena yāva mūlā sabbaṁ ādāya kamme upaneti,",
  "atk-abh02a5:22_2": "evaṁ bhagavā ‘‘jātipaccayā jarāmaraṇanti iti kho panetaṁ vuttaṁ, jātipaccayā nu kho, bhikkhave,",
  "atk-abh02a5:22_3": "jarāmaraṇaṁ no vā kathaṁ vā ettha hotī’’ti? ‘‘Jātipaccayā, bhante, jarāmaraṇaṁ;",
  "atk-abh02a5:22_4": "evaṁ no ettha hoti – jātipaccayā jarāmaraṇa’’nti.",
  "atk-abh02a5:22_5": "‘‘Bhavapaccayā jāti…pe… avijjāpaccayā saṅkhārāti iti kho panetaṁ vuttaṁ, avijjāpaccayā nu kho, bhikkhave,",
  "atk-abh02a5:22_6": "saṅkhārā no vā kathaṁ vā ettha hotī’’ti? ‘‘Avijjāpaccayā, bhante, saṅkhārā;",
  "atk-abh02a5:22_7": "evaṁ no ettha hoti – avijjāpaccayā saṅkhārā’’ti pariyosānato paṭṭhāya yāva āditopi paṭiccasamuppādaṁ deseti.",
  "atk-abh02a5:23_0": "Yathā pana tesu purisesu eko valliyā majjhameva paṭhamaṁ passati,",
  "atk-abh02a5:23_1": "so majjhe chinditvā heṭṭhā otaranto yāva mūlā ādāya kamme upaneti , evaṁ bhagavā ‘‘ime, bhikkhave, cattāro āhārā kiṁ nidānā, kiṁ samudayā, kiṁ jātikā, kiṁ pabhavā?",
  "atk-abh02a5:23_2": "Ime cattāro āhārā taṇhānidānā, taṇhāsamudayā, taṇhājātikā, taṇhāpabhavā. Taṇhā cāyaṁ, bhikkhave, kiṁ nidānā? Vedanā, phasso, saḷāyatanaṁ, nāmarūpaṁ, viññāṇaṁ.",
  "atk-abh02a5:23_3": "Saṅkhārā kiṁ nidānā…pe… saṅkhārā avijjānidānā, avijjāsamudayā, avijjājātikā, avijjāpabhavā’’ti (saṁ. ni.",
  "atk-abh02a5:23_4": "2.11) majjhato paṭṭhāya yāva ādito deseti.",
  "atk-abh02a5:24_0": "Kasmā panevaṁ desetīti?",
  "atk-abh02a5:24_1": "Paṭiccasamuppādassa samantabhaddakattā,",
  "atk-abh02a5:24_2": "sayañca desanāvilāsappattattā.",
  "atk-abh02a5:24_3": "Samantabhaddako hi paṭiccasamuppādo tato tato ñāyappaṭivedhāya saṁvattatiyeva.",
  "atk-abh02a5:24_4": "Desanāvilāsappatto ca bhagavā catuvesārajjappaṭisambhidāyogena catubbidhagambhīrabhāvappattiyā ca.",
  "atk-abh02a5:24_5": "So desanāvilāsappattattā nānānayeheva dhammaṁ deseti.",
  "atk-abh02a5:24_6": "Visesato panassa yā ādito paṭṭhāya anulomadesanā,",
  "atk-abh02a5:24_7": "sā pavattikāraṇavibhāgasammūḷhaṁ veneyyajanaṁ samanupassato yathāsakehi kāraṇehi pavattisandassanatthaṁ uppattikkamasandassanatthañca pavattitāti ñātabbā.",
  "atk-abh02a5:25_0": "Yā pariyosānato paṭṭhāya paṭilomadesanā,",
  "atk-abh02a5:25_1": "sā ‘‘kicchaṁ vatāyaṁ loko āpanno jāyati ca jīyati ca mīyati cā’’ti (dī. ni.",
  "atk-abh02a5:25_2": "2.57) ādinā nayena kicchāpannaṁ lokamanuvilokayato pubbabhāgappaṭivedhānusārena tassa tassa jarāmaraṇādikassa dukkhassa attanādhigatakāraṇasandassanatthaṁ.",
  "atk-abh02a5:25_3": "Yā pana majjhato paṭṭhāya yāva ādi,",
  "atk-abh02a5:25_4": "sā āhāranidānavavatthāpanānusārena yāva atītaṁ addhānaṁ atiharitvā puna atītaddhato pabhuti hetuphalapaṭipāṭisandassanatthaṁ.",
  "atk-abh02a5:25_5": "Yā pana majjhato paṭṭhāya yāva pariyosānā pavattā,",
  "atk-abh02a5:25_6": "sā paccuppanne addhāne anāgataddhahetusamuṭṭhānato pabhuti anāgataddhasandassanatthaṁ.",
  "atk-abh02a5:25_7": "Tāsu yā sā pavattikāraṇasammūḷhassa veneyyajanassa yathāsakehi kāraṇehi pavattisandassanatthaṁ uppattikkamasandassanatthañca ādito paṭṭhāya anulomadesanā vuttā,",
  "atk-abh02a5:25_8": "sā idha nikkhittāti veditabbā.",
  "atk-abh02a5:26_0": "Kasmā panettha avijjā ādito vuttā?",
  "atk-abh02a5:26_1": "Kiṁ pakativādīnaṁ pakati viya avijjāpi akāraṇaṁ mūlakāraṇaṁ lokassāti? Na akāraṇaṁ.",
  "atk-abh02a5:26_2": "‘‘Āsavasamudayā avijjāsamudayo’’ti hi avijjāya kāraṇaṁ vuttaṁ.",
  "atk-abh02a5:26_3": "Atthi pana pariyāyo yena mūlakāraṇaṁ siyā. Ko pana soti? Vaṭṭakathāya sīsabhāvo.",
  "atk-abh02a5:26_4": "Bhagavā hi vaṭṭakathaṁ kathento dve dhamme sīsaṁ katvā kathesi – avijjaṁ vā bhavataṇhaṁ vā. Yathāha – ‘‘purimā, bhikkhave,",
  "atk-abh02a5:26_5": "koṭi na paññāyati avijjāya ‘ito pubbe avijjā nāhosi, atha pacchā samabhavī’ti. Evañcetaṁ, bhikkhave, vuccati,",
  "atk-abh02a5:26_6": "atha ca pana paññāyati ‘idappaccayā avijjā’’ti (a. ni. 10.61); bhavataṇhaṁ vā, yathāha – ‘‘purimā, bhikkhave,",
  "atk-abh02a5:26_7": "koṭi na paññāyati bhavataṇhāya ‘ito pubbe bhavataṇhā nāhosi, atha pacchā samabhavī’ti. Evañcetaṁ, bhikkhave, vuccati,",
  "atk-abh02a5:26_8": "atha ca pana paññāyati ‘idappaccayā bhavataṇhā’’ti (a. ni. 10.62).",
  "atk-abh02a5:27_0": "Kasmā pana bhagavā vaṭṭakathaṁ kathento ime dveva dhamme sīsaṁ katvā kathesīti?",
  "atk-abh02a5:27_1": "Sugatiduggatigāmino kammassa visesahetubhūtattā.",
  "atk-abh02a5:27_2": "Duggatigāmino hi kammassa visesahetu avijjā. Kasmā?",
  "atk-abh02a5:27_3": "Yasmā avijjābhibhūto puthujjano,",
  "atk-abh02a5:27_4": "aggisantāpalaguḷābhighātaparissamābhibhūtā vajjhagāvī tāya parissamāturatāya nirassādampi attano anatthāvahampi ca uṇhodakapānaṁ viya,",
  "atk-abh02a5:27_5": "kilesasantāpato nirassādampi duggativinipātato ca attano anatthāvahampi pāṇātipātādimanekappakāraṁ duggatigāmikammaṁ ārabhati.",
  "atk-abh02a5:27_6": "Sugatigāmino pana kammassa visesahetu bhavataṇhā. Kasmā?",
  "atk-abh02a5:27_7": "Yasmā bhavataṇhābhibhūto puthujjano,",
  "atk-abh02a5:27_8": "yathā vuttappakārā gāvī sītudakataṇhāya saassādaṁ attano parissamavinodanañca sītudakapānaṁ viya,",
  "atk-abh02a5:27_9": "kilesasantāpavirahato saassādaṁ sugatisampāpanena attano duggatidukkhaparissamavinodanañca pāṇātipātāveramaṇīādimanekappakāraṁ sugatigāmikammaṁ ārabhati.",
  "atk-abh02a5:28_0": "Etesu pana vaṭṭakathāya sīsabhūtesu dhammesu katthaci bhagavā ekadhammamūlikaṁ desanaṁ deseti, seyyathidaṁ – ‘‘iti kho, bhikkhave, avijjūpanisā saṅkhārā,",
  "atk-abh02a5:28_1": "saṅkhārūpanisaṁ viññāṇa’’ntiādi (saṁ. ni. 2.23). Tathā ‘‘upādānīyesu, bhikkhave,",
  "atk-abh02a5:28_2": "dhammesu assādānupassino viharato taṇhā pavaḍḍhati,",
  "atk-abh02a5:28_3": "taṇhāpaccayā upādāna’’ntiādi (saṁ. ni. 2.52). Katthaci ubhayamūlikampi,",
  "atk-abh02a5:28_4": "seyyathidaṁ – ‘‘avijjānīvaraṇassa, bhikkhave,",
  "atk-abh02a5:28_5": "bālassa taṇhāya sampayuttassa evamayaṁ kāyo samudāgato.",
  "atk-abh02a5:28_6": "Iti ayañceva kāyo bahiddhā ca nāmarūpaṁ itthetaṁ dvayaṁ, dvayaṁ paṭicca phasso,",
  "atk-abh02a5:28_7": "saḷevāyatanāni yehi phuṭṭho bālo sukhadukkhaṁ paṭisaṁvedetī’’tiādi (saṁ. ni. 2.19).",
  "atk-abh02a5:28_8": "Tāsu tāsu desanāsu ‘‘avijjāpaccayā saṅkhārā’’ti ayamidha avijjāvasena ekadhammamūlikā desanāti veditabbā.",
  "atk-abh02a5:28_9": "Evaṁ tāvettha desanābhedato viññātabbo vinicchayo.",
  "atk-abh02a5:29_0": "‘Atthato’ti avijjādīnaṁ padānaṁ atthato,",
  "atk-abh02a5:29_1": "seyyathidaṁ – pūretuṁ ayuttaṭṭhena kāyaduccaritādi avindiyaṁ nāma; aladdhabbanti attho.",
  "atk-abh02a5:29_2": "Taṁ avindiyaṁ vindatīti avijjā.",
  "atk-abh02a5:29_3": "Tabbiparītato kāyasucaritādi vindiyaṁ nāma.",
  "atk-abh02a5:29_4": "Taṁ vindiyaṁ na vindatīti avijjā. Khandhānaṁ rāsaṭṭhaṁ, āyatanānaṁ āyatanaṭṭhaṁ, dhātūnaṁ suññaṭṭhaṁ, saccānaṁ tathaṭṭhaṁ,",
  "atk-abh02a5:29_5": "indriyānaṁ ādhipateyyaṭṭhaṁ aviditaṁ karotīti avijjā.",
  "atk-abh02a5:29_6": "Dukkhādīnaṁ pīḷanādivasena vuttaṁ catubbidhaṁ catubbidhaṁ atthaṁ aviditaṁ karotītipi avijjā.",
  "atk-abh02a5:29_7": "Antavirahite saṁsāre sabbayonigatibhavaviññāṇaṭṭhitisattāvāsesu satte javāpetīti avijjā.",
  "atk-abh02a5:29_8": "Paramatthato avijjamānesu itthipurisādīsu javati,",
  "atk-abh02a5:29_9": "vijjamānesupi khandhādīsu na javatīti avijjā.",
  "atk-abh02a5:29_10": "Apica cakkhuviññāṇādīnaṁ vatthārammaṇānaṁ paṭiccasamuppādapaṭiccasamuppannānañca dhammānaṁ chādanatopi avijjā.",
  "atk-abh02a5:30_0": "Yaṁ paṭicca phalameti so paccayo. Paṭiccāti na vinā tena; taṁ apaccakkhitvāti attho.",
  "atk-abh02a5:30_1": "Etīti uppajjati ceva pavattati cāti attho.",
  "atk-abh02a5:30_2": "Api ca upakārakaṭṭho paccayaṭṭho.",
  "atk-abh02a5:30_3": "Avijjā ca sā paccayo cāti avijjāpaccayo. Tasmā avijjāpaccayā.",
  "atk-abh02a5:31_0": "Saṅkhatamabhisaṅkharontīti saṅkhārā.",
  "atk-abh02a5:31_1": "Apica avijjāpaccayā saṅkhārā,",
  "atk-abh02a5:31_2": "saṅkhārasaddena āgatasaṅkhārā cāti duvidhā saṅkhārā.",
  "atk-abh02a5:31_3": "Tattha puññāpuññāneñjābhisaṅkhārā tayo,",
  "atk-abh02a5:31_4": "kāyavacīcittasaṅkhārā tayoti ime cha avijjāpaccayā saṅkhārā .",
  "atk-abh02a5:31_5": "Te sabbepi lokiyakusalākusalacetanāmattameva honti.",
  "atk-abh02a5:32_0": "Saṅkhatasaṅkhāro, abhisaṅkhatasaṅkhāro, abhisaṅkharaṇasaṅkhāro,",
  "atk-abh02a5:32_1": "payogābhisaṅkhāroti ime pana cattāro saṅkhārasaddena āgatasaṅkhārā.",
  "atk-abh02a5:32_2": "Tattha ‘‘aniccā vata saṅkhārā’’tiādīsu (dī. ni. 2.221, 272; saṁ. ni. 1.186;",
  "atk-abh02a5:32_3": "2.143) vuttā sabbepi sappaccayā dhammā ‘saṅkhatasaṅkhārā’ nāma.",
  "atk-abh02a5:32_4": "Kammanibbattā tebhūmakā rūpārūpadhammā ‘abhisaṅkhatasaṅkhārā’ti aṭṭhakathāsu vuttā.",
  "atk-abh02a5:32_5": "Tepi ‘‘aniccā vata saṅkhārā’’ti ettheva saṅgahaṁ gacchanti.",
  "atk-abh02a5:32_6": "Visuṁ pana nesaṁ āgataṭṭhānaṁ na paññāyati.",
  "atk-abh02a5:32_7": "Tebhūmakakusalākusalacetanā pana ‘abhisaṅkharaṇakasaṅkhāro’ti vuccati. Tassa ‘‘avijjāgatoyaṁ, bhikkhave,",
  "atk-abh02a5:32_8": "purisapuggalo puññañce abhisaṅkharotī’’tiādīsu (saṁ. ni. 2.51) āgataṭṭhānaṁ paññāyati.",
  "atk-abh02a5:32_9": "Kāyikacetasikaṁ pana vīriyaṁ ‘payogābhisaṅkhāro’ti vuccati.",
  "atk-abh02a5:32_10": "So ‘‘yāvatikā abhisaṅkhārassa gati,",
  "atk-abh02a5:32_11": "tāvatikaṁ gantvā akkhāhataṁ maññe aṭṭhāsī’’tiādīsu (a. ni. 3.15) āgato.",
  "atk-abh02a5:33_0": "Na kevalañca eteyeva,",
  "atk-abh02a5:33_1": "aññepi ‘‘saññāvedayitanirodhaṁ samāpajjantassa kho, āvuso visākha,",
  "atk-abh02a5:33_2": "bhikkhuno paṭhamaṁ nirujjhati vacīsaṅkhāro, tato kāyasaṅkhāro,",
  "atk-abh02a5:33_3": "tato cittasaṅkhāro’’tiādinā (ma. ni.",
  "atk-abh02a5:33_4": "1.464) nayena saṅkhārasaddena āgatā anekasaṅkhārā. Tesu natthi so saṅkhāro,",
  "atk-abh02a5:33_5": "yo saṅkhatasaṅkhāre saṅgahaṁ na gaccheyya.",
  "atk-abh02a5:33_6": "Ito paraṁ saṅkhārapaccayā viññāṇantiādīsu yaṁ vuttaṁ taṁ vuttanayeneva veditabbaṁ.",
  "atk-abh02a5:34_0": "Avutte pana vijānātīti viññāṇaṁ. Namatīti nāmaṁ. Ruppatīti rūpaṁ. Āye tanoti, āyatañca nayatīti āyatanaṁ. Phusatīti phasso. Vedayatīti vedanā. Paritassatīti taṇhā. Upādiyatīti upādānaṁ. Bhavati bhāvayati cāti bhavo. Jananaṁ jāti. Jīraṇaṁ jarā. Maranti etenāti maraṇaṁ. Socanaṁ soko. Paridevanaṁ paridevo. Dukkhayatīti dukkhaṁ;",
  "atk-abh02a5:34_1": "uppādaṭṭhitivasena vā dvedhā khaṇatīti dukkhaṁ. Dummanassa bhāvo domanassaṁ. Bhuso āyāso upāyāso.",
  "atk-abh02a5:35_0": "Sambhavantīti nibbattanti. Na kevalañca sokādīheva,",
  "atk-abh02a5:35_1": "atha kho sabbapadehi ‘sambhavantī’ti saddassa yojanā kātabbā.",
  "atk-abh02a5:35_2": "Itarathā hi ‘‘avijjāpaccayā saṅkhārā’’ti vutte kiṁ karontīti na paññāyeyyuṁ.",
  "atk-abh02a5:35_3": "‘‘Sambhavantī’’ti pana yojanāya sati ‘‘avijjā ca sā paccayo cāti avijjāpaccayo;",
  "atk-abh02a5:35_4": "tasmā avijjāpaccayā saṅkhārā sambhavantī’’ti paccayapaccayuppannavavatthānaṁ kataṁ hoti. Esa nayo sabbattha.",
  "atk-abh02a5:36_0": "Evanti niddiṭṭhanayanidassanaṁ. Tena avijjādīheva kāraṇehi,",
  "atk-abh02a5:36_1": "na issaranimmānādīhīti dasseti. Etassāti yathāvuttassa.",
  "atk-abh02a5:36_2": "Kevalassāti asammissassa sakalassa vā.",
  "atk-abh02a5:36_3": "Dukkhakkhandhassāti dukkhasamūhassa, na sattassa, na sukhasubhādīnaṁ. Samudayoti nibbatti. Hotīti sambhavati.",
  "atk-abh02a5:36_4": "Evamettha atthato viññātabbo vinicchayo.",
  "atk-abh02a5:37_0": "‘Lakkhaṇādito’ti avijjādīnaṁ lakkhaṇādito,",
  "atk-abh02a5:37_1": "seyyathidaṁ – aññāṇalakkhaṇā avijjā, sammohanarasā, chādanapaccupaṭṭhānā, āsavapadaṭṭhānā.",
  "atk-abh02a5:37_2": "Abhisaṅkharaṇalakkhaṇā saṅkhārā, āyūhanarasā, cetanāpaccupaṭṭhānā, avijjāpadaṭṭhānā. Vijānanalakkhaṇaṁ viññāṇaṁ, pubbaṅgamarasaṁ, paṭisandhipaccupaṭṭhānaṁ, saṅkhārapadaṭṭhānaṁ, vatthārammaṇapadaṭṭhānaṁ vā. Namanalakkhaṇaṁ nāmaṁ, sampayogarasaṁ, avinibbhogapaccupaṭṭhānaṁ, viññāṇapadaṭṭhānaṁ. Ruppanalakkhaṇaṁ rūpaṁ, vikiraṇarasaṁ, abyākatapaccupaṭṭhānaṁ, viññāṇapadaṭṭhānaṁ.",
  "atk-abh02a5:37_3": "Āyatanalakkhaṇaṁ saḷāyatanaṁ, dassanādirasaṁ,",
  "atk-abh02a5:37_4": "vatthudvārabhāvapaccupaṭṭhānaṁ , nāmarūpapadaṭṭhānaṁ. Phusanalakkhaṇo phasso, saṅghaṭṭanaraso, saṅgatipaccupaṭṭhāno, saḷāyatanapadaṭṭhāno. Anubhavanalakkhaṇā vedanā, visayarasasambhogarasā, sukhadukkhapaccupaṭṭhānā, phassapadaṭṭhānā. Hetulakkhaṇā taṇhā, abhinandanarasā, atittibhāvapaccupaṭṭhānā, vedanāpadaṭṭhānā. Gahaṇalakkhaṇaṁ upādānaṁ, amuñcanarasaṁ,",
  "atk-abh02a5:37_5": "taṇhādaḷhattadiṭṭhipaccupaṭṭhānaṁ, taṇhāpadaṭṭhānaṁ.",
  "atk-abh02a5:37_6": "Kammakammaphalalakkhaṇo bhavo, bhāvanabhavanaraso,",
  "atk-abh02a5:37_7": "kusalākusalābyākatapaccupaṭṭhāno, upādānapadaṭṭhāno.",
  "atk-abh02a5:37_8": "Jātiādīnaṁ lakkhaṇādīni saccavibhaṅge vuttanayeneva veditabbāni.",
  "atk-abh02a5:37_9": "Evamettha lakkhaṇāditopi viññātabbo vinicchayo.",
  "atk-abh02a5:38_0": "‘Ekavidhādito’ti ettha avijjā aññāṇādassanamohādibhāvato ekavidhā,",
  "atk-abh02a5:38_1": "appaṭipattimicchāpaṭipattito duvidhā tathā saṅkhārāsaṅkhārato,",
  "atk-abh02a5:38_2": "vedanāttayasampayogato tividhā,",
  "atk-abh02a5:38_3": "catusaccaappaṭivedhato catubbidhā,",
  "atk-abh02a5:38_4": "gatipañcakādīnavacchādanato pañcavidhā,",
  "atk-abh02a5:38_5": "dvārārammaṇato pana sabbesupi arūpadhammesu chabbidhatā veditabbā.",
  "atk-abh02a5:39_0": "Saṅkhārā sāsavavipākadhammadhammādibhāvato ekavidhā,",
  "atk-abh02a5:39_1": "kusalākusalato duvidhā tathā parittamahaggatahīnamajjhimamicchattaniyatāniyatato,",
  "atk-abh02a5:39_2": "tividhā puññābhisaṅkhārādibhāvato,",
  "atk-abh02a5:39_3": "catubbidhā catuyonisaṁvattanato, pañcavidhā pañcagatigāmito.",
  "atk-abh02a5:40_0": "Viññāṇaṁ lokiyavipākādibhāvato ekavidhaṁ, sahetukāhetukādito duvidhaṁ,",
  "atk-abh02a5:40_1": "bhavattayapariyāpannato vedanāttayasampayogato ahetukaduhetukatihetukato ca tividhaṁ,",
  "atk-abh02a5:40_2": "yonigativasena catubbidhaṁ pañcavidhañca.",
  "atk-abh02a5:41_0": "Nāmarūpaṁ viññāṇasannissayato kammapaccayato ca ekavidhaṁ,",
  "atk-abh02a5:41_1": "sārammaṇānārammaṇato duvidhaṁ, atītādito tividhaṁ,",
  "atk-abh02a5:41_2": "yonigativasena catubbidhaṁ pañcavidhañca.",
  "atk-abh02a5:42_0": "Saḷāyatanaṁ sañjātisamosaraṇaṭṭhānato ekavidhaṁ,",
  "atk-abh02a5:42_1": "bhūtappasādaviññāṇādito duvidhaṁ,",
  "atk-abh02a5:42_2": "sampattāsampattanobhayagocarato tividhaṁ,",
  "atk-abh02a5:42_3": "yonigatipariyāpannato catubbidhaṁ pañcavidhañcāti iminā nayena phassādīnampi ekavidhādibhāvo veditabboti.",
  "atk-abh02a5:42_4": "Evamettha ekavidhāditopi viññātabbo vinicchayo.",
  "atk-abh02a5:43_0": "‘Aṅgānañcavavatthānā’ti sokādayo cettha bhavacakkassa avicchedadassanatthaṁ vuttā.",
  "atk-abh02a5:43_1": "Jarāmaraṇabbhāhatassa hi bālassa te sambhavanti. Yathāha – ‘‘assutavā, bhikkhave,",
  "atk-abh02a5:43_2": "puthujjano sārīrikāya dukkhāya vedanāya phuṭṭho samāno socati kilamati paridevati urattāḷiṁ kandati sammohamāpajjatī’’ti (saṁ. ni. 4.252).",
  "atk-abh02a5:43_3": "Yāva ca tesaṁ pavatti tāva avijjāyāti punapi avijjāpaccayā saṅkhārāti sambandhameva hoti bhavacakkaṁ.",
  "atk-abh02a5:43_4": "Tasmā tesampi jarāmaraṇeneva ekasaṅkhepaṁ katvā dvādaseva paṭiccasamuppādaṅgānīti veditabbāni.",
  "atk-abh02a5:43_5": "Evamettha aṅgānaṁ vavatthānatopi viññātabbo vinicchayo.",
  "atk-abh02a5:43_6": "Ayaṁ tāvettha uddesavāravasena saṅkhepakathā.",
  "atk-abh02a5:44_0": "Uddesavāravaṇṇanā niṭṭhitā.",
  "atk-abh02a5:45_0": "Avijjāpadaniddeso",
  "atk-abh02a5:46_0": "226.",
  "atk-abh02a5:46_1": "Idāni niddesavāravasena vitthārakathā hoti.",
  "atk-abh02a5:46_2": "‘‘Avijjā paccayā saṅkhārā’’ti hi vuttaṁ.",
  "atk-abh02a5:46_3": "Tattha avijjāpaccayesu saṅkhāresu dassetabbesu yasmā putte kathetabbe paṭhamaṁ pitā kathīyati. Evañhi sati ‘mittassa putto,",
  "atk-abh02a5:46_4": "dattassa putto’ti putto sukathito hoti.",
  "atk-abh02a5:46_5": "Tasmā desanākusalo satthā saṅkhārānaṁ janakatthena pitusadisaṁ avijjaṁ tāva dassetuṁ tattha katamā avijjā? Dukkhe aññāṇantiādimāha.",
  "atk-abh02a5:47_0": "Tattha yasmā ayaṁ avijjā dukkhasaccassa yāthāvasarasalakkhaṇaṁ jānituṁ passituṁ paṭivijjhituṁ na deti,",
  "atk-abh02a5:47_1": "chādetvā pariyonandhitvā ganthetvā tiṭṭhati,",
  "atk-abh02a5:47_2": "tasmā ‘‘dukkhe aññāṇa’’nti vuccati.",
  "atk-abh02a5:47_3": "Tathā yasmā dukkhasamudayassa dukkhanirodhassa dukkhanirodhagāminiyā paṭipadāya yāthāvasarasalakkhaṇaṁ jānituṁ passituṁ paṭivijjhituṁ na deti,",
  "atk-abh02a5:47_4": "chādetvā pariyonandhitvā ganthetvā tiṭṭhati,",
  "atk-abh02a5:47_5": "tasmā dukkhanirodhagāminiyā paṭipadāya aññāṇanti vuccati.",
  "atk-abh02a5:47_6": "Imesu catūsu ṭhānesu suttantikapariyāyena aññāṇaṁ avijjāti kathitaṁ.",
  "atk-abh02a5:48_0": "Nikkhepakaṇḍe (dha. sa.",
  "atk-abh02a5:48_1": "1067) pana abhidhammapariyāyena ‘‘pubbante aññāṇa’’nti aparesupi catūsu ṭhānesu aññāṇaṁ gahitaṁ.",
  "atk-abh02a5:48_2": "Tattha pubbanteti atīto addhā,",
  "atk-abh02a5:48_3": "atītāni khandhadhātuāyatanāni. Aparanteti anāgato addhā,",
  "atk-abh02a5:48_4": "anāgatāni khandhadhātuāyatanāni. Pubbantāparanteti tadubhayaṁ.",
  "atk-abh02a5:48_5": "Idappaccayatāti saṅkhārādīnaṁ kāraṇāni avijjādīni aṅgāni.",
  "atk-abh02a5:48_6": "Paṭiccasamuppannadhammāti avijjādīhi nibbattā saṅkhārādayo dhammā.",
  "atk-abh02a5:48_7": "Tatrāyaṁ avijjā yasmā atītānaṁ khandhādīnaṁ yāthāvasarasalakkhaṇaṁ jānituṁ passituṁ paṭivijjhituṁ na deti,",
  "atk-abh02a5:48_8": "chādetvā pariyonandhitvā ganthetvā tiṭṭhati,",
  "atk-abh02a5:48_9": "tasmā ‘‘pubbante aññāṇa’’nti vuccati.",
  "atk-abh02a5:48_10": "Tathā yasmā anāgatānaṁ khandhādīnaṁ,",
  "atk-abh02a5:48_11": "atītānāgatānaṁ khandhādīnaṁ idappaccayatāya ceva paṭiccasamuppannadhammānañca yāthāvasarasalakkhaṇaṁ jānituṁ passituṁ paṭivijjhituṁ na deti,",
  "atk-abh02a5:48_12": "chādetvā pariyonandhitvā ganthetvā tiṭṭhati,",
  "atk-abh02a5:48_13": "tasmā idappaccayatāpaṭiccasamuppannesu dhammesu aññāṇanti vuccati.",
  "atk-abh02a5:48_14": "Imesu aṭṭhasu ṭhānesu abhidhammapariyāyena aññāṇaṁ avijjāti kathitaṁ.",
  "atk-abh02a5:49_0": "Evaṁ kiṁ kathitaṁ hoti?",
  "atk-abh02a5:49_1": "Kiccato ceva jātito ca avijjā kathitā nāma hoti. Kathaṁ ?",
  "atk-abh02a5:49_2": "Ayañhi avijjā imāni aṭṭha ṭhānāni jānituṁ passituṁ paṭivijjhituṁ na detīti kiccato kathitā;",
  "atk-abh02a5:49_3": "uppajjamānāpi imesu aṭṭhasu ṭhānesu uppajjatīti jātitopi kathitā.",
  "atk-abh02a5:49_4": "Evaṁ kathetvā puna ‘‘yaṁ evarūpaṁ aññāṇaṁ adassana’’ntiādīni pañcavīsati padāni avijjāya lakkhaṇaṁ dassetuṁ gahitāni.",
  "atk-abh02a5:50_0": "Tattha yasmā ayaṁ avijjā imehi aṭṭhahi padehi kathitāpi puna pañcavīsatiyā padehi lakkhaṇe akathite sukathitā nāma na hoti,",
  "atk-abh02a5:50_1": "lakkhaṇe pana kathiteyeva sukathitā nāma hoti.",
  "atk-abh02a5:50_2": "Yathā puriso naṭṭhaṁ goṇaṁ pariyesamāno manusse puccheyya – ‘‘api, ayyā, setaṁ goṇaṁ passatha, rattaṁ goṇaṁ passathā’’ti?",
  "atk-abh02a5:50_3": "Te evaṁ vadeyyuṁ – ‘‘imasmiṁ raṭṭhe setarattānaṁ goṇānaṁ anto natthi, kiṁ te goṇassa lakkhaṇa’’nti?",
  "atk-abh02a5:50_4": "Atha tena ‘saṅghāṭi’ vā ‘naṅgalaṁ’ vāti vutte goṇo sukathito nāma bhaveyya;",
  "atk-abh02a5:50_5": "evameva yasmā ayaṁ avijjā aṭṭhahi padehi kathitāpi puna pañcavīsatiyā padehi lakkhaṇe akathite sukathitā nāma na hoti,",
  "atk-abh02a5:50_6": "lakkhaṇe pana kathiteyeva sukathitā nāma hoti.",
  "atk-abh02a5:50_7": "Tasmā yānassā lakkhaṇadassanatthaṁ pañcavīsati padāni kathitāni, tesampi vasena veditabbā.",
  "atk-abh02a5:51_0": "Seyyathidaṁ – ñāṇaṁ nāma paññā.",
  "atk-abh02a5:51_1": "Sā atthatthaṁ kāraṇakāraṇaṁ catusaccadhammaṁ viditaṁ pākaṭaṁ karoti.",
  "atk-abh02a5:51_2": "Ayaṁ pana avijjā uppajjitvā taṁ viditaṁ pākaṭaṁ kātuṁ na detīti ñāṇapaccanīkato aññāṇaṁ. Dassanantipi paññā. Sāpi taṁ ākāraṁ passati.",
  "atk-abh02a5:51_3": "Avijjā pana uppajjitvā taṁ passituṁ na detīti adassanaṁ. Abhisamayotipi paññā. Sā taṁ ākāraṁ abhisameti.",
  "atk-abh02a5:51_4": "Avijjā pana uppajjitvā taṁ abhisametuṁ na detīti anabhisamayo.",
  "atk-abh02a5:51_5": "Anubodho sambodho paṭivedhotipi paññā.",
  "atk-abh02a5:51_6": "Sā taṁ ākāraṁ anubujjhati sambujjhati paṭivijjhati.",
  "atk-abh02a5:51_7": "Avijjā pana uppajjitvā taṁ anubujjhituṁ saṁbujjhituṁ paṭivijjhituṁ na detīti ananubodho asambodho appaṭivedho. Saṅgāhanātipi paññā.",
  "atk-abh02a5:51_8": "Sā taṁ ākāraṁ gahetvā ghaṁsitvā gaṇhāti.",
  "atk-abh02a5:51_9": "Avijjā pana uppajjitvā taṁ gahetvā ghaṁsitvā gaṇhituṁ na detīti asaṅgāhanā. Pariyogāhanātipi paññā.",
  "atk-abh02a5:51_10": "Sā taṁ ākāraṁ ogāhitvā anupavisitvā gaṇhāti.",
  "atk-abh02a5:51_11": "Avijjā pana uppajjitvā taṁ ogāhitvā anupavisitvā gaṇhituṁ na detīti apariyogāhanā. Samapekkhanātipi paññā .",
  "atk-abh02a5:51_12": "Sā taṁ ākāraṁ samaṁ sammā ca pekkhati.",
  "atk-abh02a5:51_13": "Avijjā pana uppajjitvā taṁ samaṁ sammā ca pekkhituṁ na detīti asamapekkhanā. Paccavekkhaṇātipi paññā. Sā taṁ ākāraṁ paccavekkhati.",
  "atk-abh02a5:51_14": "Avijjā pana uppajjitvā taṁ paccavekkhituṁ na detīti apaccavekkhaṇā.",
  "atk-abh02a5:51_15": "Nāssā kiñci kammaṁ paccakkhaṁ atthi,",
  "atk-abh02a5:51_16": "sayañca apaccavekkhitvā kataṁ kammanti apaccakkhakammaṁ. Dummedhabhāvatāya dummejjhaṁ. Bālabhāvatāya bālyaṁ.",
  "atk-abh02a5:52_0": "Sampajaññantipi paññā.",
  "atk-abh02a5:52_1": "Sā atthatthaṁ kāraṇakāraṇaṁ catusaccadhammaṁ sammā pajānāti.",
  "atk-abh02a5:52_2": "Avijjā pana uppajjitvā taṁ ākāraṁ pajānituṁ na detīti asampajaññaṁ. Mohanavasena moho. Pamohanavasena pamoho. Sammohanavasena sammoho.",
  "atk-abh02a5:52_3": "Avindiyaṁ vindatītiādivasena avijjā.",
  "atk-abh02a5:52_4": "Vaṭṭasmiṁ ohanati osīdāpetīti avijjogho.",
  "atk-abh02a5:52_5": "Vaṭṭasmiṁ yojetīti avijjāyogo.",
  "atk-abh02a5:52_6": "Appahīnavasena punappunaṁ uppajjanato ca avijjānusayo.",
  "atk-abh02a5:52_7": "Magge pariyuṭṭhitacorā addhike viya kusalacittaṁ pariyuṭṭhāti gaṇhāti vilumpatīti avijjāpariyuṭṭhānaṁ.",
  "atk-abh02a5:52_8": "Yathā nagaradvāre palighasaṅkhātāya laṅgiyā patitāya antonagare manussānaṁ bahinagaragamanampi bahinagare manussānaṁ antonagarapavesanampi pacchijjati,",
  "atk-abh02a5:52_9": "evameva yassa sakkāyanagare ayaṁ patitā tassa nibbānasampāpakaṁ ñāṇagamanaṁ pacchijjatīti avijjālaṅgī nāma hoti. Akusalañca taṁ mūlañca,",
  "atk-abh02a5:52_10": "akusalānaṁ vā mūlanti akusalamūlaṁ. Taṁ pana na aññaṁ,",
  "atk-abh02a5:52_11": "idhādhippeto mohoti moho akusalamūlaṁ.",
  "atk-abh02a5:52_12": "Ayaṁ vuccati avijjāti ayaṁ evaṁlakkhaṇā avijjā nāmāti vuccati.",
  "atk-abh02a5:52_13": "Evaṁ pañcavīsatipadavasena avijjāya lakkhaṇaṁ veditabbaṁ.",
  "atk-abh02a5:53_0": "Evaṁlakkhaṇā panāyaṁ avijjā dukkhādīsu aññāṇanti vuttāpi dukkhasaccassa ekadeso hoti, sahajātā hoti, taṁ ārammaṇaṁ karoti, chādeti;",
  "atk-abh02a5:53_1": "samudayasaccassa na ekadeso hoti, sahajātā hoti, taṁ ārammaṇaṁ karoti, chādeti;",
  "atk-abh02a5:53_2": "nirodhasaccassa neva ekadeso hoti, na sahajātā, na taṁ ārammaṇaṁ karoti, kevalaṁ chādeti; maggasaccassāpi na ekadeso, na sahajātā, na taṁ ārammaṇaṁ karoti, kevalaṁ chādeti.",
  "atk-abh02a5:53_3": "Dukkhārammaṇatā avijjā uppajjati, tañca chādeti.",
  "atk-abh02a5:53_4": "Samudayārammaṇatā avijjā uppajjati, tañca chādeti.",
  "atk-abh02a5:53_5": "Nirodhārammaṇatā avijjā nuppajjati, tañca chādeti.",
  "atk-abh02a5:53_6": "Maggārammaṇatā avijjā nūppajjati, tañca chādeti.",
  "atk-abh02a5:54_0": "Dve saccā duddasattā gambhīrā.",
  "atk-abh02a5:54_1": "Dve saccā gambhīrattā duddasā.",
  "atk-abh02a5:54_2": "Apica kho pana dukkhanirodhaṁ ariyasaccaṁ gambhīrañceva duddasañca. Tattha dukkhaṁ nāma pākaṭaṁ,",
  "atk-abh02a5:54_3": "lakkhaṇassa pana duddasattā gambhīraṁ nāma jātaṁ. Samudayepi eseva nayo.",
  "atk-abh02a5:54_4": "Yathā pana mahāsamuddaṁ manthetvā ojāya nīharaṇaṁ nāma bhāro,",
  "atk-abh02a5:54_5": "sinerupādato vālikāya uddharaṇaṁ nāma bhāro,",
  "atk-abh02a5:54_6": "pabbataṁ pīḷetvā rasassa nīharaṇaṁ nāma bhāro;",
  "atk-abh02a5:54_7": "evameva dve saccāni gambhīratāya eva duddasāni,",
  "atk-abh02a5:54_8": "nirodhasaccaṁ pana atigambhīrañca atiduddasañcāti.",
  "atk-abh02a5:54_9": "Evaṁ duddasattā gambhīrānaṁ gambhīrattā ca duddasānaṁ catunnaṁ ariyasaccānaṁ paṭicchādakaṁ mohandhakāraṁ ayaṁ vuccati avijjāti.",
  "atk-abh02a5:55_0": "Avijjāpadaniddeso.",
  "atk-abh02a5:56_0": "Saṅkhārapadaniddeso",
  "atk-abh02a5:57_0": "Saṅkhārapade heṭṭhā vuttasaṅkhāresu saṅkhārasaddena āgatasaṅkhāre anāmasitvā avijjāpaccayā saṅkhāreyeva dassento tattha katame avijjāpaccayā saṅkhārā? Puññābhisaṅkhārotiādimāha.",
  "atk-abh02a5:57_1": "Tattha punāti attano kārakaṁ, pūreti cassa ajjhāsayaṁ,",
  "atk-abh02a5:57_2": "pujjañca bhavaṁ nibbattetīti puñño.",
  "atk-abh02a5:57_3": "Abhisaṅkharoti vipākaṁ kaṭattārūpañcāti abhisaṅkhāro.",
  "atk-abh02a5:57_4": "Puññova abhisaṅkhāro puññābhisaṅkhāro. Puññapaṭipakkhato apuñño.",
  "atk-abh02a5:57_5": "Apuññova abhisaṅkhāro apuññābhisaṅkhāro. Na iñjatīti āneñjaṁ. Āneñjameva abhisaṅkhāro,",
  "atk-abh02a5:57_6": "āneñjañca bhavaṁ abhisaṅkharotīti āneñjābhisaṅkhāro. Kāyena pavattito, kāyato vā pavatto,",
  "atk-abh02a5:57_7": "kāyassa vā saṅkhāroti kāyasaṅkhāro.",
  "atk-abh02a5:57_8": "Vacīsaṅkhāracittasaṅkhāresupi eseva nayo.",
  "atk-abh02a5:58_0": "Tattha paṭhamattiko parivīmaṁsanasuttavasena gahito.",
  "atk-abh02a5:58_1": "Tattha hi ‘‘puññañce saṅkhāraṁ abhisaṅkharoti, puññūpagaṁ hoti viññāṇaṁ.",
  "atk-abh02a5:58_2": "Apuññañce saṅkhāraṁ abhisaṅkharoti, apuññupagaṁ hoti viññāṇaṁ.",
  "atk-abh02a5:58_3": "Āneñjañce saṅkhāraṁ abhisaṅkharoti,",
  "atk-abh02a5:58_4": "āneñjupagaṁ hoti viññāṇa’’nti (saṁ. ni. 2.51) vuttaṁ.",
  "atk-abh02a5:58_5": "Dutiyattiko tadanantarassa vibhaṅgasuttassa vasena gahito,",
  "atk-abh02a5:58_6": "sammādiṭṭhisuttapariyāyena (ma. ni.",
  "atk-abh02a5:58_7": "1.102) gahitotipi vattuṁ vaṭṭatiyeva. Tattha hi ‘‘tayome, bhikkhave, saṅkhārā. Katame tayo? Kāyasaṅkhāro, vacīsaṅkhāro, cittasaṅkhāro’’ti (saṁ. ni. 2.2) vuttaṁ.",
  "atk-abh02a5:58_8": "Kasmā panetesaṁ suttānaṁ vasena te gahitāti?",
  "atk-abh02a5:58_9": "Ayaṁ abhidhammo nāma na adhunākato,",
  "atk-abh02a5:58_10": "nāpi bāhirakaisīhi vā sāvakehi vā devatāhi vā bhāsito.",
  "atk-abh02a5:58_11": "Sabbaññujinabhāsito pana ayaṁ.",
  "atk-abh02a5:58_12": "Abhidhammepi hi suttepi ekasadisāva tanti niddiṭṭhāti imassatthassa dīpanatthaṁ.",
  "atk-abh02a5:59_0": "Idāni te saṅkhāre pabhedato dassetuṁ tattha katamo puññābhisaṅkhārotiādimāha.",
  "atk-abh02a5:59_1": "Tattha kusalā cetanāti aniyamato catubhūmikacetanāpi vuttā.",
  "atk-abh02a5:59_2": "Kāmāvacarā rūpāvacarāti niyamitattā pana aṭṭha kāmāvacarakusalacetanā,",
  "atk-abh02a5:59_3": "pañca rūpāvacarakusalacetanāti terasa cetanā puññābhisaṅkhāro nāma.",
  "atk-abh02a5:59_4": "Dānamayātiādīhi tāsaṁyeva cetanānaṁ puññakiriyavatthuvasena pavatti dassitā.",
  "atk-abh02a5:59_5": "Tattha aṭṭha kāmāvacarāva dānasīlamayā honti. Bhāvanāmayā pana terasapi.",
  "atk-abh02a5:59_6": "Yathā hi paguṇaṁ dhammaṁ sajjhāyamāno ekaṁ dve anusandhigatepi na jānāti, pacchā āvajjanto jānāti;",
  "atk-abh02a5:59_7": "evameva kasiṇaparikammaṁ karontassa paguṇajjhānaṁ paccavekkhantassa paguṇakammaṭṭhānañca manasikarontassa ñāṇavippayuttāpi bhāvanā hoti.",
  "atk-abh02a5:59_8": "Tena vuttaṁ ‘‘bhāvanāmayā pana terasapī’’ti.",
  "atk-abh02a5:60_0": "Tattha dānamayādīsu ‘‘dānaṁ ārabbha dānamadhikicca yā uppajjati cetanā sañcetanā cetayitattaṁ – ayaṁ vuccati dānamayo puññābhisaṅkhāroti.",
  "atk-abh02a5:60_1": "Sīlaṁ ārabbha…pe… bhāvanaṁ ārabbha bhāvanamadhikicca yā uppajjati cetanā sañcetanā cetayitattaṁ – ayaṁ vuccati bhāvanāmayo puññābhisaṅkhāro’’ti (vibha. 769) ayaṁ saṅkhepadesanā.",
  "atk-abh02a5:61_0": "Cīvarādīsu pana catūsu paccayesu rūpādīsu vā chasu ārammaṇesu annādīsu vā dasasu dānavatthūsu taṁ taṁ dentassa tesaṁ uppādanato paṭṭhāya pubbabhāge pariccāgakāle pacchā somanassacittena anussaraṇe cāti tīsu kālesu pavattā cetanā dānamayā nāma.",
  "atk-abh02a5:61_1": "Sīlaṁ paripūraṇatthāya pana ‘pabbajissāmī’ti vihāraṁ gacchantassa pabbajantassa manorathaṁ matthakaṁ pāpetvā ‘pabbajito vatamhi,",
  "atk-abh02a5:61_2": "sādhu suṭṭhū’ti āvajjantassa pātimokkhaṁ saṁvarantassa cīvarādayo paccaye paccavekkhantassa āpāthagatesu rūpādīsu cakkhudvārādīni saṁvarantassa ājīvaṁ sodhentassa ca pavattā cetanā sīlamayā nāma.",
  "atk-abh02a5:61_3": "Paṭisambhidāyaṁ vuttena vipassanāmaggena cakkhuṁ aniccato dukkhato anattato bhāventassa rūpe…pe… dhamme,",
  "atk-abh02a5:61_4": "cakkhuviññāṇaṁ…pe… manoviññāṇaṁ,",
  "atk-abh02a5:61_5": "cakkhusamphassaṁ…pe… manosamphassaṁ,",
  "atk-abh02a5:61_6": "cakkhusamphassajaṁ vedanaṁ…pe… manosamphassajaṁ vedanaṁ,",
  "atk-abh02a5:61_7": "rūpasaññaṁ …pe… dhammasaññaṁ jarāmaraṇaṁ aniccato dukkhato anattato bhāventassa pavattā cetanā bhāvanāmayā nāmāti ayaṁ vitthārakathā.",
  "atk-abh02a5:62_0": "Apuññābhisaṅkhāraniddese akusalā cetanāti dvādasaakusalacittasampayuttā cetanā.",
  "atk-abh02a5:62_1": "Kāmāvacarāti kiñcāpi tattha ṭhapetvā dve domanassasahagatacetanā sesā rūpārūpabhavepi uppajjanti,",
  "atk-abh02a5:62_2": "tattha pana paṭisandhiṁ na ākaḍḍhanti,",
  "atk-abh02a5:62_3": "kāmāvacareyeva paṭisandhivasena vipākaṁ avacārentīti kāmāvacarātveva vuttā.",
  "atk-abh02a5:63_0": "Āneñjābhisaṅkhāraniddese kusalā cetanā arūpāvacarāti catasso arūpāvacarakusalacetanā.",
  "atk-abh02a5:63_1": "Etā hi catasso aniñjanaṭṭhena aniñjanassa ca abhisaṅkharaṇaṭṭhena āneñjābhisaṅkhāroti vuccanti.",
  "atk-abh02a5:63_2": "Rūpāvacaracatutthajjhānato hi tisso kusalavipākakiriyācetanā dvādasa arūpāvacaracetanāti pañcadasa dhammā aniccalaṭṭhena aphandanaṭṭhena āneñjā nāma.",
  "atk-abh02a5:63_3": "Tattha rūpāvacarā kusalā cetanā aniñjā samānāpi attanā sarikkhakampi asarikkhakampi saiñjanampi aniñjanampi rūpārūpaṁ janetīti āneñjābhisaṅkhāro nāma na hoti.",
  "atk-abh02a5:63_4": "Vipākakiriyacetanā pana avipākattā vipākaṁ na abhisaṅkharonti,",
  "atk-abh02a5:63_5": "tathā arūpāvacarā vipākakiriyacetanāpīti ekādasāpi etā cetanā āneñjāva na abhisaṅkhārā.",
  "atk-abh02a5:63_6": "Catubbidhā pana arūpāvacarakusalacetanā yathā hatthiassādīnaṁ sadisāva chāyā honti,",
  "atk-abh02a5:63_7": "evaṁ attanā sadisaṁ niccalaṁ arūpameva janetīti āneñjābhisaṅkhāroti vuccatīti.",
  "atk-abh02a5:64_0": "Evaṁ puñjābhisaṅkhāravasena terasa,",
  "atk-abh02a5:64_1": "apuññābhisaṅkhāravasena dvādasa,",
  "atk-abh02a5:64_2": "āneñjābhisaṅkhāravasena catassoti sabbāpetā paripiṇḍitā ekūnatiṁsa cetanā honti.",
  "atk-abh02a5:64_3": "Iti bhagavā aparimāṇesu cakkavāḷesu aparimāṇānaṁ sattānaṁ uppajjanakakusalākusalacetanā mahātulāya dhārayamāno viya,",
  "atk-abh02a5:64_4": "nāḷiyaṁ pakkhipitvā minamāno viya ca sabbaññutañāṇena paricchinditvā ekūnatiṁsameva dassesi.",
  "atk-abh02a5:65_0": "Idāni aparimāṇesu cakkavāḷesu aparimāṇā sattā kusalākusalakammaṁ āyūhamānā yehi dvārehi āyūhanti,",
  "atk-abh02a5:65_1": "tāni tīṇi kammadvārāni dassento tattha katamo kāyasaṅkhāro? Kāyasañcetanātiādimāha.",
  "atk-abh02a5:65_2": "Tattha kāyasañcetanāti kāyaviññattiṁ samuṭṭhāpetvā kāyadvārato pavattā aṭṭha kāmāvacarakusalacetanā dvādasa akusalacetanāti samavīsati cetanā;",
  "atk-abh02a5:65_3": "kāyadvāre ādānaggahaṇacopanaṁ pāpayamānā uppannā vīsati kusalākusalacetanātipi vattuṁ vaṭṭati.",
  "atk-abh02a5:66_0": "Vacīsañcetanāti vacīviññattiṁ samuṭṭhāpetvā vacīdvārato pavattā tāyeva vīsati cetanā;",
  "atk-abh02a5:66_1": "vacīdvāre hanusañcopanaṁ vākyabhedaṁ pāpayamānā uppannā vīsati cetanātipi vattuṁ vaṭṭati.",
  "atk-abh02a5:66_2": "Abhiññācetanā panettha parato viññāṇassa paccayo na hotīti na gahitā. Yathā ca abhiññācetanā,",
  "atk-abh02a5:66_3": "evaṁ uddhaccacetanāpi na hoti.",
  "atk-abh02a5:66_4": "Tasmā sāpi viññāṇassa paccayabhāve apanetabbā.",
  "atk-abh02a5:66_5": "Avijjāpaccayā pana sabbāpetā honti.",
  "atk-abh02a5:67_0": "Manosañcetanāti ubhopi viññattiyo asamuṭṭhāpetvā manodvāre uppannā sabbāpi ekūnatiṁsa cetanā.",
  "atk-abh02a5:67_1": "Iti bhagavā aparimāṇesu cakkavāḷesu aparimāṇā sattā kusalākusalakammaṁ āyūhamānā imehi tīhi dvārehi āyūhantīti āyūhanakammadvāraṁ dassesi.",
  "atk-abh02a5:68_0": "Imesaṁ pana dvinnampi tikānaṁ aññamaññaṁ sampayogo veditabbo. Kathaṁ?",
  "atk-abh02a5:68_1": "Puññābhisaṅkhāro hi kāyaduccaritā viramantassa siyā kāyasaṅkhāro,",
  "atk-abh02a5:68_2": "vacīduccaritā viramantassa siyā vacīsaṅkhāro.",
  "atk-abh02a5:68_3": "Evaṁ aṭṭha kusalacetanā kāmāvacarā puññābhisaṅkhāro ca hoti kāyasaṅkhāro ca vacīsaṅkhāro ca.",
  "atk-abh02a5:68_4": "Manodvāre uppannā pana terasa cetanā puññābhisaṅkhāro ca hoti cittasaṅkhāro ca.",
  "atk-abh02a5:68_5": "Apuññābhisaṅkhāropi kāyaduccaritavasena pavattiyaṁ siyā kāyasaṅkhāro,",
  "atk-abh02a5:68_6": "vacīduccaritavasena pavattiyaṁ siyā vacīsaṅkhāro,",
  "atk-abh02a5:68_7": "dve dvārāni muñcitvā manodvāre pavattiyaṁ siyā cittasaṅkhāroti.",
  "atk-abh02a5:68_8": "Evaṁ apuññābhisaṅkhāro kāyasaṅkhāropi hoti vacīsaṅkhāropi cittasaṅkhāropi.",
  "atk-abh02a5:69_0": "Kāyasaṅkhāro pana siyā puññābhisaṅkhāro, siyā apuññābhisaṅkhāro, na āneñjābhisaṅkhāro. Tathā vacīsaṅkhāro.",
  "atk-abh02a5:69_1": "Cittasaṅkhāro pana siyā puññābhisaṅkhāro , siyā apuññābhisaṅkhāro, siyā āneñjābhisaṅkhāroti.",
  "atk-abh02a5:69_2": "Ime avijjāpaccayā saṅkhārā nāma.",
  "atk-abh02a5:70_0": "Kathaṁ panetaṁ jānitabbaṁ – ime saṅkhārā avijjāpaccayā hontīti? Avijjābhāve bhāvato.",
  "atk-abh02a5:70_1": "Yassa hi dukkhādīsu avijjāsaṅkhātaṁ aññāṇaṁ appahīnaṁ hoti,",
  "atk-abh02a5:70_2": "so dukkhe tāva pubbantādīsu ca aññāṇena saṁsāradukkhaṁ sukhasaññāya gahetvā tassa hetubhūte tividhepi saṅkhāre ārabhati ,",
  "atk-abh02a5:70_3": "samudaye aññāṇena dukkhahetubhūtepi taṇhāparikkhāre saṅkhāre sukhahetuto maññamāno ārabhati,",
  "atk-abh02a5:70_4": "nirodhe pana magge ca aññāṇena dukkhassa anirodhabhūtepi gativisese dukkhanirodhasaññī hutvā nirodhassa ca amaggabhūtesupi yaññāmaratapādīsu nirodhamaggasaññī hutvā dukkhanirodhaṁ patthayamāno yaññāmaratapādimukhena tividhepi saṅkhāre ārabhati.",
  "atk-abh02a5:71_0": "Apica so tāya catūsu saccesu appahīnāvijjatāya visesato jātijarārogamaraṇādianekādīnavavokiṇṇaṁ puññaphalasaṅkhātaṁ dukkhaṁ dukkhato ajānanto tassa adhigamāya kāyavacīcittasaṅkhārabhedaṁ puññābhisaṅkhāraṁ ārabhati devaccharakāmako viya marupapātaṁ;",
  "atk-abh02a5:71_1": "sukhasammatassāpi ca tassa puññaphalassa ante mahāpariḷāhajanakaṁ vipariṇāmadukkhataṁ appassādatañca apassantopi tappaccayaṁ vuttappakārameva puññābhisaṅkhāraṁ ārabhati salabho viya dīpasikhābhinipātaṁ,",
  "atk-abh02a5:71_2": "madhubindugiddho viya ca madhulittasatthadhārālehanaṁ.",
  "atk-abh02a5:72_0": "Kāmūpasevanādīsu ca savipākesu ādīnavaṁ apassanto sukhasaññāya ceva kilesābhibhūtatāya ca dvārattayappavattampi apuññābhisaṅkhāraṁ ārabhati bālo viya gūthakīḷanaṁ,",
  "atk-abh02a5:72_1": "maritukāmo viya ca visakhādanaṁ.",
  "atk-abh02a5:72_2": "Āruppavipākesu cāpi saṅkhāravipariṇāmadukkhataṁ anavabujjhamāno sassatādivipallāsena cittasaṅkhārabhūtaṁ āneñjābhisaṅkhāraṁ ārabhati disāmūḷho viya pisācanagarābhimukhamaggagamanaṁ.",
  "atk-abh02a5:73_0": "Evaṁ yasmā avijjābhāvatova saṅkhārabhāvo, na abhāvato;",
  "atk-abh02a5:73_1": "tasmā jānitabbametaṁ – ime saṅkhārā avijjāpaccayā hontīti. Vuttampi cetaṁ – ‘‘avidvā, bhikkhave,",
  "atk-abh02a5:73_2": "avijjāgato puññābhisaṅkhārampi abhisaṅkharoti,",
  "atk-abh02a5:73_3": "apuññābhisaṅkhārampi abhisaṅkharoti,",
  "atk-abh02a5:73_4": "āneñjābhisaṅkhārampi abhisaṅkharoti. Yato kho, bhikkhave, bhikkhuno avijjā pahīnā, vijjā uppannā,",
  "atk-abh02a5:73_5": "so avijjāvirāgā vijjuppādā neva puññābhisaṅkhāraṁ abhisaṅkharotī’’ti.",
  "atk-abh02a5:74_0": "Etthāha – gaṇhāma tāva etaṁ ‘avijjā saṅkhārānaṁ paccayo’ti.",
  "atk-abh02a5:74_1": "Idaṁ pana vattabbaṁ – ‘katamesaṁ saṅkhārānaṁ kathaṁ paccayo hotī’ti? Tatridaṁ vuccati –",
  "atk-abh02a5:75_0": "Paccayo hoti puññānaṁ, duvidhānekadhā pana;",
  "atk-abh02a5:76_0": "Paresaṁ pacchimānaṁ sā, ekadhā paccayo matā.",
  "atk-abh02a5:77_0": "Tattha ‘puññānaṁ duvidhā’ti ārammaṇapaccayena ca upanissayapaccayena cāti dvedhā paccayo hoti.",
  "atk-abh02a5:77_1": "Sā hi avijjaṁ khayato vayato sammasanakāle kāmāvacarānaṁ puññābhisaṅkhārānaṁ ārammaṇapaccayena paccayo hoti,",
  "atk-abh02a5:77_2": "abhiññācittena samohacittajānanakāle rūpāvacarānaṁ,",
  "atk-abh02a5:77_3": "avijjāsamatikkamanatthāya pana dānādīni ceva kāmāvacarapuññakiriyavatthūni pūrentassa rūpāvacarajjhānāni ca uppādentassa dvinnampi tesaṁ upanissayapaccayena paccayo hoti;",
  "atk-abh02a5:77_4": "tathā avijjāsammūḷhattā kāmabhavarūpabhavasampattiyo patthetvā tāneva puññāni karontassa.",
  "atk-abh02a5:78_0": "‘Anekadhā pana paresa’nti apuññābhisaṅkhārānaṁ anekadhā paccayo hoti. Kathaṁ?",
  "atk-abh02a5:78_1": "Esā hi avijjaṁ ārabbha rāgādīnaṁ uppajjanakāle ārammaṇapaccayena,",
  "atk-abh02a5:78_2": "garuṁ katvā assādanakāle ārammaṇādhipatiārammaṇūpanissayehi,",
  "atk-abh02a5:78_3": "avijjāsammūḷhassa anādīnavadassāvino pāṇātipātādīni karontassa upanissayapaccayena,",
  "atk-abh02a5:78_4": "dutiyajavanādīnaṁ anantarasamanantarānantarūpanissayāsevananatthivigatapaccayehi,",
  "atk-abh02a5:78_5": "yaṁ kiñci akusalaṁ karontassa hetusahajātaaññamaññanissayasampayuttaatthiavigatapaccayehīti anekadhā paccayo hoti.",
  "atk-abh02a5:79_0": "‘Pacchimānaṁ sā ekadhā paccayo matā’ti āneñjābhisaṅkhārānaṁ upanissayapaccayeneva ekadhā paccayo matā.",
  "atk-abh02a5:79_1": "So panassā upanissayabhāvo puññābhisaṅkhāre vuttanayeneva veditabboti.",
  "atk-abh02a5:80_0": "Etthāha – ‘kiṁ panāyamekāva avijjā saṅkhārānaṁ paccayo udāhu aññepi paccayā hontī’ti?",
  "atk-abh02a5:80_1": "Kiñcettha yadi tāva ekāva ekakāraṇavādo āpajjati.",
  "atk-abh02a5:80_2": "Atha ‘aññepi santi avijjāpaccayā saṅkhārā’ti ekakāraṇaniddeso nupapajjatīti? Na nupapajjati. Kasmā? Yasmā –",
  "atk-abh02a5:81_0": "Ekaṁ na ekato idha, nānekamanekatopi no ekaṁ;",
  "atk-abh02a5:82_0": "Phalamatthi atthi pana eka-hetuphaladīpane attho.",
  "atk-abh02a5:83_0": "Ekato hi kāraṇato na idha kiñci ekaṁ phalamatthi, na anekaṁ. Nāpi anekehi kāraṇehi ekaṁ.",
  "atk-abh02a5:83_1": "Anekehi pana kāraṇehi anekameva hoti.",
  "atk-abh02a5:83_2": "Tathā hi anekehi utupathavībījasalilasaṅkhātehi kāraṇehi anekameva rūpagandharasādiaṅkurasaṅkhātaṁ phalamuppajjamānaṁ dissati.",
  "atk-abh02a5:83_3": "Yaṁ panetaṁ ‘‘avijjāpaccayā saṅkhārā,",
  "atk-abh02a5:83_4": "saṅkhārapaccayā viññāṇa’’nti ekekahetuphaladīpanaṁ kataṁ, tattha attho atthi, payojanaṁ vijjati.",
  "atk-abh02a5:84_0": "Bhagavā hi katthaci padhānattā, katthaci pākaṭattā, katthaci asādhāraṇattā,",
  "atk-abh02a5:84_1": "desanāvilāsassa ca veneyyānañca anurūpato ekamevahetuṁ vā phalaṁ vā dīpeti;",
  "atk-abh02a5:84_2": "‘‘phassapaccayā vedanā’’ti (dī. ni.",
  "atk-abh02a5:84_3": "2.97) hi ekameva hetuṁ phalañcāha.",
  "atk-abh02a5:84_4": "Phasso hi vedanāya padhānahetu yathāphassaṁ vedanāvavatthānato.",
  "atk-abh02a5:84_5": "Vedanā ca phassassa padhānaphalaṁ yathāvedanaṁ phassavavatthānato.",
  "atk-abh02a5:85_0": "‘‘Semhasamuṭṭhānā ābādhā’’ti (mahāni. 5) pākaṭattā ekaṁ hetumāha. Pākaṭo hettha semho, na kammādayo. ‘‘Ye keci, bhikkhave, akusalā dhammā,",
  "atk-abh02a5:85_1": "sabbete ayonisomanasikāramūlakā’’ti asādhāraṇattā ekaṁ hetumāha;",
  "atk-abh02a5:85_2": "asādhāraṇo hi ayonisomanasikāro akusalānaṁ,",
  "atk-abh02a5:85_3": "sādhāraṇāni vatthārammaṇādīnīti.",
  "atk-abh02a5:86_0": "Tasmā ayamidha avijjā vijjamānesupi aññesu vatthārammaṇasahajātadhammādīsu saṅkhārakāraṇesu ‘‘assādānupassino taṇhā pavaḍḍhatī’’ti (saṁ. ni.",
  "atk-abh02a5:86_1": "2.52) ca ‘‘avijjāsamudayā āsavasamudayo’’ti (ma. ni.",
  "atk-abh02a5:86_2": "1.104) ca vacanato aññesampi taṇhādīnaṁ saṅkhārahetūnaṁ hetūti padhānattā, ‘‘avidvā, bhikkhave,",
  "atk-abh02a5:86_3": "avijjāgato puññābhisaṅkhārampi abhisaṅkharotī’’ti pākaṭattā asādhāraṇattā ca saṅkhārānaṁ hetubhāvena dīpitāti veditabbā.",
  "atk-abh02a5:86_4": "Eteneva ca ekekahetuphaladīpanaparihāravacanena sabbattha ekekahetuphaladīpane payojanaṁ veditabbanti.",
  "atk-abh02a5:87_0": "Etthāha – evaṁ santepi ekantāniṭṭhaphalāya sāvajjāya avijjāya kathaṁ puññāneñjābhisaṅkhārapaccayattaṁ yujjati?",
  "atk-abh02a5:87_1": "Na hi nimbabījato ucchu uppajjatīti. Kathaṁ na yujjissati? Lokasmiñhi –",
  "atk-abh02a5:88_0": "Viruddho cāviruddho ca, sadisāsadiso tathā;",
  "atk-abh02a5:89_0": "Dhammānaṁ paccayo siddho, vipākā eva te ca na.",
  "atk-abh02a5:90_0": "Dhammānañhi ṭhānasabhāvakiccādiviruddho ca aviruddho ca paccayo loke siddho.",
  "atk-abh02a5:90_1": "Purimacittañhi aparacittassa ṭhānaviruddho paccayo,",
  "atk-abh02a5:90_2": "purimasippādisikkhā ca pacchāpavattamānānaṁ sippādikiriyānaṁ.",
  "atk-abh02a5:90_3": "Kammaṁ rūpassa sabhāvaviruddho paccayo, khīrādīni ca dadhiādīnaṁ.",
  "atk-abh02a5:90_4": "Āloko cakkhuviññāṇassa kiccaviruddho, guḷādayo ca āsavādīnaṁ.",
  "atk-abh02a5:90_5": "Cakkhurūpādayo pana cakkhuviññāṇādīnaṁ ṭhānāviruddhā paccayā .",
  "atk-abh02a5:90_6": "Purimajavanādayo pacchimajavanādīnaṁ sabhāvāviruddhā kiccāviruddhā ca.",
  "atk-abh02a5:91_0": "Yathā ca viruddhāviruddhā paccayā siddhā, evaṁ sadisāsadisāpi.",
  "atk-abh02a5:91_1": "Sadisameva hi utuāhārasaṅkhātaṁ rūpaṁ rūpassa paccayo hoti,",
  "atk-abh02a5:91_2": "sālibījādīni ca sāliphalādīnaṁ. Asadisampi rūpaṁ arūpassa,",
  "atk-abh02a5:91_3": "arūpañca rūpassa paccayo hoti;",
  "atk-abh02a5:91_4": "golomāvilomavisāṇadadhitilapiṭṭhādīni ca dabbabhūtiṇakādīnaṁ.",
  "atk-abh02a5:91_5": "Yesañca dhammānaṁ ye viruddhāviruddhā sadisāsadisā paccayā,",
  "atk-abh02a5:91_6": "na te dhammā tesaṁ dhammānaṁ vipākāyeva.",
  "atk-abh02a5:91_7": "Iti ayaṁ avijjā vipākavasena ekantāniṭṭhaphalasabhāvavasena ca sāvajjāpi samānā sabbesampi etesaṁ puññābhisaṅkhārādīnaṁ yathānurūpaṁ ṭhānakiccasabhāvaviruddhāviruddhapaccayavasena sadisāsadisapaccayavasena ca paccayo hotīti veditabbā.",
  "atk-abh02a5:92_0": "So cassā paccayabhāvo ‘‘yassa hi dukkhādīsu avijjāsaṅkhātaṁ aññāṇaṁ appahīnaṁ hoti,",
  "atk-abh02a5:92_1": "so dukkhe tāva pubbantādīsu ca aññāṇena saṁsāradukkhaṁ sukhasaññāya gahetvā tassa hetubhūte tividhepi saṅkhāre ārabhatī’’tiādinā nayena vutto eva.",
  "atk-abh02a5:93_0": "Apica ayaṁ aññopi pariyāyo –",
  "atk-abh02a5:94_0": "Cutūpapāte saṁsāre, saṅkhārānañca lakkhaṇe;",
  "atk-abh02a5:95_0": "Yo paṭiccasamuppanna-dhammesu ca vimuyhati.",
  "atk-abh02a5:96_0": "Abhisaṅkharoti so ete, saṅkhāre tividhe yato;",
  "atk-abh02a5:97_0": "Avijjā paccayo tesaṁ, tividhānampi yaṁ tatoti.",
  "atk-abh02a5:98_0": "Kathaṁ pana yo etesu vimuyhati,",
  "atk-abh02a5:98_1": "so tividhepete saṅkhāre karotīti ce?",
  "atk-abh02a5:98_2": "Cutiyā tāva vimūḷho sabbattha ‘‘khandhānaṁ bhedo maraṇa’’nti cutiṁ agaṇhanto ‘satto marati,",
  "atk-abh02a5:98_3": "sattassa desantarasaṅkamana’ntiādīni vikappeti.",
  "atk-abh02a5:98_4": "Upapāte vimūḷho sabbattha ‘‘khandhānaṁ pātubhāvo jātī’’ti upapātaṁ agaṇhanto ‘satto upapajjati,",
  "atk-abh02a5:98_5": "sattassa navasarīrapātubhāvo’tiādīni vikappeti. Saṁsāre vimūḷho yo esa –",
  "atk-abh02a5:99_0": "‘‘Khandhānañca paṭipāṭi, dhātuāyatanāna ca;",
  "atk-abh02a5:100_0": "Abbocchinnaṁ vattamānā, saṁsāroti pavuccatī’’ti.",
  "atk-abh02a5:101_0": "Evaṁ vaṇṇito saṁsāro.",
  "atk-abh02a5:101_1": "Taṁ evaṁ agaṇhanto ‘ayaṁ satto asmā lokā paraṁ lokaṁ gacchati,",
  "atk-abh02a5:101_2": "parasmā lokā imaṁ lokaṁ āgacchatī’tiādīni vikappeti.",
  "atk-abh02a5:101_3": "Saṅkhārānaṁ lakkhaṇe vimūḷho saṅkhārānaṁ sabhāvalakkhaṇaṁ sāmaññalakkhaṇañca agaṇhanto saṅkhāre attato attaniyato dhuvato subhato sukhato ca vikappeti.",
  "atk-abh02a5:101_4": "Paṭiccasamuppannadhammesu vimūḷho avijjādīhi saṅkhārādīnaṁ pavattiṁ agaṇhanto ‘‘attā jānāti vā na jānāti vā,",
  "atk-abh02a5:101_5": "so eva karoti ca kāreti ca so paṭisandhiyaṁ upapajjati,",
  "atk-abh02a5:101_6": "tassa aṇuissarādayo kalalādibhāvena sarīraṁ saṇṭhapetvā indriyāni sampādenti,",
  "atk-abh02a5:101_7": "so indriyasampanno phusati vediyati taṇhiyati upādiyati ghaṭiyati,",
  "atk-abh02a5:101_8": "so puna bhavantare bhavatī’’ti vā ‘‘sabbe sattā niyatisaṅgatibhāvapariṇatā’’ti (dī. ni. 1.168) vā vikappeti.",
  "atk-abh02a5:101_9": "So evaṁ avijjāya andhīkato evaṁ vikappento yathā nāma andho pathaviyaṁ vicaranto maggampi amaggampi thalampi ninnampi samampi visamampi paṭipajjati,",
  "atk-abh02a5:101_10": "evaṁ puññampi apuññampi āneñjampi saṅkhāraṁ abhisaṅkharotīti. Tenetaṁ vuccati –",
  "atk-abh02a5:102_0": "Yathāpi nāma jaccandho, naro aparināyako;",
  "atk-abh02a5:103_0": "Ekadā yāti maggena, kummaggenāpi ekadā.",
  "atk-abh02a5:104_0": "Saṁsāre saṁsaraṁ bālo, tathā aparināyako;",
  "atk-abh02a5:105_0": "Karoti ekadā puññaṁ, apuññamapi ekadā.",
  "atk-abh02a5:106_0": "Yadā ñatvā ca so dhammaṁ, saccāni abhisamessati;",
  "atk-abh02a5:107_0": "Tadā avijjūpasamā, upasanto carissatīti.",
  "atk-abh02a5:108_0": "Ayaṁ avijjāpaccayā saṅkhārāti padasmiṁ vitthārakathā.",
  "atk-abh02a5:109_0": "Avijjāpaccayā saṅkhārapadaniddeso.",
  "atk-abh02a5:110_0": "Viññāṇapadaniddeso",
  "atk-abh02a5:111_0": "227.",
  "atk-abh02a5:111_1": "Saṅkhārapaccayā viññāṇapadaniddese cakkhuviññāṇantiādīsu cakkhuviññāṇaṁ kusalavipākaṁ akusalavipākanti duvidhaṁ hoti.",
  "atk-abh02a5:111_2": "Tathā sotaghānajivhākāyaviññāṇāni.",
  "atk-abh02a5:111_3": "Manoviññāṇaṁ pana kusalākusalavipākā dve manodhātuyo,",
  "atk-abh02a5:111_4": "tisso ahetukamanoviññāṇadhātuyo,",
  "atk-abh02a5:111_5": "aṭṭha sahetukāni kāmāvacaravipākacittāni, pañca rūpāvacarāni,",
  "atk-abh02a5:111_6": "cattāri arūpāvacarānīti bāvīsatividhaṁ hoti.",
  "atk-abh02a5:111_7": "Iti imehi chahi viññāṇehi sabbānipi bāttiṁsa lokiyavipākaviññāṇāni saṅgahitāni honti.",
  "atk-abh02a5:111_8": "Lokuttarāni pana vaṭṭakathāyaṁ na yujjantīti na gahitāni.",
  "atk-abh02a5:112_0": "Tattha siyā – kathaṁ panetaṁ jānitabbaṁ ‘idaṁ vuttappakāraṁ viññāṇaṁ saṅkhārapaccayā hotī’ti?",
  "atk-abh02a5:112_1": "Upacitakammābhāve vipākābhāvato. Vipākañhetaṁ,",
  "atk-abh02a5:112_2": "vipākañca na upacitakammābhāve uppajjati. Yadi uppajjeyya,",
  "atk-abh02a5:112_3": "sabbesaṁ sabbavipākāni uppajjeyyuṁ;",
  "atk-abh02a5:112_4": "na ca uppajjantīti jānitabbametaṁ – ‘saṅkhārapaccayā idaṁ viññāṇaṁ hotī’ti.",
  "atk-abh02a5:113_0": "Katarasaṅkhārapaccayā kataraviññāṇanti ce?",
  "atk-abh02a5:113_1": "Kāmāvacarapuññābhisaṅkhārapaccayā tāva kusalavipākāni pañca cakkhuviññāṇādīni, manoviññāṇe ekā manodhātu, dve manoviññāṇadhātuyo,",
  "atk-abh02a5:113_2": "aṭṭha kāmāvacaramahāvipākānīti soḷasa. Yathāha –",
  "atk-abh02a5:114_0": "‘‘Kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hoti.",
  "atk-abh02a5:114_1": "Tathā sotaghānajivhākāyaviññāṇaṁ uppannaṁ hoti,",
  "atk-abh02a5:114_2": "vipākā manodhātu uppannā hoti,",
  "atk-abh02a5:114_3": "manoviññāṇadhātu uppannā hoti somanassasahagatā,",
  "atk-abh02a5:114_4": "manoviññāṇadhātu uppannā hoti upekkhāsahagatā,",
  "atk-abh02a5:114_5": "manoviññāṇadhātu uppannā hoti somanassasahagatā ñāṇasampayuttā,",
  "atk-abh02a5:114_6": "somanassasahagatā ñāṇasampayuttā sasaṅkhārena,",
  "atk-abh02a5:114_7": "somanassasahagatā ñāṇavippayuttā,",
  "atk-abh02a5:114_8": "somanassasahagatā ñāṇavippayuttā sasaṅkhārena,",
  "atk-abh02a5:114_9": "upekkhāsahagatā ñāṇasampayuttā,",
  "atk-abh02a5:114_10": "upekkhāsahagatā ñāṇasampayuttā sasaṅkhārena,",
  "atk-abh02a5:114_11": "upekkhāsahagatā ñāṇavippayuttā,",
  "atk-abh02a5:114_12": "upekkhāsahagatā ñāṇavippayuttā sasaṅkhārenā’’ti (dha. sa. 431, 498).",
  "atk-abh02a5:115_0": "Rūpāvacarapuññābhisaṅkhārapaccayā pana pañca rūpāvacaravipākāni. Yathāha –",
  "atk-abh02a5:116_0": "‘‘Tasseva rūpāvacarassa kusalassa kammassa katattā upacitattā vipākaṁ vivicceva kāmehi…pe… paṭhamaṁ jhānaṁ…pe… pañcamaṁ jhānaṁ upasampajja viharatī’’ti (dha. sa. 499).",
  "atk-abh02a5:117_0": "Evaṁ puññābhisaṅkhārapaccayā ekavīsatividhaṁ viññāṇaṁ hoti.",
  "atk-abh02a5:118_0": "Apuññābhisaṅkhārapaccayā pana akusalavipākāni pañca cakkhuviññāṇādīni, ekā manodhātu,",
  "atk-abh02a5:118_1": "ekā manoviññāṇadhātūti evaṁ sattavidhaṁ viññāṇaṁ hoti. Yathāha –",
  "atk-abh02a5:119_0": "‘‘Akusalassa kammassa katattā upacitattā vipākaṁ cakkhuviññāṇaṁ uppannaṁ hoti.",
  "atk-abh02a5:119_1": "Tathā sotaghānajivhākāyaviññāṇaṁ , vipākā manodhātu,",
  "atk-abh02a5:119_2": "vipākā manoviññāṇadhātu uppannā hotī’’ti (dha. sa. 556).",
  "atk-abh02a5:120_0": "Āneñjābhisaṅkhārapaccayā pana cattāri arūpavipākānīti evaṁ catubbidhaṁ viññāṇaṁ hotīti. Yathāha –",
  "atk-abh02a5:121_0": "‘‘Tasseva arūpāvacarassa kusalassa kammassa katattā upacitattā vipākaṁ sabbaso rūpasaññānaṁ samatikkamā ākāsānañcāyatanasaññāsahagataṁ…pe… viññāṇañcāyatanasaññāsahagataṁ…pe… ākiñcaññāyatanasaññāsahagataṁ…pe… nevasaññānāsaññāyatanasaññāsahagataṁ sukhassa ca pahānā…pe… catutthaṁ jhānaṁ upasampajja viharatī’’ti (dha. sa. 501).",
  "atk-abh02a5:122_0": "Evaṁ yaṁ saṅkhārapaccayā viññāṇaṁ hoti,",
  "atk-abh02a5:122_1": "taṁ ñatvā idānissa evaṁ pavatti veditabbā – sabbameva hi idaṁ pavattipaṭisandhivasena dvidhā pavattati. Tattha dve pañcaviññāṇāni, dve manodhātuyo,",
  "atk-abh02a5:122_2": "somanassasahagatāhetukamanoviññāṇadhātūti imāni terasa pañcavokārabhave pavattiyaṁyeva pavattanti.",
  "atk-abh02a5:122_3": "Sesāni ekūnavīsati tīsu bhavesu yathānurūpaṁ pavattiyampi paṭisandhiyampi pavattanti.",
  "atk-abh02a5:123_0": "Kathaṁ?",
  "atk-abh02a5:123_1": "Kusalavipākāni tāva cakkhuviññāṇādīni pañca kusalavipākena vā akusalavipākena vā nibbattassa yathākkamaṁ paripākamupagatindriyassa cakkhādīnaṁ āpāthagataṁ iṭṭhaṁ vā iṭṭhamajjhattaṁ vā rūpādiārammaṇaṁ ārabbha cakkhādipasādaṁ nissāya dassanasavanaghāyanasāyanaphusanakiccaṁ sādhayamānāni pavattanti. Tathā akusalavipākāni pañca.",
  "atk-abh02a5:123_2": "Kevalañhi tesaṁ aniṭṭhaṁ aniṭṭhamajjhattaṁ vā rūpādiārammaṇaṁ hoti, ayameva viseso.",
  "atk-abh02a5:123_3": "Dasāpi cetāni niyatadvārārammaṇavatthuṭṭhānāni niyatakiccāneva ca bhavanti.",
  "atk-abh02a5:124_0": "Tato kusalavipākānaṁ cakkhuviññāṇādīnaṁ anantaraṁ kusalavipākamanodhātu tesaññeva ārammaṇamārabbha hadayavatthuṁ nissāya sampaṭicchanakiccaṁ sādhayamānā pavattati.",
  "atk-abh02a5:124_1": "Tathā akusalavipākānaṁ anantaraṁ akusalavipākā .",
  "atk-abh02a5:124_2": "Idañca pana dvayaṁ aniyatadvārārammaṇaṁ niyatavatthuṭṭhānaṁ niyatakiccañca hoti.",
  "atk-abh02a5:125_0": "Somanassasahagatā pana ahetukamanoviññāṇadhātu kusalavipākamanodhātuyā anantaraṁ tassā eva ārammaṇaṁ ārabbha hadayavatthuṁ nissāya santīraṇakiccaṁ sādhayamānā ca chasu dvāresu balavārammaṇe kāmāvacarasattānaṁ yebhuyyena lobhasampayuttajavanāvasāne bhavaṅgavīthiṁ pacchinditvā javanena gahitārammaṇe tadārammaṇavasena ca sakiṁ vā dvikkhattuṁ vā pavattati.",
  "atk-abh02a5:125_1": "Cittappavattigaṇanāyaṁ pana sabbadvāresu tadārammaṇe dve eva cittavārā āgatā.",
  "atk-abh02a5:125_2": "Idaṁ pana cittaṁ tadārammaṇanti ca piṭṭhibhavaṅganti cāti dve nāmāni labhati,",
  "atk-abh02a5:125_3": "aniyatadvārārammaṇaṁ niyatavatthukaṁ aniyataṭṭhānakiccañca hotīti.",
  "atk-abh02a5:125_4": "Evaṁ tāva terasa pañcavokārabhave pavattiyaṁyeva pavattantīti veditabbāni.",
  "atk-abh02a5:125_5": "Sesesu ekūnavīsatiyā cittesu na kiñci attano anurūpāya paṭisandhiyā na pavattati.",
  "atk-abh02a5:126_0": "Pavattiyaṁ pana kusalākusalavipākā tāva dve ahetukamanoviññāṇadhātuyo pañcadvāre kusalākusalavipākamanodhātūnaṁ anantaraṁ santīraṇakiccaṁ ,",
  "atk-abh02a5:126_1": "chasu dvāresu pubbe vuttanayeneva tadārammaṇakiccaṁ,",
  "atk-abh02a5:126_2": "attanā dinnapaṭisandhito uddhaṁ asati bhavaṅgupacchedake cittuppāde bhavaṅgakiccaṁ,",
  "atk-abh02a5:126_3": "ante cutikiccañcāti cattāri kiccāni sādhayamānā niyatavatthukā aniyatadvārārammaṇaṭṭhānakiccā hutvā pavattanti.",
  "atk-abh02a5:127_0": "Aṭṭha kāmāvacarasahetukacittāni pavattiyaṁ vuttanayeneva chasu dvāresu tadārammaṇakiccaṁ,",
  "atk-abh02a5:127_1": "attanā dinnapaṭisandhito uddhaṁ asati bhavaṅgupacchedake cittuppāde bhavaṅgakiccaṁ,",
  "atk-abh02a5:127_2": "ante cutikiccañcāti tīṇi kiccāni sādhayamānāni niyatavatthukāni aniyatadvārārammaṇaṭṭhānakiccāni hutvā pavattanti.",
  "atk-abh02a5:128_0": "Pañca rūpāvacarāni cattāri ca arūpāvacarāni attanā dinnapaṭisandhito uddhaṁ asati bhavaṅgupacchedake cittuppāde bhavaṅgakiccaṁ,",
  "atk-abh02a5:128_1": "ante cutikiccañcāti kiccadvayaṁ sādhayamānāni pavattanti.",
  "atk-abh02a5:128_2": "Tesu rūpāvacarāni niyatavatthārammaṇāni aniyataṭṭhānakiccāni,",
  "atk-abh02a5:128_3": "itarāni avatthukāni niyatārammaṇāni aniyataṭṭhānakiccāni hutvā pavattantīti.",
  "atk-abh02a5:128_4": "Evaṁ tāva bāttiṁsavidhampi viññāṇaṁ pavattiyaṁ saṅkhārapaccayā pavattati.",
  "atk-abh02a5:128_5": "Tatrassa te te saṅkhārā kammapaccayena ca upanissayapaccayena ca paccayā honti.",
  "atk-abh02a5:129_0": "Tattha yānetāni ekādasa tadārammaṇacittāni vuttāni,",
  "atk-abh02a5:129_1": "tesu ekampi rūpārūpabhave tadārammaṇaṁ hutvā na pavattati. Kasmā? Bījābhāvā.",
  "atk-abh02a5:129_2": "Tattha hi kāmāvacaravipākasaṅkhātaṁ paṭisandhibījaṁ natthi,",
  "atk-abh02a5:129_3": "yaṁ rūpādīsu ārammaṇesu pavattiyaṁ tassa janakaṁ bhaveyya.",
  "atk-abh02a5:129_4": "Cakkhuviññāṇādīnampi rūpabhave abhāvo āpajjatīti ce? Na;",
  "atk-abh02a5:129_5": "indriyappavattiānubhāvato dvāravīthibhede cittaniyamato ca.",
  "atk-abh02a5:130_0": "Yathā cetaṁ tadārammaṇaṁ ekantena rūpārūpabhave nappavattati tathā sabbepi akāmāvacare dhamme nānubandhati. Kasmā?",
  "atk-abh02a5:130_1": "Ajanakattā ceva janakassa ca asadisattā.",
  "atk-abh02a5:130_2": "Tañhi yathā nāma gehā nikkhamitvā bahi gantukāmo taruṇadārako attano janakaṁ pitaraṁ vā aññaṁ vā pitusadisaṁ hitakāmaṁ ñātiṁ aṅguliyaṁ gahetvā anubandhati, na aññaṁ rājapurisādiṁ,",
  "atk-abh02a5:130_3": "tathā etampi bhavaṅgārammaṇato bahi nikkhamitukāmaṁ sabhāgatāya attano janakaṁ pitaraṁ vā pitusadisaṁ vā kāmāvacarajavanameva anubandhati,",
  "atk-abh02a5:130_4": "na aññaṁ mahaggataṁ anuttaraṁ vā.",
  "atk-abh02a5:131_0": "Yathā cetaṁ mahaggatalokuttare dhamme nānubandhati,",
  "atk-abh02a5:131_1": "tathā yadā ete kāmāvacaradhammāpi mahaggatārammaṇā hutvā pavattanti tadā tepi nānubandhati. Kasmā?",
  "atk-abh02a5:131_2": "Aparicitadesattā accantaparittārammaṇattā ca.",
  "atk-abh02a5:131_3": "Tañhi yathā pitaraṁ vā pitusadisaṁ vā ñātiṁ anubandhantopi taruṇadārako gharadvāraantaravīthicatukkādimhi pariciteyeva dese anubandhati,",
  "atk-abh02a5:131_4": "na araññaṁ vā yuddhabhūmiṁ vā gacchantaṁ;",
  "atk-abh02a5:131_5": "evaṁ kāmāvacaradhamme anubandhantampi amahaggatādimhi pariciteyeva dese pavattamāne dhamme anubandhati,",
  "atk-abh02a5:131_6": "na mahaggatalokuttaradhamme ārabbha pavattamāneti.",
  "atk-abh02a5:132_0": "Yasmā cassa ‘‘sabbo kāmāvacaravipāko kiriyamanodhātu kiriyaahetukamanoviññāṇadhātu somanassasahagatā ime dhammā parittārammaṇā’’ti evaṁ accantaparittameva ārammaṇaṁ vuttaṁ,",
  "atk-abh02a5:132_1": "tasmāpetaṁ mahaggatalokuttarārammaṇe kāmāvacaradhammepi nānubandhatīti veditabbaṁ.",
  "atk-abh02a5:133_0": "Kiṁ vā imāya yuttikathāya?",
  "atk-abh02a5:133_1": "Aṭṭhakathāyañhi ekanteneva vuttaṁ – ekādasa tadārammaṇacittāni nāmagottaṁ ārabbha javane javite tadārammaṇaṁ na gaṇhanti.",
  "atk-abh02a5:133_2": "Paṇṇattiṁ ārabbha javane javite tadārammaṇaṁ na labbhati.",
  "atk-abh02a5:133_3": "Tilakkhaṇārammaṇikavipassanāya tadārammaṇaṁ na labbhati.",
  "atk-abh02a5:133_4": "Vuṭṭhānagāminiyā balavavipassanāya tadārammaṇaṁ na labbhati.",
  "atk-abh02a5:133_5": "Rūpārūpadhamme ārabbha javane javite tadārammaṇaṁ na labbhati.",
  "atk-abh02a5:133_6": "Micchattaniyatadhammesu tadārammaṇaṁ na labbhati.",
  "atk-abh02a5:133_7": "Sammattaniyatadhammesu tadārammaṇaṁ na labbhati.",
  "atk-abh02a5:133_8": "Lokuttaradhamme ārabbha javane javite tadārammaṇaṁ na labbhati.",
  "atk-abh02a5:133_9": "Abhiññāñāṇaṁ ārabbha javane javite tadārammaṇaṁ na labbhati.",
  "atk-abh02a5:133_10": "Paṭisambhidāñāṇaṁ ārabbha javane javite tadārammaṇaṁ na labbhati.",
  "atk-abh02a5:133_11": "Kāmāvacare dubbalārammaṇe tadārammaṇaṁ na labbhati,",
  "atk-abh02a5:133_12": "chasu dvāresu balavārammaṇe āpāthagateyeva labbhati,",
  "atk-abh02a5:133_13": "labbhamānañca kāmāvacareyeva labbhati.",
  "atk-abh02a5:133_14": "Rūpārūpabhave tadārammaṇaṁ nāma natthīti.",
  "atk-abh02a5:134_0": "Yaṁ pana vuttaṁ ‘‘sesesu ekūnavīsatiyā cittesu na kiñci attano anurūpāya paṭisandhiyā na pavattatī’’ti,",
  "atk-abh02a5:134_1": "taṁ atisaṁkhittattā dubbijānaṁ.",
  "atk-abh02a5:134_2": "Tenassa vitthāranayadassanatthaṁ vuccati – ‘‘kati paṭisandhiyo? Kati paṭisandhicittāni? Kena kattha paṭisandhi hoti?",
  "atk-abh02a5:134_3": "Kiṁ paṭisandhiyā ārammaṇa’’nti?",
  "atk-abh02a5:135_0": "Asaññapaṭisandhiyā saddhiṁ vīsati paṭisandhiyo.",
  "atk-abh02a5:135_1": "Vuttappakārāneva ekūnavīsati paṭisandhicittāni.",
  "atk-abh02a5:135_2": "Tattha akusalavipākāya ahetukamanoviññāṇadhātuyā apāyesu paṭisandhi hoti,",
  "atk-abh02a5:135_3": "kusalavipākāya manussaloke jaccandhajātibadhirajātiummattakaeḷamūganapuṁsakādīnaṁ.",
  "atk-abh02a5:135_4": "Aṭṭhahi sahetukamahāvipākehi kāmāvacaradevesu ceva manussesu ca puññavantānaṁ paṭisandhi hoti,",
  "atk-abh02a5:135_5": "pañcahi rūpāvacaravipākehi rūpībrahmaloke,",
  "atk-abh02a5:135_6": "catūhi arūpāvacaravipākehi arūpaloketi.",
  "atk-abh02a5:135_7": "Yena ca yattha paṭisandhi hoti,",
  "atk-abh02a5:135_8": "sā eva tassā anurūpapaṭisandhi nāma.",
  "atk-abh02a5:136_0": "Saṅkhepato paṭisandhiyā tīṇi ārammaṇāni honti – kammaṁ, kammanimittaṁ , gatinimittanti.",
  "atk-abh02a5:136_1": "Tattha kammaṁ nāma āyūhitā kusalākusalacetanā.",
  "atk-abh02a5:136_2": "Kammanimittaṁ nāma yaṁ vatthuṁ ārammaṇaṁ katvā kammaṁ āyūhati.",
  "atk-abh02a5:136_3": "Tattha atīte kappakoṭisatasahassamatthakasmimpi kamme kate tasmiṁ khaṇe kammaṁ vā kammanimittaṁ vā āgantvā upaṭṭhāti.",
  "atk-abh02a5:137_0": "Tatridaṁ kammanimittassa upaṭṭhāne vatthu – gopakasīvalī kira nāma tālapiṭṭhikavihāre cetiyaṁ kāresi.",
  "atk-abh02a5:137_1": "Tassa maraṇamañce nipannassa cetiyaṁ upaṭṭhāsi.",
  "atk-abh02a5:137_2": "So tadeva nimittaṁ gaṇhitvā kālaṁkatvā devaloke nibbatti.",
  "atk-abh02a5:137_3": "Aññā sammūḷhakālakiriyā nāma hoti.",
  "atk-abh02a5:137_4": "Parammukhaṁ gacchantassa hi pacchato tikhiṇena asinā sīsaṁ chindanti.",
  "atk-abh02a5:137_5": "Nipajjitvā niddāyantassāpi tikhiṇena asinā sīsaṁ chindanti. Udake osīdāpetvā mārenti.",
  "atk-abh02a5:137_6": "Evarūpepi kāle aññataraṁ kammaṁ vā kammanimittaṁ vā upaṭṭhāti.",
  "atk-abh02a5:137_7": "Aññaṁ lahukamaraṇaṁ nāma atthi.",
  "atk-abh02a5:137_8": "Nikhādanadaṇḍakamatthakasmiñhi nilīnamakkhikaṁ muggarena paharitvā pisanti.",
  "atk-abh02a5:137_9": "Evarūpepi kāle kammaṁ vā kammanimittaṁ vā upaṭṭhāti.",
  "atk-abh02a5:137_10": "Evaṁ pisiyamānāya pana makkhikāya paṭhamaṁ kāyadvārāvajjanaṁ bhavaṅgaṁ nāvaṭṭeti,",
  "atk-abh02a5:137_11": "manodvārāvajjanameva āvaṭṭeti.",
  "atk-abh02a5:137_12": "Atha javanaṁ javitvā bhavaṅgaṁ otarati.",
  "atk-abh02a5:137_13": "Dutiyavāre kāyadvārāvajjanaṁ bhavaṅgaṁ āvaṭṭeti. Tato kāyaviññāṇaṁ, sampaṭicchanaṁ, santīraṇaṁ,",
  "atk-abh02a5:137_14": "voṭṭhapananti vīthicittāni pavattanti.",
  "atk-abh02a5:137_15": "Javanaṁ javitvā bhavaṅgaṁ otarati.",
  "atk-abh02a5:137_16": "Tatiyavāre manodvārāvajjanaṁ bhavaṅgaṁ āvaṭṭeti.",
  "atk-abh02a5:137_17": "Atha javanaṁ javitvā bhavaṅgaṁ otarati.",
  "atk-abh02a5:137_18": "Etasmiṁ ṭhāne kālakiriyaṁ karoti. Idaṁ kimatthaṁ ābhataṁ?",
  "atk-abh02a5:137_19": "Arūpadhammānaṁ visayo nāma evaṁ lahukoti dīpanatthaṁ.",
  "atk-abh02a5:138_0": "Gatinimittaṁ nāma nibbattanakaokāse eko vaṇṇo upaṭṭhāti.",
  "atk-abh02a5:138_1": "Tattha niraye upaṭṭhahante lohakumbhisadiso hutvā upaṭṭhāti.",
  "atk-abh02a5:138_2": "Manussaloke upaṭṭhahante mātukucchikambalayānasadisā hutvā upaṭṭhāti.",
  "atk-abh02a5:138_3": "Devaloke upaṭṭhahante kapparukkhavimānasayanādīni upaṭṭhahanti. Evaṁ kammaṁ, kammanimittaṁ,",
  "atk-abh02a5:138_4": "gatinimittanti saṅkhepato paṭisandhiyā tīṇi ārammaṇāni honti.",
  "atk-abh02a5:139_0": "Aparo nayo – paṭisandhiyā tīṇi ārammaṇāni honti? Atītaṁ, paccuppannaṁ , navattabbañca.",
  "atk-abh02a5:139_1": "Asaññīpaṭisandhi anārammaṇāti.",
  "atk-abh02a5:139_2": "Tattha viññāṇañcāyatananevasaññānāsaññāyatanapaṭisandhīnaṁ atītameva ārammaṇaṁ.",
  "atk-abh02a5:139_3": "Dasannaṁ kāmāvacarānaṁ atītaṁ vā paccuppannaṁ vā. Sesānaṁ navattabbaṁ.",
  "atk-abh02a5:139_4": "Evaṁ tīsu ārammaṇesu pavattamānā pana paṭisandhi yasmā atītārammaṇassa vā navattabbārammaṇassa vā cuticittassa anantarameva hoti.",
  "atk-abh02a5:139_5": "Paccuppannārammaṇaṁ pana cutticittaṁ nāma natthi.",
  "atk-abh02a5:139_6": "Tasmā dvīsu ārammaṇesu aññatarārammaṇāya cutiyā anantaraṁ tīsu ārammaṇesu aññatarārammaṇāya paṭisandhiyā sugatiduggativasena pavattanākāro veditabbo.",
  "atk-abh02a5:140_0": "Seyyathidaṁ – kāmāvacarasugatiyaṁ tāva ṭhitassa pāpakammino puggalassa ‘‘tānissa tamhi samaye olambantī’’tiādivacanato (ma. ni.",
  "atk-abh02a5:140_1": "3.248) maraṇamañce nipannassa yathūpacitaṁ pāpakammaṁ vā kammanimittaṁ vā manodvāre āpāthamāgacchati.",
  "atk-abh02a5:140_2": "Taṁ ārabbha uppannāya tadārammaṇapariyosānāya suddhāya vā javanavīthiyā anantaraṁ bhavaṅgavisayaṁ ārammaṇaṁ katvā cuticittaṁ uppajjati.",
  "atk-abh02a5:140_3": "Tasmiṁ niruddhe tadeva āpāthagataṁ kammaṁ vā kammanimittaṁ vā ārabbha anupacchinnakilesabalavināmitaṁ duggatipariyāpannaṁ paṭisandhicittaṁ uppajjati.",
  "atk-abh02a5:140_4": "Ayaṁ atītārammaṇāya cutiyā anantarā atītārammaṇā paṭisandhi.",
  "atk-abh02a5:141_0": "Aparassa maraṇasamaye vuttappakārakammavasena narakādīsu aggijālavaṇṇādikaṁ duggatinimittaṁ manodvāre āpāthamāgacchati.",
  "atk-abh02a5:141_1": "Tassa dvikkhattuṁ bhavaṅge uppajjitvā niruddhe taṁ ārammaṇaṁ ārabbha ekaṁ āvajjanaṁ,",
  "atk-abh02a5:141_2": "maraṇassa āsannabhāvena mandībhūtavegattā pañca javanāni,",
  "atk-abh02a5:141_3": "dve tadārammaṇānīti tīṇi vīthicittāni uppajjanti.",
  "atk-abh02a5:141_4": "Tato bhavaṅgavisayaṁ ārammaṇaṁ katvā ekaṁ cuticittaṁ.",
  "atk-abh02a5:141_5": "Ettāvatā ekādasa cittakkhaṇā atītā honti.",
  "atk-abh02a5:141_6": "Athāvasesapañcacittakkhaṇāyuke tasmiṁyeva ārammaṇe paṭisandhicittaṁ uppajjati.",
  "atk-abh02a5:141_7": "Ayaṁ atītārammaṇāya cutiyā anantarā paccuppannārammaṇā paṭisandhi.",
  "atk-abh02a5:142_0": "Aparassa maraṇasamaye pañcannaṁ dvārānaṁ aññatarasmiṁ dvāre rāgādihetubhūtaṁ hīnārammaṇaṁ āpāthamāgacchati.",
  "atk-abh02a5:142_1": "Tassa yathākkamena uppannavoṭṭhabbanāvasāne maraṇassa āsannabhāvena mandībhūtavegattā pañca javanāni dve tadārammaṇāni ca uppajjanti.",
  "atk-abh02a5:142_2": "Tato bhavaṅgavisayamārammaṇaṁ katvā ekaṁ cuticittaṁ. Ettāvatā dve bhavaṅgāni, āvajjanaṁ, dassanaṁ, sampaṭicchanaṁ, santīraṇaṁ, voṭṭhabbanaṁ, pañca javanāni, dve tadārammaṇāni,",
  "atk-abh02a5:142_3": "ekaṁ cuticittanti pañcadasa cittakkhaṇā atītā honti.",
  "atk-abh02a5:142_4": "Athāvasesaekacittakkhaṇāyuke tasmiṁ yeva ārammaṇe paṭisandhicittaṁ uppajjati.",
  "atk-abh02a5:142_5": "Ayampi atītārammaṇāya cutiyā anantarā paccuppannārammaṇā paṭisandhi.",
  "atk-abh02a5:142_6": "Esa tāva atītārammaṇāya sugaticutiyā anantarā atītapaccuppannārammaṇāya duggatipaṭisandhiyā pavattanākāro.",
  "atk-abh02a5:143_0": "Duggatiyaṁ ṭhitassa pana upacitānavajjakammassa vuttanayeneva taṁ anavajjakammaṁ vā kammanimittaṁ vā manodvāre āpāthamāgacchatīti kaṇhapakkhe sukkapakkhaṁ ṭhapetvā sabbaṁ purimanayeneva veditabbaṁ.",
  "atk-abh02a5:143_1": "Ayaṁ atītārammaṇāya duggaticutiyā anantarā atītapaccuppannārammaṇāya sugatipaṭisandhiyā pavattanākāro.",
  "atk-abh02a5:144_0": "Sugatiyaṁ ṭhitassa pana upacitānavajjakammassa ‘‘tānissa tamhi samaye olambantī’’tiādivacanato maraṇamañce nipannassa yathūpacitaṁ anavajjakammaṁ vā kammanimittaṁ vā manodvāre āpāthamāgacchati.",
  "atk-abh02a5:144_1": "Tañca kho upacitakāmāvacarānavajjakammasseva.",
  "atk-abh02a5:144_2": "Upacitamahaggatakammassa pana kammanimittameva āpāthamāgacchati.",
  "atk-abh02a5:144_3": "Taṁ ārabbha uppannāya tadārammaṇapariyosānāya suddhāya vā javanavīthiyā anantaraṁ bhavaṅgavisayaṁ ārammaṇaṁ katvā cuticittamuppajjati.",
  "atk-abh02a5:144_4": "Tasmiṁ niruddhe tadeva āpāthagataṁ kammaṁ vā kammanimittaṁ vā ārabbha anupacchinnakilesabalavināmitaṁ sugatipariyāpannaṁ paṭisandhicittamuppajjati.",
  "atk-abh02a5:144_5": "Ayaṁ atītārammaṇāya cutiyā anantarā atītārammaṇā navattabbārammaṇā vā paṭisandhi.",
  "atk-abh02a5:145_0": "Aparassa maraṇasamaye kāmāvacarānavajjakammavasena manussaloke mātukucchivaṇṇasaṅkhātaṁ vā devaloke uyyānakapparukkhādivaṇṇasaṅkhātaṁ vā sugatinimittaṁ manodvāre āpāthamāgacchati.",
  "atk-abh02a5:145_1": "Tassa duggatinimitte dassitānukkameneva cuticittānantaraṁ paṭisandhicittaṁ uppajjati.",
  "atk-abh02a5:145_2": "Ayaṁ atītārammaṇāya cutiyā anantarā paccuppannārammaṇā paṭisandhi.",
  "atk-abh02a5:146_0": "Aparassa maraṇasamaye ñātakā ‘ayaṁ, tāta,",
  "atk-abh02a5:146_1": "tavatthāya buddhapūjā karīyati,",
  "atk-abh02a5:146_2": "cittaṁ pasādehī’ti vatvā pupphadāmadhajapaṭākādivasena rūpārammaṇaṁ vā dhammassavanatūriyapūjādivasena saddārammaṇaṁ vā dhūmavāsagandhādivasena gandhārammaṇaṁ vā ‘idaṁ, tāta, sāyassu,",
  "atk-abh02a5:146_3": "tavatthāya dātabbaṁ deyyadhamma’nti vatvā madhuphāṇitādivasena rasārammaṇaṁ vā ‘idaṁ, tāta, phusassu,",
  "atk-abh02a5:146_4": "tavatthāya dātabbaṁ deyyadhamma’nti vatvā cīnapaṭasomārapaṭādivasena phoṭṭhabbārammaṇaṁ vā pañcadvāre upasaṁharanti.",
  "atk-abh02a5:146_5": "Tassa tasmiṁ āpāthagate rūpādiārammaṇe yathākkamena uppannavoṭṭhapanāvasāne maraṇassa āsannabhāvena mandībhūtavegattā pañca javanāni dve tadārammaṇāni ca uppajjanti.",
  "atk-abh02a5:146_6": "Tato bhavaṅgavisayaṁ ārammaṇaṁ katvā ekaṁ cuticittaṁ,",
  "atk-abh02a5:146_7": "tadavasāne tasmiññeva ekacittakkhaṇaṭṭhitike ārammaṇe paṭisandhicittaṁ uppajjati.",
  "atk-abh02a5:146_8": "Ayampi atītārammaṇāya cutiyā anantarā paccuppannārammaṇā paṭisandhi.",
  "atk-abh02a5:147_0": "Aparassa pana pathavīkasiṇajjhānādivasena paṭiladdhamahaggatassa sugatiyaṁ ṭhitassa maraṇasamaye kāmāvacarakusalakamma-kammanimitta-gatinimittānaṁ aññataraṁ pathavīkasiṇādikaṁ vā nimittaṁ mahaggatacittaṁ vā manodvāre āpāthamāgacchati.",
  "atk-abh02a5:147_1": "Cakkhusotānaṁ vā aññatarasmiṁ kusaluppattihetubhūtaṁ paṇītamārammaṇaṁ āpāthamāgacchati.",
  "atk-abh02a5:147_2": "Tassa yathākkamena uppannavoṭṭhabbanāvasāne maraṇassa āsannabhāvena mandībhūtavegattā pañca javanāni uppajjanti.",
  "atk-abh02a5:147_3": "Mahaggatagatikānaṁ pana tadārammaṇaṁ natthi.",
  "atk-abh02a5:147_4": "Tasmā javanānantaraṁyeva bhavaṅgavisayaṁ ārammaṇaṁ katvā ekaṁ cuticittaṁ uppajjati .",
  "atk-abh02a5:147_5": "Tassāvasāne kāmāvacaramahaggatasugatīnaṁ aññatarasugatipariyāpannaṁ yathūpaṭṭhitesu ārammaṇesu aññatarārammaṇaṁ paṭisandhicittaṁ uppajjati.",
  "atk-abh02a5:147_6": "Ayaṁ navattabbārammaṇāya sugaticutiyā anantarā atītapaccuppannanavattabbānaṁ aññatarārammaṇā paṭisandhi.",
  "atk-abh02a5:148_0": "Etenānusārena āruppacutiyāpi anantarā paṭisandhi veditabbā.",
  "atk-abh02a5:148_1": "Ayaṁ atītanavattabbārammaṇāya sugaticutiyā anantarā atītanavattabbapaccuppannārammaṇāya paṭisandhiyā pavattanākāro.",
  "atk-abh02a5:149_0": "Duggatiyaṁ ṭhitassa pana pāpakammino vuttanayeneva taṁ kammaṁ kammanimittaṁ gatinimittaṁ vā manodvāre,",
  "atk-abh02a5:149_1": "pañcadvāre pana akusaluppattihetubhūtaṁ ārammaṇaṁ āpāthamāgacchati.",
  "atk-abh02a5:149_2": "Athassa yathākkamena cuticittāvasāne duggatipariyāpannaṁ tesu ārammaṇesu aññatarārammaṇaṁ paṭisandhicittaṁ uppajjati.",
  "atk-abh02a5:149_3": "Ayaṁ atītārammaṇāya duggaticutiyā anantarā atītapaccuppannārammaṇāya paṭisandhiyā pavattanākāroti.",
  "atk-abh02a5:149_4": "Ettāvatā ekūnavīsatividhassāpi viññāṇassa paṭisandhivasena pavatti dīpitā hoti.",
  "atk-abh02a5:150_0": "Tayidaṁ sabbampi evaṁ –",
  "atk-abh02a5:151_0": "Pavattamānaṁ sandhimhi, dvidhā kammena vattati;",
  "atk-abh02a5:152_0": "Missādīhi ca bhedehi, bhedassa duvidhādiko.",
  "atk-abh02a5:153_0": "Idañhi ekūnavīsatividhampi vipākaviññāṇaṁ paṭisandhimhi pavattamānaṁ dvidhā kammena vattati.",
  "atk-abh02a5:153_1": "Yathāsakañhi etassa janakaṁ kammaṁ nānākkhaṇikakammappaccayena ceva upanissayapaccayena ca paccayo hoti.",
  "atk-abh02a5:153_2": "Vuttañhetaṁ ‘‘kusalākusalaṁ kammaṁ vipākassa upanissayapaccayena paccayo’’ti (paṭṭhā. 1.1.423).",
  "atk-abh02a5:153_3": "Evaṁ vattamānassa panassa missādīhi bhedehi duvidhādikopi bhedo veditabbo,",
  "atk-abh02a5:153_4": "seyyathidaṁ – idañhi paṭisandhivasena ekadhā vattamānampi rūpena saha missāmissabhedato duvidhaṁ,",
  "atk-abh02a5:153_5": "kāmarūpārūpabhavabhedato tividhaṁ,",
  "atk-abh02a5:153_6": "aṇḍajajalābujasaṁsedajaopapātikayonivasena catubbidhaṁ, gativasena pañcavidhaṁ,",
  "atk-abh02a5:153_7": "viññāṇaṭṭhitivasena sattavidhaṁ,",
  "atk-abh02a5:153_8": "sattāvāsavasena aṭṭhavidhaṁ hoti. Tattha –",
  "atk-abh02a5:154_0": "Missaṁ dvidhā bhāvabhedā, sabhāvaṁ tattha ca dvidhā;",
  "atk-abh02a5:155_0": "Dve vā tayo vā dasakā, omato ādinā saha.",
  "atk-abh02a5:156_0": "‘Missaṁdvidhā bhāvabhedā’ti yañhetamettha aññatra arūpabhavā rūpamissaṁ paṭisandhiviññāṇaṁ uppajjati,",
  "atk-abh02a5:156_1": "taṁ rūpabhave itthindriyapurisindriyasaṅkhātena bhāvena vinā uppattito kāmabhave aññatra jātipaṇḍakapaṭisandhiyā bhāvena saha uppattito sabhāvaṁ abhāvanti duvidhaṁ hoti.",
  "atk-abh02a5:157_0": "‘Sabhāvaṁ tattha ca dvidhā’ti tatthāpi ca yaṁ sabhāvaṁ taṁ itthipurisabhāvānaṁ aññatarena saha uppattito duvidhameva hoti.",
  "atk-abh02a5:158_0": "‘Dvevā tayo vā dasakā,",
  "atk-abh02a5:158_1": "omato ādinā sahā’ti yañhetamettha missaṁ amissanti dvaye ādibhūtaṁ rūpamissaṁ paṭisandhiviññāṇaṁ,",
  "atk-abh02a5:158_2": "tena saha vatthukāyadasakavasena dve vā vatthukāyabhāvadasakavasena tayo vā dasakā omato uppajjanti,",
  "atk-abh02a5:158_3": "natthi ito paraṁ rūpaparihānīti.",
  "atk-abh02a5:158_4": "Taṁ panetaṁ evaṁ omakaparimāṇaṁ uppajjamānaṁ aṇḍajajalābujanāmikāsu dvīsu yonīsu jātiuṇṇāya ekena aṁsunā uddhatatelasappimaṇḍappamāṇaṁ kalalanti laddhasaṅkhaṁ hutvā uppajjati.",
  "atk-abh02a5:158_5": "Tattha yonīnaṁ gativasena sambhavabhedo veditabbo. Etāsu hi –",
  "atk-abh02a5:159_0": "Niraye bhummavajjesu, devesu ca na yoniyo;",
  "atk-abh02a5:160_0": "Tisso purimikā honti, catassopi gatittaye.",
  "atk-abh02a5:161_0": "Tattha devesu cāti casaddena yathā niraye ca bhummavajjesu ca devesu,",
  "atk-abh02a5:161_1": "evaṁ nijjhāmataṇhikapetesu ca purimikā tisso yoniyo na santīti veditabbā. Opapātikā eva hi te honti.",
  "atk-abh02a5:161_2": "Sese pana tiracchānapettivisayamanussasaṅkhāte gatittaye pubbe vajjitabhummadevesu ca catasso yoniyo honti. Tattha –",
  "atk-abh02a5:162_0": "Tiṁsa nava ceva rūpīsu, sattati ukkaṁsatova rūpāni;",
  "atk-abh02a5:163_0": "Saṁsedajopapātīsu, atha vā avakaṁsato tiṁsa.",
  "atk-abh02a5:164_0": "Rūpībrahmesu tāva opapātikayonikesu cakkhusotavatthudasakānaṁ jīvitanavakassa cāti catunnaṁ kalāpānaṁ vasena tiṁsa ca nava ca paṭisandhiviññāṇena saha rūpāni uppajjanti.",
  "atk-abh02a5:164_1": "Rūpībrahme pana ṭhapetvā aññesu saṁsedajaopapātikesu ukkaṁsato cakkhusotaghānajivhākāyabhāvavatthudasakānaṁ vasena sattati. Tāni ca niccaṁ devesu.",
  "atk-abh02a5:164_2": "Tattha vaṇṇo gandho raso ojā catasso cāpi dhātuyo cakkhupasādo jīvitindriyanti ayaṁ dasarūpaparimāṇo rūpapuñjo cakkhudasako nāma. Evaṁ sesā veditabbā.",
  "atk-abh02a5:164_3": "Avakaṁsato pana jaccandhabadhiraaghānakanapuṁsakassa jivhākāyavatthudasakānaṁ vasena tiṁsa rūpāni uppajjanti.",
  "atk-abh02a5:164_4": "Ukkaṁsāvakaṁsānaṁ pana antare anurūpato vikappo veditabbo.",
  "atk-abh02a5:165_0": "Evaṁ viditvā puna –",
  "atk-abh02a5:166_0": "Khandhārammaṇagatihetu-vedanāpītivitakkavicārehi;",
  "atk-abh02a5:167_0": "Bhedābhedaviseso, cutisandhīnaṁ pariññeyyo.",
  "atk-abh02a5:168_0": "Yāhesā missāmissato duvidhā paṭisandhi, yā cassā atītānantarā cuti,",
  "atk-abh02a5:168_1": "tāsaṁ imehi khandhādīhi bhedābhedaviseso ñātabboti attho.",
  "atk-abh02a5:169_0": "Kathaṁ?",
  "atk-abh02a5:169_1": "Kadāci catukkhandhāya āruppacutiyā anantarā catukkhandhāva ārammaṇatopi abhinnā paṭisandhi hoti,",
  "atk-abh02a5:169_2": "kadāci amahaggatabahiddhārammaṇāya mahaggataajjhattārammaṇā.",
  "atk-abh02a5:169_3": "Ayaṁ tāva arūpabhūmīsuyeva nayo.",
  "atk-abh02a5:169_4": "Kadāci pana catukkhandhāya āruppacutiyā anantarā pañcakkhandhā kāmāvacarā paṭisandhi.",
  "atk-abh02a5:169_5": "Kadāci pañcakkhandhāya kāmāvacaracutiyā rūpāvacaracutiyā vā anantarā catukkhandhā āruppapaṭisandhi.",
  "atk-abh02a5:169_6": "Evaṁ atītārammaṇacutiyā atītanavattabbapaccuppannārammaṇā paṭisandhi,",
  "atk-abh02a5:169_7": "ekaccasugaticutiyā ekaccaduggatipaṭisandhi,",
  "atk-abh02a5:169_8": "ahetukacutiyā sahetukapaṭisandhi,",
  "atk-abh02a5:169_9": "duhetukacutiyā tihetukapaṭisandhi,",
  "atk-abh02a5:169_10": "upekkhāsahagatacutiyā somanassasahagatapaṭisandhi,",
  "atk-abh02a5:169_11": "appītikacutiyā sappītikapaṭisandhi,",
  "atk-abh02a5:169_12": "avitakkacutiyā savitakkapaṭisandhi,",
  "atk-abh02a5:169_13": "avicāracutiyā savicārapaṭisandhi,",
  "atk-abh02a5:169_14": "avitakkaavicāracutiyā savitakkasavicārapaṭisandhīti tassa tassa viparītato ca yathāyogaṁ yojetabbaṁ.",
  "atk-abh02a5:170_0": "Laddhappaccayamitidhamma-mattametaṁ bhavantaramupeti;",
  "atk-abh02a5:171_0": "Nāssa tato saṅkanti, na tato hetuṁ vinā hoti.",
  "atk-abh02a5:172_0": "Iti hetaṁ laddhapaccayaṁ rūpārūpadhammamattaṁ uppajjamānaṁ bhavantaraṁ upetīti vuccati, na satto, na jīvo.",
  "atk-abh02a5:172_1": "Tassa nāpi atītabhavato idha saṅkanti atthi,",
  "atk-abh02a5:172_2": "nāpi tato hetuṁ vinā idha pātubhāvo.",
  "atk-abh02a5:172_3": "Tayidaṁ pākaṭena manussacutipaṭisandhikkamena pakāsayissāma –",
  "atk-abh02a5:173_0": "Atītabhavasmiñhi sarasena upakkamena vā samāsannamaraṇassa asayhānaṁ sabbaṅgapaccaṅgasandhibandhanacchedakānaṁ māraṇantikavedanāsattānaṁ sannipātaṁ asahantassa ātape pakkhittaharitatālapaṇṇamiva kamena upasussamāne sarīre niruddhesu cakkhādīsu indriyesu hadayavatthumatte patiṭṭhitesu kāyindriyamanindriyajīvitindriyesu taṅkhaṇāvasesaṁ hadayavatthusannissitaṁ viññāṇaṁ garusamāsevitāsannapubbakatānaṁ aññataraṁ laddhāvasesapaccayasaṅkhārasaṅkhātaṁ kammaṁ vā tadupaṭṭhāpitaṁ vā kammanimittagatinimittasaṅkhātaṁ visayamārabbha pavattati.",
  "atk-abh02a5:173_1": "Tadevaṁ pavattamānaṁ taṇhāavijjānaṁ appahīnattā avijjāpaṭicchāditādīnave tasmiṁ visaye taṇhā nāmeti , sahajātasaṅkhārā khipanti.",
  "atk-abh02a5:173_2": "Taṁ santativasena taṇhāya nāmiyamānaṁ saṅkhārehi khippamānaṁ orimatīrarukkhavinibaddharajjumālambitvā mātikātikkamako viya purimañca nissayaṁ jahati,",
  "atk-abh02a5:173_3": "aparañca kammasamuṭṭhāpitaṁ nissayaṁ assādayamānaṁ vā anassādayamānaṁ vā ārammaṇādīhiyeva paccayehi pavattati.",
  "atk-abh02a5:174_0": "Ettha ca purimaṁ cavanato cuti,",
  "atk-abh02a5:174_1": "pacchimaṁ bhavantarādipaṭisandhānato paṭisandhīti vuccati.",
  "atk-abh02a5:174_2": "Tadetaṁ nāpi purimabhavā idha āgataṁ,",
  "atk-abh02a5:174_3": "nāpi tato kammasaṅkhāranativisayādihetuṁ vinā pātubhūtanti veditabbaṁ.",
  "atk-abh02a5:175_0": "Siyuṁ nidassanānettha, paṭighosādikā atha;",
  "atk-abh02a5:176_0": "Santānabandhato natthi, ekatā nāpi nānatā.",
  "atk-abh02a5:177_0": "Ettha cetassa viññāṇassa purimabhavato idha anāgamane atītabhavapariyāpannahetūhi ca uppāde paṭighosapadīpamuddāpaṭibimbappakārā dhammā nidassanāni siyuṁ.",
  "atk-abh02a5:177_1": "Yathā hi paṭighosapadīpamuddacchāyā saddādihetukā aññatra agantvā honti, evameva idaṁ cittaṁ.",
  "atk-abh02a5:177_2": "Ettha ca ‘santānabandhato natthi ekatā nāpi nānatā’.",
  "atk-abh02a5:177_3": "Yadi hi santānabandhe sati ekantamekatā bhaveyya,",
  "atk-abh02a5:177_4": "na khīrato dadhi sambhūtaṁ siyā.",
  "atk-abh02a5:177_5": "Athāpi ekantanānatā bhaveyya, na khīrassādhīno dadhi siyā.",
  "atk-abh02a5:177_6": "Esa nayo sabbahetuhetusamuppannesu.",
  "atk-abh02a5:177_7": "Evañca sati sabbalokavohāralopo siyā. So ca aniṭṭho.",
  "atk-abh02a5:177_8": "Tasmā ettha na ekantamekatā vā nānatā vā upagantabbāti.",
  "atk-abh02a5:178_0": "Etthāha – nanu evaṁ asaṅkantipātubhāve sati ye imasmiṁ manussattabhāve khandhā,",
  "atk-abh02a5:178_1": "tesaṁ niruddhattā phalapaccayassa ca kammassa tattha agamanato aññassa aññato ca taṁ phalaṁ siyā?",
  "atk-abh02a5:178_2": "Upabhuñjake ca asati kassa taṁ phalaṁ siyā?",
  "atk-abh02a5:178_3": "Tasmā na sundaramidaṁ vidhānanti. Tatridaṁ vuccati –",
  "atk-abh02a5:179_0": "Santāne yaṁ phalaṁ etaṁ, nāññassa na ca aññato;",
  "atk-abh02a5:180_0": "Bījānaṁ abhisaṅkhāro, etassatthassa sādhako.",
  "atk-abh02a5:181_0": "Ekasantānasmiñhi phalamuppajjamānaṁ tattha ekantaṁ ekattanānattānaṁ paṭisiddhattā aññassāti vā aññatoti vā na hoti.",
  "atk-abh02a5:181_1": "Etassa ca panatthassa bījānaṁ abhisaṅkhāro sādhako.",
  "atk-abh02a5:181_2": "Ambabījādīnañhi abhisaṅkhāresu katesu tassa bījassa santāne laddhapaccayo kālantare phalaviseso uppajjamāno na aññabījānaṁ nāpi aññābhisaṅkhārapaccayā uppajjati,",
  "atk-abh02a5:181_3": "na ca tāni bījāni te abhisaṅkhārā vā phalaṭṭhānaṁ pāpuṇanti. Evaṁ sampadamidaṁ veditabbaṁ.",
  "atk-abh02a5:181_4": "Vijjāsipposadhādīhi cāpi bālasarīre upayuttehi kālantare vuḍḍhasarīrādīsu phaladehi ayamattho veditabbo.",
  "atk-abh02a5:182_0": "Yampi vuttaṁ ‘upabhuñjake ca asati kassa taṁ phalaṁ siyā’ti? Tattha –",
  "atk-abh02a5:183_0": "Phalassuppattiyā eva, siddhā bhuñjakasammuti;",
  "atk-abh02a5:184_0": "Phaluppādena rukkhassa, yathā phalati sammuti.",
  "atk-abh02a5:185_0": "Yathā hi rukkhasaṅkhātānaṁ dhammānaṁ ekadesabhūtassa rukkhaphalassa uppattiyā eva rukkho phalatīti vā phalitoti vā vuccati,",
  "atk-abh02a5:185_1": "tathā devamanussasaṅkhātānaṁ khandhānaṁ ekadesabhūtassa upabhogasaṅkhātassa sukhadukkhaphalassa uppādeneva devo vā manusso vā upabhuñjatīti vā sukhitoti vā dukkhitoti vā vuccati.",
  "atk-abh02a5:185_2": "Tasmā na ettha aññena upabhuñjakena nāma koci attho atthīti.",
  "atk-abh02a5:186_0": "Yopi vadeyya – ‘evaṁ santepi ete saṅkhārā vijjamānā vā phalassa paccayā siyuṁ, avijjamānā vā.",
  "atk-abh02a5:186_1": "Yadi ca vijjamānā pavattikkhaṇeyeva nesaṁ vipākena bhavitabbaṁ. Atha avijjamānā,",
  "atk-abh02a5:186_2": "pavattito pubbe ca pacchā ca niccaṁ phalāvahā siyu’nti. So evaṁ vattabbo –",
  "atk-abh02a5:187_0": "Katattā paccayā ete, na ca niccaṁ phalāvahā;",
  "atk-abh02a5:188_0": "Pāṭibhogādikaṁ tattha, veditabbaṁ nidassanaṁ.",
  "atk-abh02a5:189_0": "Katattā eva hi saṅkhārā attano phalassa paccayā honti,",
  "atk-abh02a5:189_1": "na vijjamānattā vā avijjamānattā vā.",
  "atk-abh02a5:189_2": "Yathāha ‘‘kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hotī’’tiādi (dha. sa. 431).",
  "atk-abh02a5:189_3": "Yathārahassa attano phalassa ca paccayā hutvā na puna phalāvahā honti vipakkavipākattā.",
  "atk-abh02a5:189_4": "Etassa catthassa vibhāvane idaṁ pāṭibhogādikaṁ nidassanaṁ veditabbaṁ.",
  "atk-abh02a5:190_0": "Yathā hi loke yo kassaci atthassa niyyātanatthaṁ pāṭibhogo hoti, bhaṇḍaṁ vā kiṇāti, iṇaṁ vā gaṇhāti.",
  "atk-abh02a5:190_1": "Tassa taṁ kiriyākaraṇamattameva tadatthaniyyātanādimhi paccayo hoti,",
  "atk-abh02a5:190_2": "na kiriyāya vijjamānatā vā avijjamānatā vā.",
  "atk-abh02a5:190_3": "Na ca tadatthaniyyātanādito parampi dhārakova hoti. Kasmā? Niyyātanādīnaṁ katattā.",
  "atk-abh02a5:190_4": "Evaṁ katattāva saṅkhārāpi attano phalassa paccayā honti,",
  "atk-abh02a5:190_5": "na ca yathārahaṁ phaladānato parampi phalāvahā hontīti.",
  "atk-abh02a5:190_6": "Ettāvatā missāmissavasena dvidhāpi pavattamānassa paṭisandhiviññāṇassa saṅkhārapaccayā pavatti dīpitā hoti.",
  "atk-abh02a5:191_0": "Idāni sabbesvetesu battiṁsaviññāṇesu sammohavighātatthaṁ –",
  "atk-abh02a5:192_0": "Paṭisandhippavattīnaṁ , vasenete bhavādisu;",
  "atk-abh02a5:193_0": "Vijānitabbā saṅkhārā, yathā yesañca paccayā.",
  "atk-abh02a5:194_0": "Tattha tayo bhavā, catasso yoniyo, pañca gatiyo, satta viññāṇaṭṭhitiyo,",
  "atk-abh02a5:194_1": "nava sattāvāsāti ete bhavādayo nāma.",
  "atk-abh02a5:194_2": "Etesu bhavādīsu paṭisandhiyaṁ pavatte ca ete yesaṁ vipākaviññāṇānaṁ paccayā yathā ca paccayā honti tathā vijānitabbāti attho.",
  "atk-abh02a5:195_0": "Tattha – puññābhisaṅkhāre tāva kāmāvacaraaṭṭhacetanābhedo puññābhisaṅkhāro avisesena kāmabhave sugatiyaṁ navannaṁ vipākaviññāṇānaṁ paṭisandhiyaṁ nānākkhaṇikakammapaccayena ceva upanissayapaccayena cāti dvidhā paccayo.",
  "atk-abh02a5:195_1": "Rūpāvacarapañcakusalacetanābhedo puññābhisaṅkhāro rūpabhave paṭisandhiyaṁ eva pañcannaṁ.",
  "atk-abh02a5:195_2": "Vuttappabhedakāmāvacaro pana kāmabhave sugatiyaṁ upekkhāsahagatāhetukamanoviññāṇadhātuvajjānaṁ sattannaṁ parittavipākaviññāṇānaṁ vuttanayeneva dvidhā paccayo pavatte, no paṭisandhiyaṁ.",
  "atk-abh02a5:195_3": "Sveva rūpabhave pañcannaṁ vipākaviññāṇānaṁ tatheva paccayo pavatte, no paṭisandhiyaṁ.",
  "atk-abh02a5:195_4": "Kāmabhave pana duggatiyaṁ aṭṭhannampi parittavipākaviññāṇānaṁ tatheva paccayo pavatte, no paṭisandhiyaṁ.",
  "atk-abh02a5:196_0": "Tattha niraye mahāmoggallānattherassa narakacārikādīsu iṭṭhārammaṇasamāyoge so paccayo hoti.",
  "atk-abh02a5:196_1": "Tiracchānesu pana nāgasupaṇṇapetamahiddhikesu ca iṭṭhārammaṇaṁ labbhatiyeva.",
  "atk-abh02a5:196_2": "Sveva kāmabhave sugatiyaṁ soḷasannampi kusalavipākaviññāṇānaṁ tatheva paccayo pavatte ca paṭisandhiyañca.",
  "atk-abh02a5:196_3": "Avisesena puññābhisaṅkhāro rūpabhave dasannaṁ vipākaviññāṇānaṁ tatheva paccayo pavatte ca paṭisandhiyañca.",
  "atk-abh02a5:197_0": "Dvādasākusalacetanābhedo apuññābhisaṅkhāro kāmabhave duggatiyaṁ ekassa viññāṇassa tatheva paccayo paṭisandhiyaṁ, no pavatte; channaṁ pavatte, no paṭisandhiyaṁ;",
  "atk-abh02a5:197_1": "sattannampi akusalavipākaviññāṇānaṁ pavatte ca paṭisandhiyañca .",
  "atk-abh02a5:197_2": "Kāmabhave pana sugatiyaṁ tesaṁyeva sattannaṁ tatheva paccayo pavatte, no paṭisandhiyaṁ;",
  "atk-abh02a5:197_3": "rūpabhave catunnaṁ vipākaviññāṇānaṁ tatheva paccayo pavatte, no paṭisandhiyaṁ.",
  "atk-abh02a5:197_4": "So ca kho kāmāvacare aniṭṭharūpadassanasaddasavanavasena .",
  "atk-abh02a5:197_5": "Brahmaloke pana aniṭṭhā rūpādayo nāma natthi, tathā kāmāvacaradevalokepi.",
  "atk-abh02a5:198_0": "Āneñjābhisaṅkhāro arūpabhave catunnaṁ vipākaviññāṇānaṁ tatheva paccayo pavatte ca paṭisandhiyañca.",
  "atk-abh02a5:199_0": "Kāmāvacarakusalākusalato pana sabbasaṅgāhikanayena vīsaticetanābhedopi kāyasaṅkhāro kāmabhave dasannaṁ vipākaviññāṇānaṁ paṭisandhiyaṁ nānākkhaṇikakammapaccayena ceva upanissayapaccayena cāti dvidhā paccayo. Sveva kāmabhave terasannaṁ,",
  "atk-abh02a5:199_1": "rūpabhave navannaṁ vipākaviññāṇānaṁ tatheva paccayo pavatte, no paṭisandhiyaṁ.",
  "atk-abh02a5:199_2": "Sveva kāmabhave tevīsatiyā vipākaviññāṇānaṁ tatheva paccayo pavatte ca paṭisandhiyañca. Vacīsaṅkhārepi eseva nayo.",
  "atk-abh02a5:200_0": "Aṭṭhavīsatiekūnatiṁsacetanābhedopi pana cittasaṅkhāro tīsu bhavesu ekūnavīsatiyā vipākaviññāṇānaṁ tatheva paccayo paṭisandhiyaṁ, no pavatte.",
  "atk-abh02a5:200_1": "Sveva dvīsu bhavesu heṭṭhāvuttānaṁ terasannañca navannañcāti dvāvīsatiyā vipākaviññāṇānaṁ tatheva paccayo pavatte, no paṭisandhiyaṁ.",
  "atk-abh02a5:200_2": "Tīsu pana bhavesu dvattiṁsāyapi vipākaviññāṇānaṁ tatheva paccayo pavatte ceva paṭisandhiyañca.",
  "atk-abh02a5:200_3": "Evaṁ tāva bhavesu paṭisandhipavattīnaṁ vasena te saṅkhārā yesaṁ paccayā,",
  "atk-abh02a5:200_4": "yathā ca paccayā honti tathā vijānitabbā.",
  "atk-abh02a5:200_5": "Eteneva nayena yoniādīsupi veditabbā.",
  "atk-abh02a5:201_0": "Tatridaṁ ādito paṭṭhāya mukhamattappakāsanaṁ – imesu hi saṅkhāresu yasmā puññābhisaṅkhāro tāva dvīsu bhavesu paṭisandhiṁ datvā sabbaṁ attano vipākaṁ janeti,",
  "atk-abh02a5:201_1": "tathā aṇḍajādīsu catūsu yonīsu,",
  "atk-abh02a5:201_2": "devamanussasaṅkhātāsu dvīsu gatīsu,",
  "atk-abh02a5:201_3": "nānattakāyanānattasaññīnānattakāyaekattasaññīekattakāyanānattasaññīekattakāyaekattasaññīsaṅkhātāsu manussānañceva paṭhamadutiyatatiyajjhānabhūmīnañca vasena catūsu viññāṇaṭṭhitīsu.",
  "atk-abh02a5:201_4": "Asaññasattāvāse panesa rūpamattamevābhisaṅkharotīti catūsuyeva sattāvāsesu ca paṭisandhiṁ datvā sabbaṁ attano vipākaṁ janeti.",
  "atk-abh02a5:201_5": "Tasmā esa etesu dvīsu bhavesu, catūsu yonīsu, dvīsu gatīsu, catūsu viññāṇaṭṭhitīsu,",
  "atk-abh02a5:201_6": "catūsu sattāvāsesu ca ekavīsatiyā vipākaviññāṇānaṁ vuttanayeneva paccayo hoti yathāsambhavaṁ paṭisandhiyaṁ pavatte ca.",
  "atk-abh02a5:202_0": "Apuññābhisaṅkhāro pana yasmā ekasmiññeva kāmabhave, catūsu yonīsu, avasesāsu tīsu gatīsu,",
  "atk-abh02a5:202_1": "nānattakāyaekattasaññīsaṅkhātāya ekissā viññāṇaṭṭhitiyā,",
  "atk-abh02a5:202_2": "tādiseyeva ca ekasmiṁ sattāvāse paṭisandhivasena vipaccati,",
  "atk-abh02a5:202_3": "tasmā esa ekasmiṁ bhave catūsu yonīsu, tīsu gatīsu, ekissā viññāṇaṭṭhitiyā,",
  "atk-abh02a5:202_4": "ekamhi ca sattāvāse sattannaṁ vipākaviññāṇānaṁ vuttanayeneva paccayo hoti paṭisandhiyaṁ pavatte ca.",
  "atk-abh02a5:203_0": "Āneñjābhisaṅkhāro pana yasmā ekasmiṁ arūpabhave, ekissā opapātikayoniyā, ekissā devagatiyā,",
  "atk-abh02a5:203_1": "ākāsānañcāyatanādīsu tīsu viññāṇaṭṭhitīsu,",
  "atk-abh02a5:203_2": "ākāsānañcāyatanādīsu ca catūsu sattāvāsesu paṭisandhivasena vipaccati, tasmā esa ekasmiṁyeva bhave, ekissā yoniyā, ekissā devagatiyā,",
  "atk-abh02a5:203_3": "tīsu viññāṇaṭṭhitīsu catūsu sattāvāsesu,",
  "atk-abh02a5:203_4": "catunnaṁ viññāṇānaṁ vuttanayeneva paccayo hoti paṭisandhiyaṁ pavatte ca.",
  "atk-abh02a5:204_0": "Kāyasaṅkhāropi yasmā ekasmiṁ kāmabhave, catūsu yonīsu, pañcasu gatīsu, dvīsu viññāṇaṭṭhitīsu,",
  "atk-abh02a5:204_1": "dvīsu ca sattāvāsesu paṭisandhiṁ datvā sabbaṁ attano vipākaṁ janeti, tasmā esa ekasmiṁ bhave, catūsu yonīsu, pañcasu gatīsu, dvīsu viññāṇaṭṭhitīsu,",
  "atk-abh02a5:204_2": "dvīsu ca sattāvāsesu tevīsatiyā vipākaviññāṇānaṁ tatheva paccayo paṭisandhiyaṁ pavatte ca. Vacīsaṅkhārepi eseva nayo.",
  "atk-abh02a5:205_0": "Cittasaṅkhāro pana yasmā ekaṁ sattāvāsaṁ ṭhapetvā na katthaci na vipaccati, tasmā esa tīsu bhavesu, catūsu yonīsu, pañcasu gatīsu, sattasu viññāṇaṭṭhitīsu,",
  "atk-abh02a5:205_1": "aṭṭhasu sattāvāsesu yathāyogaṁ dvattiṁsāya vipākaviññāṇānaṁ tatheva paccayo paṭisandhiyaṁ pavatte ca.",
  "atk-abh02a5:205_2": "Aviññāṇake pana sattāvāse saṅkhārapaccayā viññāṇaṁ natthi.",
  "atk-abh02a5:206_0": "Apica puññābhisaṅkhāro asaññasattesu kaṭattārūpānaṁ nānākkhaṇikakammapaccayena paccayoti. Evaṁ –",
  "atk-abh02a5:207_0": "Paṭisandhipavattīnaṁ , vasenete bhavādisu;",
  "atk-abh02a5:208_0": "Vijānitabbā saṅkhārā, yathā yesañca paccayāti.",
  "atk-abh02a5:209_0": "Saṅkhārapaccayā viññāṇapadaniddeso.",
  "atk-abh02a5:210_0": "Nāmarūpapadaniddeso",
  "atk-abh02a5:211_0": "228. Viññāṇapaccayā nāmarūpaniddese –",
  "atk-abh02a5:212_0": "Desanābhedato sabba-bhavādīsu pavattito;",
  "atk-abh02a5:213_0": "Saṅgahā paccayanayā, viññātabbo vinicchayo.",
  "atk-abh02a5:214_0": "‘Desanābhedato’ti ‘‘tattha katamaṁ rūpaṁ?",
  "atk-abh02a5:214_1": "Cattāro ca mahābhūtā catunnañca mahābhūtānaṁ upādāya rūpa’’nti (saṁ. ni. 2.2; ma. ni.",
  "atk-abh02a5:214_2": "1.100) evaṁ tāva suttante ca idha rūpapadassa abhedato ekasadisā desanā katā; nāmapadassa pana bhedato.",
  "atk-abh02a5:215_0": "Suttantasmiñhi ‘‘tattha katamaṁ nāmaṁ?",
  "atk-abh02a5:215_1": "Vedanā saññā cetanā phasso manasikāro’’ti vuttaṁ.",
  "atk-abh02a5:215_2": "Idha ‘‘vedanākkhandho saññākkhandho saṅkhārakkhandho’’ti.",
  "atk-abh02a5:215_3": "Tattha hi yampi cakkhuviññāṇapaccayā nāmaṁ uppajjati,",
  "atk-abh02a5:215_4": "uppannañca cittassa ṭhiti arūpīnaṁ dhammānaṁ āyūti evaṁ aññadhammasannissayena aggahetabbato pākaṭaṁ,",
  "atk-abh02a5:215_5": "taṁ dassento cetanāphassamanasikāravasena saṅkhārakkhandhaṁ tidhā bhinditvā dvīhi khandhehi saddhiṁ desesi.",
  "atk-abh02a5:215_6": "Idha pana tattha vuttañca avuttañca sabbaṁ nāmaṁ saṅgaṇhanto ‘‘tayo khandhā – vedanākkhandho saññākkhandho saṅkhārakkhandho’’ti āha.",
  "atk-abh02a5:216_0": "Kiṁ pana ime tayo khandhāva nāmaṁ,",
  "atk-abh02a5:216_1": "viññāṇaṁ nāmaṁ nāma na hotīti? No na hoti.",
  "atk-abh02a5:216_2": "Tasmiṁ pana viññāṇe gayhamāne nāmaviññāṇassa ca paccayaviññāṇassa cāti dvinnaṁ viññāṇānaṁ sahabhāvo āpajjati.",
  "atk-abh02a5:216_3": "Tasmā viññāṇaṁ paccayaṭṭhāne ṭhapetvā paccayanibbattaṁ nāmaṁ dassetuṁ tayova khandhā vuttāti.",
  "atk-abh02a5:216_4": "Evaṁ tāva ‘desanābhedato’ viññātabbo vinicchayo.",
  "atk-abh02a5:217_0": "‘Sabbabhavādīsu pavattito’ti ettha pana nāmaṁ ekaṁ sattāvāsaṁ ṭhapetvā sabbabhavayonigativiññāṇaṭṭhitisesasattāvāsesu pavattati. Rūpaṁ dvīsu bhavesu, catūsu yonīsu, pañcasu gatīsu,",
  "atk-abh02a5:217_1": "purimāsu catūsu viññāṇaṭṭhitīsu,",
  "atk-abh02a5:217_2": "pañcasu ca sattāvāsesu pavattati.",
  "atk-abh02a5:217_3": "Evaṁ pavattamāne cetasmiṁ nāmarūpe yasmā abhāvakagabbhaseyyakānaṁ aṇḍajānañca paṭisandhikkhaṇe vatthukāyavasena rūpato dve santatisīsāni tayo ca arūpino khandhā pātubhavanti,",
  "atk-abh02a5:217_4": "tasmā tesaṁ vitthārena rūparūpato vīsati dhammā tayo ca arūpino khandhāti ete tevīsati dhammā viññāṇapaccayā nāmarūpanti veditabbā.",
  "atk-abh02a5:217_5": "Aggahitaggahaṇena pana ekasantatisīsato nava rūpadhamme apanetvā cuddasa,",
  "atk-abh02a5:217_6": "sabhāvakānaṁ bhāvadasakaṁ pakkhipitvā tettiṁsa.",
  "atk-abh02a5:217_7": "Tesampi agahitaggahaṇena santatisīsadvayato aṭṭhārasa rūpadhamme apanetvā pannarasa.",
  "atk-abh02a5:218_0": "Yasmā ca opapātikasattesu brahmakāyikādīnaṁ paṭisandhikkhaṇe cakkhusotavatthudasakānaṁ jīvitindriyanavakassa ca vasena rūparūpato cattāri santatisīsāni tayo ca arūpino khandhā pātubhavanti,",
  "atk-abh02a5:218_1": "tasmā tesaṁ vitthārena rūparūpato ekūnacattālīsa dhammā tayo ca arūpino khandhāti ete dvācattālīsa dhammā viññāṇapaccayā nāmarūpanti veditabbā.",
  "atk-abh02a5:218_2": "Agahitaggahaṇena pana santatisīsattayato sattavīsati dhamme apanetvā pannarasa.",
  "atk-abh02a5:219_0": "Kāmabhave pana yasmā sesaopapātikānaṁ vā saṁsedajānaṁ vā sabhāvakaparipuṇṇāyatanānaṁ paṭisandhikkhaṇe rūparūpato satta santatisīsāni tayo ca arūpino khandhā pātubhavanti,",
  "atk-abh02a5:219_1": "tasmā tesaṁ vitthārena rūparūpato sattati dhammā tayo ca arūpino khandhāti ete tesattati dhammā viññāṇapaccayā nāmarūpanti veditabbā.",
  "atk-abh02a5:219_2": "Aggahitaggahaṇena pana santatisīsachakkato catupaññāsa dhamme apanetvā ekūnavīsati. Esa ukkaṁsato.",
  "atk-abh02a5:219_3": "Avakaṁsena pana taṁtaṁrūpasantatisīsavikalānaṁ tassa tassa vasena hāpetvā hāpetvā saṅkhepato ca vitthārato ca paṭisandhiviññāṇapaccayā nāmarūpasaṅkhātā veditabbā.",
  "atk-abh02a5:219_4": "Arūpīnaṁ pana tayova arūpino khandhā.",
  "atk-abh02a5:219_5": "Asaññīnaṁ rūpato jīvitindriyanavakamevāti. Esa tāva paṭisandhiyaṁ nayo.",
  "atk-abh02a5:220_0": "Pavatte pana sabbattha rūpappavattidese paṭisandhicittassa ṭhitikkhaṇe paṭisandhicittena saha pavattaututo utusamuṭṭhānaṁ suddhaṭṭhakaṁ pātubhavati.",
  "atk-abh02a5:220_1": "Paṭisandhicittaṁ pana rūpaṁ na samuṭṭhāpeti.",
  "atk-abh02a5:220_2": "Tañhi yathā papāte patitapuriso parassa paccayo hotuṁ na sakkoti,",
  "atk-abh02a5:220_3": "evaṁ vatthudubbalatāya dubbalattā rūpaṁ samuṭṭhāpetuṁ na sakkoti.",
  "atk-abh02a5:220_4": "Paṭisandhicittato pana uddhaṁ paṭhamabhavaṅgato pabhuti cittasamuṭṭhānakaṁ suddhaṭṭhakaṁ.",
  "atk-abh02a5:220_5": "Saddapātubhāvakāle paṭisandhikkhaṇato uddhaṁ pavattaututo ceva cittato ca saddanavakaṁ.",
  "atk-abh02a5:220_6": "Ye pana kabaḷikārāhārūpajīvino gabbhaseyyakasattā tesaṁ –",
  "atk-abh02a5:221_0": "‘‘Yañcassa bhuñjatī mātā, annaṁ pānañca bhojanaṁ;",
  "atk-abh02a5:222_0": "Tena so tattha yāpeti, mātukucchigato naro’’ti. (saṁ. ni. 1.235);",
  "atk-abh02a5:223_0": "Vacanato mātarā ajjhoharitāhārena anugate sarīre,",
  "atk-abh02a5:223_1": "opapātikānaṁ sabbapaṭhamaṁ attano mukhagataṁ kheḷaṁ ajjhoharaṇakāle āhārasamuṭṭhānaṁ suddhaṭṭhakanti idaṁ āhārasamuṭṭhānassa suddhaṭṭhakassa utucittasamuṭṭhānānañca ukkaṁsato dvinnaṁ navakānaṁ vasena chabbīsatividhaṁ,",
  "atk-abh02a5:223_2": "pubbe ekekacittakkhaṇe tikkhattuṁ uppajjamānaṁ vuttaṁ kammasamuṭṭhānaṁ sattatividhanti channavutividhaṁ rūpaṁ tayo ca arūpino khandhāti samāsato navanavuti dhammā.",
  "atk-abh02a5:223_3": "Yasmā vāsaddo aniyato kadācideva pātubhāvato,",
  "atk-abh02a5:223_4": "tasmā duvidhampi taṁ apanetvā ime sattanavuti dhammā yathāsambhavaṁ sabbasattānaṁ viññāṇapaccayā nāmarūpanti veditabbā.",
  "atk-abh02a5:223_5": "Tesañhi suttānampi pamattānampi carantānampi khādantānampi pivantānampi divā ca rattiñca ete viññāṇapaccayā pavattanti.",
  "atk-abh02a5:223_6": "Tañca tesaṁ viññāṇapaccayabhāvaṁ parato vaṇṇayissāma.",
  "atk-abh02a5:224_0": "Yaṁ panetamettha kammajarūpaṁ taṁ bhavayonigativiññāṇaṭṭhitisattāvāsesu sabbapaṭhamaṁ patiṭṭhahantampi tisamuṭṭhānikarūpena anupatthaddhaṁ na sakkoti saṇṭhātuṁ,",
  "atk-abh02a5:224_1": "nāpi tisamuṭṭhānikaṁ tena anupatthaddhaṁ.",
  "atk-abh02a5:224_2": "Atha kho vātabbhāhatāpi catuddisavavatthāpitā naḷakalāpiyo viya,",
  "atk-abh02a5:224_3": "ūmivegabbhāhatāpi mahāsamudde katthaci laddhapatiṭṭhā bhinnavāhanikā viya ca aññamaññūpatthaddhānevetāni apatamānāni saṇṭhahitvā ekampi vassaṁ dvepi vassāni…pe… vassasatampi yāva tesaṁ sattānaṁ āyukkhayo vā puññakkhayo vā tāva pavattantīti.",
  "atk-abh02a5:224_4": "Evaṁ ‘sabbabhavādīsu pavattito’pettha viññātabbo vinicchayo.",
  "atk-abh02a5:225_0": "‘Saṅgahā’ti ettha ca yaṁ āruppe pavattipaṭisandhīsu pañcavokārabhave ca pavattiyā viññāṇapaccayā nāmameva,",
  "atk-abh02a5:225_1": "yañca asaññīsu sabbattha pañcavokārabhave ca pavattiyā viññāṇapaccayā rūpameva,",
  "atk-abh02a5:225_2": "yañca pañcavokārabhave sabbattha viññāṇapaccayā nāmarūpaṁ,",
  "atk-abh02a5:225_3": "taṁ sabbaṁ nāmañca rūpañca nāmarūpañca nāmarūpanti evaṁ ekadesasarūpekasesanayena saṅgahetvā viññāṇapaccayā nāmarūpanti veditabbaṁ.",
  "atk-abh02a5:225_4": "Asaññīsu viññāṇābhāvā ayuttanti ce nāyuttaṁ. Idañhi –",
  "atk-abh02a5:226_0": "Nāmarūpassa yaṁ hetu, viññāṇaṁ taṁ dvidhā mataṁ;",
  "atk-abh02a5:227_0": "Vipākamavipākañca, yuttameva yato idaṁ.",
  "atk-abh02a5:228_0": "Yañhi nāmarūpassa hetu viññāṇaṁ taṁ vipākāvipākabhedato dvidhā mataṁ.",
  "atk-abh02a5:228_1": "Idañca asaññasattesu kammasamuṭṭhānattā pañcavokārabhave pavattaabhisaṅkhāraviññāṇapaccayā rūpaṁ,",
  "atk-abh02a5:228_2": "tathā pañcavokāre pavattiyaṁ kusalādicittakkhaṇe kammasamuṭṭhānanti yuttameva idaṁ.",
  "atk-abh02a5:228_3": "Evaṁ ‘saṅgahato’pettha viññātabbo vinicchayo.",
  "atk-abh02a5:229_0": "‘Paccayanayā’ti ettha hi –",
  "atk-abh02a5:230_0": "Nāmassa pākaviññāṇaṁ, navadhā hoti paccayo;",
  "atk-abh02a5:231_0": "Vatthurūpassa navadhā, sesarūpassa aṭṭhadhā.",
  "atk-abh02a5:232_0": "Abhisaṅkhāraviññāṇaṁ, hoti rūpassa ekadhā;",
  "atk-abh02a5:233_0": "Tadaññaṁ pana viññāṇaṁ, tassa tassa yathārahaṁ.",
  "atk-abh02a5:234_0": "Yañhetaṁ paṭisandhiyaṁ pavattiyaṁ vā vipākasaṅkhātaṁ nāmaṁ,",
  "atk-abh02a5:234_1": "tassa rūpamissassa vā rūpaamissassa vā paṭisandhikaṁ vā aññaṁ vā vipākaviññāṇaṁ sahajātaaññamaññanissayasampayuttavipākaāhāraindriyaatthiavigatapaccayehi navadhā paccayo hoti.",
  "atk-abh02a5:234_2": "Vatthurūpassa paṭisandhiyaṁ sahajātaaññamaññanissayavipākaāhāraindriyavippayuttaatthiavigatapaccayehi navadhā paccayo hoti.",
  "atk-abh02a5:234_3": "Ṭhapetvā pana vatthurūpaṁ sesarūpassa imesu navasu aññamaññapaccayaṁ apanetvā sesehi aṭṭhahi paccayehi paccayo hoti.",
  "atk-abh02a5:234_4": "Abhisaṅkhāraviññāṇaṁ pana asaññasattarūpassa vā pañcavokāre vā kammajassa suttantikapariyāyena upanissayavasena ekadhāva paccayo hoti.",
  "atk-abh02a5:234_5": "Avasesaṁ paṭhamabhavaṅgato pabhuti sabbampi viññāṇaṁ tassa tassa nāmarūpassa yathārahaṁ paccayo hotīti veditabbaṁ.",
  "atk-abh02a5:234_6": "Vitthārato pana tassa paccayanaye dassiyamāne sabbāpi paṭṭhānakathā vitthāretabbā hotīti na taṁ ārabhāma.",
  "atk-abh02a5:235_0": "Tattha siyā – kathaṁ panetaṁ jānitabbaṁ ‘‘paṭisandhināmarūpaṁ viññāṇapaccayā hotī’’ti? Suttato yuttito ca.",
  "atk-abh02a5:235_1": "Sutte hi ‘‘cittānuparivattino dhammā’’tiādinā (dha. sa.",
  "atk-abh02a5:235_2": "dukamātikā 62) nayena bahudhā vedanādīnaṁ viññāṇapaccayatā siddhā. Yuttito pana –",
  "atk-abh02a5:236_0": "Cittajena hi rūpena, idha diṭṭhena sijjhati;",
  "atk-abh02a5:237_0": "Adiṭṭhassāpi rūpassa, viññāṇaṁ paccayo iti.",
  "atk-abh02a5:238_0": "Citte hi pasanne appasanne vā tadanurūpāni rūpāni uppajjamānāni diṭṭhāni.",
  "atk-abh02a5:238_1": "Diṭṭhena ca adiṭṭhassa anumānaṁ hotīti iminā idha diṭṭhena cittajarūpena adiṭṭhassāpi paṭisandhirūpassa viññāṇaṁ paccayo hotīti jānitabbametaṁ.",
  "atk-abh02a5:238_2": "Kammasamuṭṭhānassāpi hi tassa cittasamuṭṭhānasseva viññāṇapaccayatā paṭṭhāne (paṭṭhā. 1.1.53, 419) āgatāti.",
  "atk-abh02a5:238_3": "Evaṁ paccayanayato pettha viññātabbo vinicchayo.",
  "atk-abh02a5:239_0": "Ettha ca ‘‘viññāṇapaccayā nāmarūpa’’nti bhāsamānena bhagavatā yasmā upaparikkhamānānaṁ paṇḍitānaṁ paramatthato nāmarūpamattameva pavattamānaṁ dissati, na satto, na poso;",
  "atk-abh02a5:239_1": "tasmā appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ anuttaraṁ dhammacakkaṁ pavattitaṁ hotīti.",
  "atk-abh02a5:240_0": "Viññāṇapaccayā nāmarūpapadaniddeso.",
  "atk-abh02a5:241_0": "Saḷāyatanapadaniddeso",
  "atk-abh02a5:242_0": "229. Nāmarūpapaccayā saḷāyatananiddese –",
  "atk-abh02a5:243_0": "Nāmaṁ khandhattayaṁ rūpaṁ, bhūtavatthādikaṁ mataṁ;",
  "atk-abh02a5:244_0": "Katekasesaṁ taṁ tassa, tādisasseva paccayo.",
  "atk-abh02a5:245_0": "Yañhetaṁ saḷāyatanassa paccayabhūtaṁ nāmarūpaṁ,",
  "atk-abh02a5:245_1": "tattha nāmanti vedanādikkhandhattayaṁ,",
  "atk-abh02a5:245_2": "rūpaṁ pana sakasantatipariyāpannaṁ niyamato cattāri bhūtāni cha vatthūni jīvitindriyanti evaṁ bhūtavatthādikaṁ matanti veditabbaṁ.",
  "atk-abh02a5:245_3": "Taṁ pana ‘‘nāmañca rūpañca nāmarūpañca nāmarūpa’’nti evaṁ katekasesaṁ ‘‘chaṭṭhāyatanañca saḷāyatanañca saḷāyatana’’nti evaṁ katekasesasseva saḷāyatanassa paccayoti veditabbaṁ. Kasmā?",
  "atk-abh02a5:245_4": "Yasmā āruppe nāmameva paccayo. Tañca chaṭṭhāyatanasseva, na aññassa.",
  "atk-abh02a5:245_5": "‘‘Nāmapaccayā chaṭṭhāyatana’’nti hi abyākatavāre vakkhati.",
  "atk-abh02a5:245_6": "Idha saṅgahitameva hi tattha vibhattanti veditabbaṁ.",
  "atk-abh02a5:246_0": "Tattha siyā – kathaṁ panetaṁ jānitabbaṁ ‘‘nāmarūpaṁ saḷāyatanassa paccayo’’ti? Nāmarūpabhāve bhāvato.",
  "atk-abh02a5:246_1": "Tassa tassa hi nāmassa rūpassa ca bhāve taṁ taṁ āyatanaṁ hoti, na aññathā.",
  "atk-abh02a5:246_2": "Sā panassa tabbhāvabhāvībhāvatā paccayanayasmiññeva āvibhavissati. Tasmā –",
  "atk-abh02a5:247_0": "Paṭisandhiyaṁ pavatte vā, hoti yaṁ yassa paccayo;",
  "atk-abh02a5:248_0": "Yathā ca paccayo hoti, tathā neyyaṁ vibhāvinā.",
  "atk-abh02a5:249_0": "Tatrāyaṁ atthadīpanā –",
  "atk-abh02a5:250_0": "Nāmameva hi āruppe, paṭisandhipavattisu;",
  "atk-abh02a5:251_0": "Paccayo sattadhā chaṭṭhā, hoti taṁ avakaṁsato.",
  "atk-abh02a5:252_0": "Kathaṁ?",
  "atk-abh02a5:252_1": "‘Paṭisandhiyaṁ’ tāva avakaṁsato sahajātaaññamaññanissayasampayuttavipākaatthiavigatapaccayehi sattadhā nāmaṁ chaṭṭhāyatanassa paccayo hoti.",
  "atk-abh02a5:252_2": "Kiñci panettha hetupaccayena,",
  "atk-abh02a5:252_3": "kiñci āhārapaccayenāti evaṁ aññathāpi paccayo hoti.",
  "atk-abh02a5:252_4": "Tassa vasena ukkaṁsāvakaṁso veditabbo.",
  "atk-abh02a5:253_0": "‘Pavatte’pi vipākaṁ vuttanayeneva paccayo hoti.",
  "atk-abh02a5:253_1": "Itaraṁ pana avakaṁsato vuttappakāresu paccayesu vipākapaccayavajjehi chahi paccayo hoti.",
  "atk-abh02a5:253_2": "Kiñci panettha hetupaccayena,",
  "atk-abh02a5:253_3": "kiñci āhārapaccayenāti evaṁ aññathāpi paccayo hoti.",
  "atk-abh02a5:253_4": "Tassa vasena ukkaṁsāvakaṁso veditabbo.",
  "atk-abh02a5:254_0": "Aññasmimpi bhave nāmaṁ, tatheva paṭisandhiyaṁ;",
  "atk-abh02a5:255_0": "Chaṭṭhassa itaresaṁ taṁ, chahākārehi paccayo.",
  "atk-abh02a5:256_0": "Āruppato hi aññasmimpi pañcavokārabhave taṁ vipākanāmaṁ hadayavatthuno sahāyaṁ hutvā chaṭṭhassa manāyatanassa yathā āruppe vuttaṁ tatheva avakaṁsato sattadhā paccayo hoti.",
  "atk-abh02a5:256_1": "Itaresaṁ panetaṁ pañcannaṁ cakkhāyatanādīnaṁ catumahābhūtasahāyaṁ hutvā sahajāta nissayavipākavippayuttaatthiavigatavasena chahākārehi paccayo hoti.",
  "atk-abh02a5:256_2": "Kiñci panettha hetupaccayena,",
  "atk-abh02a5:256_3": "kiñci āhārapaccayenāti evaṁ aññathāpi paccayo hoti.",
  "atk-abh02a5:256_4": "Tassa vasena ukkaṁsāvakaṁso veditabbo.",
  "atk-abh02a5:257_0": "Pavattepi tathā hoti, pākaṁ pākassa paccayo;",
  "atk-abh02a5:258_0": "Apākaṁ avipākassa, chadhā chaṭṭhassa paccayo.",
  "atk-abh02a5:259_0": "Pavattepi hi pañcavokārabhave yathā paṭisandhiyaṁ,",
  "atk-abh02a5:259_1": "tatheva vipākanāmaṁ vipākassa chaṭṭhāyatanassa avakaṁsato sattadhā paccayo hoti.",
  "atk-abh02a5:259_2": "Avipākaṁ pana avipākassa chaṭṭhassa avakaṁsatova tato vipākapaccayaṁ apanetvā chadhāva paccayo hoti.",
  "atk-abh02a5:259_3": "Vuttanayeneva panettha ukkaṁsāvakaṁso veditabbo.",
  "atk-abh02a5:260_0": "Tattheva sesapañcannaṁ, vipākaṁ paccayo bhave;",
  "atk-abh02a5:261_0": "Catudhā avipākampi, evameva pakāsitaṁ.",
  "atk-abh02a5:262_0": "Tattheva hi pavatte sesānaṁ cakkhāyatanādīnaṁ pañcannaṁ cakkhuppasādādivatthukampi itarampi vipākanāmaṁ pacchājātavippayuttaatthiavigatapaccayehi catudhā paccayo hoti. Yathā ca vipākaṁ, avipākampi evameva pakāsitaṁ.",
  "atk-abh02a5:262_1": "Tasmā kusalādibhedampi tesaṁ catudhā paccayo hotīti veditabbaṁ.",
  "atk-abh02a5:262_2": "Evaṁ tāva nāmameva paṭisandhiyaṁ pavatte vā yassa yassa āyatanassa paccayo hoti, yathā ca hoti, tathā veditabbaṁ.",
  "atk-abh02a5:263_0": "Rūpaṁ panettha āruppa-bhave bhavati paccayo;",
  "atk-abh02a5:264_0": "Na ekāyatanassāpi, pañcakkhandhabhave pana.",
  "atk-abh02a5:265_0": "Rūpato sandhiyaṁ vatthu, chadhā chaṭṭhassa paccayo;",
  "atk-abh02a5:266_0": "Bhūtāni catudhā honti, pañcannaṁ avisesato.",
  "atk-abh02a5:267_0": "Rūpato hi paṭisandhiyaṁ vatthurūpaṁ chaṭṭhassa manāyatanassa sahajātaaññamaññanissayavippayuttaatthiavigatapaccayehi chadhā paccayo hoti.",
  "atk-abh02a5:267_1": "Cattāri pana bhūtāni avisesato paṭisandhiyaṁ pavatte ca yaṁ yaṁ āyatanaṁ uppajjati,",
  "atk-abh02a5:267_2": "tassa tassa vasena pañcannampi cakkhāyatanādīnaṁ sahajātanissayaatthiavigatapaccayehi catudhā paccayā honti.",
  "atk-abh02a5:268_0": "Tidhā jīvitametesaṁ, āhāro ca pavattiyaṁ;",
  "atk-abh02a5:269_0": "Tāneva chadhā chaṭṭhassa, vatthu tasseva pañcadhā.",
  "atk-abh02a5:270_0": "Etesaṁ pana cakkhādīnaṁ pañcannaṁ paṭisandhiyaṁ pavatte ca atthiavigataindriyavasena rūpajīvitaṁ tidhā paccayo hoti.",
  "atk-abh02a5:271_0": "‘Āhāro cā’ti āhāro ca atthiavigataāhāravasena tidhā paccayo hoti.",
  "atk-abh02a5:271_1": "So ca kho ye sattā āhārūpajīvino,",
  "atk-abh02a5:271_2": "tesaṁ āhārānugate kāye pavattiyaṁyeva, no paṭisandhiyaṁ.",
  "atk-abh02a5:271_3": "Tāni pana pañca cakkhāyatanādīni chaṭṭhassa cakkhusotaghānajivhākāyaviññāṇasaṅkhātassa manāyatanassa nissayapurejātaindriyavippayuttaatthiavigatavasena chahākārehi paccayā honti pavatte, no paṭisandhiyaṁ.",
  "atk-abh02a5:271_4": "Ṭhapetvā pana pañca viññāṇāni tasseva avasesamanāyatanassa vatthurūpaṁ nissayapurejātavippayuttaatthiavigatavasena pañcadhā paccayo hoti pavatte, no paṭisandhiyaṁ.",
  "atk-abh02a5:271_5": "Evaṁ rūpameva paṭisandhiyaṁ pavatte vā yassa yassa āyatanassa paccayo hoti yathā ca hoti tathā veditabbaṁ.",
  "atk-abh02a5:272_0": "Nāmarūpaṁ panubhayaṁ, hoti yaṁ yassa paccayo;",
  "atk-abh02a5:273_0": "Yathā ca tampi sabbattha, viññātabbaṁ vibhāvinā.",
  "atk-abh02a5:274_0": "Seyyathidaṁ – paṭisandhiyaṁ tāva pañcavokārabhave khandhattayavatthurūpasaṅkhātaṁ nāmarūpaṁ chaṭṭhāyatanassa sahajātaaññamaññanissayavipākasampayuttavippayuttaatthiavigatapaccayādīhi paccayo hotīti idamettha mukhamattaṁ.",
  "atk-abh02a5:274_1": "Vuttanayānusārena pana sakkā sabbaṁ yojetunti na ettha vitthāro dassitoti.",
  "atk-abh02a5:275_0": "Nāmarūpapaccayā saḷāyatanapadaniddeso.",
  "atk-abh02a5:276_0": "Phassapadaniddeso",
  "atk-abh02a5:277_0": "230. Saḷāyatanapaccayā phassaniddese –",
  "atk-abh02a5:278_0": "Chaḷeva phassā saṅkhepā, cakkhusamphassaādayo;",
  "atk-abh02a5:279_0": "Viññāṇamiva battiṁsa, vitthārena bhavanti te.",
  "atk-abh02a5:280_0": "‘Saṅkhepato’ hi pāḷiyaṁ cakkhusamphassoti ādayo chaḷeva phassā āgatā.",
  "atk-abh02a5:280_1": "Vitthārena pana cakkhusamphassādayo pañca kusalavipākā pañca akusalavipākāti dasa,",
  "atk-abh02a5:280_2": "sesā bāvīsati lokiyavipākaviññāṇasampayuttā ca bāvīsatīti evaṁ sabbepi saṅkhārapaccayā vuttaviññāṇamiva bāttiṁsa honti.",
  "atk-abh02a5:280_3": "Yaṁ panetassa bāttiṁsavidhassāpi phassassa paccayo saḷāyatanaṁ. Tattha –",
  "atk-abh02a5:281_0": "Chaṭṭhena saha ajjhattaṁ, cakkhādiṁ bāhirehipi;",
  "atk-abh02a5:282_0": "Saḷāyatanamicchanti, chahi saddhiṁ vicakkhaṇā.",
  "atk-abh02a5:283_0": "Tattha ye tāva ‘‘upādinnakapavattikathā aya’’nti ekasantatipariyāpannameva paccayaṁ paccayuppannañca dīpenti,",
  "atk-abh02a5:283_1": "te chaṭṭhāyatanapaccayā phassoti pāḷianusārato āruppe chaṭṭhāyatanañca aññattha sabbasaṅgahato saḷāyatanañca phassassa paccayoti ekadesasarūpekasesaṁ katvā chaṭṭhena saha ajjhattaṁ cakkhādiṁ saḷāyatananti icchanti.",
  "atk-abh02a5:283_2": "Tañhi chaṭṭhāyatanañca saḷāyatanañca saḷāyatanantveva saṅghaṁ gacchati.",
  "atk-abh02a5:283_3": "Ye pana paccayuppannameva ekasantatipariyāpannaṁ dīpenti,",
  "atk-abh02a5:283_4": "paccayaṁ pana bhinnasantānampi,",
  "atk-abh02a5:283_5": "te yaṁ yaṁ āyatanaṁ phassassa paccayo hoti taṁ sabbaṁ dīpentā bāhirampi pariggahetvā tadeva chaṭṭhena saha ajjhattaṁ bāhirehipi rūpāyatanādīhi saddhiṁ saḷāyatananti icchanti.",
  "atk-abh02a5:283_6": "Tampi hi chaṭṭhāyatanañca saḷāyatanañca saḷāyatananti etesaṁ ekasese kate saḷāyatanantveva saṅkhaṁ gacchati.",
  "atk-abh02a5:284_0": "Etthāha – na sabbāyatanehi eko phasso sambhoti,",
  "atk-abh02a5:284_1": "nāpi ekamhā āyatanā sabbe phassā,",
  "atk-abh02a5:284_2": "ayañca saḷāyatanapaccayā phassoti ekova vutto, so kasmāti?",
  "atk-abh02a5:284_3": "Tatridaṁ vissajjanaṁ – saccametaṁ.",
  "atk-abh02a5:284_4": "Sabbehi eko ekamhā vā sabbe na sambhonti, sambhoti pana anekehi eko;",
  "atk-abh02a5:284_5": "yathā cakkhusamphasso cakkhāyatanā rūpāyatanā cakkhuviññāṇasaṅkhātā manāyatanā avasesā sampayuttadhammāyatanā cāti evaṁ sabbattha yathānurūpaṁ yojetabbaṁ. Tasmā eva hi –",
  "atk-abh02a5:285_0": "Eko panekāyatana-ppabhavo iti dīpito;",
  "atk-abh02a5:286_0": "Phassoyaṁ ekavacana-niddesenidha tādinā.",
  "atk-abh02a5:287_0": "‘Ekavacananiddesenā’ti saḷāyatanapaccayā phassoti iminā hi ekavacananiddesena anekehi āyatanehi eko phasso hotīti tādinā dīpitoti attho. Āyatanesu pana –",
  "atk-abh02a5:288_0": "Chadhā pañca tato ekaṁ, navadhā bāhirāni cha;",
  "atk-abh02a5:289_0": "Yathāsambhavametassa, paccayatte vibhāvaye.",
  "atk-abh02a5:290_0": "Tatrāyaṁ vibhāvanā – cakkhāyatanādīni tāva pañca cakkhusamphassādibhedato pañcavidhassa phassassa nissayapurejātaindriyavippayuttaatthiavigatavasena chadhā paccayā honti.",
  "atk-abh02a5:290_1": "Tato paraṁ ekaṁ vipākamanāyatanaṁ anekabhedassa vipākamanosamphassassa sahajātaaññamaññanissayavipākaāhāraindriyasampayuttaatthiavigatavasena navadhā paccayo hoti.",
  "atk-abh02a5:290_2": "Bāhiresu pana rūpāyatanaṁ cakkhusamphassassa ārammaṇapurejātaatthiavigatavasena catudhā paccayo hoti.",
  "atk-abh02a5:290_3": "Tathā saddāyatanādīni sotasamphassādīnaṁ.",
  "atk-abh02a5:290_4": "Manosamphassassa pana tāni dhammāyatanañca tathā ca ārammaṇapaccayamatteneva cāti evaṁ bāhirāni cha yathāsambhavametassa paccayatte vibhāvayeti.",
  "atk-abh02a5:291_0": "Saḷāyatanapaccayā phassapadaniddeso.",
  "atk-abh02a5:292_0": "Vedanāpadaniddeso",
  "atk-abh02a5:293_0": "231. Phassapaccayā vedanāniddese –",
  "atk-abh02a5:294_0": "Dvārato vedanā vuttā, cakkhusamphassajādikā;",
  "atk-abh02a5:295_0": "Chaḷeva tā pabhedena, ekūnanavutī matā.",
  "atk-abh02a5:296_0": "Cakkhusamphassajāvedanātiādinā hi nayena pāḷiyaṁ imā cakkhusamphassajādikā dvārato chaḷeva vedanā vuttā.",
  "atk-abh02a5:296_1": "Tā pana pabhedena ekūnanavutiyā cittehi sampayuttattā ekūnanavutīti matā.",
  "atk-abh02a5:297_0": "Vedanāsu panetāsu, idha bāttiṁsa vedanā;",
  "atk-abh02a5:298_0": "Vipākacittayuttāva, adhippetāti bhāsitā.",
  "atk-abh02a5:299_0": "Aṭṭhadhā tattha pañcannaṁ, pañcadvāramhi paccayo;",
  "atk-abh02a5:300_0": "Sesānaṁ ekadhā phasso, manodvārepi so tathā.",
  "atk-abh02a5:301_0": "Tattha hi pañcadvāre cakkhupasādādivatthukānaṁ pañcannaṁ vedanānaṁ cakkhusamphassādiko phasso sahajātaaññamaññanissayavipākaāhārasampayuttaatthiavigatavasena aṭṭhadhā paccayo hoti.",
  "atk-abh02a5:301_1": "Sesānaṁ pana ekekasmiṁ dvāre sampaṭicchanasantīraṇatadārammaṇavasena pavattānaṁ kāmāvacaravipākavedanānaṁ cakkhusamphassādiko phasso upanissayavasena ekadhāva paccayo hoti.",
  "atk-abh02a5:302_0": "‘Manodvārepi so tathā’ti manodvārepi hi tadārammaṇavasena pavattānaṁ kāmāvacaravipākavedanānaṁ so sahajātamanosamphassasaṅkhāto phasso tatheva aṭṭhadhā paccayo hoti,",
  "atk-abh02a5:302_1": "paṭisandhibhavaṅgacutivasena ca pavattānaṁ tebhūmakavipākavedanānampi.",
  "atk-abh02a5:302_2": "Yā panetā manodvāre tadārammaṇavasena pavattā kāmāvacaravedanā,",
  "atk-abh02a5:302_3": "tāsaṁ manodvāre āvajjanasampayutto manosamphasso upanissayavasena ekadhā paccayo hotīti.",
  "atk-abh02a5:303_0": "Phassapaccayā vedanāpadaniddeso.",
  "atk-abh02a5:304_0": "Taṇhāpadaniddeso",
  "atk-abh02a5:305_0": "232. Vedanāpaccayā taṇhāniddese –",
  "atk-abh02a5:306_0": "Rūpataṇhādibhedena, cha taṇhā idha dīpitā;",
  "atk-abh02a5:307_0": "Ekekā tividhā tattha, pavattākārato matā.",
  "atk-abh02a5:308_0": "Imasmiñhi vedanāpaccayā taṇhāniddese ‘seṭṭhiputto brāhmaṇaputto’ti pitito nāmavasena putto viya imā rūpataṇhā…pe… dhammataṇhāti ārammaṇato nāmavasena cha taṇhā dīpitā pakāsitā kathitāti attho.",
  "atk-abh02a5:308_1": "Tattha rūpe taṇhā rūpataṇhāti iminā nayena padattho veditabbo.",
  "atk-abh02a5:309_0": "Tāsu ca pana taṇhāsu ekekā taṇhā pavattiākārato kāmataṇhā, bhavataṇhā,",
  "atk-abh02a5:309_1": "vibhavataṇhāti evaṁ tividhā matā.",
  "atk-abh02a5:309_2": "Rūpataṇhā eva hi yadā cakkhussa āpāthagataṁ rūpārammaṇaṁ kāmassādavasena assādayamānā pavattati, tadā kāmataṇhā nāma hoti.",
  "atk-abh02a5:309_3": "Yadā tadevārammaṇaṁ dhuvaṁ sassatanti pavattāya sassatadiṭṭhiyā saddhiṁ pavattati, tadā bhavataṇhā nāma hoti.",
  "atk-abh02a5:309_4": "Sassatadiṭṭhisahagato hi rāgo bhavataṇhāti vuccati.",
  "atk-abh02a5:309_5": "Yadā pana tadevārammaṇaṁ ‘‘ucchijjati vinassatī’’ti pavattāya ucchedadiṭṭhiyā saddhiṁ pavattati, tadā vibhavataṇhā nāma hoti.",
  "atk-abh02a5:309_6": "Ucchedadiṭṭhisahagato hi rāgo vibhavataṇhāti vuccati.",
  "atk-abh02a5:309_7": "Eseva nayo saddataṇhādīsupīti etā aṭṭhārasa taṇhā honti.",
  "atk-abh02a5:310_0": "Tā ajjhattarūpādīsu aṭṭhārasa,",
  "atk-abh02a5:310_1": "bahiddhā aṭṭhārasāti chattiṁsa. Iti atītā chattiṁsa, anāgatā chattiṁsa,",
  "atk-abh02a5:310_2": "paccuppannā chattiṁsāti aṭṭhasataṁ taṇhā honti.",
  "atk-abh02a5:310_3": "Tā pana saṁṅkhippamānā rūpādiārammaṇavasena cha,",
  "atk-abh02a5:310_4": "kāmataṇhādivasena vā tissova taṇhā hontīti veditabbā.",
  "atk-abh02a5:310_5": "Yasmā panime sattā puttaṁ assādetvā putte mamattena dhātiyā viya rūpādiārammaṇavasena uppajjamānaṁ vedanaṁ assādetvā vedanāya mamattena rūpādiārammaṇadāyakānaṁ cittakāragandhabbagandhikasūdatantavāyarasāyanavidhāyakavejjādīnaṁ mahāsakkāraṁ karonti,",
  "atk-abh02a5:310_6": "tasmā sabbāpesā vedanāpaccayā taṇhā hotīti veditabbā.",
  "atk-abh02a5:311_0": "Yasmā cettha adhippetā, vipākasukhavedanā;",
  "atk-abh02a5:312_0": "Ekāva ekadhā cesā, tasmā taṇhāya paccayo.",
  "atk-abh02a5:313_0": "‘Ekadhā’ti upanissayapaccayena paccayo hoti. Yasmā vā –",
  "atk-abh02a5:314_0": "Dukkhī sukhaṁ patthayati, sukhī bhiyyopi icchati;",
  "atk-abh02a5:315_0": "Upekkhā pana santattā, sukhamicceva bhāsitā.",
  "atk-abh02a5:316_0": "Taṇhāya paccayā tasmā, honti tissopi vedanā;",
  "atk-abh02a5:317_0": "Vedanāpaccayā taṇhā, iti vuttā mahesinā.",
  "atk-abh02a5:318_0": "Vedanā paccayā cāpi, yasmā nānusayaṁ vinā;",
  "atk-abh02a5:319_0": "Hoti tasmā na sā hoti, brāhmaṇassa vusīmatoti.",
  "atk-abh02a5:320_0": "Vedanāpaccayā taṇhāpadaniddeso.",
  "atk-abh02a5:321_0": "Upādānapadaniddeso",
  "atk-abh02a5:322_0": "233. Taṇhāpaccayā upādānaniddese –",
  "atk-abh02a5:323_0": "Upādānāni cattāri, tāni atthavibhāgato;",
  "atk-abh02a5:324_0": "Dhammasaṅkhepavitthārā, kamato ca vibhāvaye.",
  "atk-abh02a5:325_0": "Pāḷiyañhi upādānanti kāmupādānaṁ…pe… attavādupādānanti imāni cattāri upādānāni āgatāni.",
  "atk-abh02a5:325_1": "Tesaṁ ayaṁ atthavibhāgo – vatthusaṅkhātaṁ kāmaṁ upādiyatīti kāmupādānaṁ.",
  "atk-abh02a5:325_2": "Kāmo ca so upādānañcātipi kāmupādānaṁ. Upādānanti daḷhaggahaṇaṁ.",
  "atk-abh02a5:325_3": "Daḷhattho hettha upasaddo upāyāsa-upakaṭṭhādīsu viya.",
  "atk-abh02a5:325_4": "Tathā diṭṭhi ca sā upādānañcāti diṭṭhupādānaṁ.",
  "atk-abh02a5:325_5": "Diṭṭhiṁ upādiyatīti vā diṭṭhupādānaṁ.",
  "atk-abh02a5:325_6": "Sassato attā ca loko cātiādīsu hi purimadiṭṭhiṁ uttaradiṭṭhi upādiyati.",
  "atk-abh02a5:325_7": "Tathā sīlabbataṁ upādiyatīti sīlabbatupādānaṁ.",
  "atk-abh02a5:325_8": "Sīlabbatañca taṁ upādānañcātipi sīlabbatupādānaṁ.",
  "atk-abh02a5:325_9": "Gosīlagovatādīni hi evaṁ suddhīti abhinivesato sayameva upādānānīti. Tathā vadanti etenāti vādo, upādiyanti etenāti upādānaṁ. Kiṁ vadanti upādiyanti vā? Attānaṁ.",
  "atk-abh02a5:325_10": "Attano vādupādānaṁ attavādupādānaṁ.",
  "atk-abh02a5:325_11": "Attavādamattameva vā attāti upādiyanti etenāti attavādupādānaṁ. Ayaṁ tāva tesaṁ atthavibhāgo.",
  "atk-abh02a5:326_0": "‘Dhammasaṅkhepavitthāre’ pana kāmupādānaṁ tāva ‘‘tattha katamaṁ kāmupādānaṁ?",
  "atk-abh02a5:326_1": "Yo kāmesu kāmacchando kāmarāgo kāmanandī kāmataṇhā kāmasneho kāmapariḷāho kāmamucchā kāmajjhosānaṁ – idaṁ vuccati kāmupādāna’’nti āgatattā saṅkhepato taṇhādaḷhattaṁ vuttaṁ.",
  "atk-abh02a5:326_2": "Taṇhādaḷhattaṁ nāma purimataṇhāupanissayapaccayena daḷhasambhūtā uttarataṇhā eva.",
  "atk-abh02a5:326_3": "Keci panāhu – appattavisayapatthanā taṇhā,",
  "atk-abh02a5:326_4": "andhakāre corassa hatthappasāraṇaṁ viya.",
  "atk-abh02a5:326_5": "Sampattavisayaggahaṇaṁ upādānaṁ, tasseva bhaṇḍaggahaṇaṁ viya.",
  "atk-abh02a5:326_6": "Appicchatāsantuṭṭhitāpaṭipakkhā ca te dhammā.",
  "atk-abh02a5:326_7": "Tathā pariyesanārakkhadukkhamūlāti.",
  "atk-abh02a5:326_8": "Sesupādānattayaṁ pana saṅkhepato diṭṭhimattameva.",
  "atk-abh02a5:327_0": "Vitthārato pana pubbe rūpādīsu vuttāya aṭṭhasatappabhedāyapi taṇhāya daḷhabhāvo kāmupādānaṁ.",
  "atk-abh02a5:327_1": "Dasavatthukā micchādiṭṭhi diṭṭhupādānaṁ.",
  "atk-abh02a5:327_2": "Yathāha – ‘‘tattha katamaṁ diṭṭhupādānaṁ? Natthi dinnaṁ,",
  "atk-abh02a5:327_3": "natthi yiṭṭhaṁ…pe… sacchikatvā pavedentīti yā evarūpā diṭṭhi…pe… vipariyesaggāho – idaṁ vuccati diṭṭhupādāna’’nti (dha. sa. 1221; vibha.",
  "atk-abh02a5:327_4": "938) sīlavatehi suddhiparāmasanaṁ pana sīlabbatupādānaṁ.",
  "atk-abh02a5:327_5": "Yathāha – ‘‘tattha katamaṁ sīlabbatupādānaṁ?",
  "atk-abh02a5:327_6": "Ito bahiddhā samaṇabrāhmaṇānaṁ sīlena suddhi, vatena suddhi,",
  "atk-abh02a5:327_7": "sīlabbatena suddhīti yā evarūpā diṭṭhi…pe… vipariyesaggāho – idaṁ vuccati sīlabbatupādāna’’nti (dha. sa. 1222; vibha. 938).",
  "atk-abh02a5:327_8": "Vīsativatthukā sakkāyadiṭṭhi attavādupādānaṁ.",
  "atk-abh02a5:327_9": "Yathāha – ‘‘tattha katamaṁ attavādupādānaṁ?",
  "atk-abh02a5:327_10": "Idha assutavā puthujjano…pe… sappurisadhamme avinīto rūpaṁ attato samanupassati…pe… vipariyesaggāho – idaṁ vuccati attavādupādāna’’nti (dha. sa. 1223; vibha. 938).",
  "atk-abh02a5:327_11": "Ayamettha dhammasaṅkhepavitthāro.",
  "atk-abh02a5:328_0": "‘Kamato’ti ettha pana tividho kamo – uppattikkamo, pahānakkamo, desanākkamo ca.",
  "atk-abh02a5:328_1": "Tattha anamatagge saṁsāre imassa paṭhamaṁ uppattīti abhāvato kilesānaṁ nippariyāyena uppattikkamo na vuccati.",
  "atk-abh02a5:328_2": "Pariyāyena pana yebhuyyena ekasmiṁ bhave attaggāhapubbaṅgamo sassatucchedābhiniveso.",
  "atk-abh02a5:328_3": "Tato ‘‘sassato ayaṁ attā’’ti gaṇhato attavisuddhatthaṁ sīlabbatupādānaṁ,",
  "atk-abh02a5:328_4": "ucchijjatīti gaṇhato paralokanirapekkhassa kāmupādānanti evaṁ paṭhamaṁ attavādupādānaṁ,",
  "atk-abh02a5:328_5": "tato diṭṭhisīlabbatakāmupādānānīti ayametesaṁ ekasmiṁ bhave uppattikkamo.",
  "atk-abh02a5:329_0": "Diṭṭhupādānādīni cettha paṭhamaṁ pahīyanti sotāpattimaggavajjhattā.",
  "atk-abh02a5:329_1": "Kāmupādānaṁ pacchā arahattamaggavajjhattāti. Ayametesaṁ pahānakkamo.",
  "atk-abh02a5:330_0": "Mahāvisayattā pana pākaṭattā ca etesu kāmupādānaṁ paṭhamaṁ desitaṁ.",
  "atk-abh02a5:330_1": "Mahāvisayañhi taṁ aṭṭhacittasampayogā.",
  "atk-abh02a5:330_2": "Appavisayāni itarāni catucittasampayogā.",
  "atk-abh02a5:330_3": "Yebhuyyena ca ālayarāmatāya pajāya pākaṭaṁ kāmupādānaṁ, na itarāni.",
  "atk-abh02a5:330_4": "Kāmupādānavā vatthukāmānaṁ samadhigamatthaṁ kotūhalamaṅgalādibahulo hoti,",
  "atk-abh02a5:330_5": "na sassatadiṭṭhīti tadanantaraṁ diṭṭhupādānaṁ.",
  "atk-abh02a5:330_6": "Taṁ pabhijjamānaṁ sīlabbataattavādupādānavasena duvidhaṁ hoti.",
  "atk-abh02a5:330_7": "Tasmiṁ dvaye gokiriyaṁ vā kukkurakiriyaṁ vā disvāpi veditabbato oḷārikanti sīlabbatupādānaṁ paṭhamaṁ desitaṁ,",
  "atk-abh02a5:330_8": "sukhumattā ante attavādupādānanti ayametesaṁ desanākkamo.",
  "atk-abh02a5:331_0": "Taṇhā ca purimassettha, ekadhā hoti paccayo;",
  "atk-abh02a5:332_0": "Sattadhā aṭṭhadhā vāpi, hoti sesattayassa sā.",
  "atk-abh02a5:333_0": "Ettha ca evaṁ desite upādānacatukke purimassa kāmupādānassa kāmataṇhā upanissayavasena ekadhāva paccayo hoti taṇhābhinanditesu visayesu uppattito.",
  "atk-abh02a5:333_1": "Sesattayassa pana sahajātaaññamaññanissayasampayuttaatthiavigatahetuvasena sattadhā vā upanissayena saha aṭṭhadhā vāpi paccayo hoti.",
  "atk-abh02a5:333_2": "Yadā ca sā upanissayavasena paccayo hoti tadā asahajātāva hotīti.",
  "atk-abh02a5:334_0": "Taṇhāpaccayā upādānapadaniddeso.",
  "atk-abh02a5:335_0": "Bhavapadaniddeso",
  "atk-abh02a5:336_0": "234. Upādānapaccayā bhavaniddese –",
  "atk-abh02a5:337_0": "Atthato dhammato ceva, sātthato bhedasaṅgahā;",
  "atk-abh02a5:338_0": "Yaṁ yassa paccayo ceva, viññātabbo vinicchayo.",
  "atk-abh02a5:339_0": "Tattha bhavatīti bhavo.",
  "atk-abh02a5:339_1": "Duvidhenāti dvīhi ākārehi pavattitoti attho.",
  "atk-abh02a5:339_2": "Athavā duvidhenāti paccate karaṇavacanaṁ, duvidhoti vuttaṁ hoti. Atthīti saṁvijjati. Kammameva bhavo kammabhavo.",
  "atk-abh02a5:339_3": "Upapattiyeva bhavo upapattibhavo.",
  "atk-abh02a5:339_4": "Ettha ca upapatti bhavatīti bhavo.",
  "atk-abh02a5:339_5": "Kammaṁ pana yathā sukhakāraṇattā ‘‘sukho buddhānamuppādo’’ti (dha. pa. 194) vutto,",
  "atk-abh02a5:339_6": "evaṁ bhavakāraṇattā phalavohārena bhavoti veditabbaṁ.",
  "atk-abh02a5:339_7": "Tattha katamo kammabhavoti tesu dvīsu bhavesu yo kammabhavoti vutto, so katamoti attho.",
  "atk-abh02a5:339_8": "Puññābhisaṅkhārādayo vuttatthā eva. Sabbanti anavasesaṁ.",
  "atk-abh02a5:339_9": "Bhavaṁ gacchati gameti cāti bhavagāmi.",
  "atk-abh02a5:339_10": "Iminā lokuttaraṁ paṭikkhipati. Ayañhi vaṭṭakathā, tañca vivaṭṭanissitanti. Karīyatīti kammaṁ.",
  "atk-abh02a5:340_0": "Kāmabhavādīsu kāmasaṅkhāto bhavo kāmabhavo. Esa nayo rūpārūpabhavesu. Saññāvataṁ bhavo,",
  "atk-abh02a5:340_1": "saññā vā ettha bhave atthīti saññābhavo. Vipariyāyena asaññābhavo.",
  "atk-abh02a5:340_2": "Oḷārikasaññāya abhāvā sukhumāya ca bhāvā neva saññā nāsaññā asmiṁ bhaveti nevasaññānāsaññābhavo.",
  "atk-abh02a5:340_3": "Ekena rūpakkhandhena vokiṇṇo bhavo ekavokārabhavo.",
  "atk-abh02a5:340_4": "Eko vā vokāro assa bhavassāti ekavokārabhavo.",
  "atk-abh02a5:340_5": "Eseva nayo catuvokārapañcavokārabhavesu.",
  "atk-abh02a5:340_6": "Ayaṁ vuccati upapattibhavoti esa navavidhopi upapattibhavo nāma vuccatīti.",
  "atk-abh02a5:340_7": "Evaṁ tāvettha ‘atthato’ viññātabbo vinicchayo.",
  "atk-abh02a5:341_0": "‘Dhammato’ pana ettha hi puññābhisaṅkhāro dhammato terasa cetanā, apuññābhisaṅkhāro dvādasa, āneñjābhisaṅkhāro catasso.",
  "atk-abh02a5:341_1": "‘‘Sabbampi bhavagāmikamma’’nti etena sabbepete dhammā cetanā sampayuttā vā kammasaṅkhātā ācayagāmino dhammā saṅgahitā.",
  "atk-abh02a5:341_2": "Kāmabhavo pañca upādinnakkhandhā, tathā rūpabhavo, arūpabhavo cattāro, saññābhavo catupañca,",
  "atk-abh02a5:341_3": "asaññābhavo eko upādinnakkhandho,",
  "atk-abh02a5:341_4": "nevasaññānāsaññābhavo cattāro.",
  "atk-abh02a5:341_5": "Ekavokārabhavādayo ekacatupañcakkhandhā upādinnakkhandhehīti evamettha ‘dhammato’pi viññātabbo vinicchayo.",
  "atk-abh02a5:342_0": "‘Sātthato’ti yathā ca bhavaniddese tatheva kāmañca saṅkhāraniddesepi puññābhisaṅkhārādayova vuttā,",
  "atk-abh02a5:342_1": "evaṁ santepi purimā atītakammavasena idha paṭisandhiyā paccayattā vuttā.",
  "atk-abh02a5:342_2": "Ime paccuppannakammavasena āyatiṁ paṭisandhiyā paccayattāti punavacanaṁ sātthakameva.",
  "atk-abh02a5:342_3": "Pubbe vā ‘‘tattha katamo puññābhisaṅkhāro?",
  "atk-abh02a5:342_4": "Kusalacetanā kāmāvacarā’’ti evamādinā nayena cetanāva saṅkhārāti vuttā.",
  "atk-abh02a5:342_5": "Idha pana ‘‘sabbampi bhavagāmikamma’’nti vacanato cetanāsampayuttāpi.",
  "atk-abh02a5:342_6": "Pubbe ca viññāṇapaccayameva kammaṁ saṅkhārāti vuttaṁ,",
  "atk-abh02a5:342_7": "idāni asaññābhavanibbattakampi. Kiṁ vā bahunā?",
  "atk-abh02a5:342_8": "‘‘Avijjāpaccayā saṅkhārā’’ti ettha puññābhisaṅkhārādayova kusalākusaladhammā vuttā.",
  "atk-abh02a5:342_9": "‘‘Upādānapaccayā bhavo’’ti idha pana upapattibhavassāpi saṅgahitattā kusalākusalābyākatā dhammā vuttā.",
  "atk-abh02a5:342_10": "Tasmā sabbathāpi sātthakamevidaṁ punavacananti.",
  "atk-abh02a5:342_11": "Evamettha ‘sātthato’pi viññātabbo vinicchayo.",
  "atk-abh02a5:343_0": "‘Bhedasaṅgahā’ti upādānapaccayā bhavassa bhedato ceva saṅgahato ca.",
  "atk-abh02a5:343_1": "Yañhi kāmupādānapaccayā kāmabhavanibbattakaṁ kammaṁ kariyati, so kammabhavo.",
  "atk-abh02a5:343_2": "Tadabhinibbattā khandhā upapattibhavo. Esa nayo rūpārūpabhavesu.",
  "atk-abh02a5:343_3": "Evaṁ kāmupādānapaccayā dve kāmabhavā,",
  "atk-abh02a5:343_4": "tadantogadhāva saññābhavapañcavokārabhavā; dve rūpabhavā,",
  "atk-abh02a5:343_5": "tadantogadhāva saññābhavaasaññābhavaekavokārabhavapañcavokārabhavā; dve arūpabhavā,",
  "atk-abh02a5:343_6": "tadantogadhāva saññābhavanevasaññānāsaññābhavacatuvokārabhavāti saddhiṁ antogadhehi cha bhavā.",
  "atk-abh02a5:343_7": "Yathā ca kāmupādānapaccayā saddhiṁ antogadhehi cha bhavā tathā sesupādānapaccayāpīti evaṁ upādānapaccayā bhedato saddhiṁ antogadhehi catuvīsati bhavā.",
  "atk-abh02a5:344_0": "Saṅgahato pana kammabhavaṁ upapattibhavañca ekato katvā kāmupādānapaccayā saddhiṁ antogadhehi eko kāmabhavo,",
  "atk-abh02a5:344_1": "tathā rūpārūpabhavāti tayo bhavā.",
  "atk-abh02a5:344_2": "Tathā sesupādānapaccayāpīti evaṁ upādānapaccayā saṅgahato saddhiṁ antogadhehi dvādasa bhavā.",
  "atk-abh02a5:344_3": "Apica avisesena upādānapaccayā kāmabhavūpagaṁ kammaṁ kammabhavo.",
  "atk-abh02a5:344_4": "Tadabhinibbattā khandhā upapattibhavo. Esa nayo rūpārūpabhavesu.",
  "atk-abh02a5:344_5": "Evaṁ upādānapaccayā saddhiṁ antogadhehi dve kāmabhavā, dve rūpabhavā,",
  "atk-abh02a5:344_6": "dve arūpabhavāti aparenapi pariyāyena saṅgahato cha bhavā.",
  "atk-abh02a5:344_7": "Kammabhavaupapattibhavabhedaṁ vā anupagamma saddhiṁ antogadhehi kāmabhavādivasena tayo bhavā honti.",
  "atk-abh02a5:344_8": "Kāmabhavādibhedañcāpi anupagamma kammabhavaupapattibhavavasena dve bhavā honti.",
  "atk-abh02a5:344_9": "Kammupapattibhedañca anupagamma upādānapaccayā bhavoti bhavavasena eko bhavo hotīti.",
  "atk-abh02a5:344_10": "Evamettha upādānapaccayassa bhavassa bhedasaṅgahāpi viññātabbo vinicchayo.",
  "atk-abh02a5:345_0": "‘Yaṁ yassa paccayo cevā’ti yañcettha upādānaṁ yassa paccayo hoti,",
  "atk-abh02a5:345_1": "tatopi viññātabbo vinicchayoti attho.",
  "atk-abh02a5:345_2": "Kiṁ panettha kassa paccayo hoti?",
  "atk-abh02a5:345_3": "Yaṁ kiñci yassa kassaci paccayo hotiyeva. Ummattako viya hi puthujjano. So ‘idaṁ yuttaṁ,",
  "atk-abh02a5:345_4": "idaṁ ayutta’nti avicāretvā yassa kassaci upādānassa vasena yaṁ kiñci bhavaṁ patthetvā yaṁ kiñci kammaṁ karotiyeva.",
  "atk-abh02a5:345_5": "Tasmā yadekacce ‘‘sīlabbatupādānena rūpārūpabhavā na hontī’’ti vadanti, taṁ na gahetabbaṁ.",
  "atk-abh02a5:345_6": "Sabbena pana sabbo hotīti gahetabbaṁ,",
  "atk-abh02a5:345_7": "seyyathidaṁ – idhekacco anussavavasena vā diṭṭhānusārena vā ‘‘kāmā nāmete manussaloke ceva khattiyamahāsālakulādīsu chakāmāvacaradevaloke ca samiddhā’’ti cintetvā tesaṁ adhigamatthaṁ asaddhammasavanādīhi vañcito ‘iminā kammena kāmā sampajjantī’ti maññamāno kāmupādānavasena kāyaduccaritādīnipi karoti.",
  "atk-abh02a5:345_8": "So duccaritapāripūriyā apāye uppajjati;",
  "atk-abh02a5:345_9": "sandiṭṭhike vā pana kāme patthayamāno paṭiladdhe vā gopayamāno kāmupādānavasena kāyaduccaritādīnipi karoti.",
  "atk-abh02a5:345_10": "So duccaritapāripūriyā apāye uppajjati.",
  "atk-abh02a5:345_11": "Tatrāssa upapattihetubhūtaṁ kammaṁ kammabhavo,",
  "atk-abh02a5:345_12": "kammābhinibbattā khandhā upapattibhavo saññābhavapañcavokārabhavā pana tadantogadhā eva.",
  "atk-abh02a5:346_0": "Aparo pana saddhammasavanādīhi upabrūhitañāṇo ‘‘iminā kammena kāmā sampajjantī’’ti maññamāno kāmupādānavasena kāyasucaritādīni karoti.",
  "atk-abh02a5:346_1": "So sucaritapāripūriyā devesu vā manussesu vā uppajjati.",
  "atk-abh02a5:346_2": "Tatrāssa upapattihetubhūtaṁ kammaṁ kammabhavo,",
  "atk-abh02a5:346_3": "kammābhinibbattā khandhā upapattibhavo.",
  "atk-abh02a5:346_4": "Saññābhavapañcavokārabhavā pana tadantogadhā eva.",
  "atk-abh02a5:346_5": "Iti kāmupādānaṁ sappabhedassa sāntogadhassa kāmabhavassa paccayo hoti.",
  "atk-abh02a5:347_0": "Aparo ‘‘rūpārūpabhavesu tato samiddhatarā kāmā’’ti sutvā vā parikappetvā vā kāmupādānavaseneva rūpārūpasamāpattiyo nibbattetvā samāpattibalena rūpārūpabrahmaloke uppajjati.",
  "atk-abh02a5:347_1": "Tatrāssa upapattihetubhūtaṁ kammaṁ kammabhavo,",
  "atk-abh02a5:347_2": "kammābhinibbattā khandhā upapattibhavo.",
  "atk-abh02a5:347_3": "Saññāasaññā nevasaññā nāsaññāekavokāracatuvokārapañcavokārabhavā pana tadantogadhā eva.",
  "atk-abh02a5:347_4": "Iti kāmupādānaṁ sappabhedānaṁ sāntogadhānaṁ rūpārūpabhavānampi paccayo hoti .",
  "atk-abh02a5:348_0": "Aparo ‘‘ayaṁ attā nāma kāmāvacarasampattibhave vā rūpārūpabhavānaṁ vā aññatarasmiṁ ucchinno suucchinno hotī’’ti ucchedadiṭṭhiṁ upādāya tadupagaṁ kammaṁ karoti. Tassa taṁ kammaṁ kammabhavo,",
  "atk-abh02a5:348_1": "kammābhinibbattā khandhā upapattibhavo.",
  "atk-abh02a5:348_2": "Saññābhavādayo pana tadantogadhā eva.",
  "atk-abh02a5:348_3": "Iti diṭṭhupādānaṁ sappabhedānaṁ sāntogadhānaṁ tiṇṇampi kāmarūpārūpabhavānaṁ paccayo hoti.",
  "atk-abh02a5:349_0": "Aparo ‘‘ayaṁ attā nāma kāmāvacarasampattibhave vā rūpārūpabhavānaṁ vā aññatarasmiṁ sukhī hoti,",
  "atk-abh02a5:349_1": "vigatapariḷāho hotī’’ti attavādupādānena tadupagaṁ kammaṁ karoti. Tassa taṁ kammaṁ kammabhavo,",
  "atk-abh02a5:349_2": "tadabhinibbattā khandhā upapattibhavo.",
  "atk-abh02a5:349_3": "Saññābhavādayo pana tadantogadhā eva .",
  "atk-abh02a5:349_4": "Iti attavādupādānaṁ sappabhedānaṁ sāntogadhānaṁ tiṇṇaṁ bhavānaṁ paccayo hoti.",
  "atk-abh02a5:350_0": "Aparo ‘‘idaṁ sīlabbataṁ nāma kāmāvacarasampattibhave vā rūpārūpabhavānaṁ vā aññatarasmiṁ paripūrentassa sukhaṁ pāripūriṁ gacchatī’’ti sīlabbatupādānavasena tadupagaṁ kammaṁ karoti. Tassa taṁ kammaṁ kammabhavo,",
  "atk-abh02a5:350_1": "tadabhinibbattā khandhā upapattibhavo.",
  "atk-abh02a5:350_2": "Saññābhavādayo pana tadantogadhā eva.",
  "atk-abh02a5:350_3": "Iti sīlabbatupādānampi sappabhedānaṁ sāntogadhānaṁ tiṇṇaṁ bhavānaṁ paccayo hotīti evamettha yaṁ yassa paccayo hoti tatopi viññātabbo vinicchayo.",
  "atk-abh02a5:351_0": "Kiṁ panettha kassa bhavassa kathaṁ paccayo hotīti ce?",
  "atk-abh02a5:352_0": "Rūpārūpabhavānaṁ, upanissayapaccayo upādānaṁ;",
  "atk-abh02a5:353_0": "Sahajātādīhipi taṁ, kāmabhavassāti viññeyyaṁ.",
  "atk-abh02a5:354_0": "Rūpārūpabhavānañhi kāmabhavapariyāpannassa ca kāmabhave kusalakammasseva upapattibhavassa cetaṁ catubbidhampi upādānaṁ upanissayapaccayena ekadhā paccayo hoti.",
  "atk-abh02a5:354_1": "Kāmabhave attanā sampayuttaakusalakammabhavassa sahajātaaññamaññanissayasampayuttaatthiavigatahetupaccayappabhedehi sahajātādīhi paccayo hoti.",
  "atk-abh02a5:354_2": "Vippayuttassa pana upanissayapaccayenevāti.",
  "atk-abh02a5:355_0": "Upādānapaccayā bhavapadaniddeso.",
  "atk-abh02a5:356_0": "Jātijarāmaraṇādipadaniddeso",
  "atk-abh02a5:357_0": "235.",
  "atk-abh02a5:357_1": "Bhavapaccayā jātiniddesādīsu jātiādīnaṁ vinicchayo saccavibhaṅge vuttanayeneva veditabbo.",
  "atk-abh02a5:357_2": "Bhavoti panettha kammabhavova adhippeto. So hi jātiyā paccayo, na upapattibhavo.",
  "atk-abh02a5:357_3": "So pana kammapaccayaupanissayapaccayavasena dvidhāva paccayo hotīti.",
  "atk-abh02a5:358_0": "Tattha siyā – kathaṁ panetaṁ jānitabbaṁ ‘‘bhavo jātiyā paccayo’’ti ce?",
  "atk-abh02a5:358_1": "Bāhirapaccayasamattepi hīnapaṇītatādivisesadassanato.",
  "atk-abh02a5:358_2": "Bāhirānañhi janakajanettisukkasoṇitāhārādīnaṁ paccayānaṁ samattepi sattānaṁ yamakānampi sataṁ hīnapaṇītatādiviseso dissati. So ca na ahetuko ,",
  "atk-abh02a5:358_3": "sabbadā ca sabbesañca abhāvato; na kammabhavato aññahetuko,",
  "atk-abh02a5:358_4": "tadabhinibbattakasattānaṁ ajjhattasantāne aññassa kāraṇassa abhāvatoti kammabhavahetukova.",
  "atk-abh02a5:358_5": "Kammañhi sattānaṁ hīnapaṇītādivisesahetu.",
  "atk-abh02a5:358_6": "Tenāha bhagavā – ‘‘kammaṁ satte vibhajati yadidaṁ hīnappaṇītatāyā’’ti (ma. ni. 3.289).",
  "atk-abh02a5:358_7": "Tasmā jānitabbametaṁ – ‘‘bhavo jātiyā paccayo’’ti.",
  "atk-abh02a5:359_0": "Yasmā ca asati jātiyā jarāmaraṇaṁ nāma na hoti, sokādayo ca dhammā na honti,",
  "atk-abh02a5:359_1": "jātiyā pana sati jarāmaraṇañceva jarāmaraṇasaṅkhātadukkhadhammaphuṭṭhassa ca bālassa jarāmaraṇābhisambandhā vā tena tena dukkhadhammena phuṭṭhassa anabhisambandhā vā sokādayo ca dhammā honti,",
  "atk-abh02a5:359_2": "tasmā ayaṁ jātijarāmaraṇassa ceva sokādīnañca paccayo hotīti veditabbā.",
  "atk-abh02a5:359_3": "Sā pana upanissayakoṭiyā ekadhāva paccayo hotīti.",
  "atk-abh02a5:360_0": "Bhavapaccayā jātiādipadaniddeso.",
  "atk-abh02a5:361_0": "242.Evametassātiādīnaṁ attho uddesavāre vuttanayeneva veditabbo.",
  "atk-abh02a5:361_1": "Saṅgatiādīni samudayavevacanāneva.",
  "atk-abh02a5:362_0": "Yasmā panettha sokādayo avasāne vuttā,",
  "atk-abh02a5:362_1": "tasmā yā sā avijjā ‘‘avijjāpaccayā saṅkhārā’’ti evametassa bhavacakkassa ādimhi vuttā, sā –",
  "atk-abh02a5:363_0": "Sokādīhi avijjā, siddhā bhavacakkamaviditādimidaṁ;",
  "atk-abh02a5:364_0": "Kārakavedakarahitaṁ, dvādasavidhasuññatāsuññaṁ.",
  "atk-abh02a5:365_0": "Satataṁ samitaṁ pavattatīti veditabbaṁ.",
  "atk-abh02a5:365_1": "Kathaṁ panettha sokādīhi avijjā siddhā?",
  "atk-abh02a5:365_2": "Kathamidaṁ bhavacakkaṁ aviditādi? Kathaṁ kārakavedakarahitaṁ?",
  "atk-abh02a5:365_3": "Kathaṁ dvādasavidhasuññatāsuññanti ce?",
  "atk-abh02a5:365_4": "Ettha hi sokadukkhadomanassupāyāsā avijjāya aviyogino,",
  "atk-abh02a5:365_5": "paridevo ca nāma mūḷhassāti tesu tāva siddhesu siddhāva hoti avijjā.",
  "atk-abh02a5:365_6": "Apica ‘‘āsavasamudayā avijjāsamudayo’’ti hi vuttaṁ.",
  "atk-abh02a5:365_7": "Āsavasamudayā cete sokādayo honti. Kathaṁ?",
  "atk-abh02a5:365_8": "Vatthukāmaviyoge tāva soko kāmāsavasamudayo hoti? Yathāha –",
  "atk-abh02a5:366_0": "‘‘Tassa ce kāmayānassa, chandajātassa jantuno;",
  "atk-abh02a5:367_0": "Te kāmā parihāyanti, sallaviddhova ruppatī’’ti. (su. ni. 773);",
  "atk-abh02a5:368_0": "Yathā cāha – ‘‘kāmato jāyatī soko’’ti (dha. pa. 215).",
  "atk-abh02a5:368_1": "Sabbepi cete diṭṭhāsavasamudayā honti,",
  "atk-abh02a5:368_2": "yathāha – ‘‘tassa ahaṁ rūpaṁ,",
  "atk-abh02a5:368_3": "mama rūpanti pariyuṭṭhaṭṭhāyino taṁ rūpaṁ vipariṇamati aññathā hoti.",
  "atk-abh02a5:368_4": "Tassa rūpavipariṇāmaññathābhāvā uppajjanti sokaparidevadukkhadomanassupāyāsā’’ti (saṁ. ni. 3.1).",
  "atk-abh02a5:368_5": "Yathā ca diṭṭhāsavasamudayā evaṁ bhavāsavasamudayāpi,",
  "atk-abh02a5:368_6": "yathāha – ‘‘yepi te devā dīghāyukā vaṇṇavanto sukhabahulā uccesu vimānesu ciraṭṭhitikā tepi tathāgatassa dhammadesanaṁ sutvā yebhuyyena bhayaṁ saṁvegaṁ santāsaṁ āpajja’’nti (saṁ. ni. 3.78; a. ni.",
  "atk-abh02a5:368_7": "4.33) pañca pubbanimittāni disvā maraṇabhayena santajjitānaṁ devānaṁ viyāti.",
  "atk-abh02a5:368_8": "Yathā ca bhavāsavasamudayā evaṁ avijjāsavasamudayāpi , yathāha – ‘‘sa kho so, bhikkhave,",
  "atk-abh02a5:368_9": "bālo diṭṭheva dhamme tividhaṁ dukkhadomanassaṁ paṭisaṁvedetī’’ti (ma. ni. 3.246).",
  "atk-abh02a5:369_0": "Iti yasmā āsavasamudayā ete honti,",
  "atk-abh02a5:369_1": "tasmā ete sijjhamānā avijjāya hetubhūte āsave sādhenti.",
  "atk-abh02a5:369_2": "Āsavesu ca siddhesu paccayabhāve bhāvato avijjāpi siddhāva hotīti.",
  "atk-abh02a5:369_3": "Evaṁ tāvettha ‘sokādīhi avijjā siddhā’ hotīti veditabbā.",
  "atk-abh02a5:370_0": "Yasmā pana evaṁ paccayabhāve bhāvato avijjāya siddhāya puna ‘‘avijjāpaccayā saṅkhārā,",
  "atk-abh02a5:370_1": "saṅkhārapaccayā viññāṇa’’nti evaṁ hetuphalaparamparāya pariyosānaṁ natthi,",
  "atk-abh02a5:370_2": "tasmā taṁ hetuphalasambandhavasena pavattaṁ dvādasaṅgaṁ ‘bhavacakkaṁ aviditādī’ti siddhaṁ hoti.",
  "atk-abh02a5:371_0": "Evaṁ sati ‘‘avijjāpaccayā saṅkhārā’’ti idaṁ ādimattakathanaṁ virujjhatīti ce? Nayidaṁ ādimattakathanaṁ,",
  "atk-abh02a5:371_1": "padhānadhammakathanaṁ panetaṁ.",
  "atk-abh02a5:371_2": "Tiṇṇañhi vaṭṭānaṁ avijjā padhānā.",
  "atk-abh02a5:371_3": "Avijjāggahaṇena hi avasesaṁ kilesavaṭṭañca kammādīni ca bālaṁ paliveṭhenti,",
  "atk-abh02a5:371_4": "sappasiraggahaṇena sesaṁ sappasarīraṁ viya bāhaṁ.",
  "atk-abh02a5:371_5": "Avijjāsamucchede pana kate tehi vimokkho hoti,",
  "atk-abh02a5:371_6": "sappasiracchede kate paliveṭhitabāhāvimokkho viya.",
  "atk-abh02a5:371_7": "Yathāha – ‘‘avijjāyatveva asesavirāganirodhā saṅkhāranirodho’’tiādi (saṁ. ni. 2.1; mahāva. 1).",
  "atk-abh02a5:371_8": "Iti yaṁ gaṇhato bandho muñcato ca mokkho hoti,",
  "atk-abh02a5:371_9": "tassa padhānadhammassa kathanamidaṁ,",
  "atk-abh02a5:371_10": "na ādimattakathananti evamidaṁ bhavacakkaṁ aviditādīti veditabbaṁ.",
  "atk-abh02a5:371_11": "Tayidaṁ yasmā avijjādīhi kāraṇehi saṅkhārādīnaṁ pavatti,",
  "atk-abh02a5:371_12": "tasmā tato aññena ‘‘brahmā mahābrahmā seṭṭho sajitā’’ti evaṁ parikappitena brahmādinā vā saṁsārassa kārakena ‘‘so kho pana me ayaṁ attā vado vedeyyo’’ti evaṁ parikappitena attanā vā sukhadukkhānaṁ vedakena rahitaṁ.",
  "atk-abh02a5:371_13": "Iti ‘kārakavedakarahita’nti veditabbaṁ.",
  "atk-abh02a5:372_0": "Yasmā panettha avijjā udayabbayadhammakattā dhuvabhāvena,",
  "atk-abh02a5:372_1": "saṁkiliṭṭhattā saṁkilesikattā ca subhabhāvena,",
  "atk-abh02a5:372_2": "udayabbayapaṭipīḷitattā sukhabhāvena,",
  "atk-abh02a5:372_3": "paccayāyattavuttittā vasavattanabhūtena attabhāvena ca suññā, tathā saṅkhārādīnipi aṅgāni; yasmā vā avijjā na attā, na attano , na attani, na attavatī, tathā saṅkhārādīnipi aṅgāni;",
  "atk-abh02a5:372_4": "tasmā ‘dvādasavidhasuññatāsuññamidaṁ’ bhavacakkanti veditabbaṁ.",
  "atk-abh02a5:373_0": "Evañca viditvā puna –",
  "atk-abh02a5:374_0": "Tassa avijjātaṇhā, mūlamatītādayo tayo kālā;",
  "atk-abh02a5:375_0": "Dve aṭṭha dve eva ca, sarūpato tesu aṅgāni.",
  "atk-abh02a5:376_0": "Tassa kho panetassa bhavacakkassa avijjā taṇhā cāti dve dhammā mūlanti veditabbā.",
  "atk-abh02a5:376_1": "Tadetaṁ pubbantāharaṇato avijjāmūlaṁ vedanāvasānaṁ,",
  "atk-abh02a5:376_2": "aparantasantānato taṇhāmūlaṁ jarāmaraṇāvasānanti duvidhaṁ hoti.",
  "atk-abh02a5:376_3": "Tattha purimaṁ diṭṭhicaritavasena vuttaṁ, pacchimaṁ taṇhācaritavasena. Diṭṭhicaritānañhi avijjā,",
  "atk-abh02a5:376_4": "taṇhācaritānaṁ taṇhā saṁsāranāyikā.",
  "atk-abh02a5:376_5": "Ucchedadiṭṭhisamugghātāya vā paṭhamaṁ,",
  "atk-abh02a5:376_6": "phaluppattiyā hetūnaṁ anupacchedapakāsanato;",
  "atk-abh02a5:376_7": "sassatadiṭṭhisamugghātāya dutiyaṁ,",
  "atk-abh02a5:376_8": "uppannānaṁ jarāmaraṇapakāsanato;",
  "atk-abh02a5:376_9": "gabbhaseyyakavasena vā purimaṁ, anupubbapavattidīpanato;",
  "atk-abh02a5:376_10": "opapātikavasena pacchimaṁ sahuppattidīpanato.",
  "atk-abh02a5:377_0": "Atītapaccuppannānāgatā cassa tayo kālā.",
  "atk-abh02a5:377_1": "Tesu pāḷiyaṁ sarūpato āgatavasena avijjā saṅkhārā cāti dve aṅgāni atītakālāni ,",
  "atk-abh02a5:377_2": "viññāṇādīni bhavāvasānāni aṭṭha paccuppannakālāni,",
  "atk-abh02a5:377_3": "jāti ceva jarāmaraṇañca dve anāgatakālānīti veditabbāni. Puna –",
  "atk-abh02a5:378_0": "Hetuphalahetupubbaka-tisandhicatubhedasaṅgahañcetaṁ;",
  "atk-abh02a5:379_0": "Vīsatiākārāraṁ, tivaṭṭamanavaṭṭhitaṁ bhamati.",
  "atk-abh02a5:380_0": "Itipi veditabbaṁ.",
  "atk-abh02a5:380_1": "Tattha saṅkhārānañca paṭisandhiviññāṇassa ca antarā eko hetuphalasandhi nāma.",
  "atk-abh02a5:380_2": "Vedanāya ca taṇhāya ca antarā eko phalahetusandhi nāma.",
  "atk-abh02a5:380_3": "Bhavassa ca jātiyā ca antarā eko hetuphalasandhīti.",
  "atk-abh02a5:380_4": "Evamidaṁ hetuphalahetupubbakatisandhīti veditabbaṁ.",
  "atk-abh02a5:380_5": "Sandhīnaṁ ādipariyosānavavatthitā panassa cattāro saṅgahā honti,",
  "atk-abh02a5:380_6": "seyyathidaṁ – avijjāsaṅkhārā eko saṅgaho,",
  "atk-abh02a5:380_7": "viññāṇanāmarūpasaḷāyatanaphassavedanā dutiyo, taṇhupādānabhavā tatiyo, jātijarāmaraṇaṁ catutthoti.",
  "atk-abh02a5:380_8": "Evamidaṁ catubhedasaṅgahanti veditabbaṁ.",
  "atk-abh02a5:381_0": "Atīte hetavo pañca, idāni phalapañcakaṁ;",
  "atk-abh02a5:382_0": "Idāni hetavo pañca, āyatiṁ phalapañcakanti.",
  "atk-abh02a5:383_0": "Etehi pana vīsatiyā ākārehi arehi vīsatiākārāranti veditabbaṁ.",
  "atk-abh02a5:383_1": "Tattha ‘atīte hetavo pañcā’ti avijjā saṅkhārā cāti ime tāva dve vuttā eva.",
  "atk-abh02a5:383_2": "Yasmā pana avidvā paritassati, paritasito upādiyati, tassa upādānapaccayā bhavo,",
  "atk-abh02a5:383_3": "tasmā taṇhupādānabhavāpi gahitā honti.",
  "atk-abh02a5:383_4": "Tenāha ‘‘purimakammabhavasmiṁ moho avijjā, āyūhanā saṅkhārā, nikanti taṇhā, upagamanaṁ upādānaṁ, cetanā bhavo,",
  "atk-abh02a5:383_5": "ime pañca dhammā purimakammabhavasmiṁ idha paṭisandhiyā paccayā’’ti (paṭi. ma. 1.47).",
  "atk-abh02a5:384_0": "Tattha purimakammabhavasminti purime kammabhave,",
  "atk-abh02a5:384_1": "atītajātiyaṁ kammabhave kariyamāneti attho.",
  "atk-abh02a5:384_2": "Moho avijjāti yo tadā dukkhādīsu moho, yena mūḷho kammaṁ karoti, sā avijjā.",
  "atk-abh02a5:384_3": "Āyūhanā saṅkhārāti taṁ kammaṁ karoto purimacetanāyo,",
  "atk-abh02a5:384_4": "yathā ‘dānaṁ dassāmī’ti cittaṁ uppādetvā māsampi saṁvaccharampi dānūpakaraṇāni sajjentassa uppannā purimacetanāyo.",
  "atk-abh02a5:384_5": "Paṭiggāhakānaṁ pana hatthe dakkhiṇaṁ patiṭṭhāpayato cetanā bhavoti vuccati.",
  "atk-abh02a5:384_6": "Ekāvajjanesu vā chasu javanesu cetanā āyūhanasaṅkhārā nāma. Sattamā cetanā bhavo.",
  "atk-abh02a5:384_7": "Yā kāci vā pana cetanā bhavo,",
  "atk-abh02a5:384_8": "taṁsampayuttā āyūhanasaṅkhārā nāma.",
  "atk-abh02a5:384_9": "Nikanti taṇhāti yā kammaṁ karontassa tassa phale uppattibhave nikāmanā patthanā sā taṇhā nāma.",
  "atk-abh02a5:384_10": "Upagamanaṁ upādānanti yaṁ kammaṁ bhavassa paccayabhūtaṁ;",
  "atk-abh02a5:384_11": "‘idaṁ katvā asukasmiṁ nāma ṭhāne kāme sevissāmi ucchijjissāmī’tiādinā nayena pavattaṁ upagamanaṁ gahaṇaṁ parāmasanaṁ – idaṁ upādānaṁ nāma.",
  "atk-abh02a5:384_12": "Cetanā bhavoti āyūhanāvasāne vuttacetanā bhavoti evamattho veditabbo.",
  "atk-abh02a5:385_0": "‘Idāni phalapañcaka’nti viññāṇādi vedanāvasānaṁ pāḷiyaṁ āgatameva.",
  "atk-abh02a5:385_1": "Yathāha ‘‘idha paṭisandhi viññāṇaṁ, okkanti nāmarūpaṁ, pasādo āyatanaṁ, phuṭṭho phasso,",
  "atk-abh02a5:385_2": "vedayitaṁ vedanā ime pañca dhammā idhūpapattibhavasmiṁ purekatassa kammassa paccayā’’ti (paṭi. ma. 1.47).",
  "atk-abh02a5:385_3": "Tattha paṭisandhi viññāṇanti yaṁ bhavantarapaṭisandhānavasena uppannattā paṭisandhīti vuccati, taṁ viññāṇaṁ.",
  "atk-abh02a5:385_4": "Okkanti nāmarūpanti yā gabbhe rūpārūpadhammānaṁ okkanti,",
  "atk-abh02a5:385_5": "āgantvā pavisanaṁ viya – idaṁ nāmarūpaṁ.",
  "atk-abh02a5:385_6": "Pasādo āyatananti idaṁ cakkhādipañcāyatanavasena vuttaṁ.",
  "atk-abh02a5:385_7": "Phuṭṭho phassoti yo ārammaṇaṁ phuṭṭho phusanto uppanno – ayaṁ phasso.",
  "atk-abh02a5:385_8": "Vedayitaṁ vedanāti yaṁ paṭisandhiviññāṇena vā saḷāyatanapaccayena vā phassena sahuppannaṁ vipākavedayitaṁ,",
  "atk-abh02a5:385_9": "sā vedanāti evamattho veditabbo.",
  "atk-abh02a5:386_0": "‘Idāni hetavo pañcā’ti taṇhādayo pāḷiyaṁ āgatāva taṇhupādānabhavā.",
  "atk-abh02a5:386_1": "Bhave pana gahite tassa pubbabhāgā taṁsampayuttā vā saṅkhārā gahitāva honti,",
  "atk-abh02a5:386_2": "taṇhupādānaggahaṇena ca taṁsampayuttā,",
  "atk-abh02a5:386_3": "yāya vā mūḷho kammaṁ karoti sā avijjā gahitāva hotīti evaṁ pañca.",
  "atk-abh02a5:386_4": "Tenāha ‘‘idha paripakkattā āyatanānaṁ moho avijjā, āyūhanā saṅkhārā, nikanti taṇhā, upagamanaṁ upādānaṁ, cetanā bhavo.",
  "atk-abh02a5:386_5": "Ime pañca dhammā idha kammabhavasmiṁ āyatiṁ paṭisandhiyā paccayā’’ti (paṭi. ma. 1.47).",
  "atk-abh02a5:386_6": "Tattha idha paripakkattā āyatanānanti paripakkāyatanassa kammakaraṇakāle sammoho dassito. Sesaṁ uttānameva.",
  "atk-abh02a5:387_0": "‘Āyatiṁ phalapañcaka’nti viññāṇādīni pañca. Tāni jātiggahaṇena vuttāni.",
  "atk-abh02a5:387_1": "Jarāmaraṇaṁ pana tesaṁyeva jarāmaraṇaṁ.",
  "atk-abh02a5:387_2": "Tenāha ‘‘āyatiṁ paṭisandhi viññāṇaṁ, okkanti nāmarūpaṁ, pasādo āyatanaṁ, phuṭṭho phasso, vedayitaṁ vedanā.",
  "atk-abh02a5:387_3": "Ime pañca dhammā āyatiṁ upapattibhavasmiṁ idha katassa kammassa paccayā’’ti (paṭi. ma. 1.47). Evamidaṁ vīsatiākārāraṁ hoti.",
  "atk-abh02a5:388_0": "Tattha purimabhavasmiṁ pañca kammasambhārā,",
  "atk-abh02a5:388_1": "etarahi pañca vipākasambhārā, etarahi pañca kammasambhārā,",
  "atk-abh02a5:388_2": "anāgate pañca vipākadhammāti dasa dhammā kammaṁ, dasa vipākoti.",
  "atk-abh02a5:388_3": "Dvīsu ṭhānesu kammaṁ kammaṁ nāma,",
  "atk-abh02a5:388_4": "dvīsu ṭhānesu vipāko vipāko nāmāti sabbampetaṁ bhavacakkaṁ paccayākāravaṭṭaṁ kammañceva kammavipāko ca.",
  "atk-abh02a5:388_5": "Tathā dvīsu ṭhānesu kammaṁ kammasaṅkhepo,",
  "atk-abh02a5:388_6": "dvīsu ṭhānesu vipāko vipākasaṅkhepoti sabbampetaṁ kammasaṅkhepo ceva vipākasaṅkhepo ca.",
  "atk-abh02a5:388_7": "Dvīsu ṭhānesu kammaṁ kammavaṭṭaṁ,",
  "atk-abh02a5:388_8": "dvīsu ṭhānesu vipāko vipākavaṭṭanti sabbampetaṁ kammavaṭṭañceva vipākavaṭṭañca.",
  "atk-abh02a5:388_9": "Tathā dvīsu ṭhānesu kammaṁ kammabhavo,",
  "atk-abh02a5:388_10": "dvīsu ṭhānesu vipāko vipākabhavoti sabbampetaṁ kammabhavo ceva vipākabhavo ca.",
  "atk-abh02a5:388_11": "Dvīsu ṭhānesu kammaṁ kammapavattaṁ ,",
  "atk-abh02a5:388_12": "dvīsu ṭhānesu vipāko vipākapavattanti sabbampetaṁ kammapavattañceva vipākapavattañca.",
  "atk-abh02a5:388_13": "Tathā dvīsu ṭhānesu kammaṁ kammasantati,",
  "atk-abh02a5:388_14": "dvīsu vipāko vipākasantatīti sabbampetaṁ kammasantati ceva vipākasantati ca.",
  "atk-abh02a5:388_15": "Dvīsu ṭhānesu kammaṁ kiriyā nāma,",
  "atk-abh02a5:388_16": "dvīsu vipāko kiriyāphalaṁ nāmāti sabbampetaṁ kiriyā ceva kiriyāphalañcāti.",
  "atk-abh02a5:389_0": "Evaṁ samuppannamidaṁ sahetukaṁ,",
  "atk-abh02a5:390_0": "Dukkhaṁ aniccaṁ calamittaraddhuvaṁ;",
  "atk-abh02a5:391_0": "Dhammehi dhammā pabhavanti hetuso,",
  "atk-abh02a5:392_0": "Na hettha attāva parova vijjati.",
  "atk-abh02a5:393_0": "Dhammā dhamme sañjanenti, hetusambhārapaccayā;",
  "atk-abh02a5:394_0": "Hetūnañca nirodhāya, dhammo buddhena desito;",
  "atk-abh02a5:395_0": "Hetūsu uparuddhesu, chinnaṁ vaṭṭaṁ na vaṭṭati.",
  "atk-abh02a5:396_0": "Evaṁ dukkhantakiriyāya, brahmacariyīdha vijjati;",
  "atk-abh02a5:397_0": "Satte ca nūpalabbhante, nevucchedo na sassataṁ.",
  "atk-abh02a5:398_0": "Tivaṭṭamanavaṭṭhitaṁ bhamatīti ettha pana saṅkhārabhavā kammavaṭṭaṁ,",
  "atk-abh02a5:398_1": "avijjātaṇhūpādānāni kilesavaṭṭaṁ,",
  "atk-abh02a5:398_2": "viññāṇanāmarūpasaḷāyatanaphassavedanā vipākavaṭṭanti imehi tīhi vaṭṭehi tivaṭṭamidaṁ bhavacakkaṁ yāva kilesavaṭṭaṁ na upacchijjati tāva anupacchinnapaccayattā anavaṭṭhitaṁ punappunaṁ parivaṭṭanato bhamatiyevāti veditabbaṁ.",
  "atk-abh02a5:399_0": "Tayidamevaṁ bhamamānaṁ –",
  "atk-abh02a5:400_0": "Saccappabhavato kiccā, vāraṇā upamāhi ca;",
  "atk-abh02a5:401_0": "Gambhīranayabhedā ca, viññātabbaṁ yathārahaṁ.",
  "atk-abh02a5:402_0": "Tattha yasmā kusalākusalakammaṁ avisesena samudayasaccanti saccavibhaṅge vuttaṁ,",
  "atk-abh02a5:402_1": "tasmā avijjāpaccayā saṅkhārāti avijjāya saṅkhārā dutiyasaccappabhavaṁ dutiyasaccaṁ,",
  "atk-abh02a5:402_2": "saṅkhārehi viññāṇaṁ dutiyasaccappabhavaṁ paṭhamasaccaṁ,",
  "atk-abh02a5:402_3": "viññāṇādīhi nāmarūpādīni vipākavedanāpariyosānāni paṭhamasaccappabhavaṁ paṭhamasaccaṁ,",
  "atk-abh02a5:402_4": "vedanāya taṇhā paṭhamasaccappabhavaṁ dutiyasaccaṁ,",
  "atk-abh02a5:402_5": "taṇhāya upādānaṁ dutiyasaccappabhavaṁ dutiyasaccaṁ,",
  "atk-abh02a5:402_6": "upādānato bhavo dutiyasaccappabhavaṁ paṭhamadutiyasaccadvayaṁ,",
  "atk-abh02a5:402_7": "bhavato jāti dutiyasaccappabhavaṁ paṭhamasaccaṁ,",
  "atk-abh02a5:402_8": "jātiyā jarāmaraṇaṁ paṭhamasaccappabhavaṁ paṭhamasaccanti.",
  "atk-abh02a5:402_9": "Evaṁ tāvidaṁ ‘saccappabhavato’ viññātabbaṁ yathārahaṁ.",
  "atk-abh02a5:403_0": "Yasmā panettha avijjā vatthūsu ca satte sammoheti paccayo ca hoti saṅkhārānaṁ pātubhāvāya,",
  "atk-abh02a5:403_1": "tathā saṅkhārā saṅkhatañca abhisaṅkharonti paccayā ca honti viññāṇassa,",
  "atk-abh02a5:403_2": "viññāṇampi vatthuñca paṭijānāti paccayo ca hoti nāmarūpassa,",
  "atk-abh02a5:403_3": "nāmarūpampi aññamaññañca upatthambheti paccayo ca hoti saḷāyatanassa,",
  "atk-abh02a5:403_4": "saḷāyatanampi savisaye ca vattati paccayo ca hoti phassassa,",
  "atk-abh02a5:403_5": "phassopi ārammaṇañca phusati paccayo ca hoti vedanāya,",
  "atk-abh02a5:403_6": "vedanāpi ārammaṇarasañca anubhavati paccayo ca hoti taṇhāya,",
  "atk-abh02a5:403_7": "taṇhāpi rajjanīye ca dhamme rajjati paccayo ca hoti upādānassa,",
  "atk-abh02a5:403_8": "upādānampi upādānīye ca dhamme upādiyati paccayo ca hoti bhavassa,",
  "atk-abh02a5:403_9": "bhavopi nānāgatīsu ca vikkhipati paccayo ca hoti jātiyā,",
  "atk-abh02a5:403_10": "jātipi khandhe ca janeti tesaṁ abhinibbattibhāvena pavattatā paccayo ca hoti jarāmaraṇassa,",
  "atk-abh02a5:403_11": "jarāmaraṇampi khandhānaṁ pākabhedabhāvañca adhitiṭṭhati paccayo ca hoti bhavantarapātubhāvāya sokādīnaṁ adhiṭṭhānattā,",
  "atk-abh02a5:403_12": "tasmā sabbapadesu dvidhā pavatta‘kiccato’pi idaṁ viññātabbaṁ yathārahaṁ.",
  "atk-abh02a5:404_0": "Yasmā cettha ‘‘avijjāpaccayā saṅkhārā’’ti idaṁ kārakadassananivāraṇaṁ,",
  "atk-abh02a5:404_1": "‘‘saṅkhārapaccayā viññāṇa’’nti attasaṅkantidassananivāraṇaṁ,",
  "atk-abh02a5:404_2": "‘‘viññāṇapaccayā nāmarūpa’’nti attātiparikappitavatthubhedadassanato ghanasaññānivāraṇaṁ,",
  "atk-abh02a5:404_3": "‘‘nāmarūpapaccayā saḷāyatana’’ntiādīsu ‘‘attā passati…pe… vijānāti phusati vedayati taṇhiyati upādiyati bhavati jāyati jīyati mīyatī’’ti evamādidassananivāraṇaṁ,",
  "atk-abh02a5:404_4": "tasmā micchādassananivāraṇatopetaṁ bhavacakkaṁ ‘nivāraṇato’ viññātabbaṁ yathārahaṁ.",
  "atk-abh02a5:405_0": "Yasmā panettha salakkhaṇasāmaññalakkhaṇavasena dhammānaṁ adassanato andho viya avijjā ,",
  "atk-abh02a5:405_1": "andhassa upakkhalanaṁ viya avijjāpaccayā saṅkhārā,",
  "atk-abh02a5:405_2": "upakkhalitassa patanaṁ viya saṅkhārapaccayā viññāṇaṁ,",
  "atk-abh02a5:405_3": "patitassa gaṇḍapātubhāvo viya viññāṇapaccayā nāmarūpaṁ,",
  "atk-abh02a5:405_4": "gaṇḍabhedapīḷakā viya nāmarūpapaccayā saḷāyatanaṁ,",
  "atk-abh02a5:405_5": "gaṇḍapīḷakāghaṭṭanaṁ viya saḷāyatanapaccayā phasso,",
  "atk-abh02a5:405_6": "ghaṭṭanadukkhaṁ viya phassapaccayā vedanā,",
  "atk-abh02a5:405_7": "dukkhassa paṭikārābhilāso viya vedanāpaccayā taṇhā,",
  "atk-abh02a5:405_8": "paṭikārābhilāsena asappāyaggahaṇaṁ viya taṇhāpaccayā upādānaṁ,",
  "atk-abh02a5:405_9": "upādinnaasappāyālepanaṁ viya upādānapaccayā bhavo,",
  "atk-abh02a5:405_10": "asappāyālepanena gaṇḍavikārapātubhāvo viya bhavapaccayā jāti,",
  "atk-abh02a5:405_11": "gaṇḍavikārato gaṇḍabhedo viya jātipaccayā jarāmaraṇaṁ.",
  "atk-abh02a5:406_0": "Yasmā vā panettha avijjā appaṭipattimicchāpaṭipattibhāvena satte abhibhavati paṭalaṁ viya akkhīni,",
  "atk-abh02a5:406_1": "tadabhibhūto ca bālo ponobbhavikehi saṅkhārehi attānaṁ veṭheti kosakārakimi viya kosappadesehi,",
  "atk-abh02a5:406_2": "saṅkhārapariggahitaṁ viññāṇaṁ gatīsu patiṭṭhaṁ labhati pariṇāyakapariggahito viya rājakumāro rajje,",
  "atk-abh02a5:406_3": "upapattinimittaṁ parikappanato viññāṇaṁ paṭisandhiyaṁ anekappakāraṁ nāmarūpaṁ abhinibbatteti māyākāro viya māyaṁ,",
  "atk-abh02a5:406_4": "nāmarūpe patiṭṭhitaṁ saḷāyatanaṁ vuddhiṁ virūḷhiṁ vepullaṁ pāpuṇāti subhūmiyaṁ patiṭṭhito vanappagumbo viya,",
  "atk-abh02a5:406_5": "āyatanaghaṭṭanato phasso jāyati araṇīsahitābhimaddanato aggi viya,",
  "atk-abh02a5:406_6": "phassena phuṭṭhassa vedanā pātubhavati agginā phuṭṭhassa ḍāho viya,",
  "atk-abh02a5:406_7": "vedayamānassa taṇhā vaḍḍhati loṇūdakaṁ pivato pipāsā viya,",
  "atk-abh02a5:406_8": "tasito bhavesu abhilāsaṁ karoti pipāsito viya pānīye,",
  "atk-abh02a5:406_9": "tadassupādānaṁ upādānena bhavaṁ upādiyati āmisalobhena maccho baḷisaṁ viya,",
  "atk-abh02a5:406_10": "bhave sati jāti hoti bīje sati aṅkuro viya,",
  "atk-abh02a5:406_11": "jātassa avassaṁ jarāmaraṇaṁ uppannassa rukkhassa patanaṁ viya,",
  "atk-abh02a5:406_12": "tasmā evaṁ ‘upamāhi’ petaṁ bhavacakkaṁ viññātabbaṁ yathārahaṁ.",
  "atk-abh02a5:407_0": "Yasmā ca bhagavatā atthatopi dhammatopi desanātopi paṭivedhatopi gambhīrabhāvaṁ sandhāya ‘‘gambhīro cāyaṁ, ānanda,",
  "atk-abh02a5:407_1": "paṭiccasamuppādo gambhīrāvabhāso cā’’ti (dī. ni. 2.95; saṁ. ni. 2.60) vuttaṁ,",
  "atk-abh02a5:407_2": "tasmā ‘gambhīrabhedato’petaṁ bhavacakkaṁ viññātabbaṁ yathārahaṁ.",
  "atk-abh02a5:408_0": "Tattha yasmā na jātito jarāmaraṇaṁ na hoti,",
  "atk-abh02a5:408_1": "na ca jātiṁ vinā aññato hoti,",
  "atk-abh02a5:408_2": "itthañca jātito samudāgacchatīti evaṁ jātipaccayasamudāgataṭṭhassa duravabodhanīyato jarāmaraṇassa jātipaccayasambhūtasamudāgataṭṭho gambhīro,",
  "atk-abh02a5:408_3": "tathā jātiyā bhavapaccaya…pe… saṅkhārānaṁ avijjāpaccayasambhūtasamudāgataṭṭho gambhīro,",
  "atk-abh02a5:408_4": "tasmā idaṁ bhavacakkaṁ atthagambhīranti.",
  "atk-abh02a5:408_5": "Ayaṁ tāvettha ‘atthagambhīratā’ hetuphalañhi atthoti vuccati,",
  "atk-abh02a5:408_6": "yathāha ‘‘hetuphale ñāṇaṁ atthapaṭisambhidā’’ti (vibha. 720).",
  "atk-abh02a5:409_0": "Yasmā pana yenākārena yadavatthā ca avijjā tesaṁ tesaṁ saṅkhārānaṁ paccayo hoti,",
  "atk-abh02a5:409_1": "tassa duravabodhanīyato avijjāya saṅkhārānaṁ paccayaṭṭho gambhīro,",
  "atk-abh02a5:409_2": "tathā saṅkhārānaṁ…pe… jātiyā jarāmaraṇassa paccayaṭṭho gambhīro,",
  "atk-abh02a5:409_3": "tasmā idaṁ bhavacakkaṁ dhammagambhīranti ayamettha ‘dhammagambhīratā’ hetuno hi dhammoti nāmaṁ,",
  "atk-abh02a5:409_4": "yathāha ‘‘hetumhi ñāṇaṁ dhammapaṭisambhidā’’ti.",
  "atk-abh02a5:410_0": "Yasmā cassa tena tena kāraṇena tathā tathā pavattetabbattā desanāpi gambhīrā,",
  "atk-abh02a5:410_1": "na tattha sabbaññutañāṇato aññaṁ ñāṇaṁ patiṭṭhaṁ labhati,",
  "atk-abh02a5:410_2": "tathā hetaṁ katthaci sutte anulomato, katthaci paṭilomato; katthaci anulomapaṭilomato,",
  "atk-abh02a5:410_3": "katthaci vemajjhato paṭṭhāya anulomato vā paṭilomato vā,",
  "atk-abh02a5:410_4": "katthaci tisandhicatusaṅkhepaṁ,",
  "atk-abh02a5:410_5": "katthaci dvisandhitisaṅkhepaṁ,",
  "atk-abh02a5:410_6": "katthaci ekasandhidvisaṅkhepaṁ desitaṁ,",
  "atk-abh02a5:410_7": "tasmā idaṁ bhavacakkaṁ desanāgambhīranti ayaṁ desanāgambhīratā.",
  "atk-abh02a5:411_0": "Yasmā panettha yo avijjādīnaṁ sabhāvo,",
  "atk-abh02a5:411_1": "yena paṭividdhena avijjādayo dhammā salakkhaṇato paṭividdhā honti,",
  "atk-abh02a5:411_2": "so duppariyogāhattā gambhīro,",
  "atk-abh02a5:411_3": "tasmā idaṁ bhavacakkaṁ paṭivedhagambhīraṁ.",
  "atk-abh02a5:411_4": "Tathā hettha avijjāya aññāṇādassanasaccāsampaṭivedhaṭṭho gambhīro,",
  "atk-abh02a5:411_5": "saṅkhārānaṁ abhisaṅkharaṇāyūhanasarāgavirāgaṭṭho,",
  "atk-abh02a5:411_6": "viññāṇassa suññataabyāpāraasaṅkantipaṭisandhipātubhāvaṭṭho ,",
  "atk-abh02a5:411_7": "nāmarūpassa ekuppādavinibbhogāvinibbhoganamanaruppanaṭṭho,",
  "atk-abh02a5:411_8": "saḷāyatanassa adhipatilokadvārakhettavisayavisayībhāvaṭṭho,",
  "atk-abh02a5:411_9": "phassassa phusanasaṅghaṭṭanasaṅgatisannipātaṭṭho,",
  "atk-abh02a5:411_10": "vedanāya ārammaṇarasānubhavanasukhadukkhamajjhattabhāvanijjīvavedayitaṭṭho,",
  "atk-abh02a5:411_11": "taṇhāya abhinanditajjhosānasaritālatānadītaṇhāsamuddaduppūraṇaṭṭho,",
  "atk-abh02a5:411_12": "upādānassa ādānaggahaṇābhinivesaparāmāsaduratikkamanaṭṭho,",
  "atk-abh02a5:411_13": "bhavassa āyūhanābhisaṅkharaṇayonigatiṭhitinivāsesu khipanaṭṭho,",
  "atk-abh02a5:411_14": "jātiyā jātisañjātiokkantinibbattipātubhāvaṭṭho,",
  "atk-abh02a5:411_15": "jarāmaraṇassa khayavayabhedavipariṇāmaṭṭho gambhīroti ayamettha paṭivedhagambhīratā.",
  "atk-abh02a5:412_0": "Yasmā panettha ekattanayo, nānattanayo, abyāpāranayo,",
  "atk-abh02a5:412_1": "evaṁdhammatānayoti cattāro atthanayā honti ,",
  "atk-abh02a5:412_2": "tasmā ‘nayabhedato’petaṁ bhavacakkaṁ viññātabbaṁ yathārahaṁ.",
  "atk-abh02a5:412_3": "Tattha ‘‘avijjāpaccayā saṅkhārā,",
  "atk-abh02a5:412_4": "saṅkhārapaccayā viññāṇa’’nti evaṁ bījassa aṅkurādibhāvena rukkhabhāvappatti viya santānānupacchedo ‘ekattanayo’ nāma;",
  "atk-abh02a5:412_5": "yaṁ sammā passanto hetuphalasambandhena pavattamānassa santānassa anupacchedāvabodhato ucchedadiṭṭhiṁ pajahati,",
  "atk-abh02a5:412_6": "micchā passanto hetuphalasambandhena pavattamānassa santānānupacchedassa ekattaggahaṇato sassatadiṭṭhiṁ upādiyati.",
  "atk-abh02a5:413_0": "Avijjādīnaṁ pana yathāsakalakkhaṇavavatthānaṁ ‘nānattanayo’ nāma;",
  "atk-abh02a5:413_1": "yaṁ sammā passanto navanavānaṁ uppādadassanato sassatadiṭṭhiṁ pajahati,",
  "atk-abh02a5:413_2": "micchā passanto ekasantānapatitassa bhinnasantānasseva nānattaggahaṇato ucchedadiṭṭhiṁ upādiyati.",
  "atk-abh02a5:414_0": "Avijjāya ‘saṅkhārā mayā uppādetabbā’,",
  "atk-abh02a5:414_1": "saṅkhārānaṁ vā ‘viññāṇaṁ amhehī’ti evamādibyāpārābhāvo ‘abyāpāranayo’ nāma;",
  "atk-abh02a5:414_2": "yaṁ sammā passanto kārakassa abhāvāvabodhato attadiṭṭhiṁ pajahati,",
  "atk-abh02a5:414_3": "micchā passanto yo asatipi byāpāre avijjādīnaṁ sabhāvaniyamasiddho hetubhāvo tassa aggahaṇato akiriyadiṭṭhiṁ upādiyati.",
  "atk-abh02a5:415_0": "Avijjādīhi pana kāraṇehi saṅkhārādīnaṁyeva sambhavo khīrādīhi dadhiādīnaṁ viya,",
  "atk-abh02a5:415_1": "na aññesanti ayaṁ ‘evaṁdhammatānayo’ nāma;",
  "atk-abh02a5:415_2": "yaṁ sammā passanto paccayānurūpato phalāvabodhato ahetukadiṭṭhiñca akiriyadiṭṭhiñca pajahati,",
  "atk-abh02a5:415_3": "micchā passanto paccayānurūpaṁ phalappavattiṁ aggahetvā yato kutoci yassa kassaci asambhavaggahaṇato ahetukadiṭṭhiñceva niyatavādañca upādiyatīti evamidaṁ bhavacakkaṁ –",
  "atk-abh02a5:416_0": "Saccappabhavato kiccā, vāraṇā upamāhi ca;",
  "atk-abh02a5:417_0": "Gambhīranayabhedā ca, viññātabbaṁ yathārahaṁ.",
  "atk-abh02a5:418_0": "Idañhi gambhīrato agādhaṁ nānānayaggahaṇato durabhiyānaṁ ñāṇāsinā samādhipavarasilāyaṁ sunisitena –",
  "atk-abh02a5:419_0": "Bhavacakkamapadāletvā ,",
  "atk-abh02a5:420_0": "Asanivicakkamiva niccanimmathanaṁ;",
  "atk-abh02a5:421_0": "Saṁsārabhayamatīto,",
  "atk-abh02a5:422_0": "Na koci supinantarepyatthi.",
  "atk-abh02a5:423_0": "Vuttampi cetaṁ bhagavatā – ‘‘gambhīro cāyaṁ, ānanda,",
  "atk-abh02a5:423_1": "paṭiccasamuppādo gambhīrāvabhāso ca. Etassa, ānanda,",
  "atk-abh02a5:423_2": "dhammassa ananubodhā appaṭivedhā evamayaṁ pajā tantākulakajātā kulagaṇṭhikajātā muñjapabbajabhūtā apāyaṁ duggatiṁ vinipātaṁ saṁsāraṁ nātivattatī’’ti (dī. ni. 2.95; saṁ. ni. 2.60).",
  "atk-abh02a5:423_3": "Tasmā attano vā paresaṁ vā hitāya sukhāya paṭipanno avasesakiccāni pahāya –",
  "atk-abh02a5:424_0": "Gambhīre paccayākāra-ppabhede idha paṇḍito;",
  "atk-abh02a5:425_0": "Yathā gādhaṁ labhetheva-manuyuñje sadā satoti.",
  "atk-abh02a5:426_0": "Suttantabhājanīyavaṇṇanā.",
  "atk-abh02a5:427_0": "2. Abhidhammabhājanīyavaṇṇanā",
  "atk-abh02a5:428_0": "243.",
  "atk-abh02a5:428_1": "Evaṁ mahāpathaviṁ pattharanto viya ākāsaṁ vitthārayanto viya ca sabbadhammesu appaṭihatañāṇo satthā suttantabhājanīye niggaṇṭhiṁ nijjaṭaṁ paccayākāraṁ nānācittavasena dassetvā idāni yasmā na kevalaṁ ayaṁ paccayākāro nānācittesuyeva hoti, ekacittepi hotiyeva,",
  "atk-abh02a5:428_2": "tasmā abhidhammabhājanīyavasena ekacittakkhaṇikaṁ paccayākāraṁ nānappakārato dassetuṁ avijjāpaccayā saṅkhārotiādinā nayena mātikaṁ tāva ṭhapesi.",
  "atk-abh02a5:428_3": "Evaṁ ṭhapitāya pana mātikāya –",
  "atk-abh02a5:429_0": "Avijjādīhi mūlehi, nava mūlapadā nava;",
  "atk-abh02a5:430_0": "Nayā tattha catukkāni, vārabhedañca dīpaye.",
  "atk-abh02a5:431_0": "Tatrāyaṁ dīpanā – ettha hi avijjāsaṅkhāraviññāṇanāmachaṭṭhāyatanaphassavedanātaṇhāupādānappabhedehi avijjādīhi navahi mūlapadehi avijjādiko, saṅkhārādiko, viññāṇādiko, nāmādiko, chaṭṭhāyatanādiko, phassādiko, vedanādiko, taṇhādiko,",
  "atk-abh02a5:431_1": "upādānādikoti ime nava mūlapadā nava nayā honti.",
  "atk-abh02a5:432_0": "Tesu yo tāva ayaṁ avijjādiko nayo, tattha paccayacatukkaṁ, hetucatukkaṁ, sampayuttacatukkaṁ,",
  "atk-abh02a5:432_1": "aññamaññacatukkanti cattāri catukkāni honti.",
  "atk-abh02a5:432_2": "Yathā cettha evaṁ sesesupīti ekekasmiṁ naye catunnaṁ catunnaṁ catukkānaṁ vasena chattiṁsa catukkāni.",
  "atk-abh02a5:432_3": "Tattha ekekena catukkena catunnaṁ catunnaṁ vārānaṁ saṅgahitattā catunnampi catukkānaṁ vasena ekekasmiṁ naye soḷasa soḷasa vārāti catucattālīsādhikaṁ vārasataṁ hotīti veditabbaṁ.",
  "atk-abh02a5:433_0": "1. Paccayacatukkaṁ",
  "atk-abh02a5:434_0": "Tattha yadetaṁ sabbapaṭhame avijjāmūlake naye paccayacatukkaṁ,",
  "atk-abh02a5:434_1": "tasmiṁ paṭhamo nāmarūpaṭṭhāne nāmassa,",
  "atk-abh02a5:434_2": "saḷāyatanaṭṭhāne chaṭṭhāyatanassa ca vuttattā aparipuṇṇaaṅgadvayayutto dvādasaṅgikavāro nāma.",
  "atk-abh02a5:434_3": "Dutiyo nāmarūpaṭṭhāne nāmasseva,",
  "atk-abh02a5:434_4": "saḷāyatanaṭṭhāne ca na kassaci vuttattā aparipuṇṇaekaṅgayutto ekādasaṅgikavāro nāma.",
  "atk-abh02a5:434_5": "Tatiyo saḷāyatanaṭṭhāne chaṭṭhāyatanassa vuttattā paripuṇṇaekaṅgayutto dvādasaṅgikavāro nāma.",
  "atk-abh02a5:434_6": "Catuttho pana paripuṇṇadvādasaṅgikoyeva.",
  "atk-abh02a5:435_0": "Tattha siyā – ayampi chaṭṭhāyatanapaccayā phassoti vuttattā aparipuṇṇekaṅgayuttoyevāti? Na, tassa anaṅgattā. Phassoyeva hettha aṅgaṁ, na chaṭṭhāyatanaṁ.",
  "atk-abh02a5:435_1": "Tasmā tassa anaṅgattā nāyaṁ aparipuṇṇekaṅgayuttoti.",
  "atk-abh02a5:435_2": "Aṭṭhakathāyaṁ pana vuttaṁ – ‘‘paṭhamo sabbasaṅgāhikaṭṭhena , dutiyo paccayavisesaṭṭhena,",
  "atk-abh02a5:435_3": "tatiyo gabbhaseyyakasattānaṁ vasena,",
  "atk-abh02a5:435_4": "catuttho opapātikasattānaṁ vasena gahito.",
  "atk-abh02a5:435_5": "Tathā paṭhamo sabbasaṅgāhikaṭṭhena, dutiyo paccayavisesaṭṭhena,",
  "atk-abh02a5:435_6": "tatiyo aparipuṇṇāyatanavasena,",
  "atk-abh02a5:435_7": "catuttho paripuṇṇāyatanavasena gahito.",
  "atk-abh02a5:435_8": "Tathā paṭhamo sabbasaṅgāhikaṭṭhena,",
  "atk-abh02a5:435_9": "dutiyo mahānidānasuttantavasena (dī. ni. 2.95 ādayo), tatiyo rūpabhavavasena,",
  "atk-abh02a5:435_10": "catuttho kāmabhavavasena gahito’’ti.",
  "atk-abh02a5:436_0": "Tattha paṭhamo imesu dutiyādīsu tīsu vāresu na katthaci na pavisatīti sabbasaṅgāhikoti vutto.",
  "atk-abh02a5:436_1": "Sesānaṁ viseso parato āvibhavissati. Tassāvibhāvatthaṁ –",
  "atk-abh02a5:437_0": "Yaṁ yattha aññathā vuttaṁ, avuttañcāpi yaṁ yahiṁ;",
  "atk-abh02a5:438_0": "Yaṁ yathā paccayo yassa, taṁ sabbamupalakkhaye.",
  "atk-abh02a5:439_0": "Tatrāyaṁ nayo – avisesena tāva catūsupi etesu suttantabhājaniye viya saṅkhārāti avatvā saṅkhāroti vuttaṁ, taṁ kasmāti? Ekacittakkhaṇikattā.",
  "atk-abh02a5:439_1": "Tatra hi nānācittakkhaṇiko paccayākāro vibhatto.",
  "atk-abh02a5:439_2": "Idha ekacittakkhaṇiko āraddho.",
  "atk-abh02a5:439_3": "Ekacittakkhaṇe ca bahū cetanā na santīti saṅkhārāti avatvā saṅkhāroti vuttaṁ.",
  "atk-abh02a5:440_0": "Paṭhamavāre panettha ekacittakkhaṇapariyāpannadhammasaṅgahaṇato sabbaṭṭhānasādhāraṇato ca rūpaṁ chaḍḍetvā ‘‘viññāṇapaccayā nāma’’ntveva vuttaṁ.",
  "atk-abh02a5:440_1": "Tañhi ekacittakkhaṇapariyāpannaṁ sabbaṭṭhānasādhāraṇañca,",
  "atk-abh02a5:440_2": "na katthaci viññāṇappavattiṭṭhāne na pavattati.",
  "atk-abh02a5:440_3": "Yasmā ca ekacittakkhaṇapariyāpanno ekovettha phasso,",
  "atk-abh02a5:440_4": "tasmā tassānurūpaṁ paccayabhūtaṁ āyatanaṁ gaṇhanto saḷāyatanaṭṭhāne ‘‘nāmapaccayā chaṭṭhāyatana’’nti ekaṁ manāyatanaṁyeva āha.",
  "atk-abh02a5:440_5": "Tañhi ekassa akusalaphassassa anurūpaṁ paccayabhūtaṁ.",
  "atk-abh02a5:440_6": "Kāmañcetaṁ saṅkhārapaccayā viññāṇanti etthāpi vuttaṁ,",
  "atk-abh02a5:440_7": "hetuphalavisesadassanatthaṁ pana aṅgapuṇṇatthañca puna idha gahitaṁ.",
  "atk-abh02a5:440_8": "Tatra hi etassa visesena saṅkhāro hetu, avisesena nāmaṁ phalaṁ.",
  "atk-abh02a5:440_9": "Idha panassa avisesena nāmaṁ hetu, visesena phasso phalanti.",
  "atk-abh02a5:440_10": "Sokādayo pana yasmā sabbe ekacittakkhaṇe na sambhavanti,",
  "atk-abh02a5:440_11": "sabbasmiñca cittappavattiṭṭhāne ceva citte ca na pavattanti, tasmā na gahitā.",
  "atk-abh02a5:440_12": "Jātijarāmaraṇāni pana acittakkhaṇamattānipi samānāni cittakkhaṇe antogadhattā aṅgaparipūraṇatthaṁ gahitāni.",
  "atk-abh02a5:440_13": "Evaṁ tāvettha ‘yaṁ aññathā vuttaṁ.",
  "atk-abh02a5:440_14": "Yañca avuttaṁ’ taṁ veditabbaṁ.",
  "atk-abh02a5:441_0": "Yaṁ panettha ito paresu vāresu vuttaṁ,",
  "atk-abh02a5:441_1": "tassattho vuttanayeneva veditabbo.",
  "atk-abh02a5:441_2": "Yasmiṁ yasmiṁ pana vāre yo yo viseso āgato,",
  "atk-abh02a5:441_3": "taṁ taṁ tattha tattheva pakāsayissāma.",
  "atk-abh02a5:442_0": "‘Yaṁ yathā paccayo yassā’ti ettha pana saṅkhārassa avijjā sampayuttadhammasādhāraṇehi sahajātaaññamaññanissayasampayuttaatthiavigatapaccayehi chahi hetupaccayena cāti sattadhā paccayo.",
  "atk-abh02a5:442_1": "Tattha yasmā parato hetucatukkādīni tīṇi catukkāni avigatasampayuttaaññamaññapaccayavasena vuttāni,",
  "atk-abh02a5:442_2": "tasmā idha tāni apanetvā avasesānaṁ vasena avijjā saṅkhārassa catudhā paccayoti veditabbo.",
  "atk-abh02a5:443_0": "Saṅkhāro viññāṇassa sādhāraṇehi chahi,",
  "atk-abh02a5:443_1": "kammāhārapaccayehi cāti aṭṭhadhā paccayo.",
  "atk-abh02a5:443_2": "Idha pana teyeva tayo apanetvā pañcadhā.",
  "atk-abh02a5:443_3": "Viññāṇaṁ nāmassa sādhāraṇehi chahi,",
  "atk-abh02a5:443_4": "indriyāhārādhipatīhi cāti navadhā.",
  "atk-abh02a5:443_5": "Idha pana tayo apanetvā chadhā.",
  "atk-abh02a5:443_6": "Nāmaṁ chaṭṭhāyatanassa sādhāraṇehi chahi.",
  "atk-abh02a5:443_7": "Kiñci panettha adhipatipaccayena,",
  "atk-abh02a5:443_8": "kiñci āhārapaccayādīhīti anekadhā.",
  "atk-abh02a5:443_9": "Idha pana teyeva tayo apanetvā tidhā catudhā pañcadhā vā.",
  "atk-abh02a5:443_10": "Chaṭṭhāyatanaṁ phassassa yathā viññāṇaṁ nāmassa.",
  "atk-abh02a5:443_11": "Evaṁ phasso vedanāya sādhāraṇehi chahi āhārapaccayena cāti sattadhā.",
  "atk-abh02a5:443_12": "Idha pana teyeva tayo apanetvā catudhā.",
  "atk-abh02a5:443_13": "Vedanā taṇhāya sādhāraṇehi chahi jhānindriyapaccayehi cāti aṭṭhadhā.",
  "atk-abh02a5:443_14": "Idha pana teyeva tayo apanetvā pañcadhā. Taṇhā upādānassa, yathā avijjā saṅkhārassa.",
  "atk-abh02a5:443_15": "Evaṁ upādānaṁ bhavassa sādhāraṇehi chahi maggapaccayena cāti sattadhā.",
  "atk-abh02a5:443_16": "Idha pana teyeva tayo apanetvā catudhā. Bhavo jātiyā,",
  "atk-abh02a5:443_17": "yasmā jātīti idha saṅkhatalakkhaṇaṁ adhippetaṁ,",
  "atk-abh02a5:443_18": "tasmā pariyāyena upanissayapaccayeneva paccayo. Tathā jāti jarāmaraṇassāti.",
  "atk-abh02a5:444_0": "Ye pana evaṁ vadanti – ‘‘imasmiṁ catukke sabbesampi saṅkhārādīnaṁ avijjādayo sahajātapaccayena paccayā honti.",
  "atk-abh02a5:444_1": "Sahajātapaccayavaseneva hi paṭhamavāro āraddho’’ti,",
  "atk-abh02a5:444_2": "te bhavādīnaṁ tathā abhāvaṁ sesapaccayānañca sambhavaṁ dassetvā paṭikkhipitabbā.",
  "atk-abh02a5:444_3": "Na hi bhavo jātiyā sahajātapaccayo hoti, na jāti jarāmaraṇassa.",
  "atk-abh02a5:444_4": "Ye cetesaṁ saṅkharādīnaṁ avasesā paccayā vuttā, tepi sambhavantiyeva. Tasmā na sakkā chaḍḍetunti.",
  "atk-abh02a5:444_5": "Evaṁ tāva paṭhamavāre yaṁ yattha aññathā vuttaṁ, avuttañcāpi yaṁ yahiṁ,",
  "atk-abh02a5:444_6": "yañca yathā yassa paccayo hoti, taṁ veditabbaṁ. Dutiyavārādīsupi eseva nayo.",
  "atk-abh02a5:445_0": "Ayaṁ pana viseso – dutiyavāre ‘‘nāmapaccayā phasso’’ti vatvā saḷāyatanaṭṭhāne na kiñci vuttaṁ, taṁ kimatthanti?",
  "atk-abh02a5:445_1": "Paccayavisesadassanatthañceva mahānidānadesanāsaṅgahatthañca.",
  "atk-abh02a5:445_2": "Phassassa hi na kevalañca chaṭṭhāyatanameva paccayo,",
  "atk-abh02a5:445_3": "vedanākkhandhādayo pana tayo khandhāpi paccayāyeva.",
  "atk-abh02a5:445_4": "Mahānidānasuttante cassa ‘‘atthi idappaccayā phassoti iti puṭṭhena satā, ānanda, atthītissa vacanīyaṁ. Kiṁ paccayā phassoti? Iti ce vadeyya,",
  "atk-abh02a5:445_5": "nāmapaccayā phassoti iccassa vacanīya’’nti (dī. ni. 2.96).",
  "atk-abh02a5:445_6": "Evaṁ saḷāyatanaṁ chaḍḍetvā ekādasaṅgiko paṭiccasamuppādo vutto.",
  "atk-abh02a5:445_7": "Tasmā imassa paccayavisesassa dassanatthaṁ imissā ca mahānidānasuttantadesanāya pariggahatthaṁ dutiyavāre ‘‘nāmapaccayā phasso’’ti vatvā saḷāyatanaṭṭhāne na kiñci vuttanti. Esa tāva dutiyavāre viseso.",
  "atk-abh02a5:446_0": "Tatiyavāre pana ‘‘viññāṇapaccayā nāmarūpa’’nti suttantabhājanīye āgatameva catutthamaṅgaṁ vuttaṁ,",
  "atk-abh02a5:446_1": "taṁ ekacittakkhaṇikattā paccayākārassa idha ayuttanti ce? Taṁ nāyuttaṁ. Kasmā? Sakakkhaṇe paccayabhāvato.",
  "atk-abh02a5:446_2": "Sacepi hi tattha rūpaṁ cittakkhaṇato uddhaṁ tiṭṭhati,",
  "atk-abh02a5:446_3": "tathāpissa taṁ viññāṇaṁ sakakkhaṇe paccayo hoti. Kathaṁ?",
  "atk-abh02a5:446_4": "Purejātassa tāva cittasamuṭṭhānassa aññassa vā pacchājātapaccayena.",
  "atk-abh02a5:446_5": "Vuttañcetaṁ ‘‘pacchājātā cittacetasikā dhammā purejātassa imassa kāyassa pacchājātapaccayena paccayo’’ti (paṭṭhā. 1.1.11).",
  "atk-abh02a5:446_6": "Sahajātassa pana cittasamuṭṭhānassa nissayapaccayena paccayo.",
  "atk-abh02a5:446_7": "Yathāha ‘‘cittacetasikā dhammā cittasamuṭṭhānānaṁ rūpānaṁ nissayapaccayena paccayo’’ti (paṭṭhā. 1.1.8).",
  "atk-abh02a5:447_0": "Yadi evaṁ,",
  "atk-abh02a5:447_1": "purimavāresu kasmā evaṁ na vuttanti ?",
  "atk-abh02a5:447_2": "Rūpappavattidesaṁ sandhāya desitattā.",
  "atk-abh02a5:447_3": "Ayañhi paccayākāro rūpappavattidese kāmabhave gabbhaseyyakānañceva aparipuṇṇāyatanaopapātikānañca rūpāvacaradevānañca vasena desito.",
  "atk-abh02a5:447_4": "Tenevettha ‘‘nāmarūpapaccayā saḷāyatana’’nti avatvā chaṭṭhāyatananti vuttaṁ.",
  "atk-abh02a5:447_5": "Tattha nāmaṁ heṭṭhā vuttanayameva.",
  "atk-abh02a5:447_6": "Rūpaṁ pana hadayarūpaṁ veditabbaṁ.",
  "atk-abh02a5:447_7": "Taṁ panetassa chaṭṭhāyatanassa nissayapaccayena ceva purejātapaccayena cāti dvidhā paccayo hotīti esa tatiyavāre viseso.",
  "atk-abh02a5:448_0": "Catutthavāro pana yonivasena opapātikānaṁ,",
  "atk-abh02a5:448_1": "āyatanavasena paripuṇṇāyatanānaṁ,",
  "atk-abh02a5:448_2": "bhavavasena kāmāvacarasattānaṁ vasena vutto.",
  "atk-abh02a5:448_3": "Tenevettha ‘‘nāmarūpapaccayā saḷāyatana’’nti vuttaṁ.",
  "atk-abh02a5:448_4": "Tattha nāmaṁ chaṭṭhāyatanassa sahajātādīhi,",
  "atk-abh02a5:448_5": "cakkhāyatanādīnaṁ pacchājātapaccayena.",
  "atk-abh02a5:448_6": "Rūpe hadayarūpaṁ chaṭṭhāyatanassa nissayapaccayapurejātapaccayehi,",
  "atk-abh02a5:448_7": "cattāri mahābhūtāni cakkhāyatanādīnaṁ sahajātanissayaatthiavigatehi.",
  "atk-abh02a5:448_8": "Yasmā panesa ekacittakkhaṇiko paccayākāro,",
  "atk-abh02a5:448_9": "tasmā ettha saḷāyatanapaccayāti avatvā ‘‘chaṭṭhāyatanapaccayā phasso’’ti vuttoti ayaṁ catutthavāre viseso.",
  "atk-abh02a5:449_0": "Evametesaṁ nānākaraṇaṁ ñatvā puna sabbesveva tesu visesena paṭhamakā dve vārā arūpabhave paccayākāradassanatthaṁ vuttāti veditabbā.",
  "atk-abh02a5:449_1": "Arūpabhavasmiñhi rūpena asammissāni paṭiccasamuppādaṅgāni pavattanti.",
  "atk-abh02a5:449_2": "Tatiyo rūpabhave paccayākāradassanatthaṁ vutto.",
  "atk-abh02a5:449_3": "Rūpabhavasmiñhi satipi rūpasammissatte saḷāyatanaṁ na pavattati.",
  "atk-abh02a5:449_4": "Catuttho kāmabhave paccayākāradassanatthaṁ vutto.",
  "atk-abh02a5:449_5": "Kāmabhavasmiñhi sakalaṁ saḷāyatanaṁ pavattati.",
  "atk-abh02a5:449_6": "Tatiyo vā rūpabhave ceva kāmabhave ca aparipuṇṇāyatanānaṁ akusalappavattikkhaṇaṁ sandhāya vutto.",
  "atk-abh02a5:449_7": "Catuttho vā kāmabhave paripuṇṇāyatanānaṁ.",
  "atk-abh02a5:449_8": "Paṭhamo vā sabbatthagāmitaṁ sandhāya vutto.",
  "atk-abh02a5:449_9": "So hi na katthaci cittappavattidese na pavattati.",
  "atk-abh02a5:449_10": "Dutiyo paccayavisesaṁ sandhāya vutto.",
  "atk-abh02a5:449_11": "Ekādasaṅgikattañhettha phassassa ca nāmapaccayattaṁ paccayaviseso.",
  "atk-abh02a5:449_12": "Tatiyo purimayonidvayaṁ sandhāya vutto.",
  "atk-abh02a5:449_13": "Purimāsu hi dvīsu yonīsu so sambhavati,",
  "atk-abh02a5:449_14": "tattha sadā saḷāyatanassa asambhavato.",
  "atk-abh02a5:449_15": "Catuttho pacchimayonidvayaṁ sandhāya vutto.",
  "atk-abh02a5:449_16": "Pacchimāsu hi so dvīsu yonīsu sambhavati,",
  "atk-abh02a5:449_17": "tattha sadā saḷāyatanassa sambhavatoti.",
  "atk-abh02a5:450_0": "Ettāvatā ca yaṁ vuttaṁ catūsupi vāresu –",
  "atk-abh02a5:451_0": "Yaṁ yattha aññathā vuttaṁ, avuttañcāpi yaṁ yahiṁ;",
  "atk-abh02a5:452_0": "Yaṁ yathā paccayo yassa, taṁ sabbamupalakkhayeti.",
  "atk-abh02a5:453_0": "Gāthāya atthadīpanā katā hoti.",
  "atk-abh02a5:454_0": "Etenevānusārena, sabbametaṁ nayaṁ ito;",
  "atk-abh02a5:455_0": "Viseso yo ca taṁ jaññā, catukkesu paresupi.",
  "atk-abh02a5:456_0": "2. Hetucatukkaṁ",
  "atk-abh02a5:457_0": "244.",
  "atk-abh02a5:457_1": "Tattha yo tāva idha vutto nayo, so sabbattha pākaṭoyeva.",
  "atk-abh02a5:457_2": "Viseso pana evaṁ veditabbo – hetucatukke tāva avijjā hetu assāti avijjāhetuko.",
  "atk-abh02a5:457_3": "Avijjā assa sahavattanato yāvabhaṅgā pavattikā gamikāti vuttaṁ hoti.",
  "atk-abh02a5:457_4": "‘‘Avijjāpaccayā’’ti ca ettāvatā sahajātādipaccayavasena sādhāraṇato saṅkhārassa avijjā paccayoti dassetvā,",
  "atk-abh02a5:457_5": "puna ‘‘avijjāhetuko’’ti eteneva visesato avigatapaccayatā dassitā.",
  "atk-abh02a5:457_6": "Saṅkhārapaccayā viññāṇaṁ saṅkhārahetukantiādīsupi eseva nayo.",
  "atk-abh02a5:458_0": "Kasmā pana bhavādīsu hetukaggahaṇaṁ na katanti?",
  "atk-abh02a5:458_1": "Avigatapaccayaniyamābhāvato abhāvato ca avigatapaccayassa.",
  "atk-abh02a5:458_2": "‘‘Tattha katamo upādānapaccayā bhavo?",
  "atk-abh02a5:458_3": "Ṭhapetvā upādānaṁ vedanākkhandho saññākkhandho saṅkhārakkhandho viññāṇakkhandho – ayaṁ vuccati upādānapaccayā bhavo’’ti vacanato upādānapaccayā catunnaṁ khandhānaṁ idha bhavoti nāmaṁ.",
  "atk-abh02a5:458_4": "Saṅkhārakkhandhe ca ‘‘jāti dvīhi khandhehi saṅgahitā’’tiādivacanato (dhātu.",
  "atk-abh02a5:458_5": "71) jātijarāmaraṇāni antogadhāni.",
  "atk-abh02a5:459_0": "Tattha yāva upādānaṁ tāva jātijarāmaraṇānaṁ anupalabbhanato upādānaṁ bhavassa na niyamato avigatapaccayo hoti.",
  "atk-abh02a5:459_1": "‘‘Yā tesaṁ tesaṁ dhammānaṁ jātī’’ti ādivacanato saṅkhatalakkhaṇesu jātiyā jarāmaraṇasaṅkhātassa bhavassa jātikkhaṇamatteyeva abhāvato avigatapaccayabhāvo na sambhavati.",
  "atk-abh02a5:459_2": "Tathā jātiyā jarāmaraṇakkhaṇe abhāvato .",
  "atk-abh02a5:459_3": "Upanissayapaccayeneva pana bhavo jātiyā.",
  "atk-abh02a5:459_4": "Jāti jarāmaraṇassa paccayoti sabbathāpi avigatapaccayaniyamābhāvato abhāvato ca avigatapaccayassa bhavādīsu hetukaggahaṇaṁ na katanti veditabbaṁ.",
  "atk-abh02a5:460_0": "Keci panāhu – ‘‘bhavo duvidhenā’’ti vacanato upapattimissako bhavo,",
  "atk-abh02a5:460_1": "na ca upapattibhavassa upādānaṁ avigatapaccayo hotīti ‘‘upādānapaccayā bhavo upādānahetuko’’ti avatvā ‘‘upādānapaccayā bhavo’’ti vutto.",
  "atk-abh02a5:460_2": "Idha pacchinnattā paratopi na vuttanti.",
  "atk-abh02a5:460_3": "Taṁ idha upapattimissakassa bhavassa anadhippetattā ayuttaṁ.",
  "atk-abh02a5:460_4": "Arūpakkhandhā hi idha bhavoti āgatā.",
  "atk-abh02a5:461_0": "Bhavapaccayājātīti ettha ca ṭhapetvā jātijarāmaraṇāni avaseso bhavo jātiyā paccayoti veditabbo. Kasmā?",
  "atk-abh02a5:461_1": "Jātiādīnaṁ jātiyā appaccayattā. Yadi evaṁ,",
  "atk-abh02a5:461_2": "ṭhapetvā jātijarāmaraṇāni bhavo jātiyā paccayoti vattabboti? Āma vattabbo,",
  "atk-abh02a5:461_3": "vattabbapadesābhāvato pana na vutto.",
  "atk-abh02a5:461_4": "Dasamaṅganiddese hi upādānapaccayasambhūto bhavo vattabbo.",
  "atk-abh02a5:461_5": "Ekādasamaṅganiddese jāti vattabbā.",
  "atk-abh02a5:461_6": "Yo pana bhavo jātiyā paccayo,",
  "atk-abh02a5:461_7": "tassa vattabbapadeso natthīti vattabbapadesābhāvato na vutto.",
  "atk-abh02a5:461_8": "Avuttopi pana yuttito gahetabboti.",
  "atk-abh02a5:461_9": "Viññāṇapaccayā nāmarūpantiādīsu ca viññāṇādīnaṁ avigatapaccayabhāvasambhavato viññāṇahetukādivacanaṁ katanti esa hetucatukke viseso.",
  "atk-abh02a5:462_0": "3. Sampayuttacatukkaṁ",
  "atk-abh02a5:463_0": "245.",
  "atk-abh02a5:463_1": "Sampayuttacatukkepi avijjāpaccayāti ettāvatā sahajātādipaccayavasena saṅkhārassa avijjāpaccayataṁ dassetvā puna ‘‘avijjāsampayutto’’ti sampayuttapaccayatā dassitā. Sesapadesupi eseva nayo.",
  "atk-abh02a5:463_2": "Yasmā pana arūpīnaṁ dhammānaṁ rūpadhammehi sampayogo natthi,",
  "atk-abh02a5:463_3": "tasmā viññāṇapaccayā nāmarūpantiādīsu tatiyacatutthavārapadesu ‘‘viññāṇasampayuttaṁ nāma’’ntiādinā nayena yaṁ labbhati,",
  "atk-abh02a5:463_4": "tadeva gahitanti esa sampayuttacatukke viseso.",
  "atk-abh02a5:464_0": "4. Aññamaññacatukkaṁ",
  "atk-abh02a5:465_0": "246.",
  "atk-abh02a5:465_1": "Aññamaññacatukkepi avijjāpaccayāti sahajātādipaccayavasena saṅkhārassa avijjāpaccayataṁ dassetvā ‘‘saṅkhārapaccayāpi avijjā’’ti aññamaññapaccayatā dassitā. Sesapadesupi eseva nayo. Yasmā pana bhavo nippadeso, upādānaṁ sappadesaṁ,",
  "atk-abh02a5:465_2": "sappadesadhammo ca nippadesadhammassa paccayo hoti,",
  "atk-abh02a5:465_3": "na nippadesadhammo sappadesadhammassa,",
  "atk-abh02a5:465_4": "tasmā ettha ‘‘bhavapaccayāpi upādāna’’nti na vuttaṁ;",
  "atk-abh02a5:465_5": "heṭṭhā vā desanāya pacchinnattā evaṁ na vuttaṁ .",
  "atk-abh02a5:465_6": "Yasmā ca nāmarūpapaccayā saḷāyatanaṁ atthi,",
  "atk-abh02a5:465_7": "saḷāyatanapaccayā ekacittakkhaṇe nāmarūpaṁ natthi,",
  "atk-abh02a5:465_8": "yassa saḷāyatanaṁ aññamaññapaccayo bhaveyya,",
  "atk-abh02a5:465_9": "tasmā catutthavāre ‘‘chaṭṭhāyatanapaccayāpi nāmarūpa’’nti yaṁ labbhati tadeva gahitanti esa aññamaññacatukke viseso.",
  "atk-abh02a5:466_0": "Avijjāmūlakanayamātikā.",
  "atk-abh02a5:467_0": "Saṅkhārādimūlakanayamātikā",
  "atk-abh02a5:468_0": "247.",
  "atk-abh02a5:468_1": "Idāni saṅkhārapaccayā avijjāti saṅkhāramūlakanayo āraddho.",
  "atk-abh02a5:468_2": "Tatthāpi yathā avijjāmūlake evaṁ cattāri catukkāni soḷasa ca vārā veditabbā.",
  "atk-abh02a5:468_3": "Paṭhamacatukke pana paṭhamavārameva dassetvā desanā saṁkhittā.",
  "atk-abh02a5:468_4": "Yathā cettha evaṁ viññāṇamūlakādīsupi.",
  "atk-abh02a5:468_5": "Tattha sabbesveva tesu saṅkhāramūlakādīsu aṭṭhasu nayesu ‘‘saṅkhārapaccayā avijjā’’tiādinā nayena sahajātādipaccayavasena avijjāya saṅkhārādipaccayataṁ dassetvā puna ‘‘avijjāpaccayā saṅkhārā’’tiādinā nayena ekacittakkhaṇepi paccayākāracakkassa pavatti dassitā.",
  "atk-abh02a5:469_0": "Kasmā pana bhavamūlakā jātijarāmaraṇamūlakā vā nayā na vuttā?",
  "atk-abh02a5:469_1": "Kiṁ bhavapaccayā avijjā na hotīti? No na hoti.",
  "atk-abh02a5:469_2": "‘‘Saṅkhārapaccayā avijjā’’ti evamādīsu pana vuccamānesu na koci bhavapariyāpanno dhammo avijjāya paccayo na vutto.",
  "atk-abh02a5:469_3": "Tasmā apubbassa aññassa avijjāpaccayassa vattabbassa abhāvato bhavamūlako nayo na vutto.",
  "atk-abh02a5:469_4": "Bhavaggahaṇena ca avijjāpi saṅgahaṁ gacchati.",
  "atk-abh02a5:469_5": "Tasmā ‘‘bhavapaccayā avijjā’’ti vuccamāne ‘‘avijjāpaccayā avijjā’’tipi vuttaṁ siyā.",
  "atk-abh02a5:469_6": "Na ca ekacittakkhaṇe avijjā avijjāya paccayo nāma hoti.",
  "atk-abh02a5:469_7": "Tattha pacchinnattāva jātijarāmaraṇamūlakāpi nayā na gahitā.",
  "atk-abh02a5:469_8": "Apica bhave jātijarāmaraṇānipi antogadhāni.",
  "atk-abh02a5:469_9": "Na cetāni ekacittakkhaṇe avijjāya paccayā hontīti bhavamūlakā jātijarāmaraṇamūlakā vā nayā na vuttāti.",
  "atk-abh02a5:470_0": "Mātikāvaṇṇanā.",
  "atk-abh02a5:471_0": "Akusalaniddesavaṇṇanā",
  "atk-abh02a5:472_0": "248-249.",
  "atk-abh02a5:472_1": "Idāni yathā heṭṭhā cittuppādakaṇḍe kusalattikaṁ ādiṁ katvā nikkhittamātikāya paṭipāṭiyā paṭhamaṁ kusalaṁ bhājitaṁ,",
  "atk-abh02a5:472_2": "tathā idha mātikāya anikkhittattā paṭhamaṁ kusalaṁ anāmasitvā ‘‘avijjāpaccayā saṅkhāro’’ti akusaladhammavasena mātikāya nikkhittattā nikkhepapaṭipāṭiyāva avijjādīni paṭiccasamuppādaṅgāni bhājetvā dassetuṁ katame dhammāakusalātiādimāha.",
  "atk-abh02a5:472_3": "Tassattho heṭṭhā cittuppādakaṇḍe (dha. sa. aṭṭha. 365) vuttanayeneva veditabbo.",
  "atk-abh02a5:472_4": "Yasmā pana ekacittakkhaṇe taṇhāya ca kāmupādānassa ca sambhavo natthi,",
  "atk-abh02a5:472_5": "tasmā yaṁ ettha taṇhāpaccayā upādānaṁ labbhati,",
  "atk-abh02a5:472_6": "tadeva dassetuṁ diṭṭhi diṭṭhigatantiādi vuttaṁ.",
  "atk-abh02a5:473_0": "Bhavaniddese ca yasmā upādānaṁ saṅkhārakkhandhe saṅgahaṁ gacchati,",
  "atk-abh02a5:473_1": "tasmā ‘‘ṭhapetvā upādānaṁ vedanākkhandho saññākkhandho saṅkhārakkhandho viññāṇakkhandho’’ti vuttaṁ.",
  "atk-abh02a5:473_2": "Evañhi vuccamāne upādānassa upādānapaccayattaṁ āpajjeyya.",
  "atk-abh02a5:473_3": "Na ca tadeva tassa paccayo hoti.",
  "atk-abh02a5:473_4": "Jātiādiniddesesu yasmā ete arūpadhammānaṁ jātiādayo, tasmā ‘‘khaṇḍiccaṁ, pāliccaṁ, valittacatā, cuti, cavanatā’’ti na vuttaṁ.",
  "atk-abh02a5:474_0": "250.",
  "atk-abh02a5:474_1": "Evaṁ paṭhamavāraṁ niṭṭhapetvā puna dutiyavāre yasmiṁ samaye paṭhamavārena paccayākāro dassito,",
  "atk-abh02a5:474_2": "tasmiṁyeva samaye aparenapi nayena paccayākāraṁ dassetuṁ visuṁ samayavavatthānavāraṁ avatvā tasmiṁ samaye avijjāpaccayā saṅkhārotiādināva nayena desanā katā.",
  "atk-abh02a5:474_3": "Tattha ṭhapetvā phassanti idaṁ yasmā phassopi nāmapariyāpanno,",
  "atk-abh02a5:474_4": "tasmā phassassa nāmato nīharaṇatthaṁ vuttaṁ.",
  "atk-abh02a5:475_0": "252.",
  "atk-abh02a5:475_1": "Tatiyavāre yassa cittasamuṭṭhānarūpassa viññāṇaṁ paccayo,",
  "atk-abh02a5:475_2": "tasmiṁ pavattamāne yasmā tenupatthaddhānaṁ cakkhāyatanādīnaṁ upacitattaṁ paññāyati,",
  "atk-abh02a5:475_3": "tasmā cakkhāyatanassa upacayotiādi vuttaṁ.",
  "atk-abh02a5:475_4": "Yasmā ca kammajarūpassapi tasmiṁ samaye vattamānassa viññāṇaṁ pacchājātapaccayena paccayo hoti, tasmāpi evaṁ vuttaṁ.",
  "atk-abh02a5:475_5": "Tattha kiñcāpi kammajaṁ cittasamuṭṭhānanti dveva santatiyo gahitā,",
  "atk-abh02a5:475_6": "itarāpi pana dve santatiyo gahetabbā.",
  "atk-abh02a5:475_7": "Tāsampi hi viññāṇaṁ paccayo hotiyeva.",
  "atk-abh02a5:476_0": "254.",
  "atk-abh02a5:476_1": "Catutthavāre pana yasmā ekacittakkhaṇepi mahābhūtarūpapaccayā cakkhāyatanādīni,",
  "atk-abh02a5:476_2": "hadayarūpapaccayā chaṭṭhāyatanaṁ,",
  "atk-abh02a5:476_3": "nāmapaccayā ca pacchājātasahajātādivasena yathānurūpaṁ sabbānipi pavattanti,",
  "atk-abh02a5:476_4": "tasmā tattha katamaṁ nāmarūpapaccayā saḷāyatanaṁ? Cakkhāyatanantiādi vuttaṁ.",
  "atk-abh02a5:477_0": "256. Dutiyacatukke sabbaṁ uttānameva.",
  "atk-abh02a5:478_0": "264.",
  "atk-abh02a5:478_1": "Tatiyacatukke yassa sampayuttapaccayabhāvo na hoti, yassa ca hoti,",
  "atk-abh02a5:478_2": "taṁ visuṁ visuṁ dassetuṁ idaṁ vuccati viññāṇapaccayā nāmarūpaṁ viññāṇasampayuttaṁ nāmantiādi vuttaṁ.",
  "atk-abh02a5:479_0": "272.",
  "atk-abh02a5:479_1": "Catutthacatukke phassapaccayā nāmaniddese kiñcāpi ‘‘ṭhapetvā phassaṁ vedanākkhandho…pe… viññāṇakkhandho – idaṁ vuccati phassapaccayā nāma’’nti na vuttaṁ,",
  "atk-abh02a5:479_2": "tathāpi anantarātītapadaniddese ‘‘ṭhapetvā phassaṁ vedanākkhandho…pe… viññāṇakkhandho’’ti vuttattā avuttampi taṁ vuttameva hoti.",
  "atk-abh02a5:479_3": "Yadeva hi nāmaṁ phassassa paccayo, phassopi tasseva paccayoti.",
  "atk-abh02a5:480_0": "Yathā cāyaṁ catucatukko soḷasavārappabhedo avijjāmūlako paṭhamanayo etasmiṁ paṭhamākusalacitte pakāsito,",
  "atk-abh02a5:480_1": "evaṁ saṅkhāramūlakādayo aṭṭha nayāpi veditabbā. Pāḷi pana saṁkhittā.",
  "atk-abh02a5:480_2": "Evameva tasmiṁ paṭhamākusalacitteyeva nava nayā, chattiṁsa catukkāni,",
  "atk-abh02a5:480_3": "catucattālīsādhikañca vārasataṁ hotīti veditabbaṁ.",
  "atk-abh02a5:481_0": "280.",
  "atk-abh02a5:481_1": "Idāni imināva nayena sesākusalacittesupi paccayākāraṁ dassetuṁ katame dhammā akusalātiādi āraddhaṁ.",
  "atk-abh02a5:481_2": "Tattha yasmā diṭṭhivippayuttesu taṇhāpaccayā upādānaṁ natthi,",
  "atk-abh02a5:481_3": "tasmā upādānaṭṭhāne upādānaṁ viya daḷhanipātinā adhimokkhena padaṁ pūritaṁ.",
  "atk-abh02a5:481_4": "Domanassasahagatesu ca yasmā vedanāpaccayā taṇhāpi natthi,",
  "atk-abh02a5:481_5": "tasmā taṇhāṭṭhāne taṇhā viya balavakilesena paṭighena padaṁ pūritaṁ. Upādānaṭṭhāne adhimokkheneva.",
  "atk-abh02a5:481_6": "Vicikicchāsampayutte pana yasmā sanniṭṭhānābhāvato adhimokkhopi natthi,",
  "atk-abh02a5:481_7": "tasmā taṇhāṭṭhāne balavakilesabhūtāya vicikicchāya padaṁ pūritaṁ. Upādānaṭṭhānaṁ parihīnameva.",
  "atk-abh02a5:481_8": "Uddhaccasampayutte pana yasmā adhimokkho atthi,",
  "atk-abh02a5:481_9": "tasmā taṇhāṭṭhāne balavakilesena uddhaccena padaṁ pūritaṁ. Upādānaṭṭhāne adhimokkheneva.",
  "atk-abh02a5:481_10": "Sabbattheva ca visesamattaṁ dassetvā pāḷi saṁkhittā. Yo cāyaṁ viseso dassito,",
  "atk-abh02a5:481_11": "tattha kevalaṁ adhimokkhaniddesova apubbo. Sesaṁ heṭṭhā āgatameva.",
  "atk-abh02a5:482_0": "Adhimokkhaniddese pana adhimuccanavasena adhimokkho.",
  "atk-abh02a5:482_1": "Adhimuccati vā tena ārammaṇe cittaṁ nibbicikicchatāya sanniṭṭhānaṁ gacchatīti adhimokkho. Adhimuccanākāro adhimuccanā. Tassa cittassa,",
  "atk-abh02a5:482_2": "tasmiṁ vā ārammaṇe adhimuttattāti tadadhimuttatā.",
  "atk-abh02a5:482_3": "Sabbacittesu ca paṭhamacitte vuttanayeneva nayacatukkavārappabhedo veditabbo.",
  "atk-abh02a5:482_4": "Kevalañhi vicikicchāsampayutte upādānamūlakassa nayassa abhāvā aṭṭha nayā, dvattiṁsa catukkāni,",
  "atk-abh02a5:482_5": "aṭṭhavīsādhikañca vārasataṁ hotīti.",
  "atk-abh02a5:483_0": "Akusalaniddesavaṇṇanā.",
  "atk-abh02a5:484_0": "Kusalaniddesavaṇṇanā",
  "atk-abh02a5:485_0": "292.",
  "atk-abh02a5:485_1": "Idāni imināva nayena kusalacittādīsupi paccayākāraṁ dassetuṁ katame dhammā kusalātiādi āraddhaṁ.",
  "atk-abh02a5:485_2": "Yathā pana akusale paṭhamaṁ mātikaṁ nikkhipitvā pacchā niddeso kato, na tathā idha. Kasmā? Appanāvāre nānattasambhavato.",
  "atk-abh02a5:485_3": "Lokiyakusalādīsu hi tesaṁ dhammānaṁ dukkhasaccapariyāpannattā ‘‘evametassa kevalassa dukkhakkhandhassā’’ti appanā hoti,",
  "atk-abh02a5:485_4": "lokuttarakusalādīsu ‘‘evametesaṁ dhammāna’’nti.",
  "atk-abh02a5:485_5": "Tasmā ettha sādhāraṇato mātikaṁ ṭhapetuṁ na sakkāti pāṭiyekkaṁ tesaṁ tesaṁ kusalādīnaṁ mātikaṁ uddisitvāva niddeso katoti.",
  "atk-abh02a5:486_0": "Tattha yasmā ekacittakkhaṇe kusalasaṅkhārena saddhiṁ avijjā natthi, tasmā taṁ avatvā, avijjā viya akusalānaṁ,",
  "atk-abh02a5:486_1": "kusalānaṁ mūlato kusalamūlaṁ,",
  "atk-abh02a5:486_2": "taṇhupādānānañca abhāvato taṇhāṭṭhāne taṇhā viya ārammaṇe ajjhogāḷho pasādo,",
  "atk-abh02a5:486_3": "upādānaṭṭhāne upādānaṁ viya daḷhanipātī nāma adhimokkho vutto.",
  "atk-abh02a5:486_4": "Sesaṁ heṭṭhā vuttanayeneva veditabbanti.",
  "atk-abh02a5:487_0": "Kusalaniddesavaṇṇanā.",
  "atk-abh02a5:488_0": "Abyākataniddesavaṇṇanā",
  "atk-abh02a5:489_0": "306.",
  "atk-abh02a5:489_1": "Abyākataṁ heṭṭhā cittuppādakaṇḍe āgatapaṭipāṭiyāva vibhattaṁ.",
  "atk-abh02a5:489_2": "Sabbavāresu ca avijjāmūlakā nayā parihīnā. Kasmā?",
  "atk-abh02a5:489_3": "Avijjāṭṭhāne ṭhapetabbassa abhāvato.",
  "atk-abh02a5:489_4": "Kusalacittesu hi avijjāṭṭhāne ṭhapetabbaṁ kusalamūlaṁ atthi, cakkhuviññāṇādīsu natthi.",
  "atk-abh02a5:489_5": "Sahetukesu pana kiñcāpi atthi,",
  "atk-abh02a5:489_6": "evaṁ santepi idha pacchinnattā tattha na gahitaṁ.",
  "atk-abh02a5:489_7": "Pañcaviññāṇasote sotapatitāva hutvā desanā katāti veditabbā.",
  "atk-abh02a5:490_0": "Visesato panettha cakkhuviññāṇādīsu taṇhāṭṭhānaṁ upādānaṭṭhānañca parihīnaṁ. Kasmā?",
  "atk-abh02a5:490_1": "Taṇhāṭṭhānārahassa balavadhammassa abhāvā adhimokkharahitattā ca.",
  "atk-abh02a5:490_2": "Sesāhetukesu taṇhāṭṭhānameva parihīnaṁ.",
  "atk-abh02a5:490_3": "Sahetukesu pasādasabbhāvato taṇhāṭṭhāne pasādena padaṁ pūritaṁ.",
  "atk-abh02a5:490_4": "Evamettha kusalākusalavipākesu cakkhuviññāṇādīsu saṅkhāraviññāṇanāmachaṭṭhāyatanaphassavedanāmūlakā cha cha,",
  "atk-abh02a5:490_5": "sesāhetukesu adhimokkhamūlakena saddhiṁ satta satta,",
  "atk-abh02a5:490_6": "sahetukesu pasādamūlakena saddhiṁ aṭṭha aṭṭha nayā veditabbā.",
  "atk-abh02a5:491_0": "Tattha cakkhuviññāṇādīsupi catunnampi catukkānaṁ ādivārova vutto.",
  "atk-abh02a5:491_1": "Dutiyavāro paccayavisesaṭṭhena labbhamānopi na vutto.",
  "atk-abh02a5:491_2": "Tatiyacatutthavārā asambhavatoyeva. Rūpamissakā hi te,",
  "atk-abh02a5:491_3": "na ca cakkhuviññāṇādīni rūpaṁ samuṭṭhāpenti.",
  "atk-abh02a5:491_4": "Yathā ca paṭhamacatukke dve vārā labbhanti, evaṁ sesacatukkesupi.",
  "atk-abh02a5:491_5": "Tasmā paṭhamacatukke dutiyavāro,",
  "atk-abh02a5:491_6": "sesacatukkesu ca dve dve vārā avuttāpi vuttāva hontīti veditabbā.",
  "atk-abh02a5:491_7": "Sesāhetukābyākate sabbacatukkesu sabbepi vārā labbhanti.",
  "atk-abh02a5:491_8": "Idha pacchinnattā pana parato na gahitā.",
  "atk-abh02a5:491_9": "Sotapatitāva hutvā desanā katāti.",
  "atk-abh02a5:491_10": "Sesasahetukavipākesupi eseva nayo aññatra arūpāvacaravipākā.",
  "atk-abh02a5:491_11": "Arūpāvacaravipākasmiñhi vāradvayameva labbhatīti.",
  "atk-abh02a5:492_0": "Abyākataniddesavaṇṇanā.",
  "atk-abh02a5:493_0": "Avijjāmūlakakusalaniddesavaṇṇanā",
  "atk-abh02a5:494_0": "334.",
  "atk-abh02a5:494_1": "Idāni aparena pariyāyena ekacittakkhaṇe paccayākāraṁ dassetuṁ puna katame dhammākusalātiādi āraddhaṁ.",
  "atk-abh02a5:494_2": "Tattha avijjāpaccayāti upanissayapaccayataṁ sandhāya vuttaṁ.",
  "atk-abh02a5:494_3": "Teneva niddesavāre ‘‘tattha katamā avijjā’’ti avibhajitvā ‘‘tattha katamo avijjāpaccayā saṅkhāro’’ti vibhattaṁ.",
  "atk-abh02a5:494_4": "Kusalacetanāsaṅkhāto hi saṅkhāroyeva tasmiṁ samaye cittena sahajāto hoti, na avijjā.",
  "atk-abh02a5:495_0": "Tattha lokiyakusalassa heṭṭhā suttantabhājanīye vuttanayeneva avijjā paccayo hoti.",
  "atk-abh02a5:495_1": "Yasmā pana appahīnāvijjo avijjāya pahānatthaṁ lokuttaraṁ bhāveti,",
  "atk-abh02a5:495_2": "tasmā tassāpi samatikkamavasena paccayo hoti.",
  "atk-abh02a5:495_3": "Avijjāvatoyeva hi kusalāyūhanaṁ hoti, na itarassa.",
  "atk-abh02a5:495_4": "Tattha tebhūmakakusale sammohavasenapi samatikkamabhāvanāvasenapi āyūhanaṁ labbhati;",
  "atk-abh02a5:495_5": "lokuttare samucchedabhāvanāvasenāti. Sesaṁ vuttanayameva.",
  "atk-abh02a5:496_0": "Ayaṁ pana viseso – yathā heṭṭhā ekekakusale catunnaṁ catukkānaṁ vasena nava soḷasakā laddhā, tathā idha na labbhanti. Kasmā?",
  "atk-abh02a5:496_1": "Avijjāya avigatasampayuttaaññamaññapaccayābhāvato.",
  "atk-abh02a5:496_2": "Upanissayavasena panettha paṭhamacatukkameva labbhati.",
  "atk-abh02a5:496_3": "Tampi paṭhamavārameva dassetvā saṁkhittaṁ. Nīharitvā pana dassetabbanti.",
  "atk-abh02a5:497_0": "Avijjāmūlakakusalaniddesavaṇṇanā.",
  "atk-abh02a5:498_0": "Kusalamūlakavipākaniddesavaṇṇanā",
  "atk-abh02a5:499_0": "343.",
  "atk-abh02a5:499_1": "Idāni abyākatesupi apareneva nayena paccayākāraṁ dassetuṁ katame dhammā abyākatātiādi āraddhaṁ.",
  "atk-abh02a5:499_2": "Tattha kusalamūlapaccayāti idampi upanissayapaccayataṁ sandhāya vuttaṁ.",
  "atk-abh02a5:499_3": "Kusalavipākassa hi kusalamūlaṁ ,",
  "atk-abh02a5:499_4": "akusalavipākassa ca akusalamūlaṁ upanissayapaccayo hoti;",
  "atk-abh02a5:499_5": "nānākkhaṇikakammapaccaye pana vattabbameva natthi.",
  "atk-abh02a5:499_6": "Tasmā esa upanissayapaccayena ceva nānākkhaṇikakammapaccayena ca paccayo hoti.",
  "atk-abh02a5:499_7": "Teneva niddesavāre ‘‘tattha katamaṁ kusalamūla’’nti avibhajitvā ‘‘tattha katamo kusalamūlapaccayā saṅkhāro’’ti vibhattaṁ. Akusalavipākepi eseva nayo.",
  "atk-abh02a5:500_0": "Avijjāmūlakakusalaniddese viya ca imasmimpi vipākaniddese paṭhamaṁ paccayacatukkameva labbhati.",
  "atk-abh02a5:500_1": "Tampi paṭhamavāraṁ dassetvā saṁkhittaṁ.",
  "atk-abh02a5:500_2": "Tasmā ekekasmiṁ vipākacitte ekamekasseva catukkassa vasena kusalamūlamūlake akusalamūlamūlake ca naye vārappabhedo veditabbo.",
  "atk-abh02a5:500_3": "Kiriyādhammānaṁ pana yasmā neva avijjā na kusalākusalamūlāni upanissayapaccayataṁ labhanti,",
  "atk-abh02a5:500_4": "tasmā kiriyavasena paccayākāro na vuttoti.",
  "atk-abh02a5:501_0": "Evamesa –",
  "atk-abh02a5:502_0": "Akusalakusalābyākata-dhammesu anekabhedato vatvā;",
  "atk-abh02a5:503_0": "Kusalākusalānaṁ pana, vipāke ca upanissayavasena.",
  "atk-abh02a5:504_0": "Puna ekadhāva vutto, vādippavarena paccayākāro;",
  "atk-abh02a5:505_0": "Dhammappaccayabhede, ñāṇassa pabhedajananatthaṁ.",
  "atk-abh02a5:506_0": "Pariyattisavanacintana-paṭipattikkamavivajjitānañca;",
  "atk-abh02a5:507_0": "Yasmā ñāṇapabhedo, na kadācipi hoti etasmiṁ.",
  "atk-abh02a5:508_0": "Pariyattisavanacintana-paṭipattikkamato sadā dhīro;",
  "atk-abh02a5:509_0": "Tattha kayirā na haññaṁ, karaṇīyataraṁ tato atthīti.",
  "atk-abh02a5:510_0": "Ayaṁ pana paccayākāro suttantaabhidhammabhājanīyavasena dveparivaṭṭameva nīharitvā bhājetvā dassito hoti.",
  "atk-abh02a5:511_0": "Abhidhammabhājanīyavaṇṇanā.",
  "atk-abh02a5:512_0": "Sammohavinodaniyā vibhaṅgaṭṭhakathāya",
  "atk-abh02a5:513_0": "Paṭiccasamuppādavibhaṅgavaṇṇanā niṭṭhitā."
}