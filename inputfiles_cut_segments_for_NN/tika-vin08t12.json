{
  "tika-vin08t12:0_0": "12. Rūpiyādipaṭiggahaṇavinicchayakathā",
  "tika-vin08t12:1_0": "59.",
  "tika-vin08t12:1_1": "Evaṁ kayavikkayasamāpattivinicchayaṁ kathetvā idāni rūpiyādipaṭiggahaṇavinicchayaṁ kathento “rūpiyādipaṭiggaho”tiādimāha.",
  "tika-vin08t12:1_2": "Tattha saññāṇatthāya kataṁ rūpaṁ ettha atthīti rūpiyaṁ,",
  "tika-vin08t12:1_3": "yaṁ kiñci vohārūpagaṁ dhanaṁ.",
  "tika-vin08t12:1_4": "Tena vuttaṁ samantapāsādikāyaṁ “idha pana yaṁ kiñci vohāragamanīyaṁ kahāpaṇādi adhippeta”nti.",
  "tika-vin08t12:1_5": "Paṭhamaṁ ādīyatītiādi, kiṁ taṁ? Rūpiyaṁ,",
  "tika-vin08t12:1_6": "rūpiyaṁ ādi yesaṁ teti rūpiyādayo,",
  "tika-vin08t12:1_7": "dāsidāsakhettavatthuādayo,",
  "tika-vin08t12:1_8": "paṭiggahaṇaṁ paṭiggaho,",
  "tika-vin08t12:1_9": "sampaṭicchananti attho.",
  "tika-vin08t12:1_10": "Rūpiyādīnaṁ paṭiggaho rūpiyādipaṭiggaho.",
  "tika-vin08t12:1_11": "Jātasamaye uppannaṁ rūpameva rūpaṁ assa bhavati,",
  "tika-vin08t12:1_12": "na vikāramāpajjatīti jātarūpaṁ, suvaṇṇaṁ.",
  "tika-vin08t12:1_13": "Dhavalasabhāvatāya sattehi rañjiyateti rajataṁ, sajjhu.",
  "tika-vin08t12:1_14": "Jātarūpena kato māsako jātarūpamāsako.",
  "tika-vin08t12:1_15": "Rajatena kato māsako rajatamāsakoti idaṁ catubbidhameva nissaggiyavatthu hoti,",
  "tika-vin08t12:1_16": "na lohamāsakādayoti āha “tambalohādīhi…pe…",
  "tika-vin08t12:1_17": "saṅgahito”ti.",
  "tika-vin08t12:1_18": "Tambalohādīhīti ādi-saddena kaṁsalohavaṭṭalohatipusīsādīhi katopi lohamāsakoyevāti dasseti.",
  "tika-vin08t12:1_19": "Kiṁ idameva nissaggiyavatthu hoti,",
  "tika-vin08t12:1_20": "udāhu muttādayopīti āha “muttā…pe…",
  "tika-vin08t12:1_21": "dukkaṭavatthū”ti.",
  "tika-vin08t12:1_22": "Imesaṁ dvinnaṁ vatthūnaṁ ko visesoti āha “tattha nissaggiyavatthuṁ…pe…",
  "tika-vin08t12:1_23": "dukkaṭamevā”ti.",
  "tika-vin08t12:1_24": "Tattha nissaggiyavatthu attano atthāya nissaggiyaṁ pācittiyaṁ,",
  "tika-vin08t12:1_25": "sesānaṁ atthāya dukkaṭaṁ,",
  "tika-vin08t12:1_26": "dukkaṭavatthu sabbesaṁ atthāya dukkaṭamevāti yojanā.",
  "tika-vin08t12:2_0": "Idāni tesu vatthūsu kappiyākappiyavinicchayaṁ vitthārato dassetuṁ āha “tatrāyaṁ vinicchayo”ti.",
  "tika-vin08t12:2_1": "Tattha sampaṭicchituṁ na vaṭṭati, kasmā?",
  "tika-vin08t12:2_2": "“Idaṁ saṅghassa dammī”ti akappiyavohārena dinnattā.",
  "tika-vin08t12:2_3": "Datvā pakkamati, vaṭṭati, kasmā?",
  "tika-vin08t12:2_4": "Saṅghassa hatthe adatvā vaḍḍhakīādīnaṁ hatthe dinnattā.",
  "tika-vin08t12:2_5": "Evampi vaṭṭati gihīnaṁ hatthe ṭhapitattā.",
  "tika-vin08t12:2_6": "Paṭikkhipituṁ na vaṭṭati saṅghagaṇapuggalānaṁ anāmasitattā.",
  "tika-vin08t12:2_7": "“Na vaṭṭatī”ti paṭikkhipitabbaṁ “tumhe gahetvā ṭhapethā”ti vuttattā.",
  "tika-vin08t12:2_8": "Paṭiggahaṇepi paribhogepi āpattīti “saṅghassa dammī”ti vuttattā paṭiggahaṇe pācittiyaṁ,",
  "tika-vin08t12:2_9": "paribhoge dukkaṭaṁ.",
  "tika-vin08t12:2_10": "Sveva sāpattikoti dukkaṭāpattiṁ sandhāya vadati. Vadati,",
  "tika-vin08t12:2_11": "vaṭṭati “tumhe paccaye paribhuñjathā”ti kappiyavohārena vuttattā.",
  "tika-vin08t12:2_12": "Cīvaratthāya dinnaṁ cīvareyeva upanetabbaṁ, kasmā?",
  "tika-vin08t12:2_13": "Yathā dāyakā vadanti,",
  "tika-vin08t12:2_14": "tathā paṭipajjitabbattā.",
  "tika-vin08t12:2_15": "Senāsanapaccayassa itarapaccayattayato visesaṁ dassento “senāsanatthāyā”tiādimāha.",
  "tika-vin08t12:2_16": "Iminā avissajjiyaavebhaṅgiyabhāvaṁ dasseti.",
  "tika-vin08t12:2_17": "Evaṁ santepi āpadāsu kattabbavidhiṁ dassento “sace panā”tiādimāha.",
  "tika-vin08t12:3_0": "60.",
  "tika-vin08t12:3_1": "Evaṁ nissaggiyavatthūsu kattabbavidhiṁ dassetvā idāni dukkaṭavatthūsu kattabbavidhiṁ dassento “sace koci mayha”ntyādimāha.",
  "tika-vin08t12:3_2": "Ettha pana paṭiggahaṇepi paribhogepi āpattīti dukkaṭameva sandhāya vuttaṁ.",
  "tika-vin08t12:3_3": "Taḷākassapi khettasaṅgahitattā tassa paṭiggahaṇepi āpatti vuttā.",
  "tika-vin08t12:3_4": "“Cattāro paccaye paribhuñjathāti detīti ettha ‘bhikkhusaṅghassa cattāro paccaye paribhuñjituṁ taḷākaṁ",
  "tika-vin08t12:3_5": "dammī’ti vā ‘catupaccayaparibhogatthaṁ taḷākaṁ dammī’ti vā vadati,",
  "tika-vin08t12:3_6": "vaṭṭatiyeva.",
  "tika-vin08t12:3_7": "‘Ito taḷākato uppanne paccaye dammī’ti vutte pana vattabbameva natthī”ti sāratthadīpaniyaṁ vuttaṁ.",
  "tika-vin08t12:3_8": "Vimativinodaniyampi tatheva vatvā “idañca saṅghassa dīyamānaññeva sandhāya vuttaṁ,",
  "tika-vin08t12:3_9": "puggalassa pana evampi dinnaṁ taḷākakhettādi na vaṭṭati.",
  "tika-vin08t12:3_10": "Suddhacittassa pana udakaparibhogatthaṁ kūpapokkharaṇiādayo vaṭṭanti.",
  "tika-vin08t12:3_11": "‘Saṅghassa taḷākaṁ atthi,",
  "tika-vin08t12:3_12": "taṁ katha’nti hi ādinā sabbattha saṅghavaseneva vutta”nti vuttaṁ.",
  "tika-vin08t12:3_13": "Hatthe bhavissatīti vase bhavissati.",
  "tika-vin08t12:4_0": "Kappiyakārakaṁ ṭhapethāti vutteti sāmīcivasena vuttaṁ,",
  "tika-vin08t12:4_1": "avuttepi ṭhapentassa na doso atthi.",
  "tika-vin08t12:4_2": "Tenāha “udakaṁ vāretuṁlabbhatī”ti.",
  "tika-vin08t12:4_3": "Yasmā parasantakaṁ bhikkhūnaṁ nāsetuṁ na vaṭṭati,",
  "tika-vin08t12:4_4": "tasmā “na sassakāle”ti vuttaṁ.",
  "tika-vin08t12:4_5": "Sassakālepi tāsetvā muñcituṁ vaṭṭati,",
  "tika-vin08t12:4_6": "amuñcato pana bhaṇḍadeyyaṁ.",
  "tika-vin08t12:4_7": "Janapadassa sāmikoti imināva yo taṁ janapadaṁ vicāreti,",
  "tika-vin08t12:4_8": "tenapi acchinditvā dinnaṁ vaṭṭatiyevāti vadanti.",
  "tika-vin08t12:4_9": "Puna detīti acchinditvā puna deti,",
  "tika-vin08t12:4_10": "evampi vaṭṭatīti sambandho.",
  "tika-vin08t12:4_11": "Iminā yena kenaci issarena “pariccattamidaṁ bhikkhūhi assāmika”nti saññāya attano gahetvā dinnaṁ vaṭṭatīti dasseti.",
  "tika-vin08t12:4_12": "Udakavāhakanti udakamātikaṁ.",
  "tika-vin08t12:4_13": "Kappiyavohārepi vinicchayaṁ vakkhāmīti pāṭhaseso.",
  "tika-vin08t12:4_14": "Udakavasenāti udakaparibhogatthaṁ.",
  "tika-vin08t12:4_15": "Suddhacittānanti udakaparibhogatthameva.",
  "tika-vin08t12:4_16": "Idaṁ sahatthena ca akappiyavohārena ca karonte sandhāya vuttaṁ.",
  "tika-vin08t12:4_17": "“Sassasampādanattha”nti evaṁ asuddhacittānampi pana sayaṁ akatvā kappiyavohārena āṇāpetuṁ vaṭṭati eva.",
  "tika-vin08t12:4_18": "Kappiyakārakaṁ ṭhapetuṁ na vaṭṭatīti idaṁ sahatthādinā katataḷākattā assāruppanti vuttaṁ.",
  "tika-vin08t12:4_19": "Ṭhapentassa pana taṁ paccayaṁ paribhuñjantassa vā saṅghassa āpatti na paññāyati,",
  "tika-vin08t12:4_20": "aṭṭhakathāpamāṇena vā ettha āpatti gahetabbā.",
  "tika-vin08t12:4_21": "Alajjinā kārāpite vattabbameva natthīti āha “lajjibhikkhunā”ti,",
  "tika-vin08t12:4_22": "mattikuddharaṇādīsu kārāpitesūti adhippāyo.",
  "tika-vin08t12:5_0": "61.Navasasseti akatapubbe kedāre.",
  "tika-vin08t12:5_1": "Kahāpaṇeti iminā dhaññuṭṭhāpane tasseva akappiyanti dasseti.",
  "tika-vin08t12:5_2": "Aparicchinnabhāgeti “ettake bhūmibhāge ettako bhāgo dātabbo”ti evaṁ aparicchinnabhāge.",
  "tika-vin08t12:5_3": "Dhaññuṭṭhāpane kasati,",
  "tika-vin08t12:5_4": "payogepi dukkaṭameva,",
  "tika-vin08t12:5_5": "na kahāpaṇuṭṭhāpane viya.",
  "tika-vin08t12:5_6": "“Kasatha vapathā”ti vacanena sabbesampi akappiyaṁ siyāti āha “avatvā”ti.",
  "tika-vin08t12:5_7": "Ettako nāma bhāgoti ettha ettako kahāpaṇoti idampi sandhāya vadati.",
  "tika-vin08t12:5_8": "Tathāvuttepi hi tadā kahāpaṇānaṁ avijjamānattā āyatiṁ uppajjamānaṁ aññesaṁ vaṭṭati eva.",
  "tika-vin08t12:5_9": "Tenāha “tasseva taṁ akappiya”nti.",
  "tika-vin08t12:5_10": "Tassa pana sabbapayogesu paribhoge ca dukkaṭaṁ.",
  "tika-vin08t12:5_11": "Keci pana dhaññaparibhoge eva āpatti,",
  "tika-vin08t12:5_12": "na pubbabhāgeti vadanti,",
  "tika-vin08t12:5_13": "taṁ na yuttaṁ,",
  "tika-vin08t12:5_14": "yena minanarakkhaṇādinā payogena pacchā dhaññaparibhoge āpatti hoti tassa payogassa karaṇe anāpattiyā ayuttattā.",
  "tika-vin08t12:5_15": "Pariyāyakathāya pana sabbattha anāpatti.",
  "tika-vin08t12:5_16": "Teneva “ettakehi vīhīhi idañcidañca āharathā”ti niyamavacane akappiyaṁ vuttaṁ.",
  "tika-vin08t12:5_17": "Kahāpaṇavicāraṇepi eseva nayo.",
  "tika-vin08t12:5_18": "“Vatthu ca evarūpaṁ nāma saṁvijjati,",
  "tika-vin08t12:5_19": "kappiyakārako natthīti vattabba”ntiādivacanañcettha sādhakaṁ.",
  "tika-vin08t12:5_20": "Rajjuyā vā daṇḍena vāti ettha “pādehipi minituṁ na vaṭṭatī”ti vadanti.",
  "tika-vin08t12:5_21": "Khale vā ṭhatvā rakkhatīti ettha pana thenetvā gaṇhante disvā “mā gaṇhathā”ti nivārento rakkhati nāma,",
  "tika-vin08t12:5_22": "sace pana avicāretvā kevalaṁ tuṇhībhūtova rakkhaṇatthāya olokento tiṭṭhati, vaṭṭati.",
  "tika-vin08t12:5_23": "“Sacepi tasmiṁ tuṇhībhūte corikāya haranti,",
  "tika-vin08t12:5_24": "‘mayaṁ bhikkhusaṅghassa ārocessāmā’ti evaṁ vattumpi vaṭṭatī”ti vadanti.",
  "tika-vin08t12:5_25": "Nīharāpeti paṭisāmetīti etthāpi “sace pariyāyena vadati,",
  "tika-vin08t12:5_26": "vaṭṭatī”ti vadanti.",
  "tika-vin08t12:5_27": "Apubbassa anuppāditattā aññesaṁ vaṭṭatīti āha “tassevetaṁ akappiya”nti.",
  "tika-vin08t12:6_0": "Sabbesaṁ akappiyaṁ, kasmā?",
  "tika-vin08t12:6_1": "Kahāpaṇānaṁ vicāritattāti ettha sāratthadīpaniyaṁ evaṁ vicāraṇā katā –",
  "tika-vin08t12:6_2": "nanu ca dubbicāritamattena tassevetaṁ akappiyaṁ,",
  "tika-vin08t12:6_3": "na sabbesaṁ rūpiyasaṁvohāre catutthapatto viya.",
  "tika-vin08t12:6_4": "Vuttañhi tattha “yo pana rūpiyaṁ asampaṭicchitvā ‘therassa pattaṁ kiṇitvā dehī’ti pahitakappiyakārakena",
  "tika-vin08t12:6_5": "saddhiṁ kammārakulaṁ gantvā pattaṁ disvā ‘ime kahāpaṇe gahetvā imaṁ dehī’ti kahāpaṇe dāpetvā gahito,",
  "tika-vin08t12:6_6": "ayaṁ patto etasseva bhikkhuno na vaṭṭati dubbicāritattā,",
  "tika-vin08t12:6_7": "aññesaṁ pana vaṭṭati mūlassa asampaṭicchitattā”ti,",
  "tika-vin08t12:6_8": "tasmā yaṁ te āharanti,",
  "tika-vin08t12:6_9": "sabbesaṁ akappiyaṁ. Kasmā?",
  "tika-vin08t12:6_10": "Kahāpaṇānaṁ vicāritattāti idaṁ kasmā vuttanti?",
  "tika-vin08t12:6_11": "Ettha keci vadanti “kahāpaṇe sādiyitvā vicāritaṁ sandhāya evaṁ vutta”nti,",
  "tika-vin08t12:6_12": "saṅghikattā ca nissajjituṁ na sakkā,",
  "tika-vin08t12:6_13": "tasmā sabbesaṁ na kappatīti tesaṁ adhippāyo.",
  "tika-vin08t12:6_14": "Keci pana “asādiyitvāpi kahāpaṇānaṁ vicāritattā rūpiyasaṁvohāro kato hoti,",
  "tika-vin08t12:6_15": "saṅghikattā ca nissajjituṁ na sakkā,",
  "tika-vin08t12:6_16": "tasmā sabbesaṁ na kappatī”ti vadanti.",
  "tika-vin08t12:6_17": "Gaṇṭhipadesu pana tīsupi idaṁ vuttaṁ “catutthapatto gihisantakānaṁyeva kahāpaṇānaṁ vicāritattā aññesaṁ kappati,",
  "tika-vin08t12:6_18": "idha pana saṅghikānaṁ vicāritattā sabbesaṁ na kappatī”ti.",
  "tika-vin08t12:6_19": "Sabbesampi vādo tena tena pariyāyena yuttoyevāti.",
  "tika-vin08t12:7_0": "62.Catusāladvāreti bhojanasālaṁ sandhāya vuttaṁ.",
  "tika-vin08t12:8_0": "63.“Vanaṁ dammi,",
  "tika-vin08t12:8_1": "araññaṁ dammī”ti vutte pana vaṭṭatīti ettha nivāsaṭṭhānattā puggalassapi suddhacittena gahetuṁ vaṭṭati.",
  "tika-vin08t12:8_2": "Sīmaṁ demāti vihārasīmādisādhāraṇavacanena vuttattā “vaṭṭatī”ti vuttaṁ.",
  "tika-vin08t12:8_3": "Pariyāyena kathitattāti “gaṇhāhī”ti avatvā “sīmā gatā”ti pariyāyena kathitattā.",
  "tika-vin08t12:8_4": "Pakatibhūmikaraṇatthaṁ “heṭṭhā gahitaṁ paṁsu”ntiādi vuttaṁ.",
  "tika-vin08t12:8_5": "Dāsaṁ dammīti ettha “manussaṁ dammīti vutte vaṭṭatī”ti vadanti.",
  "tika-vin08t12:8_6": "Veyyāvaccakarantiādinā vutte puggalassapi dāsaṁ gahetuṁ vaṭṭati “anujānāmi bhikkhave ārāmika”nti visesetvā anuññātattā.",
  "tika-vin08t12:8_7": "Tañca kho pilindavacchena gahitaparibhuttakkamena,",
  "tika-vin08t12:8_8": "na gahaṭṭhānaṁ dāsaparibhogakkamena.",
  "tika-vin08t12:8_9": "Khettādayo pana sabbe saṅghasseva vaṭṭanti pāḷiyaṁ puggalikavasena gahetuṁ ananuññātattāti daṭṭhabbaṁ.",
  "tika-vin08t12:8_10": "Kukkuṭasūkare…pe…",
  "tika-vin08t12:8_11": "vaṭṭatīti ettha kukkuṭasūkaresu dīyamānesu “imehi amhākaṁ attho natthi,",
  "tika-vin08t12:8_12": "sukhaṁ jīvantu,",
  "tika-vin08t12:8_13": "araññe vissajjethā”ti vattuṁ vaṭṭati.",
  "tika-vin08t12:8_14": "Vihārassa demāti saṅghikavihāraṁ sandhāya vuttaṁ.",
  "tika-vin08t12:8_15": "“Khettavatthupaṭiggahaṇā paṭivirato hotī”tiādinā suttantesu āgatapaṭikkhepo bhagavatā āpattiyāpi hetubhāvena",
  "tika-vin08t12:8_16": "katoti bhagavato adhippāyaṁ jānantehi saṅgītikārakamahātherehi khettapaṭiggahaṇādinissito ayaṁ sabbopi",
  "tika-vin08t12:8_17": "pāḷimuttavinicchayo vuttoti gahetabbo.",
  "tika-vin08t12:9_0": "64.Cīvaracetāpannanti cīvaramūlaṁ.",
  "tika-vin08t12:9_1": "Pahiṇeyyāti peseyya.",
  "tika-vin08t12:9_2": "Cetāpetvāti parivattetvā.",
  "tika-vin08t12:9_3": "Acchādehīti vohāravacanametaṁ,",
  "tika-vin08t12:9_4": "itthannāmassa bhikkhuno dehīti ayaṁ panettha attho.",
  "tika-vin08t12:9_5": "Ābhatanti ānītaṁ.",
  "tika-vin08t12:10_0": "Imasmiṁ ṭhāne sāratthadīpaniyaṁ evaṁ vicāraṇā katā –",
  "tika-vin08t12:10_1": "ettha ca yaṁ vuttaṁ mātikāṭṭhakathāyaṁ “iminā cīvaracetāpannena cīvaraṁ cetāpetvā itthannāmaṁ bhikkhuṁ",
  "tika-vin08t12:10_2": "cīvarena acchādehīti idaṁ āgamanasuddhiṁ dassetuṁ vuttaṁ.",
  "tika-vin08t12:10_3": "Sace hi ‘idaṁ itthannāmassa bhikkhuno dehī’ti peseyya,",
  "tika-vin08t12:10_4": "āgamanassa asuddhattā akappiyavatthuṁ ārabbha bhikkhunā kappiyakārakopi niddisitabbo na bhaveyyā”ti,",
  "tika-vin08t12:10_5": "tattha āgamanassa suddhiyā vā asuddhiyā vā visesappayojanaṁ na dissati.",
  "tika-vin08t12:10_6": "Satipi hi āgamanassa asuddhabhāve dūto attano kusalatāya kappiyavohārena vadati,",
  "tika-vin08t12:10_7": "kappiyakārako na niddisitabboti idaṁ natthi,",
  "tika-vin08t12:10_8": "na ca dūtena kappiyavohāravasena vutte dāyakena “idaṁ kathaṁ pesita”nti īdisī vicāraṇā upalabbhati,",
  "tika-vin08t12:10_9": "avicāretvā ca taṁ na sakkā jānituṁ.",
  "tika-vin08t12:10_10": "Yadi pana āgamanassa asuddhattā kappiyakārako niddisitabbo na bhaveyya,",
  "tika-vin08t12:10_11": "cīvarānaṁ atthāya dūtassa hatthe akappiyavatthumhi pesite sabbattha dāyakena kathaṁ pesitanti pucchitvāva kappiyakārako niddisitabbo bhaveyya,",
  "tika-vin08t12:10_12": "tasmā asatipi āgamanasuddhiyaṁ sace so dūto attano kusalatāya kappiyavohāravasena vadati,",
  "tika-vin08t12:10_13": "dūtasseva vacanaṁ gahetabbaṁ.",
  "tika-vin08t12:10_14": "Yadi hi āgamanasuddhiyevettha pamāṇaṁ,",
  "tika-vin08t12:10_15": "mūlassāmikena kappiyavohāravasena pesitassa dūtassa akappiyavohāravasena vadatopi kappiyakārako niddisitabbo bhaveyya,",
  "tika-vin08t12:10_16": "tasmā sabbattha dūtavacanameva pamāṇanti gahetabbaṁ.",
  "tika-vin08t12:10_17": "Iminā cīvaracetāpannenātiādinā pana imamatthaṁ dasseti “kappiyavasena ābhatampi cīvaramūlaṁ īdisena dūtavacanena akappiyaṁ hoti,",
  "tika-vin08t12:10_18": "tasmā taṁ paṭikkhipitabba”nti.",
  "tika-vin08t12:10_19": "Tenevāha “tena bhikkhunā so dūto evamassa vacanīyotiādī”ti.",
  "tika-vin08t12:11_0": "Vimativinodaniyaṁ pana evaṁ vuttaṁ –",
  "tika-vin08t12:11_1": "yaṁ vuttaṁ mātikāṭṭhakathāyaṁ “iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena",
  "tika-vin08t12:11_2": "acchādehīti idaṁ āgamanasuddhiṁ dassetuṁ vuttaṁ.",
  "tika-vin08t12:11_3": "Sace hi ‘idaṁ itthannāmassa bhikkhuno dehī’ti peseyya,",
  "tika-vin08t12:11_4": "āgamanassa asuddhattā akappiyavatthuṁ ārabbha bhikkhunā kappiyakārakopi niddisitabbo na bhaveyyā”ti,",
  "tika-vin08t12:11_5": "taṁ nissaggiyavatthudukkaṭavatthubhūtaṁ akappiyacīvaracetāpannaṁ “asukassa bhikkhuno dehī”ti evaṁ āgamanasuddhiyā asati,",
  "tika-vin08t12:11_6": "sikkhāpade āgatanayena dūtavacane ca asuddhe sabbathā paṭikkhepoyeva kātuṁ vaṭṭati,",
  "tika-vin08t12:11_7": "na pana “cīvarañca kho mayaṁ paṭiggaṇhāmā”ti vattuṁ,",
  "tika-vin08t12:11_8": "tadanusārena veyyāvaccakarañca niddisituṁ āgamanadūtavacanānaṁ ubhinnaṁ asuddhattā,",
  "tika-vin08t12:11_9": "pāḷiyaṁ āgatanayena pana āgamanasuddhiyā sati dūtavacane asuddhepi sikkhāpade āgatanayena sabbaṁ kātuṁ vaṭṭatīti dassanatthaṁ vuttaṁ.",
  "tika-vin08t12:11_10": "Tena ca yathā dūtavacanāsuddhiyampi āgamane suddhe veyyāvaccakaraṁ niddisituṁ vaṭṭati,",
  "tika-vin08t12:11_11": "evaṁ āgamanāsuddhiyampi dūtavacane suddhe vaṭṭati evāti ayamattho atthato siddhova hoti.",
  "tika-vin08t12:11_12": "Ubhayasuddhiyaṁ vattabbameva natthīti ubhayāsuddhipakkhameva sandhāya mātikāṭṭhakathāyaṁ “kappiyakārakopi",
  "tika-vin08t12:11_13": "niddisitabbo na bhaveyyā”ti vuttanti veditabbaṁ.",
  "tika-vin08t12:12_0": "Yaṁ panettha sāratthadīpaniyaṁ “āgamanassa suddhiyā vā asuddhiyā vā visesappayojanaṁ na dissatī”tiādi vuttaṁ,",
  "tika-vin08t12:12_1": "taṁ mātikāṭṭhakathāvacanassa adhippāyaṁ asallakkhetvā vuttaṁ yathāvuttanayena āgamanasuddhiādinā sappayojanattā.",
  "tika-vin08t12:12_2": "Yo panettha “mūlassāmikena kappiyavohāravasena,",
  "tika-vin08t12:12_3": "pesitadūtassa akappiyavohārena vadatopi kappiyakārako niddisitabbo bhaveyyā”ti aniṭṭhappasaṅgo vutto,",
  "tika-vin08t12:12_4": "so aniṭṭhappasaṅgo eva na hoti abhimatattā.",
  "tika-vin08t12:12_5": "Tathā hi sikkhāpade eva “paṭiggaṇhatu āyasmā cīvaracetāpanna”nti akappiyavohārena vadato dūtassa kappiyena",
  "tika-vin08t12:12_6": "kammena veyyāvaccakaro niddisitabbo vutto āgamanassa suddhattā,",
  "tika-vin08t12:12_7": "āgamanassapi asuddhiyaṁ pana kappiyenapi kammena veyyāvaccakaro na niddisitabbovāti attheva āgamanassa suddhiasuddhiyā payojanaṁ.",
  "tika-vin08t12:12_8": "Kathaṁ pana dūtavacanena āgamanasuddhi viññāyatīti?",
  "tika-vin08t12:12_9": "Nāyaṁ bhāro.",
  "tika-vin08t12:12_10": "Dūtena hi akappiyavohārena vutte eva āgamanasuddhi gavesitabbā,",
  "tika-vin08t12:12_11": "na itarattha.",
  "tika-vin08t12:12_12": "Tattha ca tassa vacanakkamena pucchitvā ca yuttiādīhi ca sakkā viññātuṁ.",
  "tika-vin08t12:12_13": "Idhāpi hi sikkhāpade “cīvaracetāpannaṁ ābhata”nti dūtavacaneneva cīvaraṁ kiṇitvā dātuṁ pesitabhāvo viññāyati.",
  "tika-vin08t12:12_14": "Yadi hi sabbathā āgamanasuddhi na viññāyati,",
  "tika-vin08t12:12_15": "paṭikkhepo eva kattabboti.",
  "tika-vin08t12:13_0": "Suvaṇṇaṁ rajataṁ kahāpaṇo māsakoti imāni hi cattāri nissaggiyavatthūni,",
  "tika-vin08t12:13_1": "muttā maṇi veḷuriyo saṅkho silā pavāḷaṁ lohitaṅko masāragallaṁ satta dhaññāni dāsidāsaṁ khettaṁ vatthu",
  "tika-vin08t12:13_2": "pupphārāmaphalārāmādayoti imāni dukkaṭavatthūni ca attano vā cetiyasaṅghagaṇapuggalānaṁ vā atthāya sampaṭicchituṁ",
  "tika-vin08t12:13_3": "na vaṭṭanti,",
  "tika-vin08t12:13_4": "tasmā taṁ sādituṁ na vaṭṭatīti dassanatthaṁ “na kho mayaṁ āvuso cīvaracetāpannaṁ paṭiggaṇhāmā”ti vuttaṁ.",
  "tika-vin08t12:13_5": "Cīvarañca kho mayaṁ paṭiggaṇhāmā”tiādi dūtavacanassa akappiyattepi āgamanasuddhiyā paṭipajjanavidhidassanatthaṁ vuttaṁ.",
  "tika-vin08t12:13_6": "Kālena kappiyanti yuttapattakālena yadā no attho hoti,",
  "tika-vin08t12:13_7": "tadā kappiyaṁ cīvaraṁ paṭiggaṇhāmāti attho.",
  "tika-vin08t12:13_8": "Veyyāvaccakaroti kiccakaro,",
  "tika-vin08t12:13_9": "kappiyakārakoti attho.",
  "tika-vin08t12:13_10": "“Veyyāvaccakaro niddisitabbo”ti idaṁ “atthi panāyasmato koci veyyāvaccakaro”ti kappiyavacanena vuttattā anuññātaṁ.",
  "tika-vin08t12:13_11": "Sace pana dūto “ko imaṁ gaṇhāti,",
  "tika-vin08t12:13_12": "kassa vā demī”ti vadati,",
  "tika-vin08t12:13_13": "na niddisitabbo.",
  "tika-vin08t12:13_14": "Ārāmiko vā upāsako vāti idaṁ sāruppatāya vuttaṁ,",
  "tika-vin08t12:13_15": "ṭhapetvā pana pañca sahadhammike yo koci kappiyakārako vaṭṭati.",
  "tika-vin08t12:13_16": "Eso kho āvuso bhikkhūnaṁ veyyāvaccakaroti idaṁ dūtena “atthi panāyasmato koci veyyāvaccakaro”ti pucchitattā",
  "tika-vin08t12:13_17": "pucchāsabhāgena bhikkhussa kappiyavacanadassanatthaṁ vuttaṁ.",
  "tika-vin08t12:13_18": "Evameva hi bhikkhunā vattabbaṁ,",
  "tika-vin08t12:13_19": "na vattabbaṁ “tassa dehī”tiādi.",
  "tika-vin08t12:13_20": "Teneva pāḷiyaṁ “na vattabbo tassa dehī”tiādimāha.",
  "tika-vin08t12:13_21": "Vimativinodaniyaṁ pana “eso kho…pe…",
  "tika-vin08t12:13_22": "na vattabbo tassa dehītiādi akappiyavatthusādiyanaparimocanatthaṁ vutta”nti vuttaṁ.",
  "tika-vin08t12:14_0": "Āṇatto so mayāti yathā tumhākaṁ cīvarena atthe sati cīvaraṁ dassati,",
  "tika-vin08t12:14_1": "evaṁ vuttoti attho.",
  "tika-vin08t12:14_2": "Vimativinodaniyaṁ pana “saññattotiādi evaṁ dūtena puna vutte eva codetuṁ vaṭṭati,",
  "tika-vin08t12:14_3": "na itarathāti dassanatthaṁ vutta”nti vuttaṁ.",
  "tika-vin08t12:14_4": "Ettha pana pāḷiyaṁ “saññatto so mayā”ti āgatattā evaṁ vutto,",
  "tika-vin08t12:14_5": "purimavākye pana vinayasaṅgahappakaraṇe “āṇatto so mayā”ti pariyāyavacanena parivattitvā ṭhapitattā tathā vutto,",
  "tika-vin08t12:14_6": "tena ca kappiyakārakassa saññāpitabhāve dūtena bhikkhussa puna ārocite eva bhikkhunā kappiyakārako codetabbo hoti,",
  "tika-vin08t12:14_7": "na anārociteti dasseti.",
  "tika-vin08t12:15_0": "Attho me āvuso cīvarenāti codanālakkhaṇanidassanametaṁ.",
  "tika-vin08t12:15_1": "Idaṁ vā hi vacanaṁ vattabbaṁ,",
  "tika-vin08t12:15_2": "tassa vā attho yāya kāyaci bhāsāya vattabbo.",
  "tika-vin08t12:15_3": "Dehi me cīvarantiādīni pana na vattabbākāradassanatthaṁ vuttāni.",
  "tika-vin08t12:15_4": "Etāni hi vacanāni,",
  "tika-vin08t12:15_5": "etesaṁ vā attho yāya kāyaci bhāsāya na vattabbo.",
  "tika-vin08t12:15_6": "“Evaṁ vadanto ca paṭikkhittattā vattabhede dukkaṭaṁ āpajjati,",
  "tika-vin08t12:15_7": "codanā pana hotiyevā”ti mahāgaṇṭhipade majjhimagaṇṭhipade ca vuttaṁ.",
  "tika-vin08t12:15_8": "Vimativinodaniyaṁ pana “na vattabbo ‘dehi me cīvaraṁ…pe…",
  "tika-vin08t12:15_9": "cetāpehi me cīvara’nti idaṁ dūtenābhatarūpiyaṁ paṭiggahetuṁ attanā niddiṭṭhakappiyakārakattāva ‘dehi me cīvaraṁ…pe…",
  "tika-vin08t12:15_10": "cetāpehi me cīvara’nti vadanto rūpiyassa pakatattā tena rūpiyena parivattetvā ‘dehi cetāpehī’ti rūpiyasaṁvohāraṁ",
  "tika-vin08t12:15_11": "samāpajjanto nāma hotīti taṁ dosaṁ dūrato parivajjetuṁ vuttaṁ rūpiyapaṭiggāhakena saṅghamajjhe nissaṭṭharūpiye viya.",
  "tika-vin08t12:15_12": "Vuttañhi tattha ‘na vattabbo imaṁ vā imaṁ vā āharā’ti,",
  "tika-vin08t12:15_13": "tasmā na idaṁ viññattidose parivajjetuṁ vuttanti veditabbaṁ ‘attho me āvuso cīvarenā’tipi avattabbatāppasaṅgato.",
  "tika-vin08t12:15_14": "Teneva dūtaniddiṭṭhesu rūpiyasaṁvohārasaṅkābhāvato aññaṁ kappiyakārakaṁ ṭhapetvāpi āharāpetabba”nti vuttaṁ.",
  "tika-vin08t12:15_15": "Tatthāpi “dūtena ṭhapitarūpiyena cetāpetvā cīvaraṁ āharāpehī”ti avatvā kevalaṁ “cīvaraṁ āharāpehī”ti",
  "tika-vin08t12:15_16": "evaṁ āharāpetabbanti adhippāyo gahetabboti vuttaṁ.",
  "tika-vin08t12:16_0": "Iccetaṁ kusalanti evaṁ yāvatatiyaṁ codento taṁ cīvaraṁ abhinipphādetuṁ sakkoti attano paṭilābhavasena,",
  "tika-vin08t12:16_1": "iccetaṁ kusalaṁ sādhu suṭṭhu sundaraṁ.",
  "tika-vin08t12:16_2": "Catukkhattuṁ pañcakkhattuṁ chakkhattuparamaṁ tuṇhībhūtena uddissa ṭhātabbanti ṭhānalakkhaṇanidassanametaṁ.",
  "tika-vin08t12:16_3": "Chakkhattuparamanti ca bhāvanapuṁsakavacanametaṁ.",
  "tika-vin08t12:16_4": "Chakkhattuparamanti etena cīvaraṁ uddissa tuṇhībhūteneva ṭhātabbaṁ,",
  "tika-vin08t12:16_5": "na aññaṁ kiñci kātabbanti idaṁ ṭhānalakkhaṇaṁ.",
  "tika-vin08t12:16_6": "Teneva “na āsanetiādī”ti aṭṭhakathāyaṁ vuttaṁ.",
  "tika-vin08t12:16_7": "Saddasatthe pana –",
  "tika-vin08t12:17_0": "“Kiriyāvisesanaṁ satthe, vuttaṁ dhātuvisesanaṁ;",
  "tika-vin08t12:18_0": "Bhāvanapuṁsakantyeva, sāsane samudīrita”nti. –",
  "tika-vin08t12:19_0": "Vacanato kiriyāvisesanameva sāsanavohārena bhāvanapuṁsakaṁ nāma jātaṁ;",
  "tika-vin08t12:20_0": "“Muduṁ pacatiiccatra, pacanaṁ bhavatīti ca;",
  "tika-vin08t12:21_0": "Sukhaṁ sayatiiccatra, karoti sayananti cā”ti. –",
  "tika-vin08t12:22_0": "Vacanato kiriyāvisesanapadena tulyādhikaraṇabhūtaṁ kiriyāvisesyapadaṁ akammakampi sakammakampi bhūdhātukaradhātūhi",
  "tika-vin08t12:22_1": "sambandhitabbaṁ hotīti iminā ñāyena chakkhattuparamaṁ ṭhānaṁ bhavitabbaṁ,",
  "tika-vin08t12:22_2": "chakkhattuparamaṁ ṭhānaṁ kātabbanti attho.",
  "tika-vin08t12:22_3": "Etena chakkhattuparamaṁ evaṁ ṭhānaṁ bhavitabbaṁ,",
  "tika-vin08t12:22_4": "na tato adhikaṁ,",
  "tika-vin08t12:22_5": "chakkhattuparamaṁ eva ṭhānaṁ kātabbaṁ,",
  "tika-vin08t12:22_6": "na tato uddhanti imamatthaṁ dasseti.",
  "tika-vin08t12:22_7": "Na āsane nisīditabbanti “idha bhante nisīdathā”ti vuttepi na nisīditabbaṁ.",
  "tika-vin08t12:22_8": "Na āmisaṁ paṭiggahetabbanti “yāgukhajjakādibhedaṁ kiñci āmisaṁ gaṇhatha bhante”ti yāciyamānenapi na gaṇhitabbaṁ.",
  "tika-vin08t12:22_9": "Na dhammo bhāsitabboti “maṅgalaṁ vā anumodanaṁ vā bhāsathā”ti yāciyamānenapi kiñci na bhāsitabbaṁ,",
  "tika-vin08t12:22_10": "kevalaṁ “kiṁkāraṇā āgatosī”ti pucchiyamānena “jānāhi āvuso”ti vattabbo.",
  "tika-vin08t12:23_0": "Ṭhānaṁ bhañjatīti āgatakāraṇaṁ bhañjati kopeti.",
  "tika-vin08t12:23_1": "Ṭhānanti ṭhitiyā ca kāraṇassa ca nāmaṁ,",
  "tika-vin08t12:23_2": "tasmā āsane nisīdanena ṭhānaṁ kuppati,",
  "tika-vin08t12:23_3": "āgatakāraṇampi,",
  "tika-vin08t12:23_4": "āmisapaṭiggahaṇādīsu pana āgatakāraṇameva bhañjati,",
  "tika-vin08t12:23_5": "na ṭhānaṁ.",
  "tika-vin08t12:23_6": "Tenāha “āgatakāraṇaṁ bhañjatī”ti.",
  "tika-vin08t12:23_7": "Keci pana “āmisapaṭiggahaṇādinā ṭhānampi bhañjatī”ti vadanti,",
  "tika-vin08t12:23_8": "taṁ aṭṭhakathāya na sameti,",
  "tika-vin08t12:23_9": "ṭīkāyampi nānāvāde dassetvā ṭhānabhañjanaṁ vuttaṁ,",
  "tika-vin08t12:23_10": "taṁ aṭṭhakathāvacanena asaṁsandanato ganthagarubhayena na vadimha.",
  "tika-vin08t12:23_11": "Idāni yā tisso codanā,",
  "tika-vin08t12:23_12": "cha ca ṭhānāni vuttāni,",
  "tika-vin08t12:23_13": "tattha vuddhihāniṁ dassento “sace catukkhattuṁ codetī”tiādimāha.",
  "tika-vin08t12:23_14": "Yasmā ca ekacodanāvuddhiyā dvinnaṁ ṭhānānaṁ hāni vuttā,",
  "tika-vin08t12:23_15": "tasmā codanā dviguṇaṁ ṭhānanti lakkhaṇaṁ dassitaṁ hoti.",
  "tika-vin08t12:23_16": "Iti iminā lakkhaṇena tikkhattuṁ codetvā chakkhattuṁ ṭhātabbaṁ,",
  "tika-vin08t12:23_17": "dvikkhattuṁ codetvā aṭṭhakkhattuṁ ṭhātabbaṁ,",
  "tika-vin08t12:23_18": "sakiṁ codetvā dasakkhattuṁ ṭhātabbaṁ.",
  "tika-vin08t12:24_0": "Tatra tatra ṭhāne tiṭṭhatīti idaṁ codakassa ṭhitaṭṭhānato apakkamma tatra tatra uddissa ṭhānaṁyeva sandhāya vuttaṁ.",
  "tika-vin08t12:24_1": "Ko pana vādo nānādivasesūti nānādivasesu evaṁ karontassa ko pana vādo,",
  "tika-vin08t12:24_2": "vattabbameva natthīti adhippāyo.",
  "tika-vin08t12:24_3": "“Sāmaṁ vā gantabbaṁ,",
  "tika-vin08t12:24_4": "dūto vā pāhetabboti idaṁ sabhāvato codetuṁ anicchantenapi kātabbamevā”ti vadanti.",
  "tika-vin08t12:24_5": "Na taṁ tassa bhikkhuno kiñci atthaṁ anubhotīti taṁ cīvaracetāpannaṁ assa bhikkhuno kiñci appamattakampi kammaṁ na nipphādeti.",
  "tika-vin08t12:24_6": "Yuñjantāyasmanto sakanti āyasmanto attano santakaṁ dhanaṁ pāpuṇantu.",
  "tika-vin08t12:24_7": "Vimativinodaniyaṁ pana “yatassacīvaracetāpannantiādi yena attanā veyyāvaccakaro niddiṭṭho,",
  "tika-vin08t12:24_8": "cīvarañca anipphāditaṁ,",
  "tika-vin08t12:24_9": "tassa kattabbadassanaṁ.",
  "tika-vin08t12:24_10": "Evaṁ bhikkhunā vatthusāmikānaṁ vutte codetvā denti,",
  "tika-vin08t12:24_11": "vaṭṭati ‘sāmikā codetvā dentī’ti anāpattiyaṁ vuttattā.",
  "tika-vin08t12:24_12": "Teneva so sayaṁ acodetvā upāsakādīhi pariyāyena vatvā codāpeti,",
  "tika-vin08t12:24_13": "tesu satakkhattumpi codetvā cīvaraṁ dāpentesu tassa anāpatti siddhā hoti sikkhāpadassa anāṇattikattā”ti vuttaṁ.",
  "tika-vin08t12:25_0": "65.",
  "tika-vin08t12:25_1": "Kenaci aniddiṭṭho attano mukheneva byāvaṭabhāvaṁ veyyāvaccakarattaṁ patto mukhavevaṭiko,",
  "tika-vin08t12:25_2": "avicāretukāmatāyāti iminā vijjamānampi dātuṁ anicchantā ariyāpi vañcanādhippāyaṁ vinā vohārato natthīti vadantīti dasseti.",
  "tika-vin08t12:25_3": "Sāratthadīpaniyaṁ pana “avicāretukāmatāyāti imasmiṁ pakkhe ‘natthamhākaṁ kappiyakārako’ti idaṁ tādisaṁ",
  "tika-vin08t12:25_4": "karonto kappiyakārako natthīti iminā adhippāyena vutta”nti vuttaṁ.",
  "tika-vin08t12:25_5": "Bhesajjakkhandhake meṇḍakaseṭṭhivatthumhi vuttaṁ “santi bhikkhave”tiādivacanameva meṇḍakasikkhāpadaṁ nāma.",
  "tika-vin08t12:25_6": "Tattha hi meṇḍakena nāma seṭṭhinā “santi hi bhante maggā kantārā appodakā appabhakkhā na sukarā apātheyyena gantuṁ,",
  "tika-vin08t12:25_7": "sādhu bhante bhagavā bhikkhūnaṁ pātheyyaṁ anujānātū”ti yācitena bhagavatā “anujānāmi bhikkhave pātheyyaṁ pariyesituṁ.",
  "tika-vin08t12:25_8": "Taṇḍulo taṇḍulatthikena,",
  "tika-vin08t12:25_9": "muggo muggatthikena,",
  "tika-vin08t12:25_10": "māso māsatthikena,",
  "tika-vin08t12:25_11": "loṇaṁ loṇatthikena,",
  "tika-vin08t12:25_12": "guḷo guḷatthikena,",
  "tika-vin08t12:25_13": "telaṁ telatthikena,",
  "tika-vin08t12:25_14": "sappi sappitthikenā”ti vatvā idaṁ vuttaṁ “santi,",
  "tika-vin08t12:25_15": "bhikkhave,",
  "tika-vin08t12:25_16": "manussā saddhā pasannā,",
  "tika-vin08t12:25_17": "te kappiyakārakānaṁ hatthe hiraññaṁ upanikkhipanti ‘iminā yaṁ ayyassa kappiyaṁ,",
  "tika-vin08t12:25_18": "taṁ dethā’ti.",
  "tika-vin08t12:25_19": "Anujānāmi,",
  "tika-vin08t12:25_20": "bhikkhave,",
  "tika-vin08t12:25_21": "yaṁ tato kappiyaṁ,",
  "tika-vin08t12:25_22": "taṁ sādituṁ,",
  "tika-vin08t12:25_23": "na tvevāhaṁ,",
  "tika-vin08t12:25_24": "bhikkhave,",
  "tika-vin08t12:25_25": "kenaci pariyāyena jātarūparajataṁ sāditabbaṁ pariyesitabbanti vadāmī”ti.",
  "tika-vin08t12:25_26": "“Kappiyakārakānaṁ hatthe hiraññaṁ nikkhipantī”ti etthāpi bhikkhussa ārocanaṁ atthiyeva,",
  "tika-vin08t12:25_27": "aññathā aniddiṭṭhakappiyakārakapakkhaṁ bhajatīti na codetabbo siyā,",
  "tika-vin08t12:25_28": "idaṁ pana dūtena niddiṭṭhakappiyakārake sandhāya vuttaṁ,",
  "tika-vin08t12:25_29": "na pana bhikkhunā niddiṭṭhe vā aniddiṭṭhe vā.",
  "tika-vin08t12:25_30": "Tenevāha “ettha codanāya parimāṇaṁ natthī”tiādi.",
  "tika-vin08t12:25_31": "Yadi mūlaṁ sandhāya codeti,",
  "tika-vin08t12:25_32": "taṁ sāditameva siyāti āha “mūlaṁ asādiyantenā”ti.",
  "tika-vin08t12:26_0": "Aññātakaappavāritesu viya paṭipajjitabbanti idaṁ attanā codanāṭṭhānañca na kātabbanti dassanatthaṁ vuttaṁ.",
  "tika-vin08t12:26_1": "Piṇḍapātādīnaṁ atthāyāti iminā cīvaratthāyeva na hotīti dasseti.",
  "tika-vin08t12:26_2": "Eseva nayoti iminā vatthusāminā niddiṭṭhakappiyakārakesupi piṇḍapātādīnampi atthāya dinne ca ṭhānacodanādisabbaṁ",
  "tika-vin08t12:26_3": "heṭṭhā vuttanayeneva kātabbanti dasseti.",
  "tika-vin08t12:27_0": "66.Upanikkhittasādiyanepanātiādīsu “idaṁ ayyassa hotū”ti evaṁ sammukhā vā “amukasmiṁ nāma ṭhāne mama hiraññasuvaṇṇaṁ atthi,",
  "tika-vin08t12:27_1": "taṁ tuyhaṁ hotū”ti evaṁ parammukhā vā ṭhitassa kevalaṁ vācāya vā hatthamuddāya vā “tuyha”nti vatvā pariccattassa",
  "tika-vin08t12:27_2": "kāyavācāhi appaṭikkhipitvā cittena sādiyanaṁ upanikkhittasādiyanaṁ nāma.",
  "tika-vin08t12:27_3": "Sādiyatīti vuttamevatthaṁ vibhāveti “gaṇhitukāmo hotī”ti.",
  "tika-vin08t12:28_0": "Idaṁ guttaṭṭhānanti ācikkhitabbanti paccayaparibhogaṁyeva sandhāya ācikkhitabbaṁ.",
  "tika-vin08t12:28_1": "“Idha nikkhipā”ti vutte “uggaṇhāpeyya vā”ti vuttalakkhaṇena nissaggiyaṁ hotīti āha “idha nikkhipāhīti na vattabba”nti.",
  "tika-vin08t12:28_2": "Atha vā “idaṁ guttaṭṭhāna”nti ācikkhanto ṭhānassa guttabhāvameva dasseti,",
  "tika-vin08t12:28_3": "na vatthuṁ parāmasati,",
  "tika-vin08t12:28_4": "tasmā ācikkhitabbaṁ.",
  "tika-vin08t12:28_5": "“Idha nikkhipāhī”ti pana vadanto nikkhipitabbaṁ vatthuṁ nikkhipāhīti vatthuṁ parāmasati nāma,",
  "tika-vin08t12:28_6": "tasmā na vattabbaṁ.",
  "tika-vin08t12:28_7": "Parato idaṁ gaṇhāti etthāpi eseva nayo.",
  "tika-vin08t12:28_8": "Kappiyañca akappiyañca nissāya ṭhitaṁ hotīti yasmā tato uppannapaccayaparibhogo kappati,",
  "tika-vin08t12:28_9": "tasmā kappiyaṁ nissāya ṭhitaṁ,",
  "tika-vin08t12:28_10": "yasmā pana dubbicāraṇāya tato uppannapaccayaparibhogo na kappati,",
  "tika-vin08t12:28_11": "tasmā akappiyaṁ nissāya ṭhitanti veditabbaṁ.",
  "tika-vin08t12:28_12": "Atha vā idaṁ dhanaṁ yasmā “nayidaṁ kappatī”ti paṭikkhittaṁ,",
  "tika-vin08t12:28_13": "tasmā kappiyaṁ nissāya ṭhitaṁ,",
  "tika-vin08t12:28_14": "yasmā pana sabbaso avissajjitaṁ,",
  "tika-vin08t12:28_15": "tasmā akappiyaṁ nissāya ṭhitaṁ.",
  "tika-vin08t12:28_16": "Atha vā taṁ dhanaṁ yasmā pacchā suṭṭhuvicāraṇāya satiyā kappiyaṁ bhavissati,",
  "tika-vin08t12:28_17": "dubbicāraṇāya satiyā akappiyaṁ bhavissati,",
  "tika-vin08t12:28_18": "tasmā kappiyañca akappiyañca nissāya ṭhitaṁ hotīti.",
  "tika-vin08t12:28_19": "Vimativinodaniyaṁ pana “eko sataṁ vā sahassaṁ vātiādi rūpiye heṭṭhimakoṭiyā pavattanākāraṁ dassetuṁ vutta”nti",
  "tika-vin08t12:28_20": "ca “na pana evaṁ paṭipajjitabbamevāti dassetuṁ,",
  "tika-vin08t12:28_21": "‘idha nikkhipāhī’ti vutte uggaṇhāpanaṁ hotīti āha ‘idha nikkhipāhī’ti na vattabba”nti ca “kappiyañca…pe…",
  "tika-vin08t12:28_22": "hotīti yasmā asāditattā tato uppannapaccayā vaṭṭanti,",
  "tika-vin08t12:28_23": "tasmā kappiyaṁ nissāya ṭhitaṁ,",
  "tika-vin08t12:28_24": "yasmā pana dubbicāraṇāya sati tato uppannaṁ na kappati,",
  "tika-vin08t12:28_25": "tasmā akappiyaṁ nissāya ṭhitanti veditabba”nti ca vuttaṁ.",
  "tika-vin08t12:29_0": "67.Saṅghamajjhe nissajjitabbanti yasmā rūpiyaṁ nāma akappiyaṁ,",
  "tika-vin08t12:29_1": "tasmā saṅghassa vā gaṇassa vā puggalassa vā nissajjitabbanti na vuttaṁ.",
  "tika-vin08t12:29_2": "Yasmā pana taṁ paṭiggahitamattameva hoti,",
  "tika-vin08t12:29_3": "na tena kiñci kappiyabhaṇḍaṁ cetāpitaṁ,",
  "tika-vin08t12:29_4": "tasmā upāyena paribhogadassanatthaṁ “saṅghamajjhe nissajjitabba”nti vuttaṁ.",
  "tika-vin08t12:29_5": "Na tena kiñci kappiyabhaṇḍaṁ cetāpitanti iminā cetāpitañce,",
  "tika-vin08t12:29_6": "natthi paribhogūpāyo uggahetvā anissaṭṭharūpiyena cetāpitattā.",
  "tika-vin08t12:29_7": "Īdisañhi saṅghamajjhe nissajjanaṁ katvāva chaḍḍetvā pācittiyaṁ desāpetabbanti dasseti.",
  "tika-vin08t12:29_8": "Keci pana “yasmā nissaggiyavatthuṁ paṭiggahetvāpi cetāpitaṁ kappiyabhaṇḍaṁ saṅghe nissaṭṭhaṁ kappiyakārakehi",
  "tika-vin08t12:29_9": "nissaṭṭharūpiyena parivattetvā ānītakappiyabhaṇḍasadisaṁ hoti,",
  "tika-vin08t12:29_10": "tasmā vināva upāyaṁ bhājetvā paribhuñjituṁ vaṭṭatī”ti vadanti,",
  "tika-vin08t12:29_11": "taṁ pattacatukkādikathāya na sameti.",
  "tika-vin08t12:29_12": "Tattha hi rūpiyena parivattitapattassa aparibhogova dassito,",
  "tika-vin08t12:29_13": "na nissajjanavicāroti.",
  "tika-vin08t12:29_14": "Kappiyaṁ ācikkhitabbanti pabbajitānaṁ sappi vā telaṁ vā vaṭṭati upāsakāti evaṁ ācikkhitabbaṁ.",
  "tika-vin08t12:30_0": "Ārāmikānaṁ vā pattabhāganti idaṁ gihīnaṁ hatthagatopi soyeva bhāgoti katvā vuttaṁ.",
  "tika-vin08t12:30_1": "Sace pana tena aññaṁ parivattetvā ārāmikā denti,",
  "tika-vin08t12:30_2": "paribhuñjituṁ vaṭṭatīti majjhimagaṇṭhipade cūḷagaṇṭhipade ca vuttaṁ.",
  "tika-vin08t12:30_3": "Tato haritvāti aññesaṁ pattabhāgato haritvā.",
  "tika-vin08t12:30_4": "Kasiṇaparikammanti ālokakasiṇaparikammaṁ.",
  "tika-vin08t12:30_5": "Mañcapīṭhādīni vāti ettha tato gahitamañcapīṭhādīni parivattetvā aññaṁ ce gahitaṁ,",
  "tika-vin08t12:30_6": "vaṭṭatīti vadanti.",
  "tika-vin08t12:30_7": "Chāyāpīti bhojanasālādīnaṁ chāyāpi.",
  "tika-vin08t12:30_8": "Paricchedātikkantāti gehaparicchedaṁ atikkantā,",
  "tika-vin08t12:30_9": "chāyāya gatagataṭṭhānaṁ gehaṁ na hotīti adhippāyo.",
  "tika-vin08t12:30_10": "Maggenapīti ettha sace añño maggo natthi,",
  "tika-vin08t12:30_11": "maggaṁ adhiṭṭhahitvā gantuṁ vaṭṭatīti vadanti.",
  "tika-vin08t12:30_12": "Kītāyāti tena vatthunā kītāya.",
  "tika-vin08t12:30_13": "Upanikkhepaṁ ṭhapetvā saṅgho paccaye paribhuñjatīti sace upāsako “atibahu etaṁ hiraññaṁ,",
  "tika-vin08t12:30_14": "idaṁ bhante ajjeva na vināsetabba”nti vatvā sayaṁ upanikkhepaṁ ṭhapeti,",
  "tika-vin08t12:30_15": "aññena vā ṭhapāpeti,",
  "tika-vin08t12:30_16": "evaṁ upanikkhepaṁ ṭhapetvā tato uppannapaccayaṁ paribhuñjanto saṅgho paccaye paribhuñjati,",
  "tika-vin08t12:30_17": "tena vatthunā gahitattā “akappiya”nti vuttaṁ.",
  "tika-vin08t12:30_18": "Vimativinodaniyaṁ pana “upanikkhepaṁ ṭhapetvāti kappiyakārakehi vaḍḍhiyā payojanaṁ sandhāya vuttaṁ.",
  "tika-vin08t12:30_19": "Akappiyanti tena vatthunā gahitattā vutta”nti vuttaṁ.",
  "tika-vin08t12:31_0": "Sace so chaḍḍetīti yattha katthaci khipati,",
  "tika-vin08t12:31_1": "athāpi na chaḍḍeti,",
  "tika-vin08t12:31_2": "sayaṁ gahetvā gacchati,",
  "tika-vin08t12:31_3": "na vāretabbo.",
  "tika-vin08t12:31_4": "No ce chaḍḍetīti atha neva gahetvā gacchati,",
  "tika-vin08t12:31_5": "na chaḍḍeti,",
  "tika-vin08t12:31_6": "“kiṁ mayhaṁ iminā byāpārenā”ti yenakāmaṁ pakkamati,",
  "tika-vin08t12:31_7": "tato yathāvuttalakkhaṇo rūpiyachaḍḍako samannitabbo.",
  "tika-vin08t12:31_8": "Yo na chandāgatintiādīsu lobhavasena taṁ vatthuṁ attano vā karonto attānaṁ vā ukkaṁsento chandāgatiṁ nāma gacchati.",
  "tika-vin08t12:31_9": "Dosavasena “nevāyaṁ mātikaṁ jānāti,",
  "tika-vin08t12:31_10": "na vinaya”nti paraṁ apasādento dosāgatiṁ nāma gacchati.",
  "tika-vin08t12:31_11": "Mohavasena pamuṭṭho pamuṭṭhassatibhāvaṁ āpajjanto mohāgatiṁ nāma gacchati.",
  "tika-vin08t12:31_12": "Rūpiyapaṭiggāhakassa bhayena chaḍḍetuṁ avisahanto bhayāgatiṁ nāma gacchati.",
  "tika-vin08t12:31_13": "Evaṁ akaronto na chandāgatiṁ gacchati,",
  "tika-vin08t12:31_14": "na dosāgatiṁ gacchati,",
  "tika-vin08t12:31_15": "na mohāgatiṁ gacchati,",
  "tika-vin08t12:31_16": "na bhayāgatiṁ gacchati nāmāti veditabbo.",
  "tika-vin08t12:32_0": "68.Patitokāsaṁ asamannārahantena chaḍḍetabbanti idaṁ nirapekkhabhāvadassanaparanti veditabbaṁ,",
  "tika-vin08t12:32_1": "tasmā patitaṭṭhāne ñātepi tassa gūthaṁ chaḍḍentassa viya nirapekkhabhāvoyevettha pamāṇanti veditabbaṁ.",
  "tika-vin08t12:32_2": "Asantasambhāvanāyāti attani avijjamānauttarimanussadhammārocanaṁ sandhāya vuttaṁ.",
  "tika-vin08t12:32_3": "Theyyaparibhogo nāma anarahassa paribhogo.",
  "tika-vin08t12:32_4": "Bhagavatā hi attano sāsane sīlavato paccayā anuññātā,",
  "tika-vin08t12:32_5": "na dussīlassa.",
  "tika-vin08t12:32_6": "Dāyakānampi sīlavato eva pariccāgo,",
  "tika-vin08t12:32_7": "na dussīlassa attano kārānaṁ mahapphalabhāvassa paccāsīsanato.",
  "tika-vin08t12:32_8": "Iti satthārā ananuññātattā dāyakehi ca apariccattattā dussīlassa paribhogo theyyaparibhogo.",
  "tika-vin08t12:32_9": "Iṇavasena paribhogo iṇaparibhogo,",
  "tika-vin08t12:32_10": "paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti attho.",
  "tika-vin08t12:32_11": "Tasmāti “sīlavato”tiādinā vuttamevatthaṁ kāraṇabhāvena paccāmasati.",
  "tika-vin08t12:32_12": "Cīvaraṁ paribhoge paribhogeti kāyato mocetvā paribhoge paribhoge.",
  "tika-vin08t12:32_13": "Purebhatta…pe…",
  "tika-vin08t12:32_14": "pacchimayāmesu paccavekkhitabbanti sambandho.",
  "tika-vin08t12:32_15": "Tathā asakkontena yathāvuttakālavisesavasena ekasmiṁ divase catukkhattuṁ tikkhattuṁ dvikkhattuṁ sakiṁyeva vā paccavekkhitabbaṁ.",
  "tika-vin08t12:33_0": "Sacassa appaccavekkhatova aruṇo uggacchati,",
  "tika-vin08t12:33_1": "iṇaparibhogaṭṭhāne tiṭṭhatīti ettha hiyyo yaṁ mayā cīvaraṁ paribhuttaṁ,",
  "tika-vin08t12:33_2": "taṁ yāvadeva sītassa paṭighātāya…pe…",
  "tika-vin08t12:33_3": "hirikopinapaṭicchādanatthaṁ.",
  "tika-vin08t12:33_4": "Hiyyo yo mayā piṇḍapāto paribhutto,",
  "tika-vin08t12:33_5": "so neva davāyātiādinā sace atītaparibhogapaccavekkhaṇaṁ na kareyya,",
  "tika-vin08t12:33_6": "iṇaparibhogaṭṭhāne tiṭṭhatīti vadanti,",
  "tika-vin08t12:33_7": "taṁ vīmaṁsitabbaṁ.",
  "tika-vin08t12:33_8": "Senāsanampi paribhoge paribhogeti pavese pavese.",
  "tika-vin08t12:33_9": "Evaṁ pana asakkontena purebhattādīsu paccavekkhitabbaṁ,",
  "tika-vin08t12:33_10": "taṁ heṭṭhā vuttanayeneva sakkā viññātunti idha visuṁ na vuttaṁ.",
  "tika-vin08t12:33_11": "Satipaccayatāti satiyā paccayabhāvo.",
  "tika-vin08t12:33_12": "Paṭiggahaṇassa paribhogassa ca paccavekkhaṇasatiyā paccayabhāvo yujjati,",
  "tika-vin08t12:33_13": "paccavekkhitvāva paṭiggahetabbaṁ paribhuñjitabbañcāti attho.",
  "tika-vin08t12:33_14": "Tenevāha “satiṁ katvā”tiādi.",
  "tika-vin08t12:33_15": "Evaṁ santepīti yadipi dvīsupi ṭhānesu paccavekkhaṇā yuttā,",
  "tika-vin08t12:33_16": "evaṁ santepi.",
  "tika-vin08t12:33_17": "Apare panāhu “satipaccayatāti sati bhesajjaparibhogassa paccayabhāve,",
  "tika-vin08t12:33_18": "paccayeti attho.",
  "tika-vin08t12:33_19": "Evaṁ santepīti paccaye satipī”ti,",
  "tika-vin08t12:33_20": "taṁ tesaṁ matimattaṁ.",
  "tika-vin08t12:33_21": "Tathā hi paccayasannissitasīlaṁ paccavekkhaṇāya visujjhati,",
  "tika-vin08t12:33_22": "na paccayasabbhāvamattena.",
  "tika-vin08t12:34_0": "Nanu ca “paribhoge karontassa anāpattī”ti iminā pātimokkhasaṁvarasīlaṁ vuttaṁ,",
  "tika-vin08t12:34_1": "tasmā paccayasannissitasīlassa pātimokkhasaṁvarasīlassa ca ko visesoti? Vuccate –",
  "tika-vin08t12:34_2": "purimesu tāva tīsu paccayesu viseso pākaṭoyeva,",
  "tika-vin08t12:34_3": "gilānapaccaye pana yathā vatiṁ katvā rukkhamūle gopite tassa phalānipi rakkhitāneva honti,",
  "tika-vin08t12:34_4": "evameva paccavekkhaṇāya paccayasannissitasīle rakkhite tappaṭibaddhaṁ pātimokkhasaṁvarasīlampi nipphannaṁ nāma hoti.",
  "tika-vin08t12:34_5": "Gilānapaccayaṁ appaccavekkhitvā paribhuñjantassa sīlaṁ bhijjamānaṁ pātimokkhasaṁvarasīlameva bhijjati,",
  "tika-vin08t12:34_6": "paccayasannissitasīlaṁ pana pacchābhattapurimayāmādīsu yāva aruṇuggamanā appaccavekkhantasseva bhijjati.",
  "tika-vin08t12:34_7": "Purebhattañhi appaccavekkhitvāpi gilānapaccayaṁ paribhuñjantassa anāpatti,",
  "tika-vin08t12:34_8": "idametesaṁ nānākaraṇanti sāratthadīpaniyaṁ āgataṁ.",
  "tika-vin08t12:35_0": "Vimativinodaniyaṁ pana “theyyaparibhogoti paccayassāminā bhagavatā ananuññātattā vuttaṁ.",
  "tika-vin08t12:35_1": "Iṇaparibhogoti bhagavatā anuññātampi kattabbaṁ akatvā paribhuñjanato vuttaṁ.",
  "tika-vin08t12:35_2": "Tena ca paccayasannissitasīlaṁ vipajjatīti dasseti.",
  "tika-vin08t12:35_3": "Paribhoge paribhogeti kāyato mocetvā mocetvā paribhoge.",
  "tika-vin08t12:35_4": "Pacchimayāmesu paccavekkhitabbanti yojanā.",
  "tika-vin08t12:35_5": "Iṇaparibhogaṭṭhāne tiṭṭhatīti ettha ‘hiyyo yaṁ mayā cīvaraṁ paribhutta’ntiādināpi atītapaccavekkhaṇā vaṭṭatīti vadanti.",
  "tika-vin08t12:35_6": "Paribhoge paribhogeti udakapatanaṭṭhānato antopavesanesu nisīdanasayanesu ca.",
  "tika-vin08t12:35_7": "Satipaccayatā vaṭṭatīti paccavekkhaṇasatiyā paccayattaṁ laddhuṁ vaṭṭati.",
  "tika-vin08t12:35_8": "Paṭiggahaṇe ca paribhoge ca paccavekkhaṇāsati avassaṁ laddhabbāti dasseti.",
  "tika-vin08t12:35_9": "Tenāha ‘satiṁ katvā’tiādi.",
  "tika-vin08t12:35_10": "Keci pana ‘satipaccayatā paccaye sati bhesajjaparibhogassa kāraṇe satī’ti evampi atthaṁ vadanti,",
  "tika-vin08t12:35_11": "tesampi paccaye satīti paccayasabbhāvasallakkhaṇe satīti evamattho gahetabbo paccayasabbhāvamattena sīlassa asujjhanato.",
  "tika-vin08t12:35_12": "Paribhoge akarontasseva āpattīti iminā pātimokkhasaṁvarasīlassa bhedo dassito,",
  "tika-vin08t12:35_13": "na paccayasannissitasīlassa tassa atītapaccavekkhaṇāya visujjhanato.",
  "tika-vin08t12:35_14": "Etasmiṁ pana sesapaccayesu ca iṇaparibhogādivacanena paccayasannissitasīlasseva bhedoti evamimesaṁ nānākaraṇaṁ veditabba”nti āgataṁ.",
  "tika-vin08t12:36_0": "Etesu dvīsu pakaraṇesu “iṇaparibhogaṭṭhāne tiṭṭhatī”ti ettha hiyyo yaṁ mayā cīvaraṁ paribhuttanti…pe…",
  "tika-vin08t12:36_1": "vadantīti āgataṁ.",
  "tika-vin08t12:36_2": "Imaṁ pana nayaṁ nissāya idāni ekacce paṇḍitā “ajjapāto paribhuttaṁ sāyaṁ paccavekkhantena ajja yaṁ mayā",
  "tika-vin08t12:36_3": "cīvaraṁ paribhuttantiādinā atītavasena paccavekkhaṇā kātabbā”ti vadanti.",
  "tika-vin08t12:36_4": "Keci “hiyyo paribhuttameva atītavasena paccavekkhaṇā kātabbā,",
  "tika-vin08t12:36_5": "na ajja paribhuttaṁ,",
  "tika-vin08t12:36_6": "taṁ pana paccuppannavasena paccavekkhaṇāyevā”ti vadanti.",
  "tika-vin08t12:36_7": "Tattha mūlavacane evaṁ vicāraṇā kātabbā. Kathaṁ?",
  "tika-vin08t12:36_8": "Idaṁ hiyyotyādivacanaṁ suttaṁ vā suttānulomaṁ vā ācariyavādo vā attanomati vāti.",
  "tika-vin08t12:36_9": "Tattha na tāva suttaṁ hoti “suttaṁ nāma sakale vinayapiṭake pāḷī”ti vuttattā imassa ca vacanassa na pāḷibhūtattā.",
  "tika-vin08t12:36_10": "Na ca suttānulomaṁ “suttānulomaṁ nāma cattāro mahāpadesā”ti vuttattā imassa ca mahāpadesabhāvābhāvato.",
  "tika-vin08t12:36_11": "Na ca ācariyavādo “ācariyavādo nāma dhammasaṅgāhakehi pañcahi arahantasatehi ṭhapitā pāḷivinimuttā okkantavinicchayappavattā",
  "tika-vin08t12:36_12": "aṭṭhakathātantī”ti vacanato imassa ca aṭṭhakathāpāṭhabhāvābhāvato.",
  "tika-vin08t12:36_13": "Na ca attanomati “attanomati nāma suttasuttānulomaācariyavāde muñcitvā anumānena attano buddhiyā nayaggāhena upaṭṭhitākārakathanaṁ,",
  "tika-vin08t12:36_14": "apica suttantābhidhammavinayaṭṭhakathāsu āgato sabbopi theravādo attanomati nāmā”ti vuttattā imassa ca aṭṭhakathāsu āgatattheravādabhāvābhāvato.",
  "tika-vin08t12:37_0": "Iti –",
  "tika-vin08t12:38_0": "“Catubbidhañhi vinayaṁ, mahātherā mahiddhikā;",
  "tika-vin08t12:39_0": "Nīharitvā pakāsesuṁ, dhammasaṅgāhakā purā”ti. –",
  "tika-vin08t12:40_0": "Vuttesu catubbidhavinayesu anantogadhattā idaṁ vacanaṁ vicāretabbaṁ.",
  "tika-vin08t12:40_1": "Tena vuttaṁ sāratthadīpaniyaṁ ṭīkācariyena “taṁ vīmaṁsitabba”nti.",
  "tika-vin08t12:40_2": "Atha vā “nayaggāhena upaṭṭhitākārakathana”nti iminā lakkhaṇena tesaṁ tesaṁ ācariyānaṁ upaṭṭhitākāravasena kathanaṁ attanomati siyā,",
  "tika-vin08t12:40_3": "evampi vicāretabbameva.",
  "tika-vin08t12:40_4": "“Attanomati ācariyavāde otāretabbā.",
  "tika-vin08t12:40_5": "Sace tattha otarati ceva sameti ca,",
  "tika-vin08t12:40_6": "gahetabbā.",
  "tika-vin08t12:40_7": "Sace neva otarati na sameti,",
  "tika-vin08t12:40_8": "na gahetabbā.",
  "tika-vin08t12:40_9": "Ayañhi attanomati nāma sabbadubbalā”ti vacanato imassa ca vacanassa aṭṭhakathāvacane anotaraṇato appavisanato.",
  "tika-vin08t12:40_10": "Vuttañhi aṭṭhakathāyaṁ “sacassa appaccavekkhatova aruṇo uggacchati,",
  "tika-vin08t12:40_11": "iṇaparibhogaṭṭhāne tiṭṭhatī”ti.",
  "tika-vin08t12:41_0": "Aparo nayo –",
  "tika-vin08t12:41_1": "kiṁ idaṁ vacanaṁ pāḷivacanaṁ vā aṭṭhakathāvacanaṁ vā ṭīkāvacanaṁ vā ganthantaravacanaṁ vāti.",
  "tika-vin08t12:41_2": "Tattha na tāva pāḷivacanaṁ,",
  "tika-vin08t12:41_3": "na aṭṭhakathāvacanaṁ,",
  "tika-vin08t12:41_4": "na ganthantaravacanaṁ,",
  "tika-vin08t12:41_5": "atha kho ṭīkāvacananti.",
  "tika-vin08t12:41_6": "Hotu ṭīkāvacanaṁ,",
  "tika-vin08t12:41_7": "sakavacanaṁ vā paravacanaṁ vā adhippetavacanaṁ vā anadhippetavacanaṁ vāti.",
  "tika-vin08t12:41_8": "Tattha na sakavacanaṁ hoti,",
  "tika-vin08t12:41_9": "atha kho paravacanaṁ.",
  "tika-vin08t12:41_10": "Tenāha “vadantī”ti.",
  "tika-vin08t12:41_11": "Na ṭīkācariyena adhippetavacanaṁ hoti,",
  "tika-vin08t12:41_12": "atha kho anadhippetavacanaṁ.",
  "tika-vin08t12:41_13": "Tenāha “taṁ vīmaṁsitabba”nti.",
  "tika-vin08t12:41_14": "Tehi pana ācariyehi atītaparibhogapaccavekkhaṇāti idaṁ atītapaabhogavasena paccavekkhaṇā atītaparibhogapaccavekkhaṇāti",
  "tika-vin08t12:41_15": "parikappetvā atītavācakena saddena yojetvā kataṁ bhaveyya.",
  "tika-vin08t12:41_16": "Atīte paribhogo atītaparibhogo,",
  "tika-vin08t12:41_17": "atītaparibhogassa paccavekkhaṇā atītaparibhogapaccavekkhaṇāti evaṁ pana kate atītaparibhogassa paccuppannasamīpattā",
  "tika-vin08t12:41_18": "paccuppannavācakena saddena kathanaṁ hoti yathā taṁ nagarato āgantvā nisinnaṁ purisaṁ “kuto āgacchasī”ti",
  "tika-vin08t12:41_19": "vutte “nagarato āgacchāmī”ti paccuppannavācakasaddena kathanaṁ.",
  "tika-vin08t12:42_0": "Vinayasuttantavisuddhimaggādīsu ca “paṭisaṅkhā yoniso cīvaraṁ paṭisevatī”ti vattamānavacaneneva pāṭho hoti,",
  "tika-vin08t12:42_1": "na atītavacanena,",
  "tika-vin08t12:42_2": "atītaparibhogoti ca imasmiṁyeva divase pacchābhattādikālaṁ upādāya purebhattādīsu paribhogo icchitabbo,",
  "tika-vin08t12:42_3": "na hiyyo paribhogo.",
  "tika-vin08t12:42_4": "Kathaṁ viññāyatīti ce?",
  "tika-vin08t12:42_5": "Aṭṭhakathāpamāṇena.",
  "tika-vin08t12:42_6": "Vuttañhi aṭṭhakathāyaṁ “piṇḍapāto ālope ālope,",
  "tika-vin08t12:42_7": "tathā asakkontena purebhattapacchābhattapurimayāmapacchimayāmesu.",
  "tika-vin08t12:42_8": "Sacassa appaccavekkhatova aruṇo uggacchati,",
  "tika-vin08t12:42_9": "iṇaparibhogaṭṭhāne tiṭṭhatī”ti.",
  "tika-vin08t12:42_10": "Etena piṇḍapātaṁ ālope ālope paccavekkhanto bhojanakiriyāya apariniṭṭhitattā mukhyato paccuppannapaccavekkhaṇā hoti,",
  "tika-vin08t12:42_11": "purebhattādīsu catūsu koṭṭhāsesu paccavekkhanto bhojanakiriyāya pariniṭṭhitattā atītapaccavekkhaṇā hotīti dasseti.",
  "tika-vin08t12:42_12": "Sā pana paccuppannasamīpattā vattamānavacanena vidhīyati.",
  "tika-vin08t12:42_13": "Yadi hi hiyyo paribhuttāni atītapaccavekkhaṇena paccavekkhitabbāni siyuṁ,",
  "tika-vin08t12:42_14": "atītadutiyadivasatatiyadivasādimāsasaṁvaccharādiparibhuttānipi paccavekkhitabbāni siyuṁ,",
  "tika-vin08t12:42_15": "evañca sati yathāvuttaaṭṭhakathāvacanaṁ niratthakaṁ siyā,",
  "tika-vin08t12:42_16": "tasmā aṭṭhakathāvacanameva pamāṇaṁ kātabbaṁ. Yathāha –",
  "tika-vin08t12:43_0": "“Buddhena dhammo vinayo ca vutto;",
  "tika-vin08t12:44_0": "Yo tassa puttehi tatheva ñāto;",
  "tika-vin08t12:45_0": "So yehi tesaṁ matimaccajantā;",
  "tika-vin08t12:46_0": "Yasmā pure aṭṭhakathā akaṁsu.",
  "tika-vin08t12:47_0": "“Tasmā hi yaṁ aṭṭhakathāsu vuttaṁ;",
  "tika-vin08t12:48_0": "Taṁ vajjayitvāna pamādalekhaṁ;",
  "tika-vin08t12:49_0": "Sabbampi sikkhāsu sagāravānaṁ;",
  "tika-vin08t12:50_0": "Yasmā pamāṇaṁ idha paṇḍitāna”nti. ;",
  "tika-vin08t12:51_0": "Yasmā ca sabbāsavasuttādīsu bhagavatā desitakāle bhikkhukattukattā nāmayogattā vattamānapaṭhamapurisavasena",
  "tika-vin08t12:51_1": "“paṭisaṅkhā yoniso cīvaraṁ paṭisevatī”ti desitā,",
  "tika-vin08t12:51_2": "tadanukaraṇena bhikkhūnaṁ paccavekkhaṇakāle attakattukattā amhayogattā vattamānauttamapurisavasena “paṭisaṅkhā",
  "tika-vin08t12:51_3": "yoniso cīvaraṁ paṭisevāmī”ti paccavekkhitabbā hoti,",
  "tika-vin08t12:51_4": "“sītassa paṭighātāyā”tiādīni tadatthasampadānapadāni ca “paṭisevati,",
  "tika-vin08t12:51_5": "paṭisevāmī”ti vuttapaṭisevanakiriyāyameva sambandhitabbāni honti,",
  "tika-vin08t12:51_6": "tāni ca kiriyāpadāni paccuppannavasena vā paccuppannasamīpaatītavasena vā vattamānavibhattiyuttāni honti,",
  "tika-vin08t12:51_7": "tasmā paccuppannaparibhuttānaṁ vā atītaparibhuttānaṁ vā paccayānaṁ paccavekkhaṇakāle “paṭisevāmī”ti vacanaṁ",
  "tika-vin08t12:51_8": "bhagavato vacanassa anugatattā upapannamevāti daṭṭhabbaṁ.",
  "tika-vin08t12:52_0": "Anuvacanepi evaṁ vicāraṇā kātabbā –",
  "tika-vin08t12:52_1": "“ajja pāto paribhuttaṁ sāyaṁ paccavekkhantena ajja yaṁ mayā cīvaraṁ paribhuttantiādinā atītavasena paccavekkhaṇā kātabbā”ti ye vadanti,",
  "tika-vin08t12:52_2": "te evaṁ pucchitabbā –",
  "tika-vin08t12:52_3": "kiṁ bhavanto bhagavatā atītaparibhuttesu atītavasena paccavekkhaṇā desitāti?",
  "tika-vin08t12:52_4": "Na desitā.",
  "tika-vin08t12:52_5": "Kathaṁ desitāti?",
  "tika-vin08t12:52_6": "“Paccavekkhatī”ti paccuppannavaseneva desitāti.",
  "tika-vin08t12:52_7": "Kiṁ bhonto bhagavato kāle atītaparibhuttesu paccavekkhaṇā natthīti? Atthi.",
  "tika-vin08t12:52_8": "Atha kasmā bhagavatā paccuppannavaseneva paccavekkhaṇā desitāti?",
  "tika-vin08t12:52_9": "Paccuppannasamīpavasena vā sāmaññavasena vā desitāti.",
  "tika-vin08t12:52_10": "Evaṁ sante bhagavato anukaraṇena idānipi atītaparibhuttānaṁ paccayānaṁ paccuppannavasena paccavekkhaṇā kātabbāti.",
  "tika-vin08t12:52_11": "Ye pana evaṁ vadanti “hiyyo paribhuttānameva atītapaccavekkhaṇā kātabbā,",
  "tika-vin08t12:52_12": "na ajja paribhuttānaṁ,",
  "tika-vin08t12:52_13": "tesaṁ pana paccuppannapaccavekkhaṇāyevā”ti,",
  "tika-vin08t12:52_14": "te evaṁ vattabbā –",
  "tika-vin08t12:52_15": "kiṁ bhonto yathā tumhe vadanti,",
  "tika-vin08t12:52_16": "evaṁ pāḷiyaṁ atthīti? Natthi.",
  "tika-vin08t12:52_17": "Aṭṭhakathāyaṁ atthīti? Natthi.",
  "tika-vin08t12:52_18": "Evaṁ sante sāṭṭhakathesu tepiṭakesu buddhavacanesu asaṁvijjamānaṁ tumhākaṁ vacanaṁ kathaṁ paccetabbanti?",
  "tika-vin08t12:52_19": "Ācariyaparamparāvasena.",
  "tika-vin08t12:52_20": "Hotu tumhākaṁ ācariyaladdhivasena kathanaṁ,",
  "tika-vin08t12:52_21": "kālo nāma tividho atīto anāgato paccuppannoti.",
  "tika-vin08t12:52_22": "Tattha pariniṭṭhitakiriyā atīto nāma,",
  "tika-vin08t12:52_23": "abhimukhakiriyā anāgato nāma,",
  "tika-vin08t12:52_24": "āraddhaaniṭṭhitakiriyā paccuppanno nāma.",
  "tika-vin08t12:52_25": "Tenāhu porāṇā –",
  "tika-vin08t12:53_0": "“Āraddhāniṭṭhito bhāvo, paccuppanno suniṭṭhito;",
  "tika-vin08t12:54_0": "Atītānāgatuppāda-mappattābhimukhā kiriyā”ti.",
  "tika-vin08t12:55_0": "Tattha ajja vā hotu hiyyo vā tato pubbe vā,",
  "tika-vin08t12:55_1": "paribhuttapaccayo supariniṭṭhitabhuñjanakiriyattā atīto nāma.",
  "tika-vin08t12:55_2": "Tattha hiyyo vā tato pubbe vā paribhuttapaccayo atikkantaaruṇuggamanattā na paccavekkhaṇāraho,",
  "tika-vin08t12:55_3": "paccavekkhitopi appaccavekkhitoyeva hoti,",
  "tika-vin08t12:55_4": "iṇaparibhogaṭṭhāne tiṭṭhati.",
  "tika-vin08t12:55_5": "Vuttañhi aṭṭhakathāyaṁ “sacassa appaccavekkhatova aruṇo uggacchati,",
  "tika-vin08t12:55_6": "iṇaparibhogaṭṭhāne tiṭṭhatī”ti.",
  "tika-vin08t12:55_7": "Ajjeva pana cīvarañca senāsanañca paribhoge paribhoge,",
  "tika-vin08t12:55_8": "piṇḍapātaṁ ālope ālope,",
  "tika-vin08t12:55_9": "bhesajjaṁ paṭiggahaṇe paribhoge ca paccavekkhato apariniṭṭhitabhuñjanakiriyattā paccuppannaparibhuttapaccavekkhaṇā nāma hoti.",
  "tika-vin08t12:55_10": "Pure paribhuttaṁ tato pacchā catūsu koṭṭhāsesu paccavekkhato supariniṭṭhitabhuñjanakiriyattā atītaparibhuttapaccavekkhaṇā nāma hoti.",
  "tika-vin08t12:55_11": "Ettakaṁ paccavekkhaṇāya khettaṁ,",
  "tika-vin08t12:55_12": "na tato pubbe pacchā vā.",
  "tika-vin08t12:55_13": "Yathāha aṭṭhakathāyaṁ “sīlavato appaccavekkhitaparibhogo iṇaparibhogo nāma.",
  "tika-vin08t12:55_14": "Tasmā cīvaraṁ paribhoge paribhoge…pe…",
  "tika-vin08t12:55_15": "bhesajjassa paṭiggahaṇepi paribhogepi satipaccayatā vaṭṭatī”ti,",
  "tika-vin08t12:55_16": "tasmā hiyyo paribhuttassa iṇaparibhogattā taṁ anāmasitvā ajja paribhuttesu atītapaccuppannesu bhagavato",
  "tika-vin08t12:55_17": "vacanassa anukaraṇena vattamānavibhattiyuttena “paṭisevāmī”ti kiriyāpadena paccavekkhaṇā sūpapannā hotīti",
  "tika-vin08t12:55_18": "daṭṭhabbā.",
  "tika-vin08t12:55_19": "Īdisapaccavekkhaṇameva sandhāya vimativinodaniyādīsu “paccayasannissitasīlassa atītapaccavekkhaṇāya visujjhanato”ti vuttaṁ.",
  "tika-vin08t12:56_0": "Evaṁ paccayasannissitasīlassa suddhiṁ dassetvā idāni teneva pasaṅgena sabbāpi suddhiyo dassetuṁ “catubbidhā hi suddhī”tiādimāha.",
  "tika-vin08t12:56_1": "Tattha sujjhati etāyāti suddhi,",
  "tika-vin08t12:56_2": "yathādhammaṁ desanāva suddhi desanāsuddhi.",
  "tika-vin08t12:56_3": "Vuṭṭhānassapi cettha desanāya eva saṅgaho daṭṭhabbo.",
  "tika-vin08t12:56_4": "Chinnamūlāpattīnaṁ pana abhikkhutāpaṭiññāyeva desanā.",
  "tika-vin08t12:56_5": "Adhiṭṭhānavisiṭṭho saṁvarova suddhi saṁvarasuddhi.",
  "tika-vin08t12:56_6": "Dhammena samena paccayānaṁ pariyeṭṭhi eva suddhi pariyeṭṭhisuddhi.",
  "tika-vin08t12:56_7": "Catūsu paccayesu vuttavidhinā paccavekkhaṇāva suddhi paccavekkhaṇasuddhi.",
  "tika-vin08t12:56_8": "Esa tāva suddhīsu samāsanayo.",
  "tika-vin08t12:56_9": "Suddhimantesu sīlesu pana desanā suddhi etassāti desanāsuddhi.",
  "tika-vin08t12:56_10": "Sesesupi eseva nayo.",
  "tika-vin08t12:56_11": "Na punevaṁ karissāmīti ettha evanti saṁvarabhedaṁ sandhāyāha.",
  "tika-vin08t12:56_12": "Pahāyāti vajjetvā,",
  "tika-vin08t12:56_13": "akatvāti attho.",
  "tika-vin08t12:56_14": "Vimativinodaniyaṁ pana “sujjhati desanādīhi,",
  "tika-vin08t12:56_15": "sodhīyatīti vā suddhi,",
  "tika-vin08t12:56_16": "catubbidhasīlaṁ.",
  "tika-vin08t12:56_17": "Tenāha ‘desanāya sujjhanato’tiādi.",
  "tika-vin08t12:56_18": "Ettha desanāggahaṇena vuṭṭhānampi chinnamūlānaṁ abhikkhutāpaṭiññāpi saṅgahitā.",
  "tika-vin08t12:56_19": "Chinnamūlāpattīnampi hi pārājikāpattivuṭṭhānena heṭṭhāparirakkhitaṁ bhikkhusīlaṁ visuddhaṁ nāma hoti.",
  "tika-vin08t12:56_20": "Tena tesaṁ maggapaṭilābhopi sampajjatī”ti vuttaṁ.",
  "tika-vin08t12:57_0": "Tattha desīyati uccārīyatīti desanā,",
  "tika-vin08t12:57_1": "disī uccāraṇeti dhātu,",
  "tika-vin08t12:57_2": "desīyati ñāpīyati etāyāti vā desanā,",
  "tika-vin08t12:57_3": "disa pekkhaneti dhātu.",
  "tika-vin08t12:57_4": "Ubhayathāpi viratipadhānakusalacittasamuṭṭhito desanāvacībhedasaddo.",
  "tika-vin08t12:57_5": "Saṁvaraṇaṁ saṁvaro,",
  "tika-vin08t12:57_6": "saṁ-pubba vara saṁvaraṇeti dhātu,",
  "tika-vin08t12:57_7": "satipadhāno cittuppādo.",
  "tika-vin08t12:57_8": "Pariyesanā pariyeṭṭhi,",
  "tika-vin08t12:57_9": "pari-pubba isa pariyesaneti dhātu,",
  "tika-vin08t12:57_10": "vīriyapadhāno cittuppādo.",
  "tika-vin08t12:57_11": "Paṭi punappunaṁ ogāhetvā ikkhanā paccavekkhaṇā,",
  "tika-vin08t12:57_12": "paṭi-pubba ava-pubba ikkha dassanaṅkesūti dhātu,",
  "tika-vin08t12:57_13": "paññāpadhāno cittuppādo.",
  "tika-vin08t12:57_14": "Tesu desanāya vacībhedasaddabhāvato vacībhedaṁ kātuṁ asakkontassa ca dutiyakaṁ alabhantassa ca na sampajjati,",
  "tika-vin08t12:57_15": "sesā pana cittuppādamattabhāvato vacībhedaṁ kātuṁ asakkontassapi dutiyakaṁ alabhantassapi sampajjanti eva,",
  "tika-vin08t12:57_16": "tasmā gilānādikālesu paccavekkhaṇāpāṭhaṁ paṭhitumasakkontenapi atthaṁ manasi katvā citteneva paccavekkhaṇā kātabbāti.",
  "tika-vin08t12:58_0": "Dātabbaṭṭhena dāyaṁ,",
  "tika-vin08t12:58_1": "taṁ ādiyantīti dāyādā,",
  "tika-vin08t12:58_2": "ananuññātesu sabbena sabbaṁ paribhogābhāvato anuññātesuyeva ca paribhogasabbhāvabhāvato bhikkhūhi paribhuñjitabbapaccayā bhagavato santakā.",
  "tika-vin08t12:58_3": "Dhammadāyādasuttañcettha sādhakanti “dhammadāyādā me,",
  "tika-vin08t12:58_4": "bhikkhave, bhavatha,",
  "tika-vin08t12:58_5": "mā āmisadāyādā,",
  "tika-vin08t12:58_6": "atthi me tumhesu anukampā,",
  "tika-vin08t12:58_7": "kinti me sāvakā dhammadāyādā bhaveyyuṁ,",
  "tika-vin08t12:58_8": "no āmisadāyādā”ti evaṁ pavattaṁ dhammadāyādasuttañca ettha etasmiṁ atthe sādhakaṁ.",
  "tika-vin08t12:58_9": "Avītarāgānaṁ taṇhāvasīkatāya paccayaparibhoge sāmibhāvo natthi,",
  "tika-vin08t12:58_10": "tadabhāvena vītarāgānaṁ tattha sāmibhāvo yathāruci paribhogasabbhāvato.",
  "tika-vin08t12:58_11": "Tathā hi te paṭikūlampi appaṭikūlākārena appaṭikūlampi paṭikūlākārena tadubhayampi vajjetvā ajjhupekkhaṇākārena paccaye paribhuñjanti,",
  "tika-vin08t12:58_12": "dāyakānañca manorathaṁ paripūrenti.",
  "tika-vin08t12:58_13": "Tenāha “te hi taṇhāya dāsabyaṁ atītattā sāmino hutvā paribhuñjantī”ti.",
  "tika-vin08t12:58_14": "Yo panāyaṁ sīlavato puthujjanassa paccavekkhitaparibhogo,",
  "tika-vin08t12:58_15": "so iṇaparibhogassa paccanīkattā ānaṇyaparibhogo nāma hoti.",
  "tika-vin08t12:58_16": "Yathā pana iṇāyiko attano ruciyā icchitaṁ desaṁ gantuṁ na labhati,",
  "tika-vin08t12:58_17": "evaṁ iṇaparibhogayutto lokato nissarituṁ na labhatīti tappaṭipakkhattā sīlavato paccavekkhitaparibhogo ānaṇyaparibhogoti vuccati,",
  "tika-vin08t12:58_18": "tasmā nippariyāyato catuparibhogavinimutto visuṁyevāyaṁ paribhogoti veditabbo,",
  "tika-vin08t12:58_19": "so idha visuṁ na vutto,",
  "tika-vin08t12:58_20": "dāyajjaparibhogeyeva vā saṅgahaṁ gacchatīti.",
  "tika-vin08t12:58_21": "Sīlavāpi hi imāya sikkhāya samannāgatattā sekkhotveva vuccati.",
  "tika-vin08t12:59_0": "Sabbesanti ariyānaṁ puthujjanānañca.",
  "tika-vin08t12:59_1": "Kathaṁ puthujjanānaṁ ime paribhogā sambhavantīti?",
  "tika-vin08t12:59_2": "Upacāravasena.",
  "tika-vin08t12:59_3": "Yo hi puthujjanassapi sallekhapaṭipattiyaṁ ṭhitassa paccayagedhaṁ pahāya tattha anupalittena cittena paribhogo,",
  "tika-vin08t12:59_4": "so sāmiparibhogo viya hoti.",
  "tika-vin08t12:59_5": "Sīlavato pana paccavekkhitaparibhogo dāyajjaparibhogo viya hoti dāyakānaṁ manorathassāvirādhanato.",
  "tika-vin08t12:59_6": "Tena vuttaṁ “dāyajjaparibhogeyeva vā saṅgahaṁ gacchatī”ti.",
  "tika-vin08t12:59_7": "Kalyāṇaputhujjanassa paribhoge vattabbameva natthi tassa sekkhasaṅgahato.",
  "tika-vin08t12:59_8": "Sekkhasutta ñhetassa atthassa sādhakaṁ.",
  "tika-vin08t12:60_0": "Vimativinodaniyaṁ pana “dātabbaṭṭhena dāyaṁ,",
  "tika-vin08t12:60_1": "taṁ ādiyantīti dāyādā.",
  "tika-vin08t12:60_2": "Sattannaṁ sekkhānanti ettha kalyāṇaputhujjanāpi saṅgahitā tesaṁ ānaṇyaparibhogassa dāyajjaparibhoge saṅgahitattāti veditabbaṁ.",
  "tika-vin08t12:60_3": "Dhammadāyādasuttanti “dhammadāyādā me,",
  "tika-vin08t12:60_4": "bhikkhave, bhavatha,",
  "tika-vin08t12:60_5": "mā āmisadāyādā”tiādinā pavattaṁ suttaṁ.",
  "tika-vin08t12:60_6": "Tattha “mā me āmisadāyādāti evaṁ me-saddaṁ ānetvā attho veditabbo.",
  "tika-vin08t12:60_7": "Evañhi yathāvuttatthasādhakaṁ hotī”ti vuttaṁ.",
  "tika-vin08t12:60_8": "Tattha me mama āmisadāyādā catupaccayabhuñjakāti bhagavato sambandhabhūtassa sambandhībhūtā paccayā vuttā,",
  "tika-vin08t12:60_9": "tasmā dāyakehi dinnāpi paccayā bhagavatā anuññātattā bhagavato paccayāyeva hontīti etassa atthassa dhammadāyādasuttaṁ sādhakaṁ hotīti atthoti vuttaṁ.",
  "tika-vin08t12:61_0": "Lajjinā saddhiṁ paribhogo nāma lajjissa santakaṁ gahetvā paribhogo.",
  "tika-vin08t12:61_1": "Alajjinā saddhinti etthāpi eseva nayo.",
  "tika-vin08t12:61_2": "Ādito paṭṭhāya hi alajjī nāma natthīti iminā diṭṭhadiṭṭhesuyeva āsaṅkā na kātabbāti dasseti.",
  "tika-vin08t12:61_3": "Attano bhārabhūtā saddhivihārikādayo.",
  "tika-vin08t12:61_4": "Tepi nivāretabbāti yo passati,",
  "tika-vin08t12:61_5": "tena nivāretabbāti pāṭho.",
  "tika-vin08t12:61_6": "Aṭṭhakathāyaṁ pana “yopi attano bhārabhūtena alajjinā saddhiṁ paribhogaṁ karoti,",
  "tika-vin08t12:61_7": "sopi nivāretabbo”ti pāṭho dissati,",
  "tika-vin08t12:61_8": "tathāpi atthato ubhayathāpi yujjati.",
  "tika-vin08t12:61_9": "Attano saddhivihārikādayopi alajjibhāvato nivāretabbā.",
  "tika-vin08t12:61_10": "Alajjīhi saddhivihārikādīhi ekasambhogaṁ karontā aññepi nivāretabbāva.",
  "tika-vin08t12:61_11": "Sace naoramati,",
  "tika-vin08t12:61_12": "ayampi alajjīyeva hotīti ettha evaṁ nivārito so puggalo alajjinā saddhiṁ paribhogato oramati viramati,",
  "tika-vin08t12:61_13": "iccetaṁ kusalaṁ.",
  "tika-vin08t12:61_14": "No ce oramati,",
  "tika-vin08t12:61_15": "ayampi alajjīyeva hoti,",
  "tika-vin08t12:61_16": "tena saddhiṁ paribhogaṁ karonto sopi alajjīyeva hotīti attho.",
  "tika-vin08t12:61_17": "Tena vuttaṁ “evaṁ eko alajjī alajjisatampi karotī”ti.",
  "tika-vin08t12:61_18": "Adhammiyoti anesanādīhi uppanno.",
  "tika-vin08t12:61_19": "Dhammiyoti bhikkhācariyādīhi uppanno.",
  "tika-vin08t12:61_20": "Saṅghasseva detīti bhattaṁ aggahetvā attanā laddhasalākaṁyeva deti.",
  "tika-vin08t12:62_0": "Vimativinodaniyaṁ pana “lajjinā saddhiṁ paribhogoti dhammāmisavasena missībhāvo.",
  "tika-vin08t12:62_1": "Alajjinā saddhinti etthāpi eseva nayo.",
  "tika-vin08t12:62_2": "Ādito paṭṭhāya hi alajjī nāma natthīti iminā diṭṭhadiṭṭhesu āsaṅkā nāma na kātabbā,",
  "tika-vin08t12:62_3": "diṭṭhasutādikāraṇe sati eva kātabbāti dasseti.",
  "tika-vin08t12:62_4": "Attano bhārabhūtā saddhivihārikādayo.",
  "tika-vin08t12:62_5": "Sace na oramatīti agatigamanavasena dhammāmisaparibhogato na oramati.",
  "tika-vin08t12:62_6": "Āpatti nāma natthīti idaṁ alajjīnaṁ dhammenuppannapaccayaṁ dhammakammañca sandhāya vuttaṁ.",
  "tika-vin08t12:62_7": "Tesampi hi kuladūsanādisamuppannaṁ paccayaṁ paribhuñjantānaṁ vaggakammādīni karontānañca āpatti eva.",
  "tika-vin08t12:62_8": "‘Dhammiyādhammiyaparibhogo paccayavaseneva veditabbo’ti vuttattā heṭṭhā lajjiparibhogālajjiparibhogā",
  "tika-vin08t12:62_9": "paccayavasena ekakammādivasena ca vuttā evāti veditabbaṁ.",
  "tika-vin08t12:62_10": "Teneva duṭṭhadosasikkhāpadaṭṭhakathāyaṁ codakacuditakabhāve ṭhitā dve alajjino dhammaparibhogampi sandhāya",
  "tika-vin08t12:62_11": "‘ekasambhogaparibhogā hutvā jīvathā’ti vuttā tesaṁ aññamaññaṁ dhammāmisāparibhoge virodhābhāvā.",
  "tika-vin08t12:62_12": "Lajjīnameva hi alajjinā saha tadubhayaparibhogo na vaṭṭatī”ti vuttaṁ.",
  "tika-vin08t12:63_0": "Sacepana lajjī alajjiṁ paggaṇhāti…pe…",
  "tika-vin08t12:63_1": "antaradhāpetīti ettha kevalaṁ paggaṇhitukāmatāya evaṁ kātuṁ na vaṭṭati,",
  "tika-vin08t12:63_2": "dhammassa pana sāsanassa sotūnañca anuggahatthāya vaṭṭatīti veditabbaṁ.",
  "tika-vin08t12:63_3": "Purimanayena “so āpattiyā kāretabbo”ti vuttattā imassa āpattiyevāti vadanti.",
  "tika-vin08t12:63_4": "Uddesaggahaṇādinā dhammassa paribhogo dhammaparibhogo.",
  "tika-vin08t12:63_5": "Dhammānuggahena gaṇhantassa āpattiyā abhāvepi thero tassa alajjibhāvaṁyeva sandhāya “pāpo kirāya”ntiādimāha.",
  "tika-vin08t12:63_6": "Tassa pana santiketi mahārakkhitattherassa santike.",
  "tika-vin08t12:64_0": "Vimativinodaniyaṁ pana imasmiṁ ṭhāne vitthārato vinicchitaṁ. Kathaṁ?",
  "tika-vin08t12:64_1": "Dhammaparibhogoti “ekakammaṁ ekuddeso”tiādinā vuttasaṁvāso ceva nissayaggahaṇādiko sabbo nirāmisaparibhogo ca veditabbo.",
  "tika-vin08t12:64_2": "“Na so āpattiyā kāretabbo”ti vuttattā lajjino alajjipaggahe āpattīti veditabbaṁ.",
  "tika-vin08t12:64_3": "Itaropīti lajjīpi.",
  "tika-vin08t12:64_4": "Tassāpi attānaṁ paggaṇhantassa alajjino,",
  "tika-vin08t12:64_5": "iminā ca lajjino vaṇṇabhaṇanādilābhaṁ paṭicca āmisagarukatāya vā gehassitapemena vā taṁ alajjiṁ paggaṇhanto",
  "tika-vin08t12:64_6": "lajjī sāsanaṁ antaradhāpeti nāmāti dasseti.",
  "tika-vin08t12:64_7": "Evaṁ gahaṭṭhādīsu upatthambhito alajjī balaṁ labhitvā pesale abhibhavitvā na cirasseva sāsanaṁ uddhammaṁ ubbinayaṁ karotīti.",
  "tika-vin08t12:65_0": "Dhammaparibhogopi tattha vaṭṭatīti iminā āmisaparibhogato dhammaparibhogova garuko,",
  "tika-vin08t12:65_1": "tasmā ativiya alajjīvivekena kātabboti dasseti.",
  "tika-vin08t12:65_2": "“Dhammānuggahena uggaṇhituṁ vaṭṭatī”ti vuttattā alajjussannatāyasāsane osakkante,",
  "tika-vin08t12:65_3": "lajjīsu ca appahontesu alajjiṁ pakatattaṁ gaṇapūrakaṁ gahetvā upasampadādikaraṇena ceva keci alajjino",
  "tika-vin08t12:65_4": "dhammāmisaparibhogena saṅgahetvā sesālajjigaṇassa niggahena ca sāsanaṁ paggaṇhitumpi vaṭṭati eva.",
  "tika-vin08t12:66_0": "Keci pana “koṭiyaṁ ṭhito ganthoti vuttattā ganthapariyāpuṇanameva dhammaparibhogo,",
  "tika-vin08t12:66_1": "na ekakammādi,",
  "tika-vin08t12:66_2": "tasmā alajjīhi saddhiṁ uposathādikaṁ kammaṁ kātuṁ vaṭṭati,",
  "tika-vin08t12:66_3": "āpatti natthī”ti vadanti,",
  "tika-vin08t12:66_4": "taṁ na yuttaṁ,",
  "tika-vin08t12:66_5": "ekakammādīsu bahūsu dhammaparibhogesu alajjināpi saddhiṁ kattabbāvatthāyattaṁ dhammaparibhogaṁ dassetuṁ",
  "tika-vin08t12:66_6": "idha nidassanavasena ganthasseva samuddhaṭattā.",
  "tika-vin08t12:66_7": "Na hi ekakammādiko vidhi dhammaparibhogo na hotīti sakkā vattuṁ anāmisattā dhammāmisesu apariyāpannassa ca kassaci abhāvā.",
  "tika-vin08t12:66_8": "Teneva aṭṭhasāliniyaṁ dhammapaṭisanthārakathāyaṁ “kammaṭṭhānaṁ kathetabbaṁ,",
  "tika-vin08t12:66_9": "dhammo vācetabbo…pe…",
  "tika-vin08t12:66_10": "abbhānavuṭṭhānamānattaparivāsā dātabbā,",
  "tika-vin08t12:66_11": "pabbajjāraho pabbājetabbo,",
  "tika-vin08t12:66_12": "upasampadāraho upasampādetabbo…pe…",
  "tika-vin08t12:66_13": "ayaṁ dhammapaṭisanthāro nāmā”ti evaṁ saṅghakammādipi dhammakoṭṭhāse dassitaṁ.",
  "tika-vin08t12:66_14": "Tesu pana dhammakoṭṭhāsesu yaṁ gaṇapūrakādivasena alajjino apekkhitvā uposathādi vā tesaṁ santikā dhammuggahaṇanissayaggahaṇādi vā karīyati,",
  "tika-vin08t12:66_15": "taṁ dhammo ceva paribhogo cāti dhammaparibhogoti vuccati,",
  "tika-vin08t12:66_16": "etaṁ tathārūpapaccayaṁ vinā kātuṁ na vaṭṭati,",
  "tika-vin08t12:66_17": "karontassa alajjiparibhogo ca hoti dukkaṭañca.",
  "tika-vin08t12:66_18": "Yaṁ pana alajjisataṁ anapekkhitvā tajjanīyādiniggahakammaṁ vā parivāsādiupakārakammaṁ vā uggahaparipucchādānādi vā karīyati,",
  "tika-vin08t12:66_19": "taṁ dhammo eva,",
  "tika-vin08t12:66_20": "no paribhogo,",
  "tika-vin08t12:66_21": "etaṁ anurūpānaṁ kātuṁ vaṭṭati,",
  "tika-vin08t12:66_22": "āmisadāne viya āpatti natthi.",
  "tika-vin08t12:66_23": "Nissayadānampi terasasammutidānādi ca vattapaṭipattisādiyanādiparibhogassapi hetuttā na vaṭṭati.",
  "tika-vin08t12:67_0": "Yo pana mahāalajjī uddhammaṁ ubbinayaṁ satthusāsanaṁ karoti,",
  "tika-vin08t12:67_1": "tassa saddhivihārikādīnaṁ upasampadādi upakārakammampi uggahaparipucchādānādi ca kātuṁ na vaṭṭati,",
  "tika-vin08t12:67_2": "āpatti eva hoti,",
  "tika-vin08t12:67_3": "niggahakammameva kātabbaṁ.",
  "tika-vin08t12:67_4": "Teneva alajjipaggahopi paṭikkhitto.",
  "tika-vin08t12:67_5": "Dhammāmisaparibhogavivajjanenapi hi dummaṅkūnaṁ puggalānaṁ niggahova adhippeto,",
  "tika-vin08t12:67_6": "so ca pesalānaṁ phāsuvihārasaddhammaṭṭhitivinayānuggahādiatthāya etadatthattā sikkhāpadapaññattiyā,",
  "tika-vin08t12:67_7": "tasmā yaṁ yaṁ dummaṅkūnaṁ upatthambhāya,",
  "tika-vin08t12:67_8": "pesalānaṁ aphāsuvihārāya,",
  "tika-vin08t12:67_9": "saddhammaparihānādiatthāya hoti,",
  "tika-vin08t12:67_10": "taṁ sabbampi paribhogo vā hotu aparibhogo vā kātuṁ na vaṭṭati,",
  "tika-vin08t12:67_11": "evaṁ karontā sāsanaṁ antaradhāpenti,",
  "tika-vin08t12:67_12": "āpattiñca āpajjanti,",
  "tika-vin08t12:67_13": "dhammāmisaparibhogesu cettha alajjīhi ekakammādidhammaparibhogo eva pesalānaṁ aphāsuvihārāya saddhammaparihānādiatthāya hoti,",
  "tika-vin08t12:67_14": "na tathā āmisaparibhogo.",
  "tika-vin08t12:67_15": "Na hi alajjīnaṁ paccayaparibhogamattena pesalānaṁ aphāsuvihārādi hoti,",
  "tika-vin08t12:67_16": "yathāvuttadhammaparibhogena pana hoti.",
  "tika-vin08t12:67_17": "Tapparivajjanena ca phāsuvihārādayo.",
  "tika-vin08t12:67_18": "Tathā hi katasikkhāpadavītikkamā alajjipuggalā uposathādīsu paviṭṭhā “tumhe kāyadvāre ceva vacīdvāre",
  "tika-vin08t12:67_19": "ca vītikkamaṁ karothā”tiādinā bhikkhūhi vattabbā honti.",
  "tika-vin08t12:67_20": "Yathā vinayañca atiṭṭhantā saṅghato bahikaraṇādivasena suṭṭhu niggahetabbā,",
  "tika-vin08t12:67_21": "tathā akatvā tehi saha saṁvasantāpi alajjinova honti “ekopi alajjī alajjisatampi karotī”tiādivacanato.",
  "tika-vin08t12:67_22": "Yadi hi te evaṁ aniggahitā siyuṁ,",
  "tika-vin08t12:67_23": "saṅghe kalahādiṁ vaḍḍhetvā uposathādisāmaggikammapaṭibāhanādinā pesalānaṁ aphāsuṁ katvā kamena te devadattavajjiputtakādayo",
  "tika-vin08t12:67_24": "viya parisaṁ vaḍḍhetvā attano vippaṭipattiṁ dhammato vinayato dīpentā saṅghabhedādimpi katvā na cirasseva",
  "tika-vin08t12:67_25": "sāsanaṁ antaradhāpeyyuṁ.",
  "tika-vin08t12:67_26": "Tesu pana saṅghato bahikaraṇādivasena niggahitesu sabbopi ayaṁ upaddavo na hoti.",
  "tika-vin08t12:67_27": "Vuttañhi “dussīlapuggale nissāya uposatho na tiṭṭhati,",
  "tika-vin08t12:67_28": "pavāraṇā na tiṭṭhati,",
  "tika-vin08t12:67_29": "saṅghakammāni na pavattanti,",
  "tika-vin08t12:67_30": "sāmaggī na hoti…pe…",
  "tika-vin08t12:67_31": "dussīlesu pana niggahitesu sabbopi ayaṁ upaddavo na hoti,",
  "tika-vin08t12:67_32": "tato pesalā bhikkhū phāsu viharantī”ti,",
  "tika-vin08t12:67_33": "tasmā ekakammādidhammaparibhogova āmisaparibhogatopi ativiya alajjīvivekena kātabbo,",
  "tika-vin08t12:67_34": "āpattikaro ca saddhammaparihānihetuttāti veditabbaṁ.",
  "tika-vin08t12:68_0": "Apica “uposatho na tiṭṭhati,",
  "tika-vin08t12:68_1": "pavāraṇā na tiṭṭhati,",
  "tika-vin08t12:68_2": "saṅghakammāni na pavattantī”ti evaṁ alajjīhi saddhiṁ saṅghakammākaraṇassa aṭṭhakathāyaṁ pakāsitattāpi cetaṁ sijjhati.",
  "tika-vin08t12:68_3": "Tathā parivattaliṅgassa bhikkhuno bhikkhunupassayaṁ gacchantassa paṭipattikathāyaṁ “ārādhikā ca honti saṅgāhikā lajjiniyo,",
  "tika-vin08t12:68_4": "tā kopetvā aññattha na gantabbaṁ.",
  "tika-vin08t12:68_5": "Gacchati ce,",
  "tika-vin08t12:68_6": "gāmantaranadīpārarattivippavāsagaṇamhā ohīyanāpattīhi na muccati…pe…",
  "tika-vin08t12:68_7": "alajjiniyo honti,",
  "tika-vin08t12:68_8": "saṅgahaṁ pana karonti,",
  "tika-vin08t12:68_9": "tāpi pariccajitvā aññattha gantuṁ labhatī”ti evaṁ alajjinīsu dutiyikāgahaṇādīsu saṁvāsāpattiparihārāya",
  "tika-vin08t12:68_10": "nadīpārāgamanādigarukāpattiṭṭhānānaṁ anuññātattā tatopi alajjisaṁvāsāpatti eva saddhammaparihāniyā hetubhūto",
  "tika-vin08t12:68_11": "garukatarāti viññāyati.",
  "tika-vin08t12:68_12": "Na hi lahukāpattiṭṭhānaṁ vā anāpattiṭṭhānaṁ vā pariharituṁ garukāpattiṭṭhānavītikkamaṁ ācariyā anujānanti.",
  "tika-vin08t12:68_13": "Tathā asaṁvāsapadassa aṭṭhakathāyaṁ “sabbehipi lajjipuggalehi samaṁ sikkhitabbabhāvato samasikkhātā nāma.",
  "tika-vin08t12:68_14": "Ettha yasmā sabbepi lajjino etesu kammādīsu saha vasanti,",
  "tika-vin08t12:68_15": "na ekopi tato bahiddhā sandissati,",
  "tika-vin08t12:68_16": "tasmā tāni sabbānipi gahetvā eso saṁvāso nāmā”ti evaṁ lajjīheva ekakammādisaṁvāso vaṭṭatīti pakāsito.",
  "tika-vin08t12:69_0": "Yadi evaṁ kasmā asaṁvāsikesu alajjī na gahitoti?",
  "tika-vin08t12:69_1": "Nāyaṁ virodho,",
  "tika-vin08t12:69_2": "ye gaṇapūrake katvā kataṁ kammaṁ kuppati,",
  "tika-vin08t12:69_3": "tesaṁ pārājikādiapakatattānaññeva asaṁvāsikattena gahitattā.",
  "tika-vin08t12:69_4": "Alajjino pana pakatattabhūtāpi santi,",
  "tika-vin08t12:69_5": "te ce gaṇapūrakā hutvā kammaṁ sādhenti,",
  "tika-vin08t12:69_6": "kevalaṁ katvā agatigamanena karontānaṁ āpattikarā honti sabhāgāpattiāpannā viya aññamaññaṁ.",
  "tika-vin08t12:69_7": "Yasmā alajjitañca lajjitañca puthujjanānaṁ cittakkhaṇapaṭibaddhaṁ,",
  "tika-vin08t12:69_8": "na sabbakālikaṁ.",
  "tika-vin08t12:69_9": "Sañcicca hi vītikkamacitte uppanne alajjino “na puna īdisaṁ karissāmī”ti cittena lajjino honti.",
  "tika-vin08t12:70_0": "Tesu ca ye pesalehi ovadiyamānāpi na oramanti,",
  "tika-vin08t12:70_1": "punappunaṁ karonti,",
  "tika-vin08t12:70_2": "te eva asaṁvasitabbā,",
  "tika-vin08t12:70_3": "na itare lajjidhamme okkantattā,",
  "tika-vin08t12:70_4": "tasmāpi alajjino asaṁvāsikesu agaṇetvā tapparivajjanatthaṁ sodhetvāva uposathādikaraṇaṁ anaññātaṁ.",
  "tika-vin08t12:70_5": "Tathā hi “pārisuddhiṁ āyasmanto ārocetha,",
  "tika-vin08t12:70_6": "pātimokkhaṁ uddisissāmī”tiādinā aparisuddhāya parisāya uposathakaraṇassa ayuttatā pakāsitā,",
  "tika-vin08t12:70_7": "“yassa siyā āpatti,",
  "tika-vin08t12:70_8": "so āvikareyya…pe…",
  "tika-vin08t12:70_9": "phāsu hotī”ti evaṁ alajjimpi lajjidhamme patiṭṭhāpetvā uposathakaraṇappakāro ca vutto,",
  "tika-vin08t12:70_10": "“kaccittha parisuddhā…pe…",
  "tika-vin08t12:70_11": "parisuddhetthāyasmanto”ti ca pārisuddhiuposathe “parisuddho ahaṁ, bhante,",
  "tika-vin08t12:70_12": "parisuddhoti maṁ dhārethā”ti ca evaṁ uposathaṁ karontānaṁ parisuddhatā ca pakāsitā,",
  "tika-vin08t12:70_13": "vacanamattena anoramantānañca uposathapavāraṇaṭṭhapanavidhi ca vutto,",
  "tika-vin08t12:70_14": "sabbathā lajjidhammaṁ anokkamantehi saṁvāsassa ayuttatāya nissayadānaggahaṇapaṭikkhepo,",
  "tika-vin08t12:70_15": "tajjanīyādiniggahakammakaraṇaukkhepanīyakammakaraṇena sānuvattakaparisassa alajjissa asaṁvāsikattapāpanavidhi ca vutto,",
  "tika-vin08t12:70_16": "tasmā yathāvuttehi suttantanayehi,",
  "tika-vin08t12:70_17": "aṭṭhakathāvacanehi ca pakatattehipi apakatattehipi sabbehi alajjīhi ekakammādisaṁvāso na vaṭṭati,",
  "tika-vin08t12:70_18": "karontānaṁ āpatti eva dummaṅkūnaṁ puggalānaṁ niggahatthāyeva sabbasikkhāpadānaṁ paññattattāti niṭṭhamettha gantabbaṁ.",
  "tika-vin08t12:70_19": "Teneva dutiyasaṅgītiyaṁ pakatattāpi alajjino vajjiputtakā yasattherādīhi mahantena vāyāmena saṅghato viyojitā.",
  "tika-vin08t12:70_20": "Na hi tesu pārājikādiasaṁvāsikāpatti atthi,",
  "tika-vin08t12:70_21": "tehi dīpitānaṁ dasannaṁ vatthūnaṁ lahukāpattivisayattāti vuttaṁ.",
  "tika-vin08t12:71_0": "Tassa santiketi mahārakkhitattherassa santike.",
  "tika-vin08t12:72_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t12:73_0": "Rūpiyādipaṭiggahaṇavinicchayakathālaṅkāro nāma",
  "tika-vin08t12:74_0": "Dvādasamo paricchedo."
}