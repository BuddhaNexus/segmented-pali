{
  "mn102:0.1_0": "Majjhima Nikāya 102 ",
  "mn102:0.2_0": "Pañcattayasutta ",
  "mn102:1.1_0": "Evaṁ me sutaṁ—",
  "mn102:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn102:1.3_0": "Tatra kho bhagavā bhikkhū āmantesi: ",
  "mn102:1.4_0": "“bhikkhavo”ti. ",
  "mn102:1.5_0": "“Bhadante”ti te bhikkhū bhagavato paccassosuṁ. ",
  "mn102:1.6_0": "Bhagavā etadavoca: ",
  "mn102:2.1_0": "“santi,",
  "mn102:2.1_1": "bhikkhave,",
  "mn102:2.1_2": "eke samaṇabrāhmaṇā aparantakappikā aparantānudiṭṭhino aparantaṁ ārabbha anekavihitāni adhivuttipadāni abhivadanti.",
  "mn102:2.2_0": "‘Saññī attā hoti arogo paraṁ maraṇā’ti—",
  "mn102:2.3_0": "ittheke abhivadanti; ",
  "mn102:2.4_0": "‘asaññī attā hoti arogo paraṁ maraṇā’ti—",
  "mn102:2.5_0": "ittheke abhivadanti; ",
  "mn102:2.6_0": "‘nevasaññīnāsaññī attā hoti arogo paraṁ maraṇā’ti—",
  "mn102:2.7_0": "ittheke abhivadanti; ",
  "mn102:2.8_0": "sato vā pana sattassa ucchedaṁ vināsaṁ vibhavaṁ paññapenti,",
  "mn102:2.8_1": "diṭṭhadhammanibbānaṁ vā paneke abhivadanti.",
  "mn102:2.9_0": "Iti santaṁ vā attānaṁ paññapenti arogaṁ paraṁ maraṇā,",
  "mn102:2.9_1": "sato vā pana sattassa ucchedaṁ vināsaṁ vibhavaṁ paññapenti,",
  "mn102:2.9_2": "diṭṭhadhammanibbānaṁ vā paneke abhivadanti.",
  "mn102:2.10_0": "Iti imāni pañca hutvā tīṇi honti, tīṇi hutvā pañca honti—",
  "mn102:2.11_0": "ayamuddeso pañcattayassa. ",
  "mn102:3.1_0": "Tatra,",
  "mn102:3.1_1": "bhikkhave,",
  "mn102:3.1_2": "ye te samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:3.1_3": "rūpiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:3.1_4": "arūpiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:3.1_5": "rūpiñca arūpiñca vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:3.1_6": "nevarūpiṁ nārūpiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:3.1_7": "ekattasaññiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:3.1_8": "nānattasaññiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:3.1_9": "parittasaññiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:3.1_10": "appamāṇasaññiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:3.1_11": "etaṁ vā panekesaṁ upātivattataṁ viññāṇakasiṇameke abhivadanti appamāṇaṁ āneñjaṁ.",
  "mn102:4.1_0": "Tayidaṁ, bhikkhave, tathāgato abhijānāti. ",
  "mn102:4.2_0": "Ye kho te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:4.2_1": "rūpiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:4.2_2": "arūpiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:4.2_3": "rūpiñca arūpiñca vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:4.2_4": "nevarūpiṁ nārūpiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:4.2_5": "ekattasaññiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:4.2_6": "nānattasaññiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:4.2_7": "parittasaññiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:4.2_8": "appamāṇasaññiṁ vā te bhonto samaṇabrāhmaṇā saññiṁ attānaṁ paññapenti arogaṁ paraṁ maraṇā,",
  "mn102:4.2_9": "yā vā panetāsaṁ saññānaṁ parisuddhā paramā aggā anuttariyā akkhāyati—",
  "mn102:4.3_0": "yadi rūpasaññānaṁ yadi arūpasaññānaṁ yadi ekattasaññānaṁ yadi nānattasaññānaṁ. ",
  "mn102:4.4_0": "‘Natthi kiñcī’ti ākiñcaññāyatanameke abhivadanti appamāṇaṁ āneñjaṁ. ",
  "mn102:4.5_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:4.6_0": "iti viditvā tassa nissaraṇadassāvī tathāgato tadupātivatto. ",
  "mn102:5.1_0": "Tatra,",
  "mn102:5.1_1": "bhikkhave,",
  "mn102:5.1_2": "ye te samaṇabrāhmaṇā asaññiṁ attānaṁ paññapenti arogaṁ paraṁ maraṇā,",
  "mn102:5.1_3": "rūpiṁ vā te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā,",
  "mn102:5.1_4": "arūpiṁ vā te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā,",
  "mn102:5.1_5": "rūpiñca arūpiñca vā te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā,",
  "mn102:5.1_6": "nevarūpiṁ nārūpiṁ vā te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā.",
  "mn102:6.1_0": "Tatra,",
  "mn102:6.1_1": "bhikkhave,",
  "mn102:6.1_2": "ye te samaṇabrāhmaṇā saññiṁ attānaṁ paññapenti arogaṁ paraṁ maraṇā tesamete paṭikkosanti.",
  "mn102:6.2_0": "Taṁ kissa hetu? ",
  "mn102:6.3_0": "Saññā rogo saññā gaṇḍo saññā sallaṁ, etaṁ santaṁ etaṁ paṇītaṁ yadidaṁ: ‘asaññan’ti. ",
  "mn102:7.1_0": "Tayidaṁ, bhikkhave, tathāgato abhijānāti ",
  "mn102:7.2_0": "ye kho te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā,",
  "mn102:7.2_1": "rūpiṁ vā te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā,",
  "mn102:7.2_2": "arūpiṁ vā te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā,",
  "mn102:7.2_3": "rūpiñca arūpiñca vā te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā,",
  "mn102:7.2_4": "nevarūpiṁ nārūpiṁ vā te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā.",
  "mn102:7.3_0": "Yo hi koci, bhikkhave, samaṇo vā brāhmaṇo vā evaṁ vadeyya: ",
  "mn102:7.4_0": "‘ahamaññatra rūpā,",
  "mn102:7.4_1": "aññatra vedanāya,",
  "mn102:7.4_2": "aññatra saññāya,",
  "mn102:7.4_3": "aññatra saṅkhārehi,",
  "mn102:7.4_4": "viññāṇassa āgatiṁ vā gatiṁ vā cutiṁ vā upapattiṁ vā vuddhiṁ vā virūḷhiṁ vā vepullaṁ vā paññapessāmī’ti—",
  "mn102:7.5_0": "netaṁ ṭhānaṁ vijjati. ",
  "mn102:7.6_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:7.7_0": "iti viditvā tassa nissaraṇadassāvī tathāgato tadupātivatto. ",
  "mn102:8.1_0": "Tatra,",
  "mn102:8.1_1": "bhikkhave,",
  "mn102:8.1_2": "ye te samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā,",
  "mn102:8.1_3": "rūpiṁ vā te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā,",
  "mn102:8.1_4": "arūpiṁ vā te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā,",
  "mn102:8.1_5": "rūpiñca arūpiñca vā te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā,",
  "mn102:8.1_6": "nevarūpiṁ nārūpiṁ vā te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā.",
  "mn102:9.1_0": "Tatra,",
  "mn102:9.1_1": "bhikkhave,",
  "mn102:9.1_2": "ye te samaṇabrāhmaṇā saññiṁ attānaṁ paññapenti arogaṁ paraṁ maraṇā tesamete paṭikkosanti,",
  "mn102:9.1_3": "yepi te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā tesamete paṭikkosanti.",
  "mn102:9.2_0": "Taṁ kissa hetu? ",
  "mn102:9.3_0": "Saññā rogo saññā gaṇḍo saññā sallaṁ, asaññā sammoho, etaṁ santaṁ etaṁ paṇītaṁ yadidaṁ: ",
  "mn102:9.4_0": "‘nevasaññānāsaññan’ti. ",
  "mn102:10.1_0": "Tayidaṁ, bhikkhave, tathāgato abhijānāti. ",
  "mn102:10.2_0": "Ye kho te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā,",
  "mn102:10.2_1": "rūpiṁ vā te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā,",
  "mn102:10.2_2": "arūpiṁ vā te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā,",
  "mn102:10.2_3": "rūpiñca arūpiñca vā te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā,",
  "mn102:10.2_4": "nevarūpiṁ nārūpiṁ vā te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā.",
  "mn102:10.3_0": "Ye hi keci,",
  "mn102:10.3_1": "bhikkhave,",
  "mn102:10.3_2": "samaṇā vā brāhmaṇā vā diṭṭhasutamutaviññātabbasaṅkhāramattena etassa āyatanassa upasampadaṁ paññapenti,",
  "mn102:10.3_3": "byasanañhetaṁ,",
  "mn102:10.3_4": "bhikkhave,",
  "mn102:10.3_5": "akkhāyati etassa āyatanassa upasampadāya.",
  "mn102:10.4_0": "Na hetaṁ, bhikkhave, āyatanaṁ saṅkhārasamāpattipattabbamakkhāyati; ",
  "mn102:10.5_0": "saṅkhārāvasesasamāpattipattabbametaṁ, bhikkhave, āyatanamakkhāyati. ",
  "mn102:10.6_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:10.7_0": "iti viditvā tassa nissaraṇadassāvī tathāgato tadupātivatto. ",
  "mn102:11.1_0": "Tatra,",
  "mn102:11.1_1": "bhikkhave,",
  "mn102:11.1_2": "ye te samaṇabrāhmaṇā sato sattassa ucchedaṁ vināsaṁ vibhavaṁ paññapenti, tatra,",
  "mn102:11.1_3": "bhikkhave,",
  "mn102:11.1_4": "ye te samaṇabrāhmaṇā saññiṁ attānaṁ paññapenti arogaṁ paraṁ maraṇā tesamete paṭikkosanti,",
  "mn102:11.1_5": "yepi te bhonto samaṇabrāhmaṇā asaññiṁ attānaṁ paññapenti arogaṁ paraṁ maraṇā tesamete paṭikkosanti,",
  "mn102:11.1_6": "yepi te bhonto samaṇabrāhmaṇā nevasaññīnāsaññiṁ attānaṁ paññapenti arogaṁ paraṁ maraṇā tesamete paṭikkosanti.",
  "mn102:11.2_0": "Taṁ kissa hetu? ",
  "mn102:11.3_0": "Sabbepime bhonto samaṇabrāhmaṇā uddhaṁ saraṁ āsattiṁyeva abhivadanti: ",
  "mn102:11.4_0": "‘iti pecca bhavissāma, iti pecca bhavissāmā’ti. ",
  "mn102:12.1_0": "Seyyathāpi nāma vāṇijassa vāṇijjāya gacchato evaṁ hoti: ",
  "mn102:12.2_0": "‘ito me idaṁ bhavissati, iminā idaṁ lacchāmī’ti; ",
  "mn102:12.3_0": "evamevime bhonto samaṇabrāhmaṇā vāṇijūpamā maññe paṭibhanti: ",
  "mn102:12.4_0": "‘iti pecca bhavissāma, iti pecca bhavissāmā’ti. ",
  "mn102:12.5_0": "Tayidaṁ, bhikkhave, tathāgato abhijānāti. ",
  "mn102:12.6_0": "Ye kho te bhonto samaṇabrāhmaṇā sato sattassa ucchedaṁ vināsaṁ vibhavaṁ paññapenti te sakkāyabhayā sakkāyaparijegucchā",
  "mn102:12.6_1": "sakkāyaññeva anuparidhāvanti anuparivattanti.",
  "mn102:12.7_0": "Seyyathāpi nāma sā gaddulabaddho daḷhe thambhe vā khile vā upanibaddho,",
  "mn102:12.7_1": "tameva thambhaṁ vā khilaṁ vā anuparidhāvati anuparivattati;",
  "mn102:12.8_0": "evamevime bhonto samaṇabrāhmaṇā sakkāyabhayā sakkāyaparijegucchā sakkāyaññeva anuparidhāvanti anuparivattanti. ",
  "mn102:12.9_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:12.10_0": "iti viditvā tassa nissaraṇadassāvī tathāgato tadupātivatto. ",
  "mn102:13.1_0": "Ye hi keci,",
  "mn102:13.1_1": "bhikkhave,",
  "mn102:13.1_2": "samaṇā vā brāhmaṇā vā aparantakappikā aparantānudiṭṭhino aparantaṁ ārabbha anekavihitāni adhivuttipadāni abhivadanti,",
  "mn102:13.1_3": "sabbe te imāneva pañcāyatanāni abhivadanti etesaṁ vā aññataraṁ.",
  "mn102:14.1_0": "Santi,",
  "mn102:14.1_1": "bhikkhave,",
  "mn102:14.1_2": "eke samaṇabrāhmaṇā pubbantakappikā pubbantānudiṭṭhino pubbantaṁ ārabbha anekavihitāni adhivuttipadāni abhivadanti.",
  "mn102:14.2_0": "‘Sassato attā ca loko ca, idameva saccaṁ moghamaññan’ti—",
  "mn102:14.3_0": "ittheke abhivadanti, ‘asassato attā ca loko ca, idameva saccaṁ moghamaññan’ti—",
  "mn102:14.4_0": "ittheke abhivadanti, ‘sassato ca asassato ca attā ca loko ca, idameva saccaṁ moghamaññan’ti—",
  "mn102:14.5_0": "ittheke abhivadanti, ‘nevasassato nāsassato attā ca loko ca, idameva saccaṁ moghamaññan’ti—",
  "mn102:14.6_0": "ittheke abhivadanti, ‘antavā attā ca loko ca, idameva saccaṁ moghamaññan’ti—",
  "mn102:14.7_0": "ittheke abhivadanti, ‘anantavā attā ca loko ca, idameva saccaṁ moghamaññan’ti—",
  "mn102:14.8_0": "ittheke abhivadanti, ‘antavā ca anantavā ca attā ca loko ca, idameva saccaṁ moghamaññan’ti—",
  "mn102:14.9_0": "ittheke abhivadanti, ‘nevantavā nānantavā attā ca loko ca, idameva saccaṁ moghamaññan’ti—",
  "mn102:14.10_0": "ittheke abhivadanti, ‘ekattasaññī attā ca loko ca, idameva saccaṁ moghamaññan’ti—",
  "mn102:14.11_0": "ittheke abhivadanti, ‘nānattasaññī attā ca loko ca, idameva saccaṁ moghamaññan’ti—",
  "mn102:14.12_0": "ittheke abhivadanti, ‘parittasaññī attā ca loko ca, idameva saccaṁ moghamaññan’ti—",
  "mn102:14.13_0": "ittheke abhivadanti, ‘appamāṇasaññī attā ca loko ca, idameva saccaṁ moghamaññan’ti—",
  "mn102:14.14_0": "ittheke abhivadanti, ‘ekantasukhī attā ca loko ca, idameva saccaṁ moghamaññan’ti—",
  "mn102:14.15_0": "ittheke abhivadanti, ‘ekantadukkhī attā ca loko ca, idameva saccaṁ moghamaññan’ti—",
  "mn102:14.16_0": "ittheke abhivadanti, ‘sukhadukkhī attā ca loko ca, idameva saccaṁ moghamaññan’ti—",
  "mn102:14.17_0": "ittheke abhivadanti, ‘adukkhamasukhī attā ca loko ca, idameva saccaṁ moghamaññan’ti—",
  "mn102:14.18_0": "ittheke abhivadanti. ",
  "mn102:15.1_0": "Tatra, bhikkhave, ye te samaṇabrāhmaṇā evaṁvādino evaṁdiṭṭhino: ",
  "mn102:15.2_0": "‘sassato attā ca loko ca,",
  "mn102:15.2_1": "idameva saccaṁ moghamaññan’ti,",
  "mn102:15.2_2": "tesaṁ vata aññatreva saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā",
  "mn102:15.2_3": "paccattaṁyeva ñāṇaṁ bhavissati parisuddhaṁ pariyodātanti—netaṁ ṭhānaṁ vijjati.",
  "mn102:15.3_0": "Paccattaṁ kho pana,",
  "mn102:15.3_1": "bhikkhave,",
  "mn102:15.3_2": "ñāṇe asati parisuddhe pariyodāte yadapi te bhonto samaṇabrāhmaṇā tattha ñāṇabhāgamattameva pariyodapenti",
  "mn102:15.3_3": "tadapi tesaṁ bhavataṁ samaṇabrāhmaṇānaṁ upādānamakkhāyati.",
  "mn102:15.4_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:15.5_0": "iti viditvā tassa nissaraṇadassāvī tathāgato tadupātivatto. ",
  "mn102:16.1_0": "Tatra, bhikkhave, ye te samaṇabrāhmaṇā evaṁvādino evaṁdiṭṭhino: ",
  "mn102:16.2_0": "‘asassato attā ca loko ca, idameva saccaṁ moghamaññan’ti …pe… ",
  "mn102:16.3_0": "sassato ca asassato ca attā ca loko ca … ",
  "mn102:16.4_0": "nevasassato nāsassato attā ca loko ca … ",
  "mn102:16.5_0": "antavā attā ca loko ca … ",
  "mn102:16.6_0": "anantavā attā ca loko ca … ",
  "mn102:16.7_0": "antavā ca anantavā ca attā ca loko ca … ",
  "mn102:16.8_0": "nevantavā nānantavā attā ca loko ca … ",
  "mn102:16.9_0": "ekattasaññī attā ca loko ca … ",
  "mn102:16.10_0": "nānattasaññī attā ca loko ca … ",
  "mn102:16.11_0": "parittasaññī attā ca loko ca … ",
  "mn102:16.12_0": "appamāṇasaññī attā ca loko ca … ",
  "mn102:16.13_0": "ekantasukhī attā ca loko ca … ",
  "mn102:16.14_0": "ekantadukkhī attā ca loko ca … ",
  "mn102:16.15_0": "sukhadukkhī attā ca loko ca … ",
  "mn102:16.16_0": "adukkhamasukhī attā ca loko ca,",
  "mn102:16.16_1": "idameva saccaṁ moghamaññanti,",
  "mn102:16.16_2": "tesaṁ vata aññatreva saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā",
  "mn102:16.16_3": "paccattaṁyeva ñāṇaṁ bhavissati parisuddhaṁ pariyodātanti—netaṁ ṭhānaṁ vijjati.",
  "mn102:16.17_0": "Paccattaṁ kho pana,",
  "mn102:16.17_1": "bhikkhave,",
  "mn102:16.17_2": "ñāṇe asati parisuddhe pariyodāte yadapi te bhonto samaṇabrāhmaṇā tattha ñāṇabhāgamattameva pariyodapenti",
  "mn102:16.17_3": "tadapi tesaṁ bhavataṁ samaṇabrāhmaṇānaṁ upādānamakkhāyati.",
  "mn102:16.18_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:16.19_0": "iti viditvā tassa nissaraṇadassāvī tathāgato tadupātivatto. ",
  "mn102:17.1_0": "Idha,",
  "mn102:17.1_1": "bhikkhave,",
  "mn102:17.1_2": "ekacco samaṇo vā brāhmaṇo vā pubbantānudiṭṭhīnañca paṭinissaggā,",
  "mn102:17.1_3": "aparantānudiṭṭhīnañca paṭinissaggā,",
  "mn102:17.1_4": "sabbaso kāmasaṁyojanānaṁ anadhiṭṭhānā,",
  "mn102:17.1_5": "pavivekaṁ pītiṁ upasampajja viharati:",
  "mn102:17.2_0": "‘etaṁ santaṁ etaṁ paṇītaṁ yadidaṁ pavivekaṁ pītiṁ upasampajja viharāmī’ti. ",
  "mn102:17.3_0": "Tassa sā pavivekā pīti nirujjhati. ",
  "mn102:17.4_0": "Pavivekāya pītiyā nirodhā uppajjati domanassaṁ, domanassassa nirodhā uppajjati pavivekā pīti. ",
  "mn102:18.1_0": "Seyyathāpi, bhikkhave, yaṁ chāyā jahati taṁ ātapo pharati, yaṁ ātapo jahati taṁ chāyā pharati; ",
  "mn102:18.2_0": "evameva kho,",
  "mn102:18.2_1": "bhikkhave,",
  "mn102:18.2_2": "pavivekāya pītiyā nirodhā uppajjati domanassaṁ,",
  "mn102:18.2_3": "domanassassa nirodhā uppajjati pavivekā pīti.",
  "mn102:18.3_0": "Tayidaṁ, bhikkhave, tathāgato abhijānāti. ",
  "mn102:18.4_0": "Ayaṁ kho bhavaṁ samaṇo vā brāhmaṇo vā pubbantānudiṭṭhīnañca paṭinissaggā,",
  "mn102:18.4_1": "aparantānudiṭṭhīnañca paṭinissaggā,",
  "mn102:18.4_2": "sabbaso kāmasaṁyojanānaṁ anadhiṭṭhānā,",
  "mn102:18.4_3": "pavivekaṁ pītiṁ upasampajja viharati:",
  "mn102:18.5_0": "‘etaṁ santaṁ etaṁ paṇītaṁ yadidaṁ pavivekaṁ pītiṁ upasampajja viharāmī’ti. ",
  "mn102:18.6_0": "Tassa sā pavivekā pīti nirujjhati. ",
  "mn102:18.7_0": "Pavivekāya pītiyā nirodhā uppajjati domanassaṁ, domanassassa nirodhā uppajjati pavivekā pīti. ",
  "mn102:18.8_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:18.9_0": "iti viditvā tassa nissaraṇadassāvī tathāgato tadupātivatto. ",
  "mn102:19.1_0": "Idha pana,",
  "mn102:19.1_1": "bhikkhave,",
  "mn102:19.1_2": "ekacco samaṇo vā brāhmaṇo vā pubbantānudiṭṭhīnañca paṭinissaggā,",
  "mn102:19.1_3": "aparantānudiṭṭhīnañca paṭinissaggā,",
  "mn102:19.1_4": "sabbaso kāmasaṁyojanānaṁ anadhiṭṭhānā,",
  "mn102:19.1_5": "pavivekāya pītiyā samatikkamā nirāmisaṁ sukhaṁ upasampajja viharati:",
  "mn102:19.2_0": "‘etaṁ santaṁ etaṁ paṇītaṁ yadidaṁ nirāmisaṁ sukhaṁ upasampajja viharāmī’ti. ",
  "mn102:19.3_0": "Tassa taṁ nirāmisaṁ sukhaṁ nirujjhati. ",
  "mn102:19.4_0": "Nirāmisassa sukhassa nirodhā uppajjati pavivekā pīti,",
  "mn102:19.4_1": "pavivekāya pītiyā nirodhā uppajjati nirāmisaṁ sukhaṁ.",
  "mn102:20.1_0": "Seyyathāpi, bhikkhave, yaṁ chāyā jahati taṁ ātapo pharati, yaṁ ātapo jahati taṁ chāyā pharati; ",
  "mn102:20.2_0": "evameva kho,",
  "mn102:20.2_1": "bhikkhave,",
  "mn102:20.2_2": "nirāmisassa sukhassa nirodhā uppajjati pavivekā pīti,",
  "mn102:20.2_3": "pavivekāya pītiyā nirodhā uppajjati nirāmisaṁ sukhaṁ.",
  "mn102:20.3_0": "Tayidaṁ, bhikkhave, tathāgato abhijānāti. ",
  "mn102:20.4_0": "Ayaṁ kho bhavaṁ samaṇo vā brāhmaṇo vā pubbantānudiṭṭhīnañca paṭinissaggā,",
  "mn102:20.4_1": "aparantānudiṭṭhīnañca paṭinissaggā,",
  "mn102:20.4_2": "sabbaso kāmasaṁyojanānaṁ anadhiṭṭhānā,",
  "mn102:20.4_3": "pavivekāya pītiyā samatikkamā,",
  "mn102:20.4_4": "nirāmisaṁ sukhaṁ upasampajja viharati:",
  "mn102:20.5_0": "‘etaṁ santaṁ etaṁ paṇītaṁ yadidaṁ nirāmisaṁ sukhaṁ upasampajja viharāmī’ti. ",
  "mn102:20.6_0": "Tassa taṁ nirāmisaṁ sukhaṁ nirujjhati. ",
  "mn102:20.7_0": "Nirāmisassa sukhassa nirodhā uppajjati pavivekā pīti,",
  "mn102:20.7_1": "pavivekāya pītiyā nirodhā uppajjati nirāmisaṁ sukhaṁ.",
  "mn102:20.8_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:20.9_0": "iti viditvā tassa nissaraṇadassāvī tathāgato tadupātivatto. ",
  "mn102:21.1_0": "Idha pana,",
  "mn102:21.1_1": "bhikkhave,",
  "mn102:21.1_2": "ekacco samaṇo vā brāhmaṇo vā pubbantānudiṭṭhīnañca paṭinissaggā,",
  "mn102:21.1_3": "aparantānudiṭṭhīnañca paṭinissaggā,",
  "mn102:21.1_4": "sabbaso kāmasaṁyojanānaṁ anadhiṭṭhānā,",
  "mn102:21.1_5": "pavivekāya pītiyā samatikkamā,",
  "mn102:21.1_6": "nirāmisassa sukhassa samatikkamā,",
  "mn102:21.1_7": "adukkhamasukhaṁ vedanaṁ upasampajja viharati:",
  "mn102:21.2_0": "‘etaṁ santaṁ etaṁ paṇītaṁ yadidaṁ adukkhamasukhaṁ vedanaṁ upasampajja viharāmī’ti. ",
  "mn102:21.3_0": "Tassa sā adukkhamasukhā vedanā nirujjhati. ",
  "mn102:21.4_0": "Adukkhamasukhāya vedanāya nirodhā uppajjati nirāmisaṁ sukhaṁ,",
  "mn102:21.4_1": "nirāmisassa sukhassa nirodhā uppajjati adukkhamasukhā vedanā.",
  "mn102:22.1_0": "Seyyathāpi, bhikkhave, yaṁ chāyā jahati taṁ ātapo pharati, yaṁ ātapo jahati taṁ chāyā pharati; ",
  "mn102:22.2_0": "evameva kho,",
  "mn102:22.2_1": "bhikkhave,",
  "mn102:22.2_2": "adukkhamasukhāya vedanāya nirodhā uppajjati nirāmisaṁ sukhaṁ,",
  "mn102:22.2_3": "nirāmisassa sukhassa nirodhā uppajjati adukkhamasukhā vedanā.",
  "mn102:22.3_0": "Tayidaṁ, bhikkhave, tathāgato abhijānāti. ",
  "mn102:22.4_0": "Ayaṁ kho bhavaṁ samaṇo vā brāhmaṇo vā pubbantānudiṭṭhīnañca paṭinissaggā,",
  "mn102:22.4_1": "aparantānudiṭṭhīnañca paṭinissaggā,",
  "mn102:22.4_2": "sabbaso kāmasaṁyojanānaṁ anadhiṭṭhānā,",
  "mn102:22.4_3": "pavivekāya pītiyā samatikkamā,",
  "mn102:22.4_4": "nirāmisassa sukhassa samatikkamā,",
  "mn102:22.4_5": "adukkhamasukhaṁ vedanaṁ upasampajja viharati:",
  "mn102:22.5_0": "‘etaṁ santaṁ etaṁ paṇītaṁ yadidaṁ adukkhamasukhaṁ vedanaṁ upasampajja viharāmī’ti. ",
  "mn102:22.6_0": "Tassa sā adukkhamasukhā vedanā nirujjhati. ",
  "mn102:22.7_0": "Adukkhamasukhāya vedanāya nirodhā uppajjati nirāmisaṁ sukhaṁ,",
  "mn102:22.7_1": "nirāmisassa sukhassa nirodhā uppajjati adukkhamasukhā vedanā.",
  "mn102:22.8_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:22.9_0": "iti viditvā tassa nissaraṇadassāvī tathāgato tadupātivatto. ",
  "mn102:23.1_0": "Idha pana,",
  "mn102:23.1_1": "bhikkhave,",
  "mn102:23.1_2": "ekacco samaṇo vā brāhmaṇo vā pubbantānudiṭṭhīnañca paṭinissaggā,",
  "mn102:23.1_3": "aparantānudiṭṭhīnañca paṭinissaggā,",
  "mn102:23.1_4": "sabbaso kāmasaṁyojanānaṁ anadhiṭṭhānā,",
  "mn102:23.1_5": "pavivekāya pītiyā samatikkamā,",
  "mn102:23.1_6": "nirāmisassa sukhassa samatikkamā,",
  "mn102:23.1_7": "adukkhamasukhāya vedanāya samatikkamā:",
  "mn102:23.2_0": "‘santohamasmi, nibbutohamasmi, anupādānohamasmī’ti samanupassati. ",
  "mn102:24.1_0": "Tayidaṁ, bhikkhave, tathāgato abhijānāti. ",
  "mn102:24.2_0": "Ayaṁ kho bhavaṁ samaṇo vā brāhmaṇo vā pubbantānudiṭṭhīnañca paṭinissaggā,",
  "mn102:24.2_1": "aparantānudiṭṭhīnañca paṭinissaggā,",
  "mn102:24.2_2": "sabbaso kāmasaṁyojanānaṁ anadhiṭṭhānā,",
  "mn102:24.2_3": "pavivekāya pītiyā samatikkamā,",
  "mn102:24.2_4": "nirāmisassa sukhassa samatikkamā,",
  "mn102:24.2_5": "adukkhamasukhāya vedanāya samatikkamā:",
  "mn102:24.3_0": "‘santohamasmi, nibbutohamasmi, anupādānohamasmī’ti samanupassati; ",
  "mn102:24.4_0": "addhā ayamāyasmā nibbānasappāyaṁyeva paṭipadaṁ abhivadati. ",
  "mn102:24.5_0": "Atha ca panāyaṁ bhavaṁ samaṇo vā brāhmaṇo vā pubbantānudiṭṭhiṁ vā upādiyamāno upādiyati,",
  "mn102:24.5_1": "aparantānudiṭṭhiṁ vā upādiyamāno upādiyati,",
  "mn102:24.5_2": "kāmasaṁyojanaṁ vā upādiyamāno upādiyati,",
  "mn102:24.5_3": "pavivekaṁ vā pītiṁ upādiyamāno upādiyati,",
  "mn102:24.5_4": "nirāmisaṁ vā sukhaṁ upādiyamāno upādiyati,",
  "mn102:24.5_5": "adukkhamasukhaṁ vā vedanaṁ upādiyamāno upādiyati.",
  "mn102:24.6_0": "Yañca kho ayamāyasmā: ",
  "mn102:24.7_0": "‘santohamasmi,",
  "mn102:24.7_1": "nibbutohamasmi,",
  "mn102:24.7_2": "anupādānohamasmī’ti samanupassati tadapi imassa bhoto samaṇassa brāhmaṇassa upādānamakkhāyati.",
  "mn102:24.8_0": "‘Tayidaṁ saṅkhataṁ oḷārikaṁ atthi kho pana saṅkhārānaṁ nirodho atthetan’ti—",
  "mn102:24.9_0": "iti viditvā tassa nissaraṇadassāvī tathāgato tadupātivatto. ",
  "mn102:25.1_0": "Idaṁ kho pana, bhikkhave, tathāgatena anuttaraṁ santivarapadaṁ abhisambuddhaṁ yadidaṁ—",
  "mn102:25.2_0": "channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimokkho”ti. ",
  "mn102:25.3_0": "Idamavoca bhagavā. ",
  "mn102:25.4_0": "Attamanā te bhikkhū bhagavato bhāsitaṁ abhinandunti. ",
  "mn102:25.5_0": "Pañcattayasuttaṁ niṭṭhitaṁ dutiyaṁ. "
}