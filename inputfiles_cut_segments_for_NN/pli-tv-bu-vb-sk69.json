{
  "pli-tv-bu-vb-sk69:0.1_0": "Theravāda Vinaya",
  "pli-tv-bu-vb-sk69:0.2_0": "Mahāvibhaṅga",
  "pli-tv-bu-vb-sk69:0.3_0": "Sekhiyakaṇḍa",
  "pli-tv-bu-vb-sk69:0.4_0": "Pādukavagga",
  "pli-tv-bu-vb-sk69:0.5_0": "69. Nīcāsanasikkhāpada",
  "pli-tv-bu-vb-sk69:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-sk69:1.2_0": "Tena kho pana samayena chabbaggiyā bhikkhū nīce āsane nisīditvā ucce āsane nisinnassa dhammaṁ desenti.",
  "pli-tv-bu-vb-sk69:1.3_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-sk69:1.4_0": "“kathañhi nāma chabbaggiyā bhikkhū nīce āsane nisīditvā ucce āsane nisinnassa dhammaṁ desessantī”ti …pe…",
  "pli-tv-bu-vb-sk69:1.5_0": "“saccaṁ kira tumhe, bhikkhave, nīce āsane nisīditvā ucce āsane nisinnassa dhammaṁ desethā”ti?",
  "pli-tv-bu-vb-sk69:1.6_0": "“Saccaṁ, bhagavā”ti.",
  "pli-tv-bu-vb-sk69:1.7_0": "Vigarahi buddho bhagavā …pe…",
  "pli-tv-bu-vb-sk69:1.8_0": "kathañhi nāma tumhe, moghapurisā, nīce āsane nisīditvā ucce āsane nisinnassa dhammaṁ desessatha.",
  "pli-tv-bu-vb-sk69:1.9_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-sk69:1.10_0": "vigarahitvā …pe…",
  "pli-tv-bu-vb-sk69:1.11_0": "dhammiṁ kathaṁ katvā bhikkhū āmantesi—",
  "pli-tv-bu-vb-sk69:1.12.1_0": "“Bhūtapubbaṁ, bhikkhave, bārāṇasiyaṁ aññatarassa chapakassa pajāpati gabbhinī ahosi.",
  "pli-tv-bu-vb-sk69:1.13_0": "Atha kho, bhikkhave, sā chapakī taṁ chapakaṁ etadavoca—",
  "pli-tv-bu-vb-sk69:1.14_0": "‘gabbhinīmhi, ayyaputta.",
  "pli-tv-bu-vb-sk69:1.15_0": "Icchāmi ambaṁ khāditun’ti.",
  "pli-tv-bu-vb-sk69:1.16_0": "‘Natthi ambaṁ, akālo ambassā’ti.",
  "pli-tv-bu-vb-sk69:1.17_0": "‘Sace na labhissāmi marissāmī’ti.",
  "pli-tv-bu-vb-sk69:1.18_0": "Tena kho pana samayena rañño ambo dhuvaphalo hoti.",
  "pli-tv-bu-vb-sk69:1.19_0": "Atha kho,",
  "pli-tv-bu-vb-sk69:1.19_1": "bhikkhave,",
  "pli-tv-bu-vb-sk69:1.19_2": "so chapako yena so ambo tenupasaṅkami;",
  "pli-tv-bu-vb-sk69:1.19_3": "upasaṅkamitvā taṁ ambaṁ abhiruhitvā nilīno acchi.",
  "pli-tv-bu-vb-sk69:1.20_0": "Atha kho,",
  "pli-tv-bu-vb-sk69:1.20_1": "bhikkhave,",
  "pli-tv-bu-vb-sk69:1.20_2": "rājā purohitena brāhmaṇena saddhiṁ yena so ambo tenupasaṅkami;",
  "pli-tv-bu-vb-sk69:1.20_3": "upasaṅkamitvā ucce āsane nisīditvā mantaṁ pariyāpuṇāti.",
  "pli-tv-bu-vb-sk69:1.21_0": "Atha kho, bhikkhave, tassa chapakassa etadahosi—",
  "pli-tv-bu-vb-sk69:1.22_0": "‘yāva adhammiko ayaṁ rājā, yatra hi nāma ucce āsane nisīditvā mantaṁ pariyāpuṇissati.",
  "pli-tv-bu-vb-sk69:1.23_0": "Ayañca brāhmaṇo adhammiko,",
  "pli-tv-bu-vb-sk69:1.23_1": "yatra hi nāma nīce āsane nisīditvā ucce āsane nisinnassa mantaṁ vācessati.",
  "pli-tv-bu-vb-sk69:1.24_0": "Ahañcamhi adhammiko, yohaṁ itthiyā kāraṇā rañño ambaṁ avaharāmi.",
  "pli-tv-bu-vb-sk69:1.25_0": "Sabbamidaṁ carimaṁ katan’ti",
  "pli-tv-bu-vb-sk69:1.26_0": "tattheva paripati.",
  "pli-tv-bu-vb-sk69:1.27.1_0": "‘Ubho atthaṁ na jānanti,",
  "pli-tv-bu-vb-sk69:1.28_0": "ubho dhammaṁ na passare;",
  "pli-tv-bu-vb-sk69:1.29_0": "Yo cāyaṁ mantaṁ vāceti,",
  "pli-tv-bu-vb-sk69:1.30_0": "yo cādhammenadhīyati’.",
  "pli-tv-bu-vb-sk69:1.31.1_0": "‘Sālīnaṁ odano bhutto,",
  "pli-tv-bu-vb-sk69:1.32_0": "sucimaṁsūpasecano;",
  "pli-tv-bu-vb-sk69:1.33_0": "Tasmā dhamme na vattāmi,",
  "pli-tv-bu-vb-sk69:1.34_0": "dhammo ariyebhi vaṇṇito’.",
  "pli-tv-bu-vb-sk69:1.35.1_0": "‘Dhiratthu taṁ dhanalābhaṁ,",
  "pli-tv-bu-vb-sk69:1.36_0": "yasalābhañca brāhmaṇa;",
  "pli-tv-bu-vb-sk69:1.37_0": "Yā vutti vinipātena,",
  "pli-tv-bu-vb-sk69:1.38_0": "adhammacaraṇena vā.",
  "pli-tv-bu-vb-sk69:1.39_0": "Paribbaja mahābrahme,",
  "pli-tv-bu-vb-sk69:1.40_0": "pacantaññepi pāṇino;",
  "pli-tv-bu-vb-sk69:1.41_0": "Mā tvaṁ adhammo ācarito,",
  "pli-tv-bu-vb-sk69:1.42_0": "asmā kumbhamivābhidā’ti.",
  "pli-tv-bu-vb-sk69:1.43_0": "Tadāpi me,",
  "pli-tv-bu-vb-sk69:1.43_1": "bhikkhave,",
  "pli-tv-bu-vb-sk69:1.43_2": "amanāpā nīce āsane nisīditvā ucce āsane nisinnassa mantaṁ vācetuṁ,",
  "pli-tv-bu-vb-sk69:1.43_3": "kimaṅgaṁ pana etarahi na amanāpā bhavissati nīce āsane nisīditvā ucce āsane nisinnassa dhammaṁ desetuṁ.",
  "pli-tv-bu-vb-sk69:1.44_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-sk69:1.45_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-sk69:1.46.1_0": "“Na nīce āsane nisīditvā ucce āsane nisinnassa agilānassa dhammaṁ desessāmīti sikkhā karaṇīyā”ti.",
  "pli-tv-bu-vb-sk69:1.47_0": "Na nīce āsane nisīditvā ucce āsane nisinnassa agilānassa dhammo desetabbo.",
  "pli-tv-bu-vb-sk69:1.48_0": "Yo anādariyaṁ paṭicca nīce āsane nisīditvā ucce āsane nisinnassa agilānassa dhammaṁ deseti,",
  "pli-tv-bu-vb-sk69:1.48_1": "āpatti dukkaṭassa.",
  "pli-tv-bu-vb-sk69:1.49.1_0": "Anāpatti—",
  "pli-tv-bu-vb-sk69:1.50.1_0": "asañcicca …pe…",
  "pli-tv-bu-vb-sk69:1.51_0": "ādikammikassāti.",
  "pli-tv-bu-vb-sk69:1.52_0": "Navamasikkhāpadaṁ niṭṭhitaṁ."
}