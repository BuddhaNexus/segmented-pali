{
  "atk-s0301a7:0_0": "7. Brāhmaṇasaṁyuttaṁ",
  "atk-s0301a7:1_0": "1. Arahantavaggo",
  "atk-s0301a7:2_0": "1. Dhanañjānīsuttavaṇṇanā",
  "atk-s0301a7:3_0": "187.",
  "atk-s0301a7:3_1": "Brāhmaṇasaṁyuttassa paṭhame dhanañjānīti dhanañjānigottā. Ukkaṭṭhagottā kiresā.",
  "atk-s0301a7:3_2": "Sesabrāhmaṇā kira brahmuno mukhato jātā,",
  "atk-s0301a7:3_3": "dhanañjānigottā matthakaṁ bhinditvā nikkhantāti tesaṁ laddhi.",
  "atk-s0301a7:3_4": "Udānaṁ udānesīti kasmā udānesi?",
  "atk-s0301a7:3_5": "So kira brāhmaṇo micchādiṭṭhiko ‘‘buddho dhammo saṅgho’’ti vutte kaṇṇe pidahati, thaddho khadirakhāṇusadiso.",
  "atk-s0301a7:3_6": "Brāhmaṇī pana sotāpannā ariyasāvikā.",
  "atk-s0301a7:3_7": "Brāhmaṇo dānaṁ dento pañcasatānaṁ brāhmaṇānaṁ appodakaṁ pāyāsaṁ deti,",
  "atk-s0301a7:3_8": "brāhmaṇī buddhappamukhassa saṅghassa nānārasabhojanaṁ.",
  "atk-s0301a7:3_9": "Brāhmaṇassa dānadivase brāhmaṇī tassa vasavattitāya pahīnamaccheratāya ca sahatthā parivisati.",
  "atk-s0301a7:3_10": "Brāhmaṇiyā pana dānadivase brāhmaṇo pātova gharā nikkhamitvā palāyati.",
  "atk-s0301a7:3_11": "Athekadivasaṁ brāhmaṇo brāhmaṇiyā saddhiṁ asammantetvā pañcasate brāhmaṇe nimantetvā brāhmaṇiṁ āha – ‘‘sve bhoti amhākaṁ ghare pañcasatā brāhmaṇā bhuñjissantī’’ti. Mayā kiṁ kātabbaṁ brāhmaṇāti?",
  "atk-s0301a7:3_12": "Tayā aññaṁ kiñci kātabbaṁ natthi,",
  "atk-s0301a7:3_13": "sabbaṁ pacanaparivesanaṁ aññe karissanti.",
  "atk-s0301a7:3_14": "Yaṁ pana tvaṁ ṭhitāpi nisinnāpi khipitvāpi ukkāsitvāpi ‘‘namo buddhassā’’ti tassa muṇḍakassa samaṇakassa namakkāraṁ karosi,",
  "atk-s0301a7:3_15": "taṁ sve ekadivasamattaṁ mā akāsi.",
  "atk-s0301a7:3_16": "Taṁ hi sutvā brāhmaṇā anattamanā honti, mā maṁ brāhmaṇehi bhindasīti.",
  "atk-s0301a7:3_17": "Tvaṁ brāhmaṇehi vā bhijja devehi vā,",
  "atk-s0301a7:3_18": "ahaṁ pana satthāraṁ anussaritvā na sakkomi anamassamānā saṇṭhātunti.",
  "atk-s0301a7:3_19": "Bhoti kulasatike gāme gāmadvārampi tāva pidahituṁ vāyamanti,",
  "atk-s0301a7:3_20": "tvaṁ dvīhaṅgulehi pidahitabbaṁ mukhaṁ brāhmaṇānaṁ bhojanakālamattaṁ pidahituṁ na sakkosīti.",
  "atk-s0301a7:3_21": "Evaṁ punappunaṁ kathetvāpi so nivāretuṁ asakkonto ussīsake ṭhapitaṁ maṇḍalaggakhaggaṁ gahetvā – ‘‘bhoti sace sve brāhmaṇesu nisinnesu taṁ muṇḍasamaṇakaṁ namassasi,",
  "atk-s0301a7:3_22": "iminā taṁ khaggena pādatalato paṭṭhāya yāva kesamatthakā kaḷīraṁ viya koṭṭetvā rāsiṁ karissāmī’’ti imaṁ gāthaṁ abhāsi –",
  "atk-s0301a7:4_0": "‘‘Iminā maṇḍalaggena, pādato yāva matthakā;",
  "atk-s0301a7:5_0": "Kaḷīramiva chejjāmi, yadi micchaṁ na kāhasi.",
  "atk-s0301a7:6_0": "‘‘Sace buddhoti bhaṇasi, sace dhammoti bhāsasi;",
  "atk-s0301a7:7_0": "Sace saṅghoti kittesi, jīvantī me nivesane’’ti.",
  "atk-s0301a7:8_0": "Ariyasāvikā pana pathavī viya duppakampā, sineru viya dupparivattiyā. Sā tena naṁ evamāha –",
  "atk-s0301a7:9_0": "‘‘Sace me aṅgamaṅgāni, kāmaṁ chejjasi brāhmaṇa;",
  "atk-s0301a7:10_0": "Nevāhaṁ viramissāmi, buddhaseṭṭhassa sāsanā.",
  "atk-s0301a7:11_0": "‘‘Nāhaṁ okkā varadharā, sakkā rodhayituṁ jinā;",
  "atk-s0301a7:12_0": "Dhītāhaṁ buddhaseṭṭhassa,",
  "atk-s0301a7:12_1": "chinda vā maṁ vadhassu vā’’ti.",
  "atk-s0301a7:13_0": "Evaṁ dhanañjānigajjitaṁ nāma gajjantī pañca gāthāsatāni abhāsi.",
  "atk-s0301a7:13_1": "Brāhmaṇo brāhmaṇiṁ parāmasituṁ vā paharituṁ vā asakkonto ‘‘bhoti yaṁ te ruccati,",
  "atk-s0301a7:13_2": "taṁ karohī’’ti vatvā khaggaṁ sayane khipi.",
  "atk-s0301a7:13_3": "Punadivase gehaṁ haritupalittaṁ kārāpetvā lājāpuṇṇaghaṭamālāgandhādīhi tattha tattha alaṅkārāpetvā pañcannaṁ brāhmaṇasatānaṁ navasappisakkharamadhuyuttaṁ appodakapāyāsaṁ paṭiyādāpetvā kālaṁ ārocāpesi.",
  "atk-s0301a7:14_0": "Brāhmaṇīpi pātova gandhodakena sayaṁ nhāyitvā sahassagghanakaṁ ahatavatthaṁ nivāsetvā pañcasatagghanakaṁ ekaṁsaṁ katvā sabbālaṅkārapaṭimaṇḍitā suvaṇṇakaṭacchuṁ gahetvā bhattagge brāhmaṇe parivisamānā tehi saddhiṁ ekapantiyaṁ nisinnassa tassa brāhmaṇassa bhattaṁ upasaṁharantī dunnikkhitte dārubhaṇḍe pakkhali.",
  "atk-s0301a7:14_1": "Pakkhalanaghaṭṭanāya dukkhā vedanā uppajji. Tasmiṁ samaye dasabalaṁ sari.",
  "atk-s0301a7:14_2": "Satisampannatāya pana pāyāsapātiṁ achaḍḍetvā saṇikaṁ otāretvā bhūmiyaṁ saṇṭhapetvā pañcannaṁ brāhmaṇasatānaṁ majjhe sirasi añjaliṁ ṭhapetvā yena veḷuvanaṁ,",
  "atk-s0301a7:14_3": "tenañjaliṁ paṇāmetvā imaṁ udānaṁ udānesi.",
  "atk-s0301a7:15_0": "Tasmiñca samaye tesu brāhmaṇesu keci bhuttā honti, keci bhuñjamānā, keci hatthe otāritamattā,",
  "atk-s0301a7:15_1": "kesañci bhojanaṁ purato ṭhapitamattaṁ hoti.",
  "atk-s0301a7:15_2": "Te taṁ saddaṁ sutvāva sinerumattena muggarena sīse pahaṭā viya kaṇṇesu sūlena viddhā viya dukkhadomanassaṁ paṭisaṁvediyamānā ‘‘iminā aññaladdhikena mayaṁ gharaṁ pavesitā’’ti kujjhitvā hatthe piṇḍaṁ chaḍḍetvā mukhena gahitaṁ niṭṭhubhitvā dhanuṁ disvā kākā viya brāhmaṇaṁ akkosamānā disāvidisā pakkamiṁsu.",
  "atk-s0301a7:15_3": "Brāhmaṇo evaṁ bhijjitvā gacchante brāhmaṇe disvā brāhmaṇiṁ sīsato paṭṭhāya oloketvā,",
  "atk-s0301a7:15_4": "‘‘idameva bhayaṁ sampassamānā mayaṁ hiyyo paṭṭhāya bhotiṁ yācantā na labhimhā’’ti nānappakārehi brāhmaṇiṁ akkositvā,",
  "atk-s0301a7:15_5": "etaṁ ‘‘evamevaṁ panā’’tiādivacanaṁ avoca.",
  "atk-s0301a7:16_0": "Upasaṅkamīti ‘‘samaṇo gotamo gāmanigamaraṭṭhapūjito,",
  "atk-s0301a7:16_1": "na sakkā gantvā yaṁ vā taṁ vā vatvā santajjetuṁ,",
  "atk-s0301a7:16_2": "ekameva naṁ pañhaṁ pucchissāmī’’ti gacchantova ‘‘kiṁsu chetvā’’ti gāthaṁ abhisaṅkharitvā – ‘‘sace ‘asukassa nāma vadhaṁ rocemī’ti vakkhati,",
  "atk-s0301a7:16_3": "atha naṁ ‘ye tuyhaṁ na ruccanti, te māretukāmosi, lokavadhāya uppanno, kiṁ tuyhaṁ samaṇabhāvenā’ti? Niggahessāmi.",
  "atk-s0301a7:16_4": "Sace ‘na kassaci vadhaṁ rocemī’ti vakkhati,",
  "atk-s0301a7:16_5": "atha naṁ ‘tvaṁ rāgādīnampi vadhaṁ na icchasi.",
  "atk-s0301a7:16_6": "Kasmā samaṇo hutvā āhiṇḍasī’ti? Niggahessāmī.",
  "atk-s0301a7:16_7": "Iti imaṁ ubhatokoṭikaṁ pañhaṁ samaṇo gotamo neva gilituṁ na uggilituṁ sakkhissatī’’ti cintetvā upasaṅkami .",
  "atk-s0301a7:16_8": "Sammodīti attano paṇḍitatāya kuddhabhāvaṁ adassetvā madhurakathaṁ kathento sammodi. Pañho devatāsaṁyutte kathito.",
  "atk-s0301a7:16_9": "Sesampi heṭṭhā vitthāritamevāti. Paṭhamaṁ.",
  "atk-s0301a7:17_0": "2. Akkosasuttavaṇṇanā",
  "atk-s0301a7:18_0": "188.",
  "atk-s0301a7:18_1": "Dutiye akkosakabhāradvājoti bhāradvājova so,",
  "atk-s0301a7:18_2": "pañcamattehi pana gāthā satehi tathāgataṁ akkosanto āgatoti.",
  "atk-s0301a7:18_3": "‘‘Akkosakabhāradvājo’’ti tassa saṅgītikārehi nāmaṁ gahitaṁ.",
  "atk-s0301a7:18_4": "Kupito anattamanoti ‘‘samaṇena gotamena mayhaṁ jeṭṭhakabhātaraṁ pabbājentena jāni katā,",
  "atk-s0301a7:18_5": "pakkho bhinno’’ti kodhena kupito domanassena ca anattamano hutvāti attho. Akkosatīti ‘‘corosi, bālosi, mūḷhosi, thenosi, oṭṭhosi, meṇḍosi, goṇosi, gadrabhosi, tiracchānagatosi,",
  "atk-s0301a7:18_6": "nerayikosī’’ti dasahi akkosavatthūhi akkosati.",
  "atk-s0301a7:18_7": "Paribhāsatīti ‘‘hotu muṇḍakasamaṇaka, ‘adaṇḍo aha’nti karosi,",
  "atk-s0301a7:18_8": "idāni te rājakulaṁ gantvā daṇḍaṁ āropessāmī’’tiādīni vadanto paribhāsati nāma.",
  "atk-s0301a7:19_0": "Sambhuñjatīti ekato bhuñjati.",
  "atk-s0301a7:19_1": "Vītiharatīti katassa paṭikāraṁ karoti. Bhagavantaṁ kho, gotamanti kasmā evamāha? ‘‘Tavevetaṁ, brāhmaṇa, tavevetaṁ, brāhmaṇā’’ti kirassa sutvā.",
  "atk-s0301a7:19_2": "‘‘Isayo nāma kupitā sapanaṁ denti kisavacchādayo viyā’’ti anussavavasena ‘‘sapati maṁ maññe samaṇo gotamo’’ti bhayaṁ uppajji. Tasmā evamāha.",
  "atk-s0301a7:20_0": "Dantassāti nibbisevanassa.",
  "atk-s0301a7:20_1": "Tādinoti tādilakkhaṇaṁ pattassa.",
  "atk-s0301a7:20_2": "Tasseva tena pāpiyoti tasseva puggalassa tena kodhena pāpaṁ hoti.",
  "atk-s0301a7:20_3": "Sato upasammatīti satiyā samannāgato hutvā adhivāseti.",
  "atk-s0301a7:20_4": "Ubhinnaṁ tikicchantānanti ubhinnaṁ tikicchantaṁ. Ayameva vā pāṭho. Yo puggalo sato upasammati,",
  "atk-s0301a7:20_5": "ubhinnamatthaṁ carati tikicchati sādheti,",
  "atk-s0301a7:20_6": "taṁ puggalaṁ janā bāloti maññanti. Kīdisā janā? Ye dhammassa akovidā.",
  "atk-s0301a7:20_7": "Dhammassāti pañcakkhandhadhammassa vā catusaccadhammassa vā.",
  "atk-s0301a7:20_8": "Akovidāti tasmiṁ dhamme akusalā andhabālaputhujjanā. Dutiyaṁ.",
  "atk-s0301a7:21_0": "3. Asurindakasuttavaṇṇanā",
  "atk-s0301a7:22_0": "189.",
  "atk-s0301a7:22_1": "Tatiye asurindakabhāradvājoti akkosakabhāradvājassa kaniṭṭho.",
  "atk-s0301a7:22_2": "Kupitoti teneva kāraṇena kuddho.",
  "atk-s0301a7:22_3": "Jayañcevassa taṁ hotīti asseva taṁ jayaṁ hoti, so jayo hotīti attho . Katamassāti?",
  "atk-s0301a7:22_4": "Yā titikkhā vijānato adhivāsanāya guṇaṁ vijānantassa titikkhā adhivāsanā, ayaṁ tassa vijānatova jayo.",
  "atk-s0301a7:22_5": "Bālo pana pharusaṁ bhaṇanto ‘‘mayhaṁ jayo’’ti kevalaṁ jayaṁ maññati. Tatiyaṁ.",
  "atk-s0301a7:23_0": "4. Bilaṅgīkasuttavaṇṇanā",
  "atk-s0301a7:24_0": "190.",
  "atk-s0301a7:24_1": "Catutthe bilaṅgikabhāradvājoti bhāradvājova so,",
  "atk-s0301a7:24_2": "nānappakāraṁ pana suddhañca sambhārayuttañca kañjikaṁ kāretvā vikkiṇāpento bahudhanaṁ saṅkharīti ‘‘bilaṅgikabhāradvājo’’ti tassa saṅgītikārehi nāmaṁ gahitaṁ.",
  "atk-s0301a7:24_3": "Tuṇhībhūtoti ‘‘tayo me jeṭṭhakabhātaro iminā pabbājitā’’ti ativiya kuddho kiñci vattuṁ asakkonto tuṇhībhūto aṭṭhāsi.",
  "atk-s0301a7:24_4": "Gāthā pana devatāsaṁyutte kathitāva. Catutthaṁ.",
  "atk-s0301a7:25_0": "5. Ahiṁsakasuttavaṇṇanā",
  "atk-s0301a7:26_0": "191.",
  "atk-s0301a7:26_1": "Pañcame ahiṁsakabhāradvājoti bhāradvājovesa, ahiṁsakapañhaṁ pana pucchi,",
  "atk-s0301a7:26_2": "tenassetaṁ saṅgītikārehi nāmaṁ gahitaṁ. Nāmena vā esa ahiṁsako, gottena bhāradvājo. Ahiṁsakāhanti ahiṁsako ahaṁ,",
  "atk-s0301a7:26_3": "iti me bhavaṁ gotamo jānātūti āha. Tathā cassāti tathā ce assa, bhaveyyāsīti attho.",
  "atk-s0301a7:26_4": "Na hiṁsatīti na viheṭheti na dukkhāpeti. Pañcamaṁ.",
  "atk-s0301a7:27_0": "6. Jaṭāsuttavaṇṇanā",
  "atk-s0301a7:28_0": "192.",
  "atk-s0301a7:28_1": "Chaṭṭhe jaṭābhāradvājoti bhāradvājovesa,",
  "atk-s0301a7:28_2": "jaṭāpañhassa pana pucchitattā saṅgītikārehi evaṁ vutto.",
  "atk-s0301a7:28_3": "Sesaṁ devatāsaṁyutte kathitameva. Chaṭṭhaṁ.",
  "atk-s0301a7:29_0": "7. Suddhikasuttavaṇṇanā",
  "atk-s0301a7:30_0": "193.",
  "atk-s0301a7:30_1": "Sattame suddhikabhāradvājoti ayampi bhāradvājova,",
  "atk-s0301a7:30_2": "suddhikapañhassa pana pucchitattā saṅgītikārehi evaṁ vutto.",
  "atk-s0301a7:30_3": "Sīlavāpi tapokaranti sīlasampannopi tapokammaṁ karonto.",
  "atk-s0301a7:30_4": "Vijjācaraṇasampannoti ettha vijjāti tayo vedā. Caraṇanti gottacaraṇaṁ.",
  "atk-s0301a7:30_5": "So sujjhati na aññā itarā pajāti so tevijjo brāhmaṇo sujjhati,",
  "atk-s0301a7:30_6": "ayaṁ pana aññā nāmikā pajā na sujjhatīti vadati.",
  "atk-s0301a7:30_7": "Bahumpi palapaṁ jappanti bahumpi palapaṁ jappanto,",
  "atk-s0301a7:30_8": "‘‘brāhmaṇova sujjhatī’’ti evaṁ vacanasahassampi bhaṇantoti attho.",
  "atk-s0301a7:30_9": "Antokasambūti anto kilesapūtisabhāvena pūtiko.",
  "atk-s0301a7:30_10": "Saṁkiliṭṭhoti kiliṭṭhehi kāyakammādīhi samannāgato. Sattamaṁ.",
  "atk-s0301a7:31_0": "8. Aggikasuttavaṇṇanā",
  "atk-s0301a7:32_0": "194.",
  "atk-s0301a7:32_1": "Aṭṭhame aggikabhāradvājoti ayampi bhāradvājova,",
  "atk-s0301a7:32_2": "aggi paricaraṇavasena panassa saṅgītikārehi etaṁ nāmaṁ gahitaṁ.",
  "atk-s0301a7:32_3": "Sannihito hotīti saṁyojito hoti.",
  "atk-s0301a7:32_4": "Aṭṭhāsīti kasmā tattha aṭṭhāsi?",
  "atk-s0301a7:32_5": "Bhagavā kira paccūsasamaye lokaṁ olokento imaṁ brāhmaṇaṁ disvā cintesi – ‘‘ayaṁ brāhmaṇo evarūpaṁ aggapāyāsaṁ gahetvā ‘mahābrahmānaṁ bhojemī’ti aggimhi jhāpento aphalaṁ karoti apāyamaggaṁ okkamati,",
  "atk-s0301a7:32_6": "imaṁ laddhiṁ avissajjanto apāyapūrakova bhavissati, gacchāmissa dhammadesanāya,",
  "atk-s0301a7:32_7": "micchādiṭṭhiṁ bhinditvā pabbājetvā cattāro magge ceva cattāri ca phalāni demī’’ti,",
  "atk-s0301a7:32_8": "tasmā pubbaṇhasamaye rājagahaṁ pavisitvā tattha aṭṭhāsi.",
  "atk-s0301a7:33_0": "Tīhi vijjāhīti tīhi vedehi.",
  "atk-s0301a7:33_1": "Jātimāti yāva sattamā pitāmahayugā parisuddhāya jātiyā samannāgato.",
  "atk-s0301a7:33_2": "Sutavā bahūti bahu nānappakāre ganthe sutavā.",
  "atk-s0301a7:33_3": "Somaṁ bhuñjeyyāti so tevijjo brāhmaṇo imaṁ pāyāsaṁ bhuñjituṁ yutto,",
  "atk-s0301a7:33_4": "tumhākaṁ panesa pāyāso ayuttoti vadati.",
  "atk-s0301a7:34_0": "Vedīti pubbenivāsañāṇena jāni paṭivijjhi.",
  "atk-s0301a7:34_1": "Saggāpāyanti dibbena cakkhunā saggampi apāyampi passati. Jātikkhayanti arahattaṁ.",
  "atk-s0301a7:34_2": "Abhiññāvositoti jānitvā vositavosāno.",
  "atk-s0301a7:34_3": "Brāhmaṇobhavanti avīcito yāva bhavaggā bhotā gotamena sadiso jātisampanno khīṇāsavabrāhmaṇo natthi, bhavaṁyeva brāhmaṇoti.",
  "atk-s0301a7:35_0": "Evañca pana vatvā suvaṇṇapātiṁ pūretvā dasabalassa pāyāsaṁ upanāmesi.",
  "atk-s0301a7:35_1": "Satthā uppattiṁ dīpetvā bhojanaṁ paṭikkhipanto gāthābhigītaṁ metiādimāha.",
  "atk-s0301a7:35_2": "Tattha gāthābhigītanti gāthāhi abhigītaṁ.",
  "atk-s0301a7:35_3": "Abhojaneyyanti abhuñjitabbaṁ . Idaṁ vuttaṁ hoti – tvaṁ, brāhmaṇa,",
  "atk-s0301a7:35_4": "mayhaṁ ettakaṁ kālaṁ bhikkhācāravattena ṭhitassa kaṭacchumattampi dātuṁ nāsakkhi,",
  "atk-s0301a7:35_5": "idāni pana mayā tuyhaṁ kilañjamhi tile vitthārentena viya sabbe buddhaguṇā pakāsitā,",
  "atk-s0301a7:35_6": "iti gāyanena gāyitvā laddhaṁ viya idaṁ bhojanaṁ hoti,",
  "atk-s0301a7:35_7": "tasmā idaṁ gāthābhigītaṁ me abhojaneyyanti. Sampassataṁ, brāhmaṇa, nesa dhammoti, brāhmaṇa,",
  "atk-s0301a7:35_8": "atthañca dhammañca sampassantānaṁ ‘‘evarūpaṁ bhojanaṁ bhuñjitabba’’nti esa dhammo na hoti.",
  "atk-s0301a7:35_9": "Sudhābhojanampi gāthābhigītaṁ panudanti buddhā,",
  "atk-s0301a7:35_10": "gāthāhi gāyitvā laddhaṁ buddhā nīharantiyeva. Dhamme sati, brāhmaṇa, vuttiresāti, brāhmaṇa,",
  "atk-s0301a7:35_11": "dhamme sati dhammaṁ apekkhitvā dhamme patiṭṭhāya jīvitaṁ kappentānaṁ esā vutti ayaṁ ājīvo – evarūpaṁ nīharitvā dhammaladdhameva bhuñjitabbanti.",
  "atk-s0301a7:36_0": "Atha brāhmaṇo cintesi – ahaṁ pubbe samaṇassa gotamassa guṇe vā aguṇe vā na jānāmi.",
  "atk-s0301a7:36_1": "Idāni panassāhaṁ guṇe ñatvā mama gehe asītikoṭimattaṁ dhanaṁ sāsane vippakiritukāmo jāto,",
  "atk-s0301a7:36_2": "ayañca ‘‘mayā dinnapaccayā akappiyā’’ti vadati.",
  "atk-s0301a7:36_3": "Appaṭiggayho ahaṁ samaṇena gotamenāti.",
  "atk-s0301a7:36_4": "Atha bhagavā sabbaññutaññāṇaṁ pesetvā tassa cittācāraṁ vīmaṁsanto,",
  "atk-s0301a7:36_5": "‘‘ayaṁ sabbepi attanā dinnapaccaye ‘akappiyā’ti sallakkheti.",
  "atk-s0301a7:36_6": "Yaṁ hi bhojanaṁ ārabbha kathā uppannā, etadeva na vaṭṭati,",
  "atk-s0301a7:36_7": "sesā niddosā’’ti brāhmaṇassa catunnaṁ paccayānaṁ dānadvāraṁ dassento aññena cātiādimāha.",
  "atk-s0301a7:36_8": "Tattha kukkuccavūpasantanti hatthakukkuccādīnaṁ vasena vūpasantakukkuccaṁ.",
  "atk-s0301a7:36_9": "Annena pānenāti desanāmattametaṁ .",
  "atk-s0301a7:36_10": "Ayaṁ panattho – aññehi tayā ‘‘pariccajissāmī’’ti sallakkhitehi cīvarādīhi paccayehi upaṭṭhahassu.",
  "atk-s0301a7:36_11": "Khettaṁ hi taṁ puññapekkhassa hotīti etaṁ tathāgatasāsanaṁ nāma puññapekkhassa puññatthikassa tuyhaṁ appepi bīje bahusassaphaladāyakaṁ sukhettaṁ viya paṭiyattaṁ hoti. Aṭṭhamaṁ.",
  "atk-s0301a7:37_0": "9. Sundarikasuttavaṇṇanā",
  "atk-s0301a7:38_0": "195.",
  "atk-s0301a7:38_1": "Navame sundarikabhāradvājoti sundarikāya nadiyā tīre aggijuhaṇena evaṁladdhanāmo.",
  "atk-s0301a7:38_2": "Sundarikāyāti evaṁnāmikāya nadiyā.",
  "atk-s0301a7:38_3": "Aggiṁjuhatīti āhutiṁ pakkhipanena jāleti .",
  "atk-s0301a7:38_4": "Aggihuttaṁ paricaratīti agyāyatanaṁ sammajjanupalepanabalikammādinā payirupāsati.",
  "atk-s0301a7:38_5": "Ko nu kho imaṁ habyasesaṁ bhuñjeyyāti so kira brāhmaṇo aggimhi hutāvasesaṁ pāyāsaṁ disvā cintesi – ‘‘aggimhi tāva pakkhittapāyāso mahābrahmunā bhutto, ayaṁ pana avaseso atthi,",
  "atk-s0301a7:38_6": "taṁ yadi brahmuno mukhato jātassa brāhmaṇassa dadeyyaṁ,",
  "atk-s0301a7:38_7": "evaṁ me pitarā saha puttopi santappito bhaveyya,",
  "atk-s0301a7:38_8": "suvisodhito cassa brahmalokagāmimaggo’’ti.",
  "atk-s0301a7:38_9": "So brāhmaṇassa dassanatthaṁ uṭṭhāyāsanā catuddisā anuvilokesi,",
  "atk-s0301a7:38_10": "‘‘ko nu kho imaṁ habyasesaṁ bhuñjeyyā’’ti?",
  "atk-s0301a7:39_0": "Rukkhamūleti tasmiṁ vanasaṇḍe jeṭṭhakarukkhassa mūle.",
  "atk-s0301a7:39_1": "Sasīsaṁ pārutaṁ nisinnanti saha sīsena pārutakāyaṁ nisinnaṁ.",
  "atk-s0301a7:39_2": "Kasmā pana bhagavā tattha nisīdi?",
  "atk-s0301a7:39_3": "Bhagavā kira paccūsasamaye lokaṁ olokento imaṁ brāhmaṇaṁ disvā cintesi – ayaṁ brāhmaṇo evarūpaṁ aggapāyāsaṁ gahetvā ‘‘mahābrahmānaṁ bhojemī’’ti aggimhi jhāpento aphalaṁ karoti…pe… cattāro magge ceva cattāri ca phalāni demīti.",
  "atk-s0301a7:39_4": "Tasmā kālasseva vuṭṭhāya sarīrapaṭijagganaṁ katvā pattacīvaraṁ ādāya gantvā vuttanayena tasmiṁ rukkhamūle nisīdi. Atha kasmā sasīsaṁ pārupīti?",
  "atk-s0301a7:39_5": "Himapātassa ca sītavātassa ca paṭibāhaṇatthaṁ,",
  "atk-s0301a7:39_6": "paṭibalova etaṁ tathāgato adhivāsetuṁ.",
  "atk-s0301a7:39_7": "Sace pana apārupitvā nisīdeyya,",
  "atk-s0301a7:39_8": "brāhmaṇo dūratova sañjānitvā nivatteyya,",
  "atk-s0301a7:39_9": "evaṁ sati kathā nappavatteyya.",
  "atk-s0301a7:39_10": "Iti bhagavā – ‘‘brāhmaṇe āgate sīsaṁ vivarissāmi,",
  "atk-s0301a7:39_11": "atha maṁ so disvā kathaṁ pavattessati,",
  "atk-s0301a7:39_12": "tassāhaṁ kathānusārena dhammaṁ desessāmī’’ti kathāpavattanatthaṁ evamakāsi.",
  "atk-s0301a7:40_0": "Upasaṅkamīti brāhmaṇo – ‘‘ayaṁ sasīsaṁ pārupitvā sabbarattiṁ padhānamanuyutto.",
  "atk-s0301a7:40_1": "Imassa dakkhiṇodakaṁ datvā imaṁ habyasesaṁ dassāmī’’ti,",
  "atk-s0301a7:40_2": "brāhmaṇasaññī hutvā upasaṅkami. Muṇḍo ayaṁ bhavaṁ,",
  "atk-s0301a7:40_3": "muṇḍako ayaṁ bhavanti sīse vivaritamatte nīcakesantaṁ disvā ‘‘muṇḍo’’ti āha.",
  "atk-s0301a7:40_4": "Tato suṭṭhutaraṁ olokento pavattamattampi sikhaṁ adisvā hīḷento ‘‘muṇḍako’’ti āha.",
  "atk-s0301a7:40_5": "Tatovāti yattha ṭhito addasa, tamhāva padesā.",
  "atk-s0301a7:40_6": "Muṇḍāpi hīti kenaci kāraṇena muṇḍitasīsāpi honti.",
  "atk-s0301a7:41_0": "Mājātiṁ pucchāti yadi dānassa mahapphalataṁ paccāsīsasi, jātiṁ mā puccha.",
  "atk-s0301a7:41_1": "Akāraṇaṁ hi dakkhiṇeyyabhāvassa jāti.",
  "atk-s0301a7:41_2": "Caraṇañca pucchāti apica kho sīlādiguṇabhedaṁ caraṇaṁ puccha.",
  "atk-s0301a7:41_3": "Etaṁ hi dakkhiṇeyyabhāvassa kāraṇaṁ.",
  "atk-s0301a7:41_4": "Idānissa tamatthaṁ vibhāvento kaṭṭhā have jāyati jātavedotiādimāha .",
  "atk-s0301a7:41_5": "Tatrāyaṁ adhippāyo – idha kaṭṭhā aggi jāyati,",
  "atk-s0301a7:41_6": "na ca so sālādikaṭṭhā jātova aggikiccaṁ karoti,",
  "atk-s0301a7:41_7": "sāpāna-doṇiādikaṭṭhā jāto na karoti,",
  "atk-s0301a7:41_8": "attano pana acciyādiguṇasampattiyā yato vā tato vā jāto karotiyeva.",
  "atk-s0301a7:41_9": "Evaṁ na brāhmaṇakulādīsu jātova dakkhiṇeyyo hoti,",
  "atk-s0301a7:41_10": "caṇḍālakulādīsu jāto na hoti,",
  "atk-s0301a7:41_11": "apica kho nīcakulinopi uccakulinopi khīṇāsava-muni dhitimā hirīnisedho ājānīyo hoti.",
  "atk-s0301a7:41_12": "Imāya dhitihiripamokkhāya guṇasampattiyā jātimā uttamadakkhiṇeyyo hoti. So hi dhitiyā guṇe dhāreti, hiriyā dose nisedhetīti.",
  "atk-s0301a7:41_13": "Apicettha munīti monadhammena samannāgato. Dhitimāti vīriyavā.",
  "atk-s0301a7:41_14": "Ājānīyoti kāraṇākāraṇajānanako.",
  "atk-s0301a7:41_15": "Hirīnisedhoti hiriyā pāpāni nisedhetvā ṭhito.",
  "atk-s0301a7:42_0": "Saccena dantoti paramatthasaccena danto.",
  "atk-s0301a7:42_1": "Damasā upetoti indriyadamena upeto.",
  "atk-s0301a7:42_2": "Vedantagūti catunnaṁ maggavedānaṁ antaṁ,",
  "atk-s0301a7:42_3": "catūhi vā maggavedehi kilesānaṁ antaṁ gato.",
  "atk-s0301a7:42_4": "Vusitabrahmacariyoti maggabrahmacariyavāsaṁ vuttho.",
  "atk-s0301a7:42_5": "Yaññopanītoti upanītayañño paṭiyāditayañño ca.",
  "atk-s0301a7:42_6": "Tamupavhayethāti yena yañño paṭiyādito,",
  "atk-s0301a7:42_7": "so taṁ paramatthabrāhmaṇaṁ avhayeyya. ‘‘Indamavhayāma, somamavhayāma, varuṇamavhayāma, īsānamavhayāma,",
  "atk-s0301a7:42_8": "yāmamavhayāmā’’ti idaṁ pana avhānaṁ niratthakaṁ.",
  "atk-s0301a7:42_9": "Kālenāti avhayanto ca ‘‘kālo, bhante,",
  "atk-s0301a7:42_10": "niṭṭhitaṁ bhatta’’nti antomajjhanhikakāleyeva taṁ upavhayeyya.",
  "atk-s0301a7:42_11": "So juhati dakkhiṇeyyeti yo evaṁ kāle khīṇāsavaṁ āmantetvā tattha catupaccayadakkhiṇaṁ patiṭṭhapeti, so dakkhiṇeyye juhati nāma,",
  "atk-s0301a7:42_12": "na acetane aggimhi pakkhipanto.",
  "atk-s0301a7:43_0": "Iti brāhmaṇo bhagavato kathaṁ suṇanto pasīditvā idāni attano pasādaṁ āvikaronto addhā suyiṭṭhantiādimāha.",
  "atk-s0301a7:43_1": "Tassattho – addhā mama yidaṁ idāni suyiṭṭhañca suhutañca bhavissati,",
  "atk-s0301a7:43_2": "pubbe pana aggimhi jhāpitaṁ niratthakaṁ ahosīti. Añño janoti ‘‘ahaṁ brāhmaṇo,",
  "atk-s0301a7:43_3": "ahaṁ brāhmaṇo’’ti vadanto andhabālaputhujjano. Habyasesanti hutasesaṁ.",
  "atk-s0301a7:43_4": "Bhuñjatu bhavantiādi purimasutte vuttanayeneva veditabbaṁ.",
  "atk-s0301a7:44_0": "Na khvāhanti na kho ahaṁ. Kasmā panevamāhāti?",
  "atk-s0301a7:44_1": "Tasmiṁ kira bhojane upahaṭamatteva ‘‘satthā bhuñjissatī’’ti saññāya catūsu mahādīpesu dvīsu parittadīpasahassesu devatā pupphaphalādīni ceva sappinavanītatelamadhuphāṇitādīni ca ādāya madhupaṭalaṁ pīḷetvā madhuṁ gaṇhantiyo viya dibbānubhāvena nibbattitojameva gahetvā pakkhipiṁsu. Tena taṁ sukhumattaṁ gataṁ,",
  "atk-s0301a7:44_2": "manussānañca oḷārikaṁ vatthūti tesaṁ tāva oḷārikavatthutāya sammā pariṇāmaṁ na gacchati.",
  "atk-s0301a7:44_3": "Goyūse pana tilabījāni pakkhipitvā pakkattā oḷārikamissakaṁ jātaṁ,",
  "atk-s0301a7:44_4": "devānañca sukhumaṁ vatthūti tesaṁ sukhumavatthutāya sammā pariṇāmaṁ na gacchati.",
  "atk-s0301a7:44_5": "Sukkhavipassakakhīṇāsavassāpi kucchiyaṁ na pariṇamati.",
  "atk-s0301a7:44_6": "Aṭṭhasamāpattilābhīkhīṇāsavassa pana samāpattibalena pariṇāmeyya.",
  "atk-s0301a7:44_7": "Bhagavato pana pākatikeneva kammajatejena pariṇāmeyya.",
  "atk-s0301a7:45_0": "Appahariteti aharite.",
  "atk-s0301a7:45_1": "Sace hi haritesu tiṇesu pakkhipeyya,",
  "atk-s0301a7:45_2": "siniddhapāyāsena tiṇāni pūtīni bhaveyyuṁ.",
  "atk-s0301a7:45_3": "Buddhā ca bhūtagāmasikkhāpadaṁ na vītikkamanti, tasmā evamāha.",
  "atk-s0301a7:45_4": "Yattha pana galappamāṇāni mahātiṇāni,",
  "atk-s0301a7:45_5": "tādise ṭhāne pakkhipituṁ vaṭṭati.",
  "atk-s0301a7:45_6": "Appāṇaketi sappāṇakasmiṁ hi parittake udake pakkhitte pāṇakā maranti, tasmā evamāha.",
  "atk-s0301a7:45_7": "Yaṁ pana gambhīraṁ mahāudakaṁ hoti,",
  "atk-s0301a7:45_8": "pātisatepi pātisahassepi pakkhitte na āluḷati, tathārūpe udake vaṭṭati.",
  "atk-s0301a7:45_9": "Opilāpesīti suvaṇṇapātiyā saddhiṁyeva nimujjāpesi.",
  "atk-s0301a7:45_10": "Cicciṭāyati ciṭiciṭāyatīti evarūpaṁ saddaṁ karoti.",
  "atk-s0301a7:45_11": "Kiṁ panesa pāyāsassa ānubhāvo, udāhu tathāgatassāti? Tathāgatassa.",
  "atk-s0301a7:45_12": "Ayaṁ hi brāhmaṇo taṁ pāyāsaṁ opilāpetvā ummaggaṁ āruyha satthu santikaṁ anāgantvāva gaccheyya,",
  "atk-s0301a7:45_13": "atha bhagavā – ‘‘ettakaṁ acchariyaṁ disvā mama santikaṁ āgamissati.",
  "atk-s0301a7:45_14": "Athassāhaṁ dhammadesanāya micchādiṭṭhigahaṇaṁ bhinditvā sāsane otāretvā amatapānaṁ pāyessāmī’’ti adhiṭṭhānabalena evamakāsi.",
  "atk-s0301a7:46_0": "Dārusamādahānoti dāruṁ jhāpayamāno.",
  "atk-s0301a7:46_1": "Bahiddhā hi etanti etaṁ dārujjhāpanaṁ nāma ariyadhammato bahiddhā. Yadi etena suddhi bhaveyya,",
  "atk-s0301a7:46_2": "ye davaḍāhakādayo bahūni dārūni jhāpenti, te paṭhamataraṁ sujjheyyuṁ. Kusalāti khandhādīsu kusalā.",
  "atk-s0301a7:46_3": "Ajjhattamevujjalayāmi jotinti niyakajjhatte attano santānasmiṁyeva ñāṇajotiṁ jālemi.",
  "atk-s0301a7:46_4": "Niccagginīti āvajjanapaṭibaddhena sabbaññutaññāṇena niccaṁ pajjalitaggi.",
  "atk-s0301a7:46_5": "Niccasamāhitattoti niccaṁ sammā ṭhapitacitto.",
  "atk-s0301a7:46_6": "Brahmacariyaṁ carāmīti bodhimaṇḍe caritaṁ brahmacariyaṁ gahetvā evaṁ vadati.",
  "atk-s0301a7:47_0": "Mānohi te, brāhmaṇa,",
  "atk-s0301a7:47_1": "khāribhāroti yathā khāribhāro khandhena vayhamāno upari ṭhitopi akkantakkantaṭṭhāne pathaviyā saddhiṁ phuseti,",
  "atk-s0301a7:47_2": "evameva jātigottakulādīni mānavatthūni nissāya ussāpito mānopi tattha tattha issaṁ uppādento catūsu apāyesu saṁsīdāpeti. Tenāha ‘‘māno hi te, brāhmaṇa, khāribhāro’’ti .",
  "atk-s0301a7:47_3": "Kodho dhūmoti tava ñāṇaggissa upakkilesaṭṭhena kodho dhumo.",
  "atk-s0301a7:47_4": "Tena hi te upakkiliṭṭho ñāṇaggi na virocati.",
  "atk-s0301a7:47_5": "Bhasmani mosavajjanti nirojaṭṭhena musāvādo chārikā nāma.",
  "atk-s0301a7:47_6": "Yathā hi chārikāya paṭicchanno aggi na joteti,",
  "atk-s0301a7:47_7": "evaṁ te musāvādena paṭicchannaṁ ñāṇanti dasseti.",
  "atk-s0301a7:47_8": "Jivhā sujāti yathā tuyhaṁ suvaṇṇarajatalohakaṭṭhamattikāsu aññataramayā yāgayajanatthāya sujā hoti,",
  "atk-s0301a7:47_9": "evaṁ mayhaṁ dhammayāgaṁ yajanatthāya pahūtajivhā sujāti vadati.",
  "atk-s0301a7:47_10": "Hadayaṁ jotiṭṭhānanti yathā tuyhaṁ nadītīre jotiṭṭhānaṁ,",
  "atk-s0301a7:47_11": "evaṁ mayhaṁ dhammayāgassa yajanaṭṭhānatthena sattānaṁ hadayaṁ jotiṭṭhānaṁ. Attāti cittaṁ.",
  "atk-s0301a7:48_0": "Dhammo rahadoti yathā tvaṁ aggiṁ paricaritvā dhūmachārikasedakiliṭṭhasarīro sundarikaṁ nadiṁ otaritvā nhāyasi,",
  "atk-s0301a7:48_1": "evaṁ mayhaṁ sundarikāsadisena bāhirena rahadena attho natthi,",
  "atk-s0301a7:48_2": "aṭṭhaṅgikamaggadhammo pana mayhaṁ rahado,",
  "atk-s0301a7:48_3": "tatrāhaṁ pāṇasatampi pāṇasahassampi caturāsītipāṇasahassānipi ekappahārena nhāpemi.",
  "atk-s0301a7:48_4": "Sīlatitthoti tassa pana me dhammarahadassa catupārisuddhisīlaṁ titthanti dasseti.",
  "atk-s0301a7:48_5": "Anāviloti yathā tuyhaṁ sundarikā nadī catūhi pañcahi ekato nhāyantehi heṭṭhupariyavālikā āluḷā hoti , na evaṁ mayhaṁ rahado,",
  "atk-s0301a7:48_6": "anekasatasahassesupi pāṇesu otaritvā nhāyantesu so anāvilo vippasannova hoti.",
  "atk-s0301a7:48_7": "Sabbhi sataṁ pasatthoti paṇḍitehi paṇḍitānaṁ pasaṭṭho.",
  "atk-s0301a7:48_8": "Uttamatthena vā so sabbhīti vuccati,",
  "atk-s0301a7:48_9": "paṇḍitehi pasatthattā sataṁ pasattho.",
  "atk-s0301a7:48_10": "Taranti pāranti nibbānapāraṁ gacchanti.",
  "atk-s0301a7:49_0": "Idāni ariyamaggarahadassa aṅgāni uddharitvā dassento saccaṁ dhammotiādimāha. Tattha saccanti vacīsaccaṁ.",
  "atk-s0301a7:49_1": "Dhammoti iminā diṭṭhisaṅkappavāyāmasatisamādhayo dasseti.",
  "atk-s0301a7:49_2": "Saṁyamoti iminā kammantājīvā gahitā.",
  "atk-s0301a7:49_3": "Saccanti vā iminā maggasaccaṁ gahitaṁ. Sā atthato sammādiṭṭhi.",
  "atk-s0301a7:49_4": "Vuttañhetaṁ – ‘‘sammādiṭṭhi maggo ceva hetu cā’’ti (dha. sa. 1039).",
  "atk-s0301a7:49_5": "Sammādiṭṭhiyā pana gahitāya taggatikattā sammāsaṅkappo gahitova hoti.",
  "atk-s0301a7:49_6": "Dhammoti iminā vāyāmasatisamādhayo.",
  "atk-s0301a7:49_7": "Saṁyamoti iminā vācākammantājīvā.",
  "atk-s0301a7:49_8": "Evampi aṭṭhaṅgiko maggo dassito hoti.",
  "atk-s0301a7:49_9": "Atha vā saccanti paramatthasaccaṁ , taṁ atthato nibbānaṁ.",
  "atk-s0301a7:49_10": "Dhammotipadena diṭṭhi saṅkappo vāyāmo sati samādhīti pañcaṅgāni gahitāni.",
  "atk-s0301a7:49_11": "Saṁyamoti vācā kammanto ājīvoti tīṇi.",
  "atk-s0301a7:49_12": "Evampi aṭṭhaṅgiko maggo dassito hoti.",
  "atk-s0301a7:49_13": "Brahmacariyanti etaṁ brahmacariyaṁ nāma.",
  "atk-s0301a7:49_14": "Majjhe sitāti sassatucchede vajjetvā majjhe nissitā. Brahmapattīti seṭṭhapatti.",
  "atk-s0301a7:49_15": "Sa tujjubhūtesu namo karohīti ettha ta-kāro padasandhikaro,",
  "atk-s0301a7:49_16": "sa tvaṁ ujubhūtesu khīṇāsavesu namo karohīti attho.",
  "atk-s0301a7:49_17": "Tamahaṁ naraṁ dhammasārīti brūmīti yo evaṁ paṭipajjati,",
  "atk-s0301a7:49_18": "tamahaṁ puggalaṁ ‘‘dhammasārī eso dhammasāriyā paṭicchanno’’ti ca ‘‘kusaladhammehi akusaladhamme sāretvā ṭhito’’ti vāti vadāmīti. Navamaṁ.",
  "atk-s0301a7:50_0": "10. Bahudhītarasuttavaṇṇanā",
  "atk-s0301a7:51_0": "196.",
  "atk-s0301a7:51_1": "Dasame aññatarasmiṁ vanasaṇḍeti paccūsasamaye lokaṁ olokento tassa brāhmaṇassa arahattassa upanissayaṁ disvā ‘‘gacchāmissa saṅgahaṁ karissāmī’’ti gantvā tasmiṁ vanasaṇḍe viharati.",
  "atk-s0301a7:51_2": "Naṭṭhā hontīti kasitvā vissaṭṭhā aṭavimukhā caramānā brāhmaṇe bhuñjituṁ gate palātā honti.",
  "atk-s0301a7:51_3": "Pallaṅkanti samantato ūrubaddhāsanaṁ. Ābhujitvāti bandhitvā .",
  "atk-s0301a7:51_4": "Ujuṁ kāyaṁ paṇidhāyāti uparimaṁ sarīraṁ ujukaṁ ṭhapetvā,",
  "atk-s0301a7:51_5": "aṭṭhārasa piṭṭhikaṇṭake koṭiyā koṭiṁ paṭipādetvā.",
  "atk-s0301a7:51_6": "Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapayitvā, mukhasamīpe vā katvāti attho.",
  "atk-s0301a7:51_7": "Teneva vibhaṅge vuttaṁ – ‘‘ayaṁ sati upaṭṭhitā hoti sūpaṭṭhitā nāsikagge vā mukhanimitte vā,",
  "atk-s0301a7:51_8": "tena vuccati parimukhaṁ satiṁ upaṭṭhapetvā’’ti (vibha. 537).",
  "atk-s0301a7:51_9": "Atha vā ‘‘parīti pariggahaṭṭho. Mukhanti niyyānaṭṭho. Satīti upaṭṭhānaṭṭho.",
  "atk-s0301a7:51_10": "Tena vuccati parimukhaṁ satiṁ upaṭṭhapetvā’’ti evaṁ paṭisambhidāyaṁ (paṭi. ma.",
  "atk-s0301a7:51_11": "1.164) vuttanayenapettha attho daṭṭhabbo.",
  "atk-s0301a7:51_12": "Tatrāyaṁ saṅkhepo – ‘‘pariggahitaniyyānaṁ satiṁ katvā’’ti.",
  "atk-s0301a7:51_13": "Evaṁ nisīdanto ca pana chabbaṇṇā ghanabuddharasmiyo vissajjetvā nisīdi.",
  "atk-s0301a7:51_14": "Upasaṅkamīti domanassābhibhūto āhiṇḍanto,",
  "atk-s0301a7:51_15": "‘‘sukhena vatāyaṁ samaṇo nisinno’’ti cintetvā upasaṅkami.",
  "atk-s0301a7:52_0": "Ajjasaṭṭhiṁna dissantīti ajja chadivasamattakā paṭṭhāya na dissanti. Pāpakāti lāmakā tilakhāṇukā.",
  "atk-s0301a7:52_1": "Tena kira tilakhette vapite tadaheva devo vassitvā tile paṁsumhi osīdāpesi ,",
  "atk-s0301a7:52_2": "pupphaṁ vā phalaṁ vā gahetuṁ nāsakkhiṁsu. Yepi vaḍḍhiṁsu,",
  "atk-s0301a7:52_3": "tesaṁ upari pāṇakā patitvā paṇṇāni khādiṁsu,",
  "atk-s0301a7:52_4": "ekapaṇṇadupaṇṇā khāṇukā avasissiṁsu.",
  "atk-s0301a7:52_5": "Brāhmaṇo khettaṁ oloketuṁ gato te disvā – ‘‘vaḍḍhiyā me tilā gahitā,",
  "atk-s0301a7:52_6": "tepi naṭṭhā’’ti domanassajāto ahosi, taṁ gahetvā imaṁ gāthamāha.",
  "atk-s0301a7:53_0": "Ussoḷhikāyāti ussāhena kaṇṇanaṅguṭṭhādīni ukkhipitvā vicarantā uppatanti.",
  "atk-s0301a7:53_1": "Tassa kira anupubbena bhogesu parikkhīṇesu pakkhipitabbassa abhāvena tucchakoṭṭhā ahesuṁ.",
  "atk-s0301a7:53_2": "Tassa ito cito ca sattahi gharehi āgatā mūsikā te tucchakoṭṭhe pavisitvā uyyānakīḷaṁ kīḷantā viya naccanti, taṁ gahetvā evamāha.",
  "atk-s0301a7:54_0": "Uppāṭakehi sañchannoti uppāṭakapāṇakehi sañchanno.",
  "atk-s0301a7:54_1": "Tassa kira brāhmaṇassa sayanatthāya santhataṁ tiṇapaṇṇasanthāraṁ koci antarantarā paṭijagganto natthi.",
  "atk-s0301a7:54_2": "So divasaṁ araññe kammaṁ katvā sāyaṁ āgantvā tasmiṁ nipajjati.",
  "atk-s0301a7:54_3": "Athassa uppāṭakapāṇakā sarīraṁ ekacchannaṁ karontā khādanti, taṁ gahetvā evamāha.",
  "atk-s0301a7:55_0": "Vidhavāti matapatikā.",
  "atk-s0301a7:55_1": "Yāva kira tassa brāhmaṇassa gehe vibhavamattā ahosi,",
  "atk-s0301a7:55_2": "tāva tā vidhavāpi hutvā patikulesu vasituṁ labhiṁsu. Yadā pana so niddhano jāto,",
  "atk-s0301a7:55_3": "tadā tā ‘‘pitugharaṁ gacchathā’’ti sassusasurādīhi nikkaḍḍhitā tato tasseva gharaṁ āgantvā vasantiyo brāhmaṇassa bhojanakāle ‘‘gacchatha ayyakena saddhiṁ bhuñjathā’’ti putte pesenti,",
  "atk-s0301a7:55_4": "tehi pātiyaṁ hatthesu otāritesu brāhmaṇo hatthassa okāsaṁ na labhati. Taṁ gahetvā imaṁ gāthamāha.",
  "atk-s0301a7:56_0": "Piṅgalāti kaḷārapiṅgalā.",
  "atk-s0301a7:56_1": "Tilakāhatāti kāḷasetādivaṇṇehi tilakehi āhatagattā.",
  "atk-s0301a7:56_2": "Sottaṁ pādena bodhetīti niddaṁ okkantaṁ pādena paharitvā pabodheti.",
  "atk-s0301a7:56_3": "Ayaṁ kira brāhmaṇo mūsikasaddena ubbāḷho uppāṭakehi ca khajjamāno sabbarattiṁ niddaṁ alabhitvā paccūsakāle niddāyati.",
  "atk-s0301a7:56_4": "Atha naṁ akkhīsu nimmilitamattesveva – ‘‘kiṁ karosi, brāhmaṇa,",
  "atk-s0301a7:56_5": "pacchā ca pubbe ca gahitassa iṇassa? Vaḍḍhi matthakaṁ pattā, satta dhītaro posetabbā.",
  "atk-s0301a7:56_6": "Idāni iṇāyikā āgantvā gehaṁ parivāressanti,",
  "atk-s0301a7:56_7": "gaccha kammaṁ karohī’’ti pādena paharitvā pabodheti. Taṁ gahetvā imaṁ gāthamāha.",
  "atk-s0301a7:57_0": "Iṇāyikāti yesaṁ anena hatthato iṇaṁ gahitaṁ.",
  "atk-s0301a7:57_1": "So kira kassaci hatthato ekaṁ kahāpaṇaṁ kassaci dve kassaci dasa…pe… kassaci satanti evaṁ bahūnaṁ hatthato iṇaṁ aggahesi.",
  "atk-s0301a7:57_2": "Te divā brāhmaṇaṁ apassantā ‘‘gehato taṁ nikkhantameva gaṇhissāmā’’ti balavapaccūse gantvā codenti. Taṁ gahetvā imaṁ gāthamāha.",
  "atk-s0301a7:58_0": "Bhagavā tena brāhmaṇena imāhi sattahi gāthāhi dukkhe kathite ‘‘yaṁ yaṁ, brāhmaṇa, tayā dukkhaṁ kathitaṁ,",
  "atk-s0301a7:58_1": "sabbametaṁ mayhaṁ natthī’’ti dassento paṭigāthāhi brāhmaṇassa dhammadesanaṁ vaḍḍhesi.",
  "atk-s0301a7:58_2": "Brāhmaṇo tā gāthā sutvā bhagavati pasanno saraṇesu patiṭṭhāya pabbajitvā arahattaṁ pāpuṇi.",
  "atk-s0301a7:58_3": "Taṁ dassetuṁ evaṁ vutte bhāradvājagottotiādi vuttaṁ. Tattha alatthāti labhi.",
  "atk-s0301a7:59_0": "Tañca pana brāhmaṇaṁ bhagavā pabbājetvā ādāya jetavanaṁ gantvā punadivase tena therena pacchāsamaṇena kosalarañño gehadvāraṁ agamāsi .",
  "atk-s0301a7:59_1": "Rājā ‘‘satthā āgato’’ti sutvā pāsādā oruyha vanditvā hatthato pattaṁ gahetvā tathāgataṁ uparipāsādaṁ āropetvā varāsane nisīdāpetvā gandhodakena pāde dhovitvā satapākatelena makkhetvā yāguṁ āharāpetvā rajatadaṇḍaṁ suvaṇṇakaṭacchuṁ gahetvā satthu upanāmesi. Satthā pattaṁ pidahi.",
  "atk-s0301a7:59_2": "Rājā tathāgatassa pādesu patitvā, ‘‘sace me, bhante, doso atthi, khamathā’’ti āha. Natthi, mahārājāti.",
  "atk-s0301a7:59_3": "Atha kasmā yāguṁ na gaṇhathāti? Palibodho atthi, mahārājāti. Kiṁ pana, bhante,",
  "atk-s0301a7:59_4": "yāguṁ agaṇhanteheva labhitabbo esa palibodho,",
  "atk-s0301a7:59_5": "paṭibalo ahaṁ palibodhaṁ dātuṁ, gaṇhatha, bhanteti. Satthā aggahesi.",
  "atk-s0301a7:59_6": "Mahallakattheropi dīgharattaṁ chāto yāvadatthaṁ yāguṁ pivi.",
  "atk-s0301a7:59_7": "Rājā khādanīyabhojanīyaṁ datvā bhattakiccāvasāne bhagavantaṁ vanditvā āha – ‘‘bhagavā tumhe paveṇiyā āgate okkākavaṁse uppajjitvā cakkavattisiriṁ pahāya pabbajitvā loke aggataṁ patto, ko nāma, bhante, tumhākaṁ palibodho’’ti? Mahārāja,",
  "atk-s0301a7:59_8": "etassa mahallakattherassa palibodho amhākaṁ palibodhasadisovāti.",
  "atk-s0301a7:60_0": "Rājā theraṁ vanditvā – ‘‘ko, bhante,",
  "atk-s0301a7:60_1": "tumhākaṁ palibodho’’ti pucchi? Iṇapalibodho, mahārājāti. Kittako, bhanteti? Gaṇehi, mahārājāti.",
  "atk-s0301a7:60_2": "Rañño ‘‘ekaṁ dve sataṁ sahassa’’nti gaṇentassa aṅguliyo nappahonti. Athekaṁ purisaṁ pakkositvā, ‘‘gaccha, bhaṇe,",
  "atk-s0301a7:60_3": "nagare bheriṁ carāpehi ‘sabbe bahudhītikabrāhmaṇassa iṇāyikā rājaṅgaṇe sannipatantū’’ti.",
  "atk-s0301a7:60_4": "Manussā bheriṁ sutvā sannipatiṁsu.",
  "atk-s0301a7:60_5": "Rājā tesaṁ hatthato paṇṇāni āharāpetvā sabbesaṁ anūnaṁ dhanamadāsi.",
  "atk-s0301a7:60_6": "Tattha suvaṇṇameva satasahassagghanakaṁ ahosi.",
  "atk-s0301a7:60_7": "Puna rājā pucchi – ‘‘aññopi atthi, bhante, palibodho’’ti. Iṇaṁ nāma, mahārāja, datvā muccituṁ sakkā,",
  "atk-s0301a7:60_8": "etā pana satta dārikā mahāpalibodhā mayhanti.",
  "atk-s0301a7:60_9": "Rājā yānāni pesetvā tassa dhītaro āharāpetvā attano dhītaro katvā taṁ taṁ kulagharaṁ pesetvā, ‘‘aññopi, bhante, atthi palibodho’’ti pucchi? Brāhmaṇī, mahārājāti. Rājā yānaṁ pesetvā, tassa brāhmaṇiṁ āharāpetvā,",
  "atk-s0301a7:60_10": "ayyikaṭṭhāne ṭhapetvā puna pucchi – ‘‘aññopi, bhante, atthi palibodho’’ti? Natthi ,",
  "atk-s0301a7:60_11": "mahārājāti vutte rājāpi cīvaradussāni dāpetvā, ‘‘bhante,",
  "atk-s0301a7:60_12": "mama santakaṁ tumhākaṁ bhikkhubhāvaṁ jānāthā’’ti āha. Āma, mahārājāti.",
  "atk-s0301a7:60_13": "Atha naṁ rājā āha – ‘‘bhante,",
  "atk-s0301a7:60_14": "cīvarapiṇḍapātādayopi sabbe paccayā amhākaṁ santakā bhavissanti.",
  "atk-s0301a7:60_15": "Tumhe tathāgatassa manaṁ gahetvā samaṇadhammaṁ karothā’’ti.",
  "atk-s0301a7:60_16": "Thero tatheva appamatto samaṇadhammaṁ karonto nacirasseva āsavakkhayaṁ pattoti. Dasamaṁ.",
  "atk-s0301a7:61_0": "Paṭhamo vaggo.",
  "atk-s0301a7:62_0": "2. Upāsakavaggo",
  "atk-s0301a7:63_0": "1. Kasibhāradvājasuttavaṇṇanā",
  "atk-s0301a7:64_0": "197.",
  "atk-s0301a7:64_1": "Dutiyavaggassa paṭhame magadhesūti evaṁnāmake janapade.",
  "atk-s0301a7:64_2": "Dakkhiṇāgirisminti rājagahaṁ parivāretvā ṭhitassa girino dakkhiṇabhāge janapado atthi, tasmiṁ janapade,",
  "atk-s0301a7:64_3": "tattha vihārassāpi tadeva nāmaṁ.",
  "atk-s0301a7:64_4": "Ekanāḷāyaṁ brāhmaṇagāmeti ekanāḷāti tassa gāmassa nāmaṁ.",
  "atk-s0301a7:64_5": "Brāhmaṇā panettha sambahulā paṭivasanti, brāhmaṇabhogo eva vā so.",
  "atk-s0301a7:64_6": "Tasmā ‘‘brāhmaṇagāmo’’ti vuccati.",
  "atk-s0301a7:65_0": "Tena kho pana samayenāti yaṁ samayaṁ bhagavā magadharaṭṭhe ekanāḷaṁ brāhmaṇagāmaṁ upanissāya dakkhiṇagirimahāvihāre brāhmaṇassa indriyaparipākaṁ āgamayamāno viharati, tena samayena.",
  "atk-s0301a7:65_1": "Kasibhāradvājassāti so brāhmaṇo kasiṁ nissāya jīvati, bhāradvājoti cassa gottaṁ.",
  "atk-s0301a7:65_2": "Pañcamattānīti pañca pamāṇāni,",
  "atk-s0301a7:65_3": "anūnāni anadhikāni pañcanaṅgalasatānīti vuttaṁ hoti. Payuttānīti yojitāni,",
  "atk-s0301a7:65_4": "balībaddānaṁ khandhesu ṭhapetvā yuge yottehi yojitānīti attho.",
  "atk-s0301a7:66_0": "Vappakāleti vappanakāle bījanikkhepasamaye.",
  "atk-s0301a7:66_1": "Tattha dve vappāni kalalavappañca paṁsuvappañca. Paṁsuvappaṁ idha adhippetaṁ,",
  "atk-s0301a7:66_2": "tañca kho paṭhamadivase maṅgalavappaṁ.",
  "atk-s0301a7:66_3": "Tatthāyaṁ upakaraṇasampadā – tīṇi balibaddasahassāni upaṭṭhāpitāni honti,",
  "atk-s0301a7:66_4": "sabbesaṁ suvaṇṇamayāni siṅgāni paṭimukkāni, rajatamayā khurā,",
  "atk-s0301a7:66_5": "sabbe setamālāhi ceva gandhapañcaṅgulīhi ca alaṅkatā paripuṇṇapañcaṅgā sabbalakkhaṇasampannā, ekacce kāḷā añjanavaṇṇā, ekacce setā phalikavaṇṇā, ekacce rattā pavāḷavaṇṇā,",
  "atk-s0301a7:66_6": "ekacce kammāsā masāragallavaṇṇā.",
  "atk-s0301a7:66_7": "Evaṁ pañcasatā kassakā sabbe ahatasetavatthā gandhamālālaṅkatā dakkhiṇaaṁsakūṭesu patiṭṭhitapupphacumbaṭakā haritālamanosilālañjanujjalagattā dasa dasa naṅgalā ekekagumbā hutvā gacchanti.",
  "atk-s0301a7:66_8": "Naṅgalānaṁ sīsañca yugañca patodā ca suvaṇṇakhacitā .",
  "atk-s0301a7:66_9": "Paṭhamanaṅgale aṭṭha balībaddā yuttā, sesesu cattāro cattāro,",
  "atk-s0301a7:66_10": "avasesā kilantaparivattanatthaṁ ānītā.",
  "atk-s0301a7:66_11": "Ekekagumbe ekekabījasakaṭaṁ ekeko kasati, ekeko vappati.",
  "atk-s0301a7:67_0": "Brāhmaṇo pana pageva massukammaṁ kārāpetvā nhāyitvā sugandhagandhehi vilitto pañcasatagghanakaṁ vatthaṁ nivāsetvā sahassagghanakaṁ ekaṁsaṁ karitvā ekekissā aṅguliyā dve dveti vīsati aṅgulimuddikāyo kaṇṇesu sīhakuṇḍalāni sīse brahmaveṭhanaṁ paṭimuñcitvā suvaṇṇamālaṁ kaṇṭhe katvā brāhmaṇagaṇaparivuto kammantaṁ vosāsati.",
  "atk-s0301a7:67_1": "Athassa brāhmaṇī anekasatabhājanesu pāyāsaṁ pacāpetvā mahāsakaṭesu āropetvā gandhodakena nhāyitvā sabbālaṅkāravibhūsitā brāhmaṇīgaṇaparivutā kammantaṁ agamāsi.",
  "atk-s0301a7:67_2": "Gehampissa haritupalittaṁ vippakiṇṇalājaṁ puṇṇaghaṭakadalidhajapaṭākāhi alaṅkataṁ gandhapupphādīhi sukatabalikammaṁ,",
  "atk-s0301a7:67_3": "khettañca tesu tesu ṭhānesu samussitaddhajapaṭākaṁ ahosi.",
  "atk-s0301a7:67_4": "Parijanakammakārehi saddhiṁ osaṭaparisā aḍḍhateyyasahassā ahosi, sabbe ahatavatthā,",
  "atk-s0301a7:67_5": "sabbesaṁ pāyāsabhojanameva paṭiyattaṁ.",
  "atk-s0301a7:68_0": "Atha brāhmaṇo suvaṇṇapātiṁ dhovāpetvā pāyāsassa pūretvā sappimadhuphāṇitehi abhisaṅkharitvā naṅgalabalikammaṁ kārāpesi.",
  "atk-s0301a7:68_1": "Brāhmaṇī pañcannaṁ kassakasatānaṁ suvaṇṇarajatakaṁsatambalohamayāni bhājanāni dāpetvā suvaṇṇakaṭacchuṁ gahetvā pāyāsena parivisantī gacchati.",
  "atk-s0301a7:68_2": "Brāhmaṇo pana balikammaṁ kāretvā rattabandhikāyo upāhanāyo ārohitvā rattasuvaṇṇadaṇḍakaṁ gahetvā, ‘‘idha pāyāsaṁ detha, idha sappiṁ detha,",
  "atk-s0301a7:68_3": "idha sakkharaṁ dethā’’ti vosāsamāno vicarati. Ayaṁ tāva kammante pavatti.",
  "atk-s0301a7:69_0": "Vihāre pana yattha yattha buddhā vasanti,",
  "atk-s0301a7:69_1": "tattha tattha nesaṁ devasikaṁ pañca kiccāni bhavanti,",
  "atk-s0301a7:69_2": "seyyathidaṁ – purebhattakiccaṁ pacchābhattakiccaṁ purimayāmakiccaṁ majjhimayāmakiccaṁ pacchimayāmakiccanti.",
  "atk-s0301a7:70_0": "Tatridaṁ purebhattakiccaṁ – bhagavā hi pātova uṭṭhāya upaṭṭhākānuggahatthaṁ sarīraphāsukatthañca mukhadhovanādiparikammaṁ katvā yāva bhikkhācāravelā,",
  "atk-s0301a7:70_1": "tāva vivittāsane vītināmetvā bhikkhācāravelāya nivāsetvā kāyabandhanaṁ bandhitvā cīvaraṁ pārupitvā pattamādāya kadāci ekako kadāci bhikkhusaṅghaparivuto gāmaṁ vā nigamaṁ vā piṇḍāya pavisati kadāci pakatiyā,",
  "atk-s0301a7:70_2": "kadāci anekehi pāṭihāriyehi vattamānehi.",
  "atk-s0301a7:70_3": "Seyyathidaṁ – piṇḍāya pavisato lokanāthassa purato purato gantvā mudugatiyo vātā pathaviṁ sodhenti,",
  "atk-s0301a7:70_4": "valāhakā udakaphusitāni muñcantā magge reṇuṁ vūpasametvā upari vitānaṁ hutvā tiṭṭhanti,",
  "atk-s0301a7:70_5": "apare vātā pupphāni upaharitvā magge okiranti.",
  "atk-s0301a7:70_6": "Unnatā bhūmippadesā onamanti, onatā unnamanti.",
  "atk-s0301a7:70_7": "Pādanikkhepasamaye samāva bhūmi hoti,",
  "atk-s0301a7:70_8": "sukhasamphassāni padumapupphāni vā pāde sampaṭicchanti.",
  "atk-s0301a7:70_9": "Indakhīlassa anto ṭhapitamatte dakkhiṇapāde sarīrā chabbaṇṇarasmiyo nikkhamitvā suvaṇṇarasasiñcanāni viya citrapaṭaparikkhittāni viya ca pāsādakūṭāgārādīni karontiyo ito cito ca vidhāvanti.",
  "atk-s0301a7:70_10": "Hatthiassavihaṅgādayo sakasakaṭṭhānesu ṭhitāyeva madhurenākārena saddaṁ karonti ,",
  "atk-s0301a7:70_11": "tathā bherivīṇādīni tūriyāni manussānañca kāyūpagāni ābharaṇāni.",
  "atk-s0301a7:70_12": "Tena saññāṇena manussā jānanti ‘‘ajja bhagavā idha piṇḍāya paviṭṭho’’ti.",
  "atk-s0301a7:70_13": "Te sunivatthā supārutā gandhapupphādīni ādāya gharā nikkhamitvā antaravīthiṁ paṭipajjitvā bhagavantaṁ gandhapupphādīhi sakkaccaṁ pūjetvā vanditvā – ‘‘amhākaṁ, bhante, dasa bhikkhū, amhākaṁ vīsati,",
  "atk-s0301a7:70_14": "amhākaṁ bhikkhusataṁ dethā’’ti yācitvā bhagavatopi pattaṁ gahetvā āsanaṁ paññāpetvā sakkaccaṁ piṇḍapātena paṭimānenti.",
  "atk-s0301a7:71_0": "Bhagavā katabhattakicco tesaṁ santānāni oloketvā tathā dhammaṁ deseti,",
  "atk-s0301a7:71_1": "yathā keci saraṇagamane patiṭṭhahanti, keci pañcasu sīlesu,",
  "atk-s0301a7:71_2": "keci sotāpattisakadāgāmianāgāmiphalānaṁ aññatarasmiṁ,",
  "atk-s0301a7:71_3": "keci pabbajitvā aggaphale arahatteti .",
  "atk-s0301a7:71_4": "Evaṁ mahājanaṁ anuggahetvā uṭṭhāyāsanā vihāraṁ gacchati.",
  "atk-s0301a7:71_5": "Tattha gandhamaṇḍalamāḷe paññattavarabuddhāsane nisīdati bhikkhūnaṁ bhattakiccapariyosānaṁ āgamayamāno.",
  "atk-s0301a7:71_6": "Tato bhikkhūnaṁ bhattakiccapariyosāne upaṭṭhāko bhagavato nivedeti.",
  "atk-s0301a7:71_7": "Atha bhagavā gandhakuṭiṁ pavisati. Idaṁ tāva purebhattakiccaṁ.",
  "atk-s0301a7:72_0": "Atha bhagavā evaṁ katapurebhattakicco gandhakuṭiyā upaṭṭhāne nisīditvā pāde pakkhāletvā pādapīṭhe ṭhatvā bhikkhusaṅghaṁ ovadati – ‘‘bhikkhave, appamādena sampādetha,",
  "atk-s0301a7:72_1": "dullabho buddhuppādo lokasmiṁ,",
  "atk-s0301a7:72_2": "dullabho manussattapaṭilābho, dullabhā saddhāsampatti, dullabhā pabbajjā,",
  "atk-s0301a7:72_3": "dullabhaṁ saddhammassavana’’nti.",
  "atk-s0301a7:72_4": "Tattha keci bhagavantaṁ kammaṭṭhānaṁ pucchanti.",
  "atk-s0301a7:72_5": "Bhagavā tesaṁ attano cariyānurūpaṁ kammaṭṭhānaṁ deti.",
  "atk-s0301a7:72_6": "Tato sabbepi bhagavantaṁ vanditvā attano attano rattiṭṭhānadivāṭṭhānāni gacchanti, keci araññaṁ, keci rukkhamūlaṁ, keci pabbatādīnaṁ aññataraṁ,",
  "atk-s0301a7:72_7": "keci cātumahārājikabhavanaṁ…pe… keci vasavattibhavananti.",
  "atk-s0301a7:72_8": "Tato bhagavā gandhakuṭiṁ pavisitvā sace ākaṅkhati,",
  "atk-s0301a7:72_9": "dakkhiṇena passena sato sampajāno muhuttaṁ sīhaseyyaṁ kappeti.",
  "atk-s0301a7:72_10": "Atha samassāsitakāyo uṭṭhahitvā dutiyabhāge lokaṁ voloketi.",
  "atk-s0301a7:72_11": "Tatiyabhāge yaṁ gāmaṁ vā nigamaṁ vā upanissāya viharati,",
  "atk-s0301a7:72_12": "tattha mahājano purebhattaṁ dānaṁ datvā pacchābhattaṁ sunivattho supāruto gandhapupphādīni ādāya vihāre sannipatati.",
  "atk-s0301a7:72_13": "Tato bhagavā sampattaparisāya anurūpena pāṭihāriyena gantvā dhammasabhāyaṁ paññattavarabuddhāsane nisajja dhammaṁ deseti kālayuttaṁ samayayuttaṁ.",
  "atk-s0301a7:72_14": "Atha kālaṁ viditvā parisaṁ uyyojeti,",
  "atk-s0301a7:72_15": "manussā bhagavantaṁ vanditvā pakkamanti. Idaṁ pacchābhattakiccaṁ.",
  "atk-s0301a7:73_0": "So evaṁ niṭṭhitapacchābhattakicco sace gattāni osiñcitukāmo hoti,",
  "atk-s0301a7:73_1": "buddhāsanā vuṭṭhāya nhānakoṭṭhakaṁ pavisitvā upaṭṭhākena paṭiyāditaudakena gattāni utuṁ gāhāpeti .",
  "atk-s0301a7:73_2": "Upaṭṭhākopi buddhāsanaṁ ānetvā papphoṭetvā gandhakuṭipariveṇe paññāpeti.",
  "atk-s0301a7:73_3": "Bhagavā surattadupaṭṭaṁ nivāsetvā kāyabandhanaṁ bandhitvā uttarāsaṅgaṁ katvā tattha āgantvā nisīdati ekakova muhuttaṁ paṭisallīno.",
  "atk-s0301a7:73_4": "Atha bhikkhū tato tato āgamma bhagavato upaṭṭhānaṁ gacchanti.",
  "atk-s0301a7:73_5": "Tattha ekacce pañhaṁ pucchanti, ekacce kammaṭṭhānaṁ,",
  "atk-s0301a7:73_6": "ekacce dhammassavanaṁ yācanti.",
  "atk-s0301a7:73_7": "Bhagavā tesaṁ adhippāyaṁ sampādento purimayāmaṁ vītināmeti. Idaṁ purimayāmakiccaṁ.",
  "atk-s0301a7:74_0": "Purimayāmakiccapariyosāne pana bhikkhūsu bhagavantaṁ vanditvā pakkamantesu sakaladasasahassilokadhātudevatāyo okāsaṁ labhamānā bhagavantaṁ upasaṅkamitvā pañhaṁ pucchanti yathābhisaṅkhataṁ antamaso caturakkharampi.",
  "atk-s0301a7:74_1": "Bhagavā tāsaṁ tāsaṁ devatānaṁ pañhaṁ vissajjento majjhimayāmaṁ vītināmeti. Idaṁ majjhimayāmakiccaṁ.",
  "atk-s0301a7:75_0": "Pacchimayāmaṁ pana tayo koṭṭhāse katvā purebhattato paṭṭhāya nisajjāpīḷitassa sarīrassa kilāsubhāvamocanatthaṁ ekaṁ koṭṭhāsaṁ caṅkamena vītināmeti.",
  "atk-s0301a7:75_1": "Dutiyakoṭṭhāse gandhakuṭiṁ pavisitvā dakkhiṇena passena sato sampajāno sīhaseyyaṁ kappeti.",
  "atk-s0301a7:75_2": "Tatiyakoṭṭhāse paccuṭṭhāya nisīditvā purimabuddhānaṁ santike dānasīlādivasena katādhikārapuggaladassanatthaṁ buddhacakkhunā lokaṁ oloketi. Idaṁ pacchimayāmakiccaṁ.",
  "atk-s0301a7:76_0": "Tadāpi evaṁ olokento kasibhāradvājaṁ brāhmaṇaṁ arahattassa upanissayasampannaṁ disvā – ‘‘tattha mayi gate kathā pavattissati,",
  "atk-s0301a7:76_1": "kathāvasāne dhammadesanaṁ sutvā eso brāhmaṇo saputtadāro tīsu saraṇesu patiṭṭhāya asītikoṭidhanaṁ mama sāsane vippakiritvā aparabhāge nikkhamma pabbajitvā arahattaṁ pāpuṇissatī’’ti ñatvā tattha gantvā kathaṁ samuṭṭhāpetvā dhammaṁ desesi.",
  "atk-s0301a7:76_2": "Etamatthaṁ dassetuṁ atha kho bhagavātiādi vuttaṁ.",
  "atk-s0301a7:77_0": "Tattha pubbaṇhasamayanti bhummatthe upayogavacanaṁ, pubbaṇhasamayeti attho. Nivāsetvāti paridahitvā.",
  "atk-s0301a7:77_1": "Vihāracīvaraparivattanavasenetaṁ vuttaṁ.",
  "atk-s0301a7:77_2": "Pattacīvaramādāyāti pattaṁ hatthehi, cīvaraṁ kāyena ādiyitvā,",
  "atk-s0301a7:77_3": "sampaṭicchitvā dhāretvāti attho.",
  "atk-s0301a7:77_4": "Bhagavato kira piṇḍāya pavisitukāmassa bhamaro viya vikasitapadumadvayamajjhaṁ,",
  "atk-s0301a7:77_5": "indanīlamaṇivaṇṇaselamayapatto hatthadvayamajjhaṁ āgacchati.",
  "atk-s0301a7:77_6": "Taṁ evamāgataṁ pattaṁ hatthehi sampaṭicchitvā cīvarañca parimaṇḍalaṁ pārutaṁ kāyena dhāretvāti vuttaṁ hoti.",
  "atk-s0301a7:77_7": "Tenupasaṅkamīti yena maggena kammanto gantabbo, tena ekakova upasaṅkami.",
  "atk-s0301a7:77_8": "Kasmā pana naṁ bhikkhū nānubandhiṁsūti?",
  "atk-s0301a7:77_9": "Yadā hi bhagavā ekakova katthaci gantukāmo hoti,",
  "atk-s0301a7:77_10": "yāva bhikkhācāravelā dvāraṁ pidahitvā antogandhakuṭiyaṁ nisīdati.",
  "atk-s0301a7:77_11": "Bhikkhū tāya saññāya jānanti ‘‘ajja bhagavā ekakova piṇḍāya caritukāmo,",
  "atk-s0301a7:77_12": "addhā kañci eva vinetabbapuggalaṁ addasā’’ti.",
  "atk-s0301a7:77_13": "Te attano pattacīvaraṁ gahetvā gandhakuṭiṁ padakkhiṇaṁ katvā vanditvā bhikkhācāraṁ gacchanti. Tadā ca bhagavā evamakāsi,",
  "atk-s0301a7:77_14": "tasmā bhikkhū nānubandhiṁsūti.",
  "atk-s0301a7:78_0": "Parivesanā vattatīti tesaṁ suvaṇṇabhājanādīni gahetvā nisinnānaṁ pañcasatānaṁ kassakānaṁ parivisanā vippakatā hoti.",
  "atk-s0301a7:78_1": "Ekamantaṁ aṭṭhāsīti yattha ṭhitaṁ brāhmaṇo passati,",
  "atk-s0301a7:78_2": "tathārūpe dassanūpacāre kathāsavanaphāsuke uccaṭṭhāne aṭṭhāsi.",
  "atk-s0301a7:78_3": "Ṭhatvā ca rajatasuvaṇṇarasapiñjaraṁ candimasūriyānaṁ pabhaṁ atirocamānaṁ samantato sarīrappabhaṁ muñci,",
  "atk-s0301a7:78_4": "yāya ajjhotthaṭattā brāhmaṇassa kammantasālābhittirukkhakasitamattikapiṇḍādayo suvaṇṇamayā viya ahesuṁ.",
  "atk-s0301a7:78_5": "Atha manussā bhuñjantā ca kasantā ca sabbakiccāni pahāya asītianubyañjanaparivāraṁ dvattiṁsamahāpurisalakkhaṇapaṭimaṇḍitaṁ sarīraṁ byāmappabhāparikkhepavibhūsitaṁ bāhuyugalaṁ jaṅgamaṁ viya padumasaraṁ,",
  "atk-s0301a7:78_6": "rasmijālasamujjalitatārāgaṇamiva gaganatalaṁ,",
  "atk-s0301a7:78_7": "vijjulatāvinaddhamiva ca kanakasikharaṁ siriyā jalamānaṁ sammāsambuddhaṁ ekamantaṁ ṭhitaṁ disvā hatthapāde dhovitvā añjaliṁ paggayha samparivāretvā aṭṭhaṁsu.",
  "atk-s0301a7:78_8": "Evaṁ tehi samparivāritaṁ addasā kho kasibhāradvājo brāhmaṇo bhagavantaṁ piṇḍāya ṭhitaṁ,",
  "atk-s0301a7:78_9": "disvāna bhagavantaṁ etadavoca – ahaṁ kho, samaṇa, kasāmi ca vapāmi cāti.",
  "atk-s0301a7:79_0": "Kasmā panāyaṁ evamāha,",
  "atk-s0301a7:79_1": "kiṁ samantapāsādike pasādanīye uttamadamathasamathamanuppattepi tathāgate appasādena,",
  "atk-s0301a7:79_2": "udāhu aḍḍhatiyānaṁ janasahassānaṁ pāyāsaṁ paṭiyādetvāpi kaṭacchubhikkhāya maccherenāti? Ubhayathāpi no,",
  "atk-s0301a7:79_3": "bhagavato panassa dassanena atittaṁ nikkhittakammantaṁ janaṁ disvā ‘‘kammabhaṅgaṁ me kātuṁ āgato’’ti anattamanatā ahosi, tasmā evamāha.",
  "atk-s0301a7:79_4": "Bhagavato ca lakkhaṇasampattiṁ disvā – ‘‘sacāyaṁ kammante appayojayissa,",
  "atk-s0301a7:79_5": "sakalajambudīpe manussānaṁ sīse cūḷāmaṇi viya abhavissa,",
  "atk-s0301a7:79_6": "ko nāmassa attho na sampajjissati,",
  "atk-s0301a7:79_7": "evamevaṁ alasatāya kammante appayojetvā vappamaṅgalādīsu piṇḍāya caratī’’tipissa anattamanatā ahosi. Tenāha – ‘‘ahaṁ kho, samaṇa, kasāmi ca vapāmi ca,",
  "atk-s0301a7:79_8": "kasitvā ca vapitvā ca bhuñjāmī’’ti.",
  "atk-s0301a7:80_0": "Ayaṁ kirassa adhippāyo – mayhampi tāva kammantā na byāpajjanti,",
  "atk-s0301a7:80_1": "na camhi yathā tvaṁ evaṁ lakkhaṇasampanno,",
  "atk-s0301a7:80_2": "tvampi kasitvā ca vapitvā ca bhuñjassu,",
  "atk-s0301a7:80_3": "ko te attho na sampajjeyya evaṁ lakkhaṇasampannassāti.",
  "atk-s0301a7:80_4": "Apicāyaṁ assosi – ‘‘sakyarājakule kira kumāro uppanno,",
  "atk-s0301a7:80_5": "so cakkavattirajjaṁ pahāya pabbajito’’ti.",
  "atk-s0301a7:80_6": "Tasmā idāni ‘‘ayaṁ so’’ti ñatvā ‘‘cakkavattirajjaṁ pahāya kilantosī’’ti upārambhaṁ āropento evamāha.",
  "atk-s0301a7:80_7": "Apica tikkhapañño esa brāhmaṇo,",
  "atk-s0301a7:80_8": "na bhagavantaṁ apasādento bhaṇati,",
  "atk-s0301a7:80_9": "bhagavato pana rūpasampattiṁ disvā puññasampattiṁ sambhāvayamāno kathāpavattanatthampi evamāha.",
  "atk-s0301a7:80_10": "Atha bhagavā veneyyavasena sadevake loke aggakassakavappakabhāvaṁ attano dassento ahampi kho brāhmaṇotiādimāha.",
  "atk-s0301a7:81_0": "Atha brāhmaṇo cintesi – ‘‘ayaṁ samaṇo’’ ‘ahampi kasāmi ca vapāmi cā’ti bhaṇati.",
  "atk-s0301a7:81_1": "Na cassa oḷārikāni yuganaṅgalādīni kasibhaṇḍāni passāmi, kiṁ nu kho musā bhaṇatī’’ti?",
  "atk-s0301a7:81_2": "Bhagavantaṁ pādatalato paṭṭhāya yāva kesaggā olokayamāno,",
  "atk-s0301a7:81_3": "aṅgavijjāya katādhikārattā dvattiṁsavaralakkhaṇasampattimassa ñatvā,",
  "atk-s0301a7:81_4": "‘‘aṭṭhānametaṁ yaṁ evarūpo musā bhaṇeyyā’’ti sañjātabahumāno bhagavati samaṇavādaṁ pahāya gottena bhagavantaṁ samudācaramāno na kho pana mayaṁ passāma bhoto gotamassātiādimāha.",
  "atk-s0301a7:81_5": "Bhagavā pana yasmā pubbadhammasabhāgatāya kathanaṁ nāma buddhānaṁ ānubhāvo,",
  "atk-s0301a7:81_6": "tasmā buddhānubhāvaṁ dīpento saddhā bījantiādimāha.",
  "atk-s0301a7:82_0": "Kā panettha pubbadhammasabhāgatā?",
  "atk-s0301a7:82_1": "Nanu brāhmaṇena bhagavā naṅgalādikasisambhārasamāyogaṁ puṭṭho apucchitassa bījassa sabhāgatāya āha ‘‘saddhā bīja’’nti,",
  "atk-s0301a7:82_2": "evañca sati kathāpi ananusandhikā hoti?",
  "atk-s0301a7:82_3": "Na hi buddhānaṁ ananusandhikakathā nāma atthi,",
  "atk-s0301a7:82_4": "napi pubbadhammassa asabhāgatāya kathenti.",
  "atk-s0301a7:82_5": "Evaṁ panettha anusandhi veditabbā – brāhmaṇena hi bhagavā yuganaṅgalādikasisambhāravasena kasiṁ pucchito.",
  "atk-s0301a7:82_6": "So tassa anukampāya ‘‘idaṁ apucchita’’nti aparihāpetvā samūlaṁ saupakāraṁ sasambhāraṁ saphalaṁ kasiṁ paññāpetuṁ mūlato paṭṭhāya dassento ‘‘saddhā bīja’’ntiādimāha. Tattha bījaṁ kasiyā mūlaṁ, tasmiṁ sati kattabbato, asati akattabbato, tappamāṇena ca kattabbato. Bīje hi sati kasiṁ karonti, na asati.",
  "atk-s0301a7:82_7": "Bījappamāṇena ca kusalā kassakā khettaṁ kasanti,",
  "atk-s0301a7:82_8": "na ūnaṁ ‘‘mā no sassaṁ parihāyī’’ti,",
  "atk-s0301a7:82_9": "na adhikaṁ ‘‘mā no mogho vāyāmo ahosī’’ti. Yasmā ca bījameva mūlaṁ,",
  "atk-s0301a7:82_10": "tasmā bhagavā mūlato paṭṭhāya kasisambhāraṁ dassento tassa brāhmaṇassa kasiyā pubbadhammassa bījassa sabhāgatāya attano kasiyā pubbadhammaṁ dassento āha ‘‘saddhā bīja’’nti.",
  "atk-s0301a7:82_11": "Evamettha pubbadhammasabhāgatāpi veditabbā.",
  "atk-s0301a7:83_0": "Pucchitaṁyeva vatvā apucchitaṁ pacchā kiṁ na vuttanti ce?",
  "atk-s0301a7:83_1": "Tassa upakārabhāvato ca dhammasambandhasamatthabhāvato ca. Ayaṁ hi brāhmaṇo paññavā,",
  "atk-s0301a7:83_2": "micchādiṭṭhikule pana jātattā saddhārahito,",
  "atk-s0301a7:83_3": "saddhārahito ca paññavā paresaṁ saddhāya attano avisaye apaṭipajjamāno visesaṁ nādhigacchati,",
  "atk-s0301a7:83_4": "kilesakālussiyaparāmaṭṭhāpi cassa dubbalā saddhā balavatiyā paññāya sahasā vattamānā atthasiddhiṁ na karoti hatthinā saddhiṁ ekadhure yutto goṇo viya.",
  "atk-s0301a7:83_5": "Itissa saddhā upakārikāti taṁ brāhmaṇaṁ saddhāya patiṭṭhāpentena pacchāpi vattabbo ayamattho desanākusalatāya pubbe vutto. Bījassa ca upakārikā vuṭṭhi,",
  "atk-s0301a7:83_6": "sā tadanantaraṁyeva vuccamānā samatthā hoti.",
  "atk-s0301a7:83_7": "Evaṁ dhammasambandhasamatthabhāvato pacchāpi vattabbo ayamattho,",
  "atk-s0301a7:83_8": "añño ca evarūpo īsāyottādi pubbe vuttoti veditabbo.",
  "atk-s0301a7:84_0": "Tattha sampasādalakkhaṇā saddhā, okappanalakkhaṇā vā.",
  "atk-s0301a7:84_1": "Bījanti pañcavidhaṁ bījaṁ mūlabījaṁ khandhabījaṁ phalubījaṁ aggabījaṁ bījabījameva pañcamanti.",
  "atk-s0301a7:84_2": "Taṁ sabbampi viruhaṇaṭṭhena bījanteva saṅkhaṁ gacchati.",
  "atk-s0301a7:85_0": "Tattha yathā brāhmaṇassa kasiyā mūlabhūtaṁ bījaṁ dve kiccāni karoti, heṭṭhā mūlena patiṭṭhāti, upari aṅkuraṁ uṭṭhāpeti,",
  "atk-s0301a7:85_1": "evaṁ bhagavato kasiyā mūlabhūtā saddhā heṭṭhā sīlamūlena patiṭṭhāti ,",
  "atk-s0301a7:85_2": "upari samathavipassanaṅkuraṁ uṭṭhāpeti.",
  "atk-s0301a7:85_3": "Yathā ca taṁ mūlena pathavirasaṁ āporasaṁ gahetvā nāḷena dhaññaparipākagahaṇatthaṁ vaḍḍhati,",
  "atk-s0301a7:85_4": "evamayaṁ sīlamūlena samathavipassanārasaṁ gahetvā ariyamagganāḷena ariyaphaladhaññaparipākagahaṇatthaṁ vaḍḍhati.",
  "atk-s0301a7:85_5": "Yathā ca taṁ subhūmiyaṁ patiṭṭhahitvā mūlaṅkurapaṇṇanāḷakaṇḍapasavehi vuddhiṁ virūḷhiṁ vepullaṁ patvā khīraṁ janetvā anekasāliphalabharitaṁ sālisīsaṁ nipphādeti,",
  "atk-s0301a7:85_6": "evamesā cittasantāne patiṭṭhahitvā chahi visuddhīhi vuddhiṁ virūḷhiṁ vepullaṁ patvā ñāṇadassanavisuddhikhīraṁ janetvā anekapaṭisambhidābhiññābharitaṁ arahattaphalaṁ nipphādeti.",
  "atk-s0301a7:85_7": "Tena vuttaṁ ‘‘saddhā bīja’’nti.",
  "atk-s0301a7:86_0": "Kasmā pana aññesu paropaññāsāya kusaladhammesu ekato uppajjamānesu saddhāva ‘‘bīja’’nti vuttāti ce? Bījakiccakaraṇato.",
  "atk-s0301a7:86_1": "Yathā hi tesu viññāṇaṁyeva vijānanakiccaṁ karoti, evaṁ saddhā bījakiccaṁ.",
  "atk-s0301a7:86_2": "Sā ca sabbakusalānaṁ mūlabhūtā.",
  "atk-s0301a7:86_3": "Yathāha – ‘‘saddhājāto upasaṅkamati,",
  "atk-s0301a7:86_4": "upasaṅkamanto payirupāsati…pe… paññāya ca naṁ ativijjha passatī’’ti (ma. ni. 2.183).",
  "atk-s0301a7:87_0": "Akusaladhamme ceva kāyañca tapatīti tapo.",
  "atk-s0301a7:87_1": "Indriyasaṁvaravīriyadhutaṅgadukkarakārikānaṁ etaṁ adhivacanaṁ,",
  "atk-s0301a7:87_2": "idha pana indriyasaṁvaro adhippeto.",
  "atk-s0301a7:87_3": "Vuṭṭhīti vassavuṭṭhi vātavuṭṭhītiādi anekavidhā, idha vassavuṭṭhi adhippetā.",
  "atk-s0301a7:87_4": "Yathā hi brāhmaṇassa vassavuṭṭhisamanuggahitaṁ bījaṁ bījamūlakañca sassaṁ viruhati na milāyati nipphattiṁ gacchati,",
  "atk-s0301a7:87_5": "evaṁ bhagavato indriyasaṁvarasamanuggahitā saddhā,",
  "atk-s0301a7:87_6": "saddhāmūlā ca sīlādayo dhammā viruhanti,",
  "atk-s0301a7:87_7": "na milāyanti nipphattiṁ gacchanti. Tenāha ‘‘tapo vuṭṭhī’’ti.",
  "atk-s0301a7:88_0": "Paññā meti ettha vutto me-saddo purimapadesupi yojetabbo ‘‘saddhā me bījaṁ,",
  "atk-s0301a7:88_1": "tapo me vuṭṭhī’’ti tena kiṁ dīpeti? Yathā, brāhmaṇa,",
  "atk-s0301a7:88_2": "tayā vapite khette sace vuṭṭhi atthi, iccetaṁ kusalaṁ. No ce atthi, udakampi tāva dātabbaṁ hoti.",
  "atk-s0301a7:88_3": "Tathā mayā hiriīse paññāyuganaṅgale manoyottena ekābaddhe kate vīriyabalībadde yojetvā satipācanena vijjhitvā attano cittasantānakhettamhi saddhābīje vapite vuṭṭhiyā abhāvo nāma natthi,",
  "atk-s0301a7:88_4": "ayaṁ pana me niccakālaṁ indriyasaṁvaratapo vuṭṭhīti.",
  "atk-s0301a7:89_0": "Paññāti kāmāvacarādibhedato anekavidhā.",
  "atk-s0301a7:89_1": "Idha pana saha vipassanāya maggapaññā adhippetā.",
  "atk-s0301a7:89_2": "Yuganaṅgalanti yugañca naṅgalañca yuganaṅgalaṁ.",
  "atk-s0301a7:89_3": "Yathā hi brāhmaṇassa yuganaṅgalaṁ,",
  "atk-s0301a7:89_4": "evaṁ bhagavato duvidhāpi vipassanā paññā ca.",
  "atk-s0301a7:89_5": "Tattha yathā yugaṁ īsāya upanissayaṁ hoti, purato ca īsābaddhaṁ hoti, yottānaṁ nissayaṁ hoti,",
  "atk-s0301a7:89_6": "balībaddānaṁ ekato gamanaṁ dhāreti,",
  "atk-s0301a7:89_7": "evaṁ paññā hirippamukhānaṁ dhammānaṁ upanissayā hoti.",
  "atk-s0301a7:89_8": "Yathāha – ‘‘paññuttarā sabbe kusalā dhammā’’ti (a. ni. 8.83; 10.58) ca,",
  "atk-s0301a7:89_9": "‘‘paññā hi seṭṭhā kusalā vadanti,",
  "atk-s0301a7:89_10": "nakkhattarājāriva tārakāna’’nti (jā. 2.17.81) ca.",
  "atk-s0301a7:89_11": "Kusalānaṁ dhammānaṁ pubbaṅgamaṭṭhena purato ca hoti.",
  "atk-s0301a7:89_12": "Yathāha – ‘‘sīlaṁ sirī cāpi satañca dhammo,",
  "atk-s0301a7:89_13": "anvāyikā paññavato bhavantī’’ti hirivippayogena anuppattito pana īsābaddho hoti.",
  "atk-s0301a7:89_14": "Manosaṅkhātassa samādhiyottassa nissayapaccayato yottānaṁ nissayo hoti.",
  "atk-s0301a7:89_15": "Accāraddhātilīnabhāvapaṭisedhanato vīriyabalībaddānaṁ ekato gamanaṁ dhāreti,",
  "atk-s0301a7:89_16": "yathā ca naṅgalaṁ phālayuttaṁ kasanakāle pathavighanaṁ bhindati, mūlasantānakāni padāleti,",
  "atk-s0301a7:89_17": "evaṁ satiyuttā paññā vipassanākāle dhammānaṁ santatisamūhakiccārammaṇaghanaṁ bhindati,",
  "atk-s0301a7:89_18": "sabbakilesamūlasantānakāni padāleti. Sā ca kho lokuttarāva, itarā pana lokikāpi siyā.",
  "atk-s0301a7:89_19": "Tenāha ‘‘paññā me yuganaṅgala’’nti.",
  "atk-s0301a7:90_0": "Hirīyati pāpakehi dhammehīti hirī.",
  "atk-s0301a7:90_1": "Taggahaṇena tāya avippayuttaṁ ottappampi gahitameva hoti.",
  "atk-s0301a7:90_2": "Īsāti yuganaṅgalasandhārikā rukkhalaṭṭhi.",
  "atk-s0301a7:90_3": "Yathā hi brāhmaṇassa īsā yuganaṅgalaṁ dhāreti,",
  "atk-s0301a7:90_4": "evaṁ bhagavatopi hirī lokiyalokuttarapaññāsaṅkhātaṁ yuganaṅgalaṁ dhāreti hiriabhāve paññāya abhāvato.",
  "atk-s0301a7:90_5": "Yathā ca īsāpaṭibaddhayuganaṅgalaṁ kiccakaraṁ hoti acalaṁ asithilaṁ,",
  "atk-s0301a7:90_6": "evaṁ hiripaṭibaddhā ca paññā kiccakārī hoti acalā asithilā abbokiṇṇā ahirikena. Tenāha ‘‘hirī īsā’’ti. Munātīti mano, cittassetaṁ nāmaṁ.",
  "atk-s0301a7:90_7": "Idha pana manosīsena taṁsampayutto samādhi adhippeto. Yottanti rajjubandhanaṁ.",
  "atk-s0301a7:90_8": "Taṁ tividhaṁ īsāya saha yugassa bandhanaṁ,",
  "atk-s0301a7:90_9": "yugena saha balībaddānaṁ bandhanaṁ,",
  "atk-s0301a7:90_10": "sārathinā saha balībaddānaṁ ekābandhananti.",
  "atk-s0301a7:90_11": "Tattha yathā brāhmaṇassa yottaṁ īsāyugabalībadde ekābaddhe katvā sakakicce paṭipādeti,",
  "atk-s0301a7:90_12": "evaṁ bhagavato samādhi sabbeva te hiripaññāvīriyadhamme ekārammaṇe avikkhepasabhāvena bandhitvā sakakicce paṭipādeti. Tenāha ‘‘mano yotta’’nti.",
  "atk-s0301a7:91_0": "Cirakatādimatthaṁ saratīti sati. Phāletīti phālo. Pājenti etenāti pājanaṁ.",
  "atk-s0301a7:91_1": "Taṁ idha ‘‘pācana’’nti vuttaṁ. Patodassetaṁ nāmaṁ.",
  "atk-s0301a7:91_2": "Phālo ca pācanañca phālapācanaṁ.",
  "atk-s0301a7:91_3": "Yathā hi brāhmaṇassa phālapācanaṁ,",
  "atk-s0301a7:91_4": "evaṁ bhagavato vipassanāsampayuttā maggasampayuttā ca sati.",
  "atk-s0301a7:91_5": "Tattha yathā phālo naṅgalaṁ anurakkhati, purato cassa gacchati,",
  "atk-s0301a7:91_6": "evaṁ sati kusalākusalānaṁ dhammānaṁ gatiyo samanvesamānā ārammaṇe vā upaṭṭhāpayamānā paññānaṅgalaṁ rakkhati.",
  "atk-s0301a7:91_7": "Tenevesā ‘‘satārakkhena cetasā viharatī’’tiādīsu (a. ni. 10.20) viya ārakkhāti vuttā.",
  "atk-s0301a7:91_8": "Appamussanavasena cassā purato hoti.",
  "atk-s0301a7:91_9": "Satiparicite hi dhamme paññā pajānāti, no pamuṭṭhe.",
  "atk-s0301a7:91_10": "Yathā ca pācanaṁ balībaddānaṁ vijjhanabhayaṁ dassentaṁ saṁsīdituṁ na deti, uppathagamanaṁ vāreti,",
  "atk-s0301a7:91_11": "evaṁ sati vīriyabalībaddānaṁ apāyabhayaṁ dassentī kosajjasaṁsīdanaṁ na deti,",
  "atk-s0301a7:91_12": "kāmaguṇasaṅkhāte agocare cāraṁ nivāretvā kammaṭṭhāne niyojentī uppathagamanaṁ vāreti.",
  "atk-s0301a7:91_13": "Tenāha ‘‘sati me phālapācana’’nti.",
  "atk-s0301a7:92_0": "Kāyaguttoti tividhena kāyasucaritena gutto.",
  "atk-s0301a7:92_1": "Vacīguttoti catubbidhena vacīsucaritena gutto.",
  "atk-s0301a7:92_2": "Ettāvatā pātimokkhasaṁvarasīlaṁ vuttaṁ.",
  "atk-s0301a7:92_3": "Āhāre udare yatoti ettha āhāramukhena sabbapaccayānaṁ gahitattā catubbidhepi paccaye yato saṁyato nirupakkilesoti attho.",
  "atk-s0301a7:92_4": "Iminā ājīvapārisuddhisīlaṁ vuttaṁ.",
  "atk-s0301a7:92_5": "Udare yatoti udare yato saṁyato mitabhojī, āhāre mattaññūti vuttaṁ hoti.",
  "atk-s0301a7:92_6": "Iminā bhojane mattaññutāmukhena paccayapaṭisevanasīlaṁ vuttaṁ. Tena kiṁ dīpeti? Yathā tvaṁ, brāhmaṇa,",
  "atk-s0301a7:92_7": "bījaṁ vapitvā sassaparipālanatthaṁ kaṇṭakavatiṁ vā rukkhavatiṁ vā pākāraparikkhepaṁ vā karosi,",
  "atk-s0301a7:92_8": "tena te gomahiṁsamigagaṇā pavesaṁ alabhantā sassaṁ na vilumpanti,",
  "atk-s0301a7:92_9": "evamahampi taṁ saddhābījaṁ vapitvā nānappakārakusalasassaparipālanatthaṁ kāyavacīāhāraguttimayaṁ tividhaṁ parikkhepaṁ karomi ,",
  "atk-s0301a7:92_10": "tena me rāgādiakusaladhammagomahiṁsamigagaṇā pavesaṁ alabhantā nānappakārakaṁ kusalasassaṁ na vilumpantīti.",
  "atk-s0301a7:93_0": "Saccaṁ karomi niddānanti ettha dvīhākārehi avisaṁvādanaṁ saccaṁ.",
  "atk-s0301a7:93_1": "Niddānanti chedanaṁ lunanaṁ uppāṭanaṁ .",
  "atk-s0301a7:93_2": "Karaṇatthe cetaṁ upayogavacanaṁ veditabbaṁ.",
  "atk-s0301a7:93_3": "Ayaṁ hettha attho ‘‘saccena karomi niddāna’’nti.",
  "atk-s0301a7:93_4": "Kiṁ vuttaṁ hoti – ‘‘yathā tvaṁ bāhiraṁ kasiṁ katvā sassadūsakānaṁ tiṇānaṁ hatthena vā asitena vā niddānaṁ karosi,",
  "atk-s0301a7:93_5": "evaṁ ahampi ajjhattikaṁ kasiṁ katvā kusalasassadūsakānaṁ visaṁvādanatiṇānaṁ saccena niddānaṁ karomī’’ti.",
  "atk-s0301a7:93_6": "Yathābhūtañāṇaṁ vā ettha saccanti veditabbaṁ.",
  "atk-s0301a7:93_7": "Tena attasaññādīnaṁ tiṇānaṁ niddānaṁ karomīti dasseti.",
  "atk-s0301a7:93_8": "Atha vā niddānanti chedakaṁ lāvakaṁ uppāṭakanti attho.",
  "atk-s0301a7:93_9": "Yathā tvaṁ dāsaṁ vā kammakaraṁ vā niddānaṁ karosi,",
  "atk-s0301a7:93_10": "‘‘niddehi tiṇānī’’ti tiṇānaṁ chedakaṁ lāvakaṁ uppāṭakaṁ karosi,",
  "atk-s0301a7:93_11": "evamahaṁ saccaṁ karomīti dasseti,",
  "atk-s0301a7:93_12": "atha vā saccanti diṭṭhisaccaṁ. Tamahaṁ niddānaṁ karomi,",
  "atk-s0301a7:93_13": "chinditabbaṁ lunitabbaṁ uppāṭetabbaṁ karomīti.",
  "atk-s0301a7:93_14": "Iti imesu dvīsu vikappesu upayogenevattho yujjati.",
  "atk-s0301a7:94_0": "Soraccaṁ me pamocananti ettha yaṁ taṁ ‘‘kāyiko avītikkamo vācasiko avītikkamo’’ti sīlameva ‘‘soracca’’nti vuttaṁ, na taṁ adhippetaṁ.",
  "atk-s0301a7:94_1": "‘‘Kāyagutto’’tiādinā hi taṁ vuttameva.",
  "atk-s0301a7:94_2": "Arahattaphalaṁ pana adhippetaṁ.",
  "atk-s0301a7:94_3": "Taṁ hi sundare nibbāne ratattā ‘‘soracca’’nti vuccati. Pamocananti yogavissajjanaṁ.",
  "atk-s0301a7:94_4": "Idaṁ vuttaṁ hoti – yathā tava pamocanaṁ punapi sāyanhe vā dutiyadivase vā anāgatasaṁvacchare vā yojetabbato appamocanameva hoti, na mama evaṁ.",
  "atk-s0301a7:94_5": "Na hi mama antarā mocanaṁ nāma atthi.",
  "atk-s0301a7:94_6": "Ahaṁ hi dīpaṅkaradasabalakālato paṭṭhāya paññānaṅgale vīriyabalībadde yojetvā kappasatasahassādhikāni cattāri asaṅkhyeyyāni mahākasiṁ kasanto tāva na muñciṁ,",
  "atk-s0301a7:94_7": "yāva na sammāsambodhiṁ abhisambujjhiṁ.",
  "atk-s0301a7:94_8": "Yadā ca me sabbaṁ taṁ kālaṁ khepetvā bodhimūle aparājitapallaṅke nisinnassa sabbaguṇaparivāraṁ arahattaphalaṁ udapādi,",
  "atk-s0301a7:94_9": "tadā mayā taṁ sabbussukkapaṭippassaddhiyā pamuttaṁ,",
  "atk-s0301a7:94_10": "na dāni puna yojetabbaṁ bhavissatīti.",
  "atk-s0301a7:94_11": "Etamatthaṁ sandhāyāha ‘‘soraccaṁ me pamocana’’nti.",
  "atk-s0301a7:95_0": "Vīriyaṁme dhuradhorayhanti ettha vīriyanti kāyikacetasiko vīriyārambho.",
  "atk-s0301a7:95_1": "Dhuradhorayhanti dhurāyaṁ dhorayhaṁ, dhurāvahanti attho.",
  "atk-s0301a7:95_2": "Yathā hi brāhmaṇassa dhurāyaṁ dhorayhākaḍḍhitaṁ naṅgalaṁ bhūmighanaṁ bhindati, mūlasantānakāni ca padāleti,",
  "atk-s0301a7:95_3": "evaṁ bhagavato vīriyākaḍḍhitaṁ paññānaṅgalaṁ yathā vuttaṁ ghanaṁ bhindati,",
  "atk-s0301a7:95_4": "kilesasantānakāni ca padāleti.",
  "atk-s0301a7:95_5": "Tenāha ‘‘vīriyaṁ me dhuradhorayha’’nti.",
  "atk-s0301a7:95_6": "Atha vā purimadhurāvahattā dhurā, mūladhurāvahattā dhorayhā,",
  "atk-s0301a7:95_7": "dhurā ca dhorayhā ca dhuradhorayhā.",
  "atk-s0301a7:95_8": "Iti yathā brāhmaṇassa ekekasmiṁ naṅgale catubalībaddapabhedaṁ dhuradhorayhaṁ vahantaṁ uppannuppannaṁ tiṇamūlaghātañceva sassasampattiñca sādheti,",
  "atk-s0301a7:95_9": "evaṁ bhagavato catusammappadhānavīriyabhedaṁ dhuradhorayhaṁ vahantaṁ uppannuppannaṁ akusalaghātañceva kusalasampattiñca sādheti.",
  "atk-s0301a7:95_10": "Tenāha ‘‘vīriyaṁ me dhuradhorayha’’nti.",
  "atk-s0301a7:96_0": "Yogakkhemādhivāhananti ettha yogehi khemattā nibbānaṁ yogakkhemaṁ nāma, taṁ adhikicca vāhīyati,",
  "atk-s0301a7:96_1": "abhimukhaṁ vā vāhīyatīti adhivāhanaṁ,",
  "atk-s0301a7:96_2": "yogakkhemassa adhivāhanaṁ yogakkhemādhivāhananti.",
  "atk-s0301a7:96_3": "Idaṁ vuttaṁ hoti – yathā tava dhuradhorayhaṁ puratthimādīsu aññataradisābhimukhaṁ vāhīyati,",
  "atk-s0301a7:96_4": "tathā mama dhuradhorayhaṁ nibbānābhimukhaṁ vāhīyatīti.",
  "atk-s0301a7:96_5": "Evaṁ vāhīyamānaṁva gacchati anivattantaṁ.",
  "atk-s0301a7:96_6": "Yathā tava naṅgalaṁ vahantaṁ dhuradhorayhaṁ khettakoṭiṁ patvā puna nivattati,",
  "atk-s0301a7:96_7": "evaṁ anivattantaṁ dīpaṅkarakālato paṭṭhāya gacchateva.",
  "atk-s0301a7:96_8": "Yasmā vā tena tena maggena pahīnā kilesā na punappunaṁ pahātabbā honti,",
  "atk-s0301a7:96_9": "yathā tava naṅgalena chinnāni tiṇāni puna aparasmiṁ samaye chinditabbāni honti,",
  "atk-s0301a7:96_10": "tasmāpi evaṁ paṭhamamaggavasena diṭṭhekaṭṭhe kilese, dutiyavasena oḷārike, tatiyavasena aṇusahagate,",
  "atk-s0301a7:96_11": "catutthavasena sabbakilese pajahantaṁ gacchati anivattantaṁ.",
  "atk-s0301a7:96_12": "Atha vā gacchati anivattanti nivattanarahitaṁ hutvā gacchatīti attho. Tanti taṁ dhuradhorayhaṁ. Evamettha attho veditabbo.",
  "atk-s0301a7:96_13": "Evaṁ gacchantañca yathā tava dhuradhorayhaṁ na taṁ ṭhānaṁ gacchati,",
  "atk-s0301a7:96_14": "yattha gantvā kassako asoko virajo hutvā na socati.",
  "atk-s0301a7:96_15": "Etaṁ pana taṁ ṭhānaṁ gacchati yattha gantvā na socati.",
  "atk-s0301a7:96_16": "Yattha satipācanena etaṁ vīriyadhuradhorayhaṁ codento gantvā mādiso kassako asoko virajo hutvā na socati,",
  "atk-s0301a7:96_17": "taṁ sabbasokasallasamugghātabhūtaṁ nibbānaṁ nāma asaṅkhataṁ ṭhānaṁ gacchatīti.",
  "atk-s0301a7:97_0": "Idāni nigamanaṁ karonto evamesā kasīti gāthamāha.",
  "atk-s0301a7:97_1": "Tassāyaṁ saṅkhepattho – yassa, brāhmaṇa,",
  "atk-s0301a7:97_2": "esā saddhābījā tapovuṭṭhiyā anuggahitā kasī paññāmayaṁ yuganaṅgalaṁ hirimayañca īsaṁ manomayena yottena ekābaddhaṁ katvā paññānaṅgalena satiphālaṁ ākoṭetvā satipācanaṁ gahetvā kāyavacīāhāraguttiyā gopetvā saccaṁ niddānaṁ katvā soraccapamocanaṁ vīriyadhuradhorayhaṁ yogakkhemābhimukhaṁ anivattantaṁ vāhantena kaṭṭhā kasī kammapariyosānaṁ catubbidhaṁ sāmaññaphalaṁ pāpitā, sā hoti amatapphalā, sā esā kasī amatapphalā hoti. Amataṁ vuccati nibbānaṁ, nibbānānisaṁsā hotīti attho.",
  "atk-s0301a7:97_3": "Sā kho panesā kasī na mamevekassa amatapphalā hoti,",
  "atk-s0301a7:97_4": "atha kho yo koci khattiyo vā brāhmaṇo vā vesso vā suddo vā gahaṭṭho vā pabbajito vā etaṁ kasiṁ kasati,",
  "atk-s0301a7:97_5": "so sabbopi etaṁ kasitvāna sabbadukkhā pamuccatīti.",
  "atk-s0301a7:98_0": "Evaṁ bhagavā brāhmaṇassa arahattanikūṭena nibbānapariyosānaṁ katvā desanaṁ niṭṭhāpesi.",
  "atk-s0301a7:98_1": "Tato brāhmaṇo gambhīratthaṁ desanaṁ sutvā – ‘‘mama kasiphalaṁ bhuñjitvā punapi divaseyeva chāto hoti,",
  "atk-s0301a7:98_2": "imassa pana kasī amatapphalā,",
  "atk-s0301a7:98_3": "tassa phalaṁ bhuñjitvā sabbadukkhā pamuccatī’’ti ñatvā pasanno pasannākāraṁ karonto bhuñjatu bhavaṁ gotamotiādimāha.",
  "atk-s0301a7:98_4": "Taṁ sabbaṁ tato parañca vuttatthamevāti. Paṭhamaṁ.",
  "atk-s0301a7:99_0": "2. Udayasuttavaṇṇanā",
  "atk-s0301a7:100_0": "198.",
  "atk-s0301a7:100_1": "Dutiye odanena pūresīti attano atthāya sampāditena sūpabyañjanena odanena pūretvā adāsi.",
  "atk-s0301a7:100_2": "Bhagavā kira paccūsasamaye lokaṁ olokentova taṁ brāhmaṇaṁ disvā,",
  "atk-s0301a7:100_3": "pātova sarīrapaṭijagganaṁ katvā, gandhakuṭiṁ pavisitvā, dvāraṁ pidhāya,",
  "atk-s0301a7:100_4": "nisinno tassa bhojanaṁ upasaṁhariyamānaṁ disvā,",
  "atk-s0301a7:100_5": "ekakova pattaṁ aṁsakūṭe laggetvā, gandhakuṭito nikkhamma,",
  "atk-s0301a7:100_6": "nagaradvāre pattaṁ nīharitvā, antonagaraṁ pavisitvā,",
  "atk-s0301a7:100_7": "paṭipāṭiyā gacchanto brāhmaṇassa dvārakoṭṭhake aṭṭhāsi. Brāhmaṇo bhagavantaṁ disvā,",
  "atk-s0301a7:100_8": "attano sajjitaṁ bhojanaṁ adāsi. Taṁ sandhāyetaṁ vuttaṁ. Dutiyampīti dutiyadivasepi. Tatiyampīti tatiyadivasepi.",
  "atk-s0301a7:100_9": "Tāni kira tīṇi divasāni nirantaraṁ brāhmaṇassa gharadvāraṁ gacchantassa bhagavato antarā añño koci uṭṭhāya pattaṁ gahetuṁ samattho nāma nāhosi, mahājano olokentova aṭṭhāsi.",
  "atk-s0301a7:101_0": "Etadavocāti brāhmaṇo tīṇi divasāni pattaṁ pūretvā dentopi na saddhāya adāsi,",
  "atk-s0301a7:101_1": "‘‘gharadvāraṁ āgantvā ṭhitassa pabbajitassa bhikkhāmattampi adatvā bhuñjatī’’ti upārambhabhayena adāsi.",
  "atk-s0301a7:101_2": "Dadanto ca dve divasāni datvā kiñci avatvāva nivatto.",
  "atk-s0301a7:101_3": "Bhagavāpi kiñci avatvāva pakkanto.",
  "atk-s0301a7:101_4": "Tatiyadivase pana adhivāsetuṁ asakkonto etaṁ ‘‘pakaṭṭhako’’tiādivacanaṁ avoca.",
  "atk-s0301a7:101_5": "Bhagavāpi etaṁ vacanaṁ nicchārāpanatthameva yāva tatiyamagamāsi.",
  "atk-s0301a7:101_6": "Tattha pakaṭṭhakoti rasagiddho.",
  "atk-s0301a7:102_0": "Punappunaṁ ceva vapanti bījanti satthā brāhmaṇassa vacanaṁ sutvā, ‘‘brāhmaṇa,",
  "atk-s0301a7:102_1": "tvaṁ tīṇi divasāni piṇḍapātaṁ datvā osakkasi,",
  "atk-s0301a7:102_2": "punappunaṁ kātabbā nāma lokasmiṁ soḷasa dhammā’’ti vatvā te dhamme dassetuṁ imaṁ desanaṁ ārabhi.",
  "atk-s0301a7:102_3": "Tattha punappunaṁ ceva vapantīti ekasmiṁ sassavāre vuttaṁ ‘‘alamettāvatā’’ti anosakkitvā aparāparesupi sassavāresu ca vapantiyeva.",
  "atk-s0301a7:102_4": "Punappunaṁ vassatīti na ekadivasaṁ vassitvā tiṭṭhati,",
  "atk-s0301a7:102_5": "punappunadivasesupi punappunasaṁvaccharesupi vassatiyeva, evaṁ janapadā iddhā honti.",
  "atk-s0301a7:102_6": "Etenupāyena sabbattha nayo veditabbo.",
  "atk-s0301a7:103_0": "Yācakāti imasmiṁ pade satthā desanākusalatāya attānampi pakkhipitvā dasseti.",
  "atk-s0301a7:103_1": "Khīranikāti khīrakārakā godohakā.",
  "atk-s0301a7:103_2": "Na hi te ekavārameva thanaṁ añchanti,",
  "atk-s0301a7:103_3": "punappunaṁ añchantā dhenuṁ duhantīti attho.",
  "atk-s0301a7:103_4": "Kilamati phandati cāti ayaṁ satto tena iriyāpathena kilamati ceva phandati ca.",
  "atk-s0301a7:103_5": "Gabbhanti soṇasiṅgālādīnampi tiracchānagatānaṁ kucchiṁ. Sivathikanti susānaṁ,",
  "atk-s0301a7:103_6": "mataṁ mataṁ sattaṁ tattha punappunaṁ harantīti attho.",
  "atk-s0301a7:103_7": "Maggañca laddhā apunabbhavāyāti apunabbhavāya maggo nāma nibbānaṁ, taṁ labhitvāti attho.",
  "atk-s0301a7:104_0": "Evaṁ vutteti evaṁ bhagavatā antaravīthiyaṁ ṭhatvāva soḷasa punappunadhamme desentena vutte.",
  "atk-s0301a7:104_1": "Etadavocāti desanāpariyosāne pasanno saddhiṁ puttadāramittañātivaggena bhagavato pāde vanditvā etaṁ ‘‘abhikkantaṁ bho’’tiādivacanaṁ avoca. Dutiyaṁ.",
  "atk-s0301a7:105_0": "3. Devahitasuttavaṇṇanā",
  "atk-s0301a7:106_0": "199. Tatiye vātehīti udaravātehi.",
  "atk-s0301a7:106_1": "Bhagavato kira chabbassāni dukkarakārikaṁ karontassa pasatamuggayūsādīni āhārayato dubbhojanena ceva dukkhaseyyāya ca udaravāto kuppi.",
  "atk-s0301a7:106_2": "Aparabhāge sambodhiṁ patvā paṇītabhojanaṁ bhuñjantassāpi antarantarā so ābādho attānaṁ dassetiyeva. Taṁ sandhāyetaṁ vuttaṁ.",
  "atk-s0301a7:106_3": "Upaṭṭhāko hotīti paṭhamabodhiyaṁ anibaddhupaṭṭhākakāle upaṭṭhāko hoti.",
  "atk-s0301a7:106_4": "Tasmiṁ kira kāle satthuasītimahātheresu upaṭṭhāko abhūtapubbo nāma natthi.",
  "atk-s0301a7:106_5": "Nāgasamālo upavāno sunakkhatto cundo samaṇuddeso sāgato bodhi meghiyoti ime pana pāḷiyaṁ āgatupaṭṭhākā.",
  "atk-s0301a7:106_6": "Imasmiṁ pana kāle upavānatthero pātova uṭṭhāya pariveṇasammajjanaṁ dantakaṭṭhadānaṁ nhānodakapariyādanaṁ pattacīvaraṁ gahetvā anugamananti sabbaṁ bhagavato upaṭṭhānamakāsi.",
  "atk-s0301a7:106_7": "Upasaṅkamīti paṭhamabodhiyaṁ kira vīsati vassāni niddhūmaṁ araññameva hoti,",
  "atk-s0301a7:106_8": "bhikkhusaṅghassa udakatāpanampi na bhagavatā anuññātaṁ.",
  "atk-s0301a7:106_9": "So ca brāhmaṇo uddhanapāḷiṁ bandhāpetvā mahācāṭiyo uddhanamāropetvā uṇhodakaṁ kāretvā,",
  "atk-s0301a7:106_10": "nhānīyacuṇṇādīhi saddhiṁ taṁ vikkiṇanto jīvikaṁ kappeti.",
  "atk-s0301a7:106_11": "Nhāyitukāmā tattha gantvā mūlaṁ datvā nhāyitvā gandhe vilimpitvā mālaṁ piḷandhitvā pakkamanti.",
  "atk-s0301a7:106_12": "Tasmā thero tattha upasaṅkami.",
  "atk-s0301a7:107_0": "Kiṁ patthayānoti kiṁ icchanto. Kiṁ esanti kiṁ gavesanto.",
  "atk-s0301a7:107_1": "Pūjito pūjaneyyānanti idaṁ thero dasabalassa vaṇṇaṁ kathetumārabhi.",
  "atk-s0301a7:107_2": "Gilānabhesajjatthaṁ gatena kira gilānassa vaṇṇo kathetabboti vattametaṁ.",
  "atk-s0301a7:107_3": "Vaṇṇaṁ hi sutvā manussā sakkaccaṁ bhesajjaṁ dātabbaṁ maññanti.",
  "atk-s0301a7:107_4": "Sappāyabhesajjaṁ laddhā gilāno khippameva vuṭṭhāti.",
  "atk-s0301a7:107_5": "Kathentena ca jhānavimokkhasamāpattimaggaphalāni ārabbha kathetuṁ na vaṭṭati.",
  "atk-s0301a7:107_6": "‘‘Sīlavā lajjī kukkuccako bahussuto āgamadharo vaṁsānurakkhako’’ti evaṁ pana āgamanīyapaṭipadaṁyeva kathetuṁ vaṭṭati.",
  "atk-s0301a7:107_7": "Pūjaneyyānanti asītimahātherā sadevakena lokena pūjetabbāti pūjaneyyā.",
  "atk-s0301a7:107_8": "Teyeva sakkātabbāti sakkareyyā.",
  "atk-s0301a7:107_9": "Tesaṁyeva apaciti kattabbāti apaceyyā.",
  "atk-s0301a7:107_10": "Bhagavā tesaṁ pūjito sakkato apacito ca,",
  "atk-s0301a7:107_11": "iccassa taṁ guṇaṁ pakāsento thero evamāha. Hātaveti harituṁ.",
  "atk-s0301a7:108_0": "Phāṇitassa ca puṭanti mahantaṁ nicchārikaṁ guḷapiṇḍaṁ.",
  "atk-s0301a7:108_1": "So kira ‘‘kiṁ samaṇassa gotamassa aphāsuka’’nti? Pucchitvā, ‘‘udaravāto’’ti sutvā,",
  "atk-s0301a7:108_2": "‘‘tena hi mayamettha bhesajjaṁ jānāma,",
  "atk-s0301a7:108_3": "ito thokena udakena idaṁ phāṇitaṁ āloḷetvā nhānapariyosāne pātuṁ detha,",
  "atk-s0301a7:108_4": "iti uṇhodakena bahi parisedo bhavissati,",
  "atk-s0301a7:108_5": "iminā antoti evaṁ samaṇassa gotamassa phāsukaṁ bhavissatī’’ti vatvā therassa patte pakkhipitvā adāsi.",
  "atk-s0301a7:109_0": "Upasaṅkamīti tasmiṁ kira ābādhe paṭippassaddhe ‘‘devahitena tathāgatassa bhesajjaṁ dinnaṁ, teneva rogo vūpasanto,",
  "atk-s0301a7:109_1": "aho dānaṁ paramadānaṁ brāhmaṇassā’’ti kathā vitthāritā jātā.",
  "atk-s0301a7:109_2": "Taṁ sutvā kittikāmo brāhmaṇo ‘‘ettakenapi tāva me ayaṁ kittisaddo abbhuggato’’ti somanassajāto attanā katabhāvaṁ jānāpetukāmo tāvatakeneva dasabale vissāsaṁ āpajjitvā upasaṅkami.",
  "atk-s0301a7:110_0": "Dajjāti dadeyya.",
  "atk-s0301a7:110_1": "Kathaṁ hi yajamānassāti kena kāraṇena yajantassa.",
  "atk-s0301a7:110_2": "Ijjhatīti samijjhati mahapphalo hoti. Yovedīti yo avedi aññāsi,",
  "atk-s0301a7:110_3": "viditaṁ pākaṭamakāsi ‘‘yovetī’’tipi pāṭho, yo aveti jānātīti attho.",
  "atk-s0301a7:110_4": "Passatīti dibbacakkhunā passati. Jātikkhayanti arahattaṁ.",
  "atk-s0301a7:110_5": "Abhiññāvositoti jānitvā vosito vosānaṁ katakiccataṁ patto.",
  "atk-s0301a7:110_6": "Evaṁ hi yajamānassāti iminā khīṇāsave yajanākārena yajantassa. Tatiyaṁ.",
  "atk-s0301a7:111_0": "4. Mahāsālasuttavaṇṇanā",
  "atk-s0301a7:112_0": "200.",
  "atk-s0301a7:112_1": "Catutthe lūkho lūkhapāvuraṇoti jiṇṇo jiṇṇapāvuraṇo.",
  "atk-s0301a7:112_2": "Upasaṅkamīti kasmā upasaṅkami?",
  "atk-s0301a7:112_3": "Tassa kira ghare aṭṭhasatasahassadhanaṁ ahosi.",
  "atk-s0301a7:112_4": "So catunnaṁ puttānaṁ āvāhaṁ katvā cattāri satasahassāni adāsi .",
  "atk-s0301a7:112_5": "Athassa brāhmaṇiyā kālaṅkatāya puttā sammantayiṁsu – ‘‘sace aññaṁ brāhmaṇiṁ ānessati,",
  "atk-s0301a7:112_6": "tassā kucchiyaṁ nibbattavasena kulaṁ bhijjissati.",
  "atk-s0301a7:112_7": "Handa naṁ mayaṁ saṅgaṇhāmā’’ti.",
  "atk-s0301a7:112_8": "Te cattāropi paṇītehi ghāsacchādanādīhi upaṭṭhahantā hatthapādasambāhanādīni karontā saṅgaṇhitvā ekadivasaṁ divā niddāyitvā vuṭṭhitassa hatthapāde sambāhamānā pāṭiyekkaṁ gharāvāse ādīnavaṁ vatvā – ‘‘mayaṁ tumhe iminā nīhārena yāvajīvaṁ upaṭṭhahissāma,",
  "atk-s0301a7:112_9": "sesadhanampi no dethā’’ti yāciṁsu.",
  "atk-s0301a7:112_10": "Brāhmaṇo puna ekekassa satasahassaṁ satasahassaṁ datvā attano nivatthapārupanamattaṁ ṭhapetvā sabbaṁ upabhogaparibhogaṁ cattāro koṭṭhāse katvā niyyādesi.",
  "atk-s0301a7:112_11": "Taṁ jeṭṭhaputto katipāhaṁ upaṭṭhahi.",
  "atk-s0301a7:113_0": "Atha naṁ ekadivasaṁ nhatvā āgacchantaṁ dvārakoṭṭhake ṭhatvā suṇhā evamāha – ‘‘kiṁ tayā jeṭṭhaputtassa sataṁ vā sahassaṁ vā atirekaṁ dinnamatthi?",
  "atk-s0301a7:113_1": "Nanu sabbesaṁ dve dve satasahassāni dinnāni,",
  "atk-s0301a7:113_2": "kiṁ sesaputtānaṁ gharassa maggaṁ na jānāsī’’ti?",
  "atk-s0301a7:113_3": "So ‘‘nassa vasalī’’ti kujjhitvā aññassa gharaṁ agamāsi,",
  "atk-s0301a7:113_4": "tatopi katipāhaccayena imināva upāyena palāpito aññassāti evaṁ ekagharepi pavesanaṁ alabhamāno paṇḍaraṅgapabbajjaṁ pabbajitvā bhikkhāya caranto kālānamaccayena jarājiṇṇo dubbhojanadukkhaseyyāhi milātasarīro bhikkhācārato āgamma,",
  "atk-s0301a7:113_5": "pīṭhakāya nipanno niddaṁ okkamitvā vuṭṭhāya nisinno attānaṁ oloketvā puttesu patiṭṭhaṁ apassanto cintesi – ‘‘samaṇo kira gotamo abbhākuṭiko uttānamukho sukhasambhāso paṭisanthārakusalo,",
  "atk-s0301a7:113_6": "sakkā samaṇaṁ gotamaṁ upasaṅkamitvā paṭisanthāraṁ labhitu’’nti nivāsanapāvuraṇaṁ saṇṭhapetvā bhikkhābhājanamādāya yena bhagavā tenupasaṅkami.",
  "atk-s0301a7:114_0": "Dārehisaṁpuccha gharā nikkhāmentīti sabbaṁ mama santakaṁ gahetvā mayhaṁ niddhanabhāvaṁ ñatvā attano bhariyāhi saddhiṁ mantayitvā maṁ gharā nikkaḍḍhāpenti.",
  "atk-s0301a7:115_0": "Nandissanti nandijāto tuṭṭho pamudito ahosiṁ.",
  "atk-s0301a7:115_1": "Bhavamicchisanti vuḍḍhiṁ patthayiṁ.",
  "atk-s0301a7:115_2": "Sāva vārenti sūkaranti yathā sunakhā vaggavaggā hutvā bhussantā bhussantā sūkaraṁ vārenti,",
  "atk-s0301a7:115_3": "punappunaṁ mahāravaṁ ravāpenti,",
  "atk-s0301a7:115_4": "evaṁ dārehi saddhiṁ maṁ bahuṁ vatvā viravantaṁ palāpentīti attho.",
  "atk-s0301a7:116_0": "Asantāti asappurisā. Jammāti lāmakā. Bhāsareti bhāsanti. Puttarūpenāti puttavesena.",
  "atk-s0301a7:116_1": "Vayogatanti tayo vaye gataṁ atikkantaṁ pacchimavaye ṭhitaṁ maṁ. Jahantīti pariccajanti.",
  "atk-s0301a7:117_0": "Nibbhogoti nipparibhogo.",
  "atk-s0301a7:117_1": "Khādanā apanīyatīti asso hi yāvadeva taruṇo hoti javasampanno,",
  "atk-s0301a7:117_2": "tāvassa nānārasaṁ khādanaṁ dadanti,",
  "atk-s0301a7:117_3": "jiṇṇaṁ nibbhogaṁ tato apanenti,",
  "atk-s0301a7:117_4": "antimavaye taṁ vattaṁ na labhati,",
  "atk-s0301a7:117_5": "gāvīhi saddhiṁ aṭaviyaṁ sukkhatiṇāni khādanto carati. Yathā so asso,",
  "atk-s0301a7:117_6": "evaṁ jiṇṇakāle viluttasabbadhanattā nibbhogo mādisopi bālakānaṁ pitā thero paragharesu bhikkhati.",
  "atk-s0301a7:118_0": "Yañceti nipāto.",
  "atk-s0301a7:118_1": "Idaṁ vuttaṁ hoti – ye mama puttā anassavā appatissā avasavattino,",
  "atk-s0301a7:118_2": "tehi daṇḍova kira seyyo sundarataroti.",
  "atk-s0301a7:118_3": "Idānissa seyyabhāvaṁ dassetuṁ caṇḍampi goṇantiādi vuttaṁ.",
  "atk-s0301a7:119_0": "Pure hotīti aggato hoti,",
  "atk-s0301a7:119_1": "taṁ purato katvā gantuṁ sukhaṁ hotīti attho .",
  "atk-s0301a7:119_2": "Gādhamedhatīti udakaṁ otaraṇakāle gambhīre udake patiṭṭhaṁ labhati.",
  "atk-s0301a7:120_0": "Pariyāpuṇitvāti uggaṇhitvā vā vācuggatā katvā.",
  "atk-s0301a7:120_1": "Sannisinnesūti tathārūpe brāhmaṇānaṁ samāgamadivase sabbālaṅkārapaṭimaṇḍitesu puttesu taṁ sabhaṁ ogāhetvā brāhmaṇānaṁ majjhe mahārahe āsane nisinnesu.",
  "atk-s0301a7:120_2": "Abhāsīti ‘ayaṁ me kālo’ti sabhāya majjhe pavisitvā hatthaṁ ukkhipitvā ,",
  "atk-s0301a7:120_3": "‘‘bho ahaṁ tumhākaṁ gāthā bhāsitukāmo,",
  "atk-s0301a7:120_4": "bhāsite suṇissathā’’ti vatvā – ‘‘bhāsa, brāhmaṇa,",
  "atk-s0301a7:120_5": "suṇomā’’ti vutto ṭhitakova abhāsi.",
  "atk-s0301a7:120_6": "‘‘Tena ca samayena manussānaṁ vattaṁ hoti yo mātāpitūnaṁ santakaṁ khādanto mātāpitaro na poseti, so māretabbo’’ti.",
  "atk-s0301a7:120_7": "Tasmā te brāhmaṇaputtā pitupādesu nipatitvā ‘‘jīvitaṁ no tāta, dehī’’ti yāciṁsu.",
  "atk-s0301a7:120_8": "So pituhadayassa puttānaṁ muduttā ‘‘mā me, bho, bālake vināsayittha, posissanti ma’’nti āha.",
  "atk-s0301a7:121_0": "Athassa putte manussā āhaṁsu – ‘‘sace, bho,",
  "atk-s0301a7:121_1": "ajja paṭṭhāya pitaraṁ na sammā paṭijaggissatha, ghātessāma vo’’ti.",
  "atk-s0301a7:121_2": "Te bhītā gharaṁ netvā paṭijaggiṁsu.",
  "atk-s0301a7:121_3": "Taṁ dassetuṁ atha kho naṁ brāhmaṇamahāsālantiādi vuttaṁ.",
  "atk-s0301a7:121_4": "Tattha netvāti pīṭhe nisīdāpetvā sayaṁ ukkhipitvā nayiṁsu.",
  "atk-s0301a7:121_5": "Nhāpetvāti sarīraṁ telena abbhañjitvā ubbaṭṭetvā gandhacuṇṇādīhi nhāpesuṁ. Brāhmaṇiyopi pakkosāpetvā,",
  "atk-s0301a7:121_6": "‘‘ajja paṭṭhāya amhākaṁ pitaraṁ sammā paṭijaggatha. Sace pamādaṁ āpajjissatha,",
  "atk-s0301a7:121_7": "gharato vo nikkaḍḍhissāmā’’ti vatvā, paṇītabhojanaṁ bhojesuṁ.",
  "atk-s0301a7:122_0": "Brāhmaṇo subhojanañca sukhaseyyañca āgamma katipāhaccayena sañjātabalo pīṇitindriyo attabhāvaṁ oloketvā,",
  "atk-s0301a7:122_1": "‘‘ayaṁ me sampatti samaṇaṁ gotamaṁ nissāya laddhā’’ti paṇṇākāraṁ ādāya bhagavato santikaṁ agamāsi.",
  "atk-s0301a7:122_2": "Taṁ dassetuṁ atha kho sotiādi vuttaṁ.",
  "atk-s0301a7:122_3": "Tattha etadavocāti dussayugaṁ pādamūle ṭhapetvā etaṁ avoca.",
  "atk-s0301a7:122_4": "Saraṇagamanāvasāne cāpi bhagavantaṁ evamāha – ‘‘bho gotama,",
  "atk-s0301a7:122_5": "mayhaṁ puttehi cattāri dhurabhattāni dinnāni ,",
  "atk-s0301a7:122_6": "tato ahaṁ dve tumhākaṁ dammi,",
  "atk-s0301a7:122_7": "dve sayaṁ paribhuñjissāmī’’ti. Kalyāṇaṁ, brāhmaṇa,",
  "atk-s0301a7:122_8": "pāṭiyekkaṁ pana mā niyyādehi,",
  "atk-s0301a7:122_9": "amhākaṁ ruccanaṭṭhānameva gamissāmāti. ‘‘Evaṁ,",
  "atk-s0301a7:122_10": "bho’’ti kho brāhmaṇo bhagavantaṁ vanditvā gharaṁ gantvā putte āmantesi ‘‘tātā, samaṇo gotamo mayhaṁ sahāyo,",
  "atk-s0301a7:122_11": "tassa dve dhurabhattāni dinnāni,",
  "atk-s0301a7:122_12": "tumhe tasmiṁ sampatte mā pamajjathā’’ti. Sādhu, tātāti.",
  "atk-s0301a7:122_13": "Punadivase bhagavā pubbaṇhasamaye pattacīvaraṁ ādāya jeṭṭhaputtassa nivesanadvāraṁ gato.",
  "atk-s0301a7:122_14": "So satthāraṁ disvāva hatthato pattaṁ gahetvā gharaṁ pavesetvā mahārahe pallaṅke nisīdāpetvā paṇītabhojanamadāsi. Satthā punadivase itarassa,",
  "atk-s0301a7:122_15": "punadivase itarassāti paṭipāṭiyā sabbesaṁ gharāni agamāsi.",
  "atk-s0301a7:122_16": "Sabbe tatheva sakkāraṁ akaṁsu.",
  "atk-s0301a7:123_0": "Athekadivasaṁ jeṭṭhaputtassa ghare maṅgalaṁ paccupaṭṭhitaṁ. So pitaraṁ āha – ‘‘tāta, kassa maṅgalaṁ demā’’ti. Amhe aññaṁ na jānāma?",
  "atk-s0301a7:123_1": "Nanu samaṇo gotamo mayhaṁ sahāyoti?",
  "atk-s0301a7:123_2": "Tena hi tumhe pañcahi bhikkhusatehi saddhiṁ svātanāya samaṇaṁ gotamaṁ nimantethāti. Brāhmaṇo tathā akāsi .",
  "atk-s0301a7:123_3": "Bhagavā adhivāsetvā punadivase bhikkhusaṅghaparivuto tassa gehadvāraṁ agamāsi.",
  "atk-s0301a7:123_4": "So haritupalittaṁ sabbālaṅkārapaṭimaṇḍitaṁ gehaṁ satthāraṁ pavesetvā buddhappamukhaṁ bhikkhusaṅghaṁ paññattāsanesu nisīdāpetvā appodakapāyāsañceva khajjakavikatiñca adāsi.",
  "atk-s0301a7:123_5": "Antarabhattasmiṁyeva brāhmaṇassa cattāropi puttā satthu santike nisīditvā āhaṁsu – ‘‘bho gotama,",
  "atk-s0301a7:123_6": "mayaṁ amhākaṁ pitaraṁ paṭijaggāma nappamajjāma, passathassa attabhāva’’nti. Satthā ‘‘kalyāṇaṁ vo kataṁ,",
  "atk-s0301a7:123_7": "mātāpituposakaṁ nāma porāṇakapaṇḍitānaṁ āciṇṇamevā’’ti vatvā mahānāgajātakaṁ (jā. 1.11.1 ādayo; cariyā. 2.1 ādayo) nāma kathetvā,",
  "atk-s0301a7:123_8": "cattāri saccāni dīpetvā dhammaṁ desesi.",
  "atk-s0301a7:123_9": "Desanāpariyosāne brāhmaṇo saddhiṁ catūhi puttehi catūhi ca suṇhāhi desanānusārena ñāṇaṁ pesetvā sotāpattiphale patiṭṭhito.",
  "atk-s0301a7:123_10": "Tato paṭṭhāya satthā na sabbakālaṁ tesaṁ gehaṁ agamāsīti. Catutthaṁ.",
  "atk-s0301a7:124_0": "5. Mānatthaddhasuttavaṇṇanā",
  "atk-s0301a7:125_0": "201.",
  "atk-s0301a7:125_1": "Pañcame mānatthaddhoti vātabharitabhastā viya mānena thaddho.",
  "atk-s0301a7:125_2": "Ācariyanti sippuggahaṇakāle ācariyo anabhivādentassa sippaṁ na deti,",
  "atk-s0301a7:125_3": "aññasmiṁ pana kāle taṁ na abhivādeti, atthibhāvampissa na jānāti.",
  "atk-s0301a7:125_4": "Nāyaṁ samaṇoti evaṁ kirassa ahosi – ‘‘yasmā ayaṁ samaṇo mādise jātisampannabrāhmaṇe sampatte paṭisanthāramattampi na karoti, tasmā na kiñci jānātī’’ti.",
  "atk-s0301a7:126_0": "Abbhutavittajātāti abhūtapubbāya tuṭṭhiyā samannāgatā. Kesu cassāti kesu bhaveyya. Kyassāti ke assa puggalassa.",
  "atk-s0301a7:126_1": "Apacitā assūti apacitiṁ dassetuṁ yuttā bhaveyyuṁ.",
  "atk-s0301a7:126_2": "Arahanteti imāya gāthāya desanākusalattā attānaṁ antokatvā pūjaneyyaṁ dasseti. Pañcamaṁ.",
  "atk-s0301a7:127_0": "6. Paccanīkasuttavaṇṇanā",
  "atk-s0301a7:128_0": "202.",
  "atk-s0301a7:128_1": "Chaṭṭhe ‘‘sabbaṁ seta’’nti vutte ‘‘sabbaṁ kaṇha’’ntiādinā nayena paccanīkaṁ karontassevassa sātaṁ sukhaṁ hotīti paccanīkasāto.",
  "atk-s0301a7:128_2": "Yoca vineyya sārambhanti yo karaṇuttariyalakkhaṇaṁ sārambhaṁ vinetvā suṇātīti attho. Chaṭṭhaṁ.",
  "atk-s0301a7:129_0": "7. Navakammikasuttavaṇṇanā",
  "atk-s0301a7:130_0": "203.",
  "atk-s0301a7:130_1": "Sattame navakammikabhāradvājoti so kira araññe rukkhaṁ chindāpetvā tattheva pāsādakūṭāgārādīni yojetvā nagaraṁ āharitvā vikkiṇāti,",
  "atk-s0301a7:130_2": "iti navakammaṁ nissāya jīvatīti navakammiko,",
  "atk-s0301a7:130_3": "gottena bhāradvājoti navakammikabhāradvājo.",
  "atk-s0301a7:130_4": "Disvānassa etadahosīti chabbaṇṇarasmiyo vissajjetvā nisinnaṁ bhagavantaṁ disvāna assa etaṁ ahosi. Vanasminti imasmiṁ vanasaṇḍe.",
  "atk-s0301a7:130_5": "Ucchinnamūlaṁ me vananti mayhaṁ kilesavanaṁ ucchinnamūlaṁ. Nibbanathoti nikkilesavano. Eko rameti ekako abhiramāmi.",
  "atk-s0301a7:130_6": "Aratiṁ vippahāyāti pantasenāsanesu ceva bhāvanāya ca ukkaṇṭhitaṁ jahitvā. Sattamaṁ.",
  "atk-s0301a7:131_0": "8. Kaṭṭhahārasuttavaṇṇanā",
  "atk-s0301a7:132_0": "204.",
  "atk-s0301a7:132_1": "Aṭṭhame antevāsikāti veyyāvaccaṁ katvā sippuggaṇhanakā dhammantevāsikā.",
  "atk-s0301a7:132_2": "Nisinnanti chabbaṇṇarasmiyo vissajjetvā nisinnaṁ.",
  "atk-s0301a7:132_3": "Gambhīrarūpeti gambhīrasabhāve.",
  "atk-s0301a7:133_0": "Bahubheraveti tatraṭṭhakasaviññāṇakaaviññāṇakabheravehi bahubherave. Vigāhiyāti anupavisitvā.",
  "atk-s0301a7:133_1": "Aniñjamānenātiādīni kāyavisesanāni, evarūpena kāyenāti attho.",
  "atk-s0301a7:133_2": "Sucārurūpaṁ vatāti atisundaraṁ vata jhānaṁ jhāyasīti vadati.",
  "atk-s0301a7:134_0": "Vanavassito munīti vanaṁ avassito buddhamuni.",
  "atk-s0301a7:134_1": "Idanti idaṁ tumhākaṁ evaṁ vane nisinnakāraṇaṁ mayhaṁ accherarūpaṁ paṭibhāti. Pītimanoti tuṭṭhacitto. Vane vaseti vanamhi vasi.",
  "atk-s0301a7:135_0": "Maññāmahanti maññāmi ahaṁ.",
  "atk-s0301a7:135_1": "Lokādhipatisahabyatanti lokādhipatimahābrahmunā sahabhāvaṁ. Ākaṅkhamānoti icchamāno.",
  "atk-s0301a7:135_2": "Tidivaṁ anuttaranti idaṁ brahmalokameva sandhāyāha.",
  "atk-s0301a7:135_3": "Kasmā bhavaṁ vijanamaraññamassitoti ahaṁ tāva brahmalokaṁ ākaṅkhamānoti maññāmi. Yadi evaṁ na hoti, atha me ācikkha, kasmā bhavanti? Pucchati.",
  "atk-s0301a7:135_4": "Brahmapattiyāti seṭṭhapattiyā .",
  "atk-s0301a7:135_5": "Idha idaṁ tapo kasmā karosīti aparenapi ākārena pucchati.",
  "atk-s0301a7:136_0": "Kaṅkhāti taṇhā.",
  "atk-s0301a7:136_1": "Abhinandanāti abhinandanavasena taṇhāva vuttā.",
  "atk-s0301a7:136_2": "Anekadhātūsūti anekasabhāvesu ārammaṇesu.",
  "atk-s0301a7:136_3": "Puthūti nānappakārā taṇhā sesakilesā vā.",
  "atk-s0301a7:136_4": "Sadāsitāti niccakālaṁ avassitā.",
  "atk-s0301a7:136_5": "Aññāṇamūlappabhavāti avijjāmūlā hutvā jātā.",
  "atk-s0301a7:136_6": "Pajappitāti taṇhāva ‘‘idampi mayhaṁ,",
  "atk-s0301a7:136_7": "idampi mayha’’nti pajappāpanavasena pajappitā nāmāti vuttā.",
  "atk-s0301a7:136_8": "Sabbā mayā byantikatāti sabbā taṇhā mayā aggamaggena vigatantā nirantā katā.",
  "atk-s0301a7:136_9": "Samūlikāti saddhiṁ aññāṇamūlena.",
  "atk-s0301a7:137_0": "Anūpayoti anupagamano.",
  "atk-s0301a7:137_1": "Sabbesu dhammesu visuddhadassanoti iminā sabbaññutaññāṇaṁ dīpeti.",
  "atk-s0301a7:137_2": "Sambodhimanuttaranti arahattaṁ sandhāyāha. Sivanti seṭṭhaṁ .",
  "atk-s0301a7:137_3": "Jhāyāmīti dvīhi jhānehi jhāyāmi. Visāradoti vigatasārajjo. Aṭṭhamaṁ.",
  "atk-s0301a7:138_0": "9. Mātuposakasuttavaṇṇanā",
  "atk-s0301a7:139_0": "205. Navame peccāti ito paṭigantvā. Navamaṁ.",
  "atk-s0301a7:140_0": "10. Bhikkhakasuttavaṇṇanā",
  "atk-s0301a7:141_0": "206.",
  "atk-s0301a7:141_1": "Dasame idhāti imasmiṁ bhikkhubhāve.",
  "atk-s0301a7:141_2": "Vissaṁ dhammanti duggandhaṁ akusaladhammaṁ.",
  "atk-s0301a7:141_3": "Bāhitvāti aggamaggena jahitvā. Saṅkhāyāti ñāṇena.",
  "atk-s0301a7:141_4": "Sa ve bhikkhūti vuccatīti so ve bhinnakilesattā bhikkhu nāma vuccati. Dasamaṁ.",
  "atk-s0301a7:142_0": "11. Saṅgāravasuttavaṇṇanā",
  "atk-s0301a7:143_0": "207.",
  "atk-s0301a7:143_1": "Ekādasame paccetīti icchati pattheti. Sādhu, bhanteti āyācamāno āha. Therassa kiresa gihisahāyo,",
  "atk-s0301a7:143_2": "tasmā thero ‘‘ayaṁ varāko maṁ sahāyaṁ labhitvāpi micchādiṭṭhiṁ gahetvā mā apāyapūrako ahosī’’ti āyācati. Apicesa mahāparivāro,",
  "atk-s0301a7:143_3": "tasmiṁ pasanne pañcakulasatāni anuvattissantīti maññamānopi āyācati.",
  "atk-s0301a7:143_4": "Atthavasanti atthānisaṁsaṁ atthakāraṇaṁ. Pāpanti pāṇātipātādiakusalaṁ.",
  "atk-s0301a7:143_5": "Pavāhemīti galappamāṇaṁ udakaṁ otaritvā pavāhemi palāpemi. Dhammoti gāthā vuttatthāva. Ekādasamaṁ.",
  "atk-s0301a7:144_0": "12. Khomadussasuttavaṇṇanā",
  "atk-s0301a7:145_0": "208.",
  "atk-s0301a7:145_1": "Dvādasame khomadussaṁ nāmāti khomadussānaṁ ussannattā evaṁladdhanāmaṁ. Sabhāyanti sālāyaṁ.",
  "atk-s0301a7:145_2": "Phusāyatīti phusitāni muñcati vassati.",
  "atk-s0301a7:145_3": "Satthā kira taṁ sabhaṁ upasaṅkamitukāmo – ‘‘mayi evamevaṁ upasaṅkamante aphāsukadhātukaṁ hoti,",
  "atk-s0301a7:145_4": "ekaṁ kāraṇaṁ paṭicca upasaṅkamissāmī’’ti adhiṭṭhānavasena vuṭṭhiṁ uppādesi.",
  "atk-s0301a7:145_5": "Sabhādhammanti sukhanisinne kira asañcāletvā ekapassena pavisanaṁ tesaṁ sabhādhammo nāma,",
  "atk-s0301a7:145_6": "na mahājanaṁ cāletvā ujukameva pavisanaṁ.",
  "atk-s0301a7:145_7": "Bhagavā ca ujukameva āgacchati,",
  "atk-s0301a7:145_8": "tena te kupitā bhagavantaṁ hīḷentā ‘‘ke ca muṇḍakā samaṇakā,",
  "atk-s0301a7:145_9": "ke ca sabhādhammaṁ jānissantī’’ti āhaṁsu. Santoti paṇḍitā sappurisā.",
  "atk-s0301a7:145_10": "Pahāyāti ete rāgādayo jahitvā rāgādivinayāya dhammaṁ bhaṇanti, tasmā te santo nāmāti. Dvādasamaṁ.",
  "atk-s0301a7:146_0": "Upāsakavaggo dutiyo.",
  "atk-s0301a7:147_0": "Iti sāratthappakāsiniyā",
  "atk-s0301a7:148_0": "Saṁyuttanikāya-aṭṭhakathāya",
  "atk-s0301a7:149_0": "Brāhmaṇasaṁyuttavaṇṇanā niṭṭhitā."
}