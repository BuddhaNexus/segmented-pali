{
  "tika-abh08t30:0_0": "6. Chaṭṭho paricchedo",
  "tika-abh08t30:1_0": "Ārammaṇavibhāganiddesavaṇṇanā",
  "tika-abh08t30:2_0": "291-3.Etesanti yathāvuttappabhedānaṁ.",
  "tika-abh08t30:2_1": "Nanu ca ‘‘cittaṁ cetasika’’ntiādinā cittādīniyeva uddiṭṭhānīti tāneva niddisitabbāni, ārammaṇaṁ pana appakataṁ,",
  "tika-abh08t30:2_2": "taṁ kasmā idha vuccatīti codanaṁ manasi karitvā āha ‘‘tena vinā natthi hi sambhavo’’ti.",
  "tika-abh08t30:2_3": "Yasmā ārammaṇena vinā cittasambhavo natthi,",
  "tika-abh08t30:2_4": "na hi anārammaṇaṁ cittaṁ nāma atthi,",
  "tika-abh08t30:2_5": "tasmā ‘‘tayidaṁ cittaṁ kaṁ ārabbha uppajjatī’’ti āsaṅkānivāraṇatthaṁ ito paraṁ ārammaṇaṁ dassayissāmīti attho .",
  "tika-abh08t30:2_6": "Katividhaṁ pana taṁ ārammaṇaṁ,",
  "tika-abh08t30:2_7": "kiṁ sarūpañcāti āha ‘‘rūpaṁ sadda’’ntiādi.",
  "tika-abh08t30:2_8": "Vacanatthaṁ pana nesaṁ sayameva vakkhati.",
  "tika-abh08t30:2_9": "Chaḷārammaṇakovidāti channaṁ ārammaṇānaṁ byākaraṇakusalā buddhādayo.",
  "tika-abh08t30:3_0": "Bhūteti cattāro mahābhūte. Upādāyāti nissāya.",
  "tika-abh08t30:3_1": "Catusamuṭṭhitoti kammādīhi catūhi paccayehi samuṭṭhito. Nidassitabbaṁ nidassanaṁ. Kiṁ taṁ?",
  "tika-abh08t30:3_2": "Daṭṭhabbabhāvo cakkhuviññāṇassa gocarabhāvo ,",
  "tika-abh08t30:3_3": "saha nidassanenāti sanidassano. Paṭihaññati, paṭihanananti vā paṭigho,",
  "tika-abh08t30:3_4": "yena byāpārādivikārapaccayantarasahitesu cakkhādīnaṁ nissayesu vikāruppatti,",
  "tika-abh08t30:3_5": "so sayaṁ nissayavasena ca sampattānaṁ,",
  "tika-abh08t30:3_6": "asampattānañca paṭimukhabhāvo aññamaññapatanaṁ paṭighoti attho.",
  "tika-abh08t30:3_7": "Tattha sayaṁ sampattiṁ phoṭṭhabbassa nissayavasena sampatti gandharasaghānajivhākāyānaṁ.",
  "tika-abh08t30:3_8": "Itaresaṁ ubhayathāpi asampatti,",
  "tika-abh08t30:3_9": "tasmā idha asampattānaṁ paṭimukhabhāvo ‘‘paṭigho’’ti vuccati. Saha paṭighenāti sappaṭigho,",
  "tika-abh08t30:3_10": "sanidassano ca so sappaṭigho cāti sanidassanasappaṭigho.",
  "tika-abh08t30:3_11": "Etthāha – yassa daṭṭhabbabhāvo atthi, so sanidassano,",
  "tika-abh08t30:3_12": "cakkhuviññāṇagocarabhāvova daṭṭhabbabhāvo.",
  "tika-abh08t30:3_13": "Tassa ca rūpāyatanato anaññattā kathaṁ saha nidassanena sanidassanoti yujjatīti?",
  "tika-abh08t30:3_14": "Vuccate – anaññattepi tassa aññehi dhammehi rūpāyatanaṁ visesetuṁ aññaṁ viya katvā vuttaṁ ‘‘saha nidassanena sanidassana’’nti.",
  "tika-abh08t30:3_15": "Dhammasabhāvasāmaññena hi ekībhūtesu dhammesu yo nānattakaro viseso,",
  "tika-abh08t30:3_16": "so aññaṁ viya katvā upacārituṁ yutto.",
  "tika-abh08t30:3_17": "Evañhi atthavisesāvabodho hoti.",
  "tika-abh08t30:3_18": "Rūpārammaṇasaññitoti ayaṁ evarūpo vaṇṇo rūpārammaṇanti saññito.",
  "tika-abh08t30:3_19": "Idaṁ vuttaṁ hoti – cattāro mahābhūte upādāya te amuñcitvā pavattamāno kammasamuṭṭhāno cittasamuṭṭhāno utusamuṭṭhāno āhārasamuṭṭhāno ca nīlādivasena dissamāno indriyehi ghaṭṭento ca vaṇṇo rūpārammaṇaṁ nāmāti.",
  "tika-abh08t30:4_0": "294-7. Cittañca utu ca cittotu, tehi sambhavati,",
  "tika-abh08t30:4_1": "te vā sambhavā paccayā imassāti cittotusambhavo.",
  "tika-abh08t30:4_2": "Saha viññattisamuṭṭhāpakaviññāṇena pavatto saddo saviññāṇakasaddo,",
  "tika-abh08t30:4_3": "saviññāṇakasaddo pana na kevalaṁ saviññāṇakasantānappavattova kucchisaddādivasena tassa utusamuṭṭhitassāpi sambhavato.",
  "tika-abh08t30:5_0": "Dharīyatīti kalāpaparamparāya sandhārīyati.",
  "tika-abh08t30:5_1": "Sūcanatoti attano vatthussa supākaṭakaraṇato. Gandho hi ‘‘idaṁ sugandhaṁ,",
  "tika-abh08t30:5_2": "idaṁ duggandha’’nti pakāseti,",
  "tika-abh08t30:5_3": "paṭicchannapupphaphalādīni ‘‘idamettha atthī’’ti pesuññaṁ karontaṁ viya hotīti.",
  "tika-abh08t30:6_0": "Rasamānāti assādavasena tussamānā. Rasantīti asanti, anubhavantīti attho. Ettha ra-kāro padasandhikaro.",
  "tika-abh08t30:6_1": "Evañhi ‘‘rasamānā naṁ asantīti raso’’ti niruttinayo sundaro hoti.",
  "tika-abh08t30:6_2": "Itarathā ‘‘rasanti assādentī’’ti vuccamāne ‘‘rasamānā’’ti idaṁ niratthakameva siyā.",
  "tika-abh08t30:6_3": "Atha vā ‘‘rasamānā’’ti ito ra-kāraṁ,",
  "tika-abh08t30:6_4": "‘‘rasantī’’ti ito sa-kārañca gahetvā ‘‘raso’’ti niruttinayo daṭṭhabbo.",
  "tika-abh08t30:7_0": "298.Phusīyatīti ghaṭṭīyati.",
  "tika-abh08t30:7_1": "Kiṁ taṁ phoṭṭhabbaṁ nāmāti āha ‘‘pathavītejavāyavo’’ti.",
  "tika-abh08t30:7_2": "Iminā dhātuttayameva kāyaviññāṇaviññeyyabhāvasaṅkhātaphoṭṭhabbaṁ nāma, na aññanti dasseti.",
  "tika-abh08t30:7_3": "Kasmā panettha āpodhātu na gahitā,",
  "tika-abh08t30:7_4": "nanu sītatā phusitvā gayhati, sā ca āpodhātu evāti? Saccaṁ gayhati, na pana āpodhātu, kiñcarahi tejodhātu eva.",
  "tika-abh08t30:7_5": "Mande hi uṇhabhāve sītavuddhi,",
  "tika-abh08t30:7_6": "na sītatā nāma koci guṇo atthi.",
  "tika-abh08t30:7_7": "Kevalaṁ pana uṇhabhāvassa mandatāya sītatābhimāno.",
  "tika-abh08t30:7_8": "Kathaṁ panetaṁ viññātabbanti ce?",
  "tika-abh08t30:7_9": "Sītavuddhiyā anavaṭṭhitabhāvato pārāpāre viya.",
  "tika-abh08t30:7_10": "Tathā hi ghammakāle ātape ṭhatvā chāyaṁ paviṭṭhānaṁ sītavuddhi hoti,",
  "tika-abh08t30:7_11": "tattheva pathavīgabbhato uṭṭhitānaṁ uṇhavuddhi ca.",
  "tika-abh08t30:7_12": "Kiñcarahi himapātasamayādīsu sītassa paripācakattadassanato ca tejodhātu eva sītatāti daṭṭhabbaṁ.",
  "tika-abh08t30:7_13": "Yadi ca sītatā āpodhātu siyā,",
  "tika-abh08t30:7_14": "ekasmiṁ kalāpe uṇhabhāvena saddhiṁ upalabbheyya dvinnaṁ dhātūnaṁ avinibbhogappavattito, na ca panevaṁ upalabbhati,",
  "tika-abh08t30:7_15": "tasmā ñāyati ‘‘na āpodhātu sītatā’’ti .",
  "tika-abh08t30:7_16": "Idaṁ catumahābhūtānaṁ avinibbhogavuttitaṁ icchantānaṁ uttaraṁ,",
  "tika-abh08t30:7_17": "anicchantānampi pana catunnaṁ mahābhūtānaṁ ekasmiṁ kalāpe kiccadassanena sabhāgavuttitāya sādhitāya idameva uttaraṁ.",
  "tika-abh08t30:7_18": "Keci pana ‘‘vāyodhātu sītatā’’ti vadanti, tesampi idameva uttaraṁ. Yadi vāyodhātu sītatā siyā,",
  "tika-abh08t30:7_19": "ekasmiṁ kalāpe uṇhabhāvena saddhiṁ upalabbheyya, na ca panevaṁ upalabbhati,",
  "tika-abh08t30:7_20": "tasmā viññāyati ‘‘na vāyodhātu sītatā’’ti.",
  "tika-abh08t30:7_21": "Ye pana vadanti ‘‘dravatā āpodhātu, sā ca phusitvā gayhatī’’ti,",
  "tika-abh08t30:7_22": "te vattabbā ‘‘dravabhāvopi nāma phusīyatīti idaṁ āyasmantānaṁ adhimānamattaṁ saṇṭhāne viyā’’ti. Vuttañhetaṁ porāṇehi –",
  "tika-abh08t30:8_0": "‘‘Dravabhāsahavuttīni , tīṇi bhūtāni samphusaṁ;",
  "tika-abh08t30:9_0": "Dravataṁ samphusāmīti, lokoyamabhimaññati.",
  "tika-abh08t30:10_0": "‘‘Bhūte phusitvā saṇṭhānaṁ, manasā gayhate yathā;",
  "tika-abh08t30:11_0": "Paccakkhato phusāmīti, ñātabbā dravatā tathā’’ti.",
  "tika-abh08t30:12_0": "299.Sabbaṁ nāmanti sabbaṁ cittacetasikanibbānasammataṁ nāmaṁ.",
  "tika-abh08t30:12_1": "Cittacetasikañhi ārammaṇaṁ pati namanato nāmaṁ.",
  "tika-abh08t30:12_2": "Nibbānaṁ pana cittacetasikassa attānaṁ pati nāmanato nāmaṁ. Rūpanti nipphannarūpaṁ. Kiṁ avisesenāti ce,",
  "tika-abh08t30:12_3": "noti āha ‘‘hitvā rūpādipañcaka’’nti.",
  "tika-abh08t30:12_4": "Lakkhaṇānīti aniccādilakkhaṇāni.",
  "tika-abh08t30:12_5": "Paññattīti nāmupādāyavasena duvidhā paññatti.",
  "tika-abh08t30:13_0": "300.",
  "tika-abh08t30:13_1": "Imāni pana chabbidhāni ārammaṇāni sabbāni sabbattha labbhanti,",
  "tika-abh08t30:13_2": "udāhu katthaci kānicīti āha ‘‘chaḷārammaṇānī’’tiādi.",
  "tika-abh08t30:13_3": "Tīṇi rūpeti rūpāvacarabhūmiyaṁ rūpasaddadhammavasena tīṇi ārammaṇāni labbhanti.",
  "tika-abh08t30:13_4": "Ghānādittayassa pana tattha abhāvato gandhārammaṇādīni dhammārammaṇato visuṁ na labbhanti.",
  "tika-abh08t30:13_5": "Arūpabhave pana sabbaso rūpānaṁ abhāvato ekaṁ dhammārammaṇameva labbhati,",
  "tika-abh08t30:13_6": "na aññanti āha ‘‘arūpe dhammārammaṇamekaka’’nti .",
  "tika-abh08t30:13_7": "Nanu ca arūpabhavato cavitvā kāmabhave nibbattantānaṁ arūpabhaveyeva gatinimittavasena rūpārammaṇaṁ upaṭṭhātīti? Saccaṁ upaṭṭhāti,",
  "tika-abh08t30:13_8": "taṁ pana kāmabhaveyeva ārammaṇaṁ.",
  "tika-abh08t30:13_9": "Upapajjitabbabhavasmiñhi vaṇṇo gatinimittavasena upaṭṭhāti.",
  "tika-abh08t30:14_0": "301-2.",
  "tika-abh08t30:14_1": "Evaṁ cha ārammaṇāni sarūpato,",
  "tika-abh08t30:14_2": "pavattippabhedato ca dassetvā idāni tesu abhayagirivāsīnaṁ kiñci vippaṭipattiṁ dassetvā taṁ paṭikkhipituṁ ‘‘khaṇavatthuparittattā’’tiādi vuttaṁ.",
  "tika-abh08t30:14_3": "Tattha khaṇavatthuparittattāti khaṇassa ceva vatthuno ca parittattā. Ye rūpādayoti sambandho.",
  "tika-abh08t30:14_4": "Yesanti yesaṁ ācariyānaṁ laddhi.",
  "tika-abh08t30:14_5": "Yesanti vā dhammārammaṇena saha sambandhībhāvato, vuttaṁ vavatthāpakattā ca.",
  "tika-abh08t30:14_6": "Te hi dhammārammaṇaṁ vavatthāpento attanā saha taṁ sambandhenti,",
  "tika-abh08t30:14_7": "tasmā dhammārammaṇena saha sambandhībhāvāpekkhāya ‘‘yesa’’nti sāmivacananti.",
  "tika-abh08t30:14_8": "Iminā pana idaṁ vuttaṁ hoti – ye rūpādayo pañca ārammaṇā santattaayoguḷe patitajalabindu viya parittakkhaṇikā,",
  "tika-abh08t30:14_9": "dibbacakkhunā asakkuṇeyyaggahaṇā paramāṇu viya parittavatthukā,",
  "tika-abh08t30:14_10": "tato ca sakasakaviññāṇānaṁ āpāthaṁ na gacchanti,",
  "tika-abh08t30:14_11": "kevalaṁ pana manoviññāṇasseva gocarā,",
  "tika-abh08t30:14_12": "te dhammārammaṇaṁ nāmāti yesaṁ laddhi,",
  "tika-abh08t30:14_13": "te yesaṁ vā dhammārammaṇaṁ nāmāti.",
  "tika-abh08t30:14_14": "Eteneva ca atītānāgatabhāvena atidūraaccāsannabhāvena,",
  "tika-abh08t30:14_15": "kuṭṭādiantaritābhāvena ca āpāthaṁ anāgacchantānampi rūpādīnaṁ saṅgaho kato hotīti. Evaṁladdhikā pana te –",
  "tika-abh08t30:15_0": "‘‘Imesaṁ kho, āvuso,",
  "tika-abh08t30:15_1": "pañcannaṁ indriyānaṁ nānāvisayānaṁ nānāgocarānaṁ na aññamaññassa gocaravisayaṁ paccanubhontānaṁ mano paṭissaraṇaṁ,",
  "tika-abh08t30:15_2": "mano ca nesaṁ gocaravisayaṁ paccanubhotī’’ti (ma. ni. 1.455) –",
  "tika-abh08t30:16_0": "Idaṁ suttaṁ āharitvā paṭikkhipitabbāti dassento āha ‘‘te paṭikkhipitabbāvā’’tiādi.",
  "tika-abh08t30:16_1": "Tattha paṭikkhipitabbāvāti na anuvattitabbā.",
  "tika-abh08t30:16_2": "Aññamañña…pe… bhontānanti cakkhundriyaṁ sotindriyassa gocaraṁ na paccanubhoti,",
  "tika-abh08t30:16_3": "tathā ‘‘sotindriyaṁ cakkhundriyassā’’tiādinā aññamaññassa ārammaṇaṁ neva paccanubhontānaṁ nānubhavantānaṁ na gaṇhantānaṁ.",
  "tika-abh08t30:16_4": "Tesanti tesaṁ pañcannaṁ indriyānaṁ.",
  "tika-abh08t30:17_0": "303.",
  "tika-abh08t30:17_1": "Tañca gocaraṁ mano paccanubhotīti sambandho.",
  "tika-abh08t30:17_2": "Taṁ rūpādipañcavidhaṁ ārammaṇaṁ ca-saddena dhammārammaṇañca mano paccanubhoti,",
  "tika-abh08t30:17_3": "cittaṁ ārammaṇaṁ karotīti attho.",
  "tika-abh08t30:17_4": "Ayaṁ panettha adhippāyo – yadi cakkhādīnamāpāthagatāni vinā avasesā dhammārammaṇā honti,",
  "tika-abh08t30:17_5": "tadā taṁvisayaṁ cittaṁ pañcindriyānaṁ visayaṁ paccanubhontaṁ nāma na hoti,",
  "tika-abh08t30:17_6": "attanoyeva pana visayaṁ paccanubhontaṁ nāma hoti.",
  "tika-abh08t30:17_7": "Evañca sati manova tesaṁ gocaravisayaṁ paccanubhotīti dupparihāriyaṁ bhaveyya,",
  "tika-abh08t30:17_8": "na ca taṁ suttavacanaṁ sakkā atikkametuṁ,",
  "tika-abh08t30:17_9": "tasmā vuttanayena cakkhādīnaṁ anāpāthagatāpi manogocarā rūpādayo rūpādiārammaṇāneva honti, na dhammārammaṇāti.",
  "tika-abh08t30:17_10": "Yadi rūpārammaṇaṁ cittaṁ attano visayaṁ nānubhoti, paravisayameva anubhoti,",
  "tika-abh08t30:17_11": "kathaṁ dassanādikiccaṁ na karoti?",
  "tika-abh08t30:17_12": "Taṁtaṁkiccānaṁ nissayabhūtassa vatthuno anissitattā.",
  "tika-abh08t30:17_13": "Kathañcarahi pañcindriyānaṁ visayaṁ paccanubhoti nāma?",
  "tika-abh08t30:17_14": "Dassanādikiccassa akaraṇepi cakkhuviññāṇādīhi diṭṭhādiākārasseva gahaṇato pañcindriyānaṁ visayaṁ paccanubhoti nāma.",
  "tika-abh08t30:17_15": "Yadi hi cakkhuviññāṇādīhi diṭṭhādiākāraṁ na gaṇhāti,",
  "tika-abh08t30:17_16": "rūpādīnaṁ nīlattādivasena jānanaṁ manoviññāṇameva karoti,",
  "tika-abh08t30:17_17": "na pañcaviññāṇānīti tathā jānanameva na hoti.",
  "tika-abh08t30:17_18": "Tassa pana atthitāyevetaṁ viññātabbaṁ – anāpāthagatarūpādārammaṇaṁ cittaṁ attano visayaṁ na paccanubhoti nāma.",
  "tika-abh08t30:17_19": "Atha kho pañcindriyānaṁ visayameva paccanubhotīti. Atha siyā,",
  "tika-abh08t30:17_20": "na mayaṁ cittassa pañcindriyavisayānubhavanaṁ paṭikkhipāma,",
  "tika-abh08t30:17_21": "tassa pana anubhavanaṁ dassanādikiccavirahena dhammārammaṇavasenevāti ce? Tampi na,",
  "tika-abh08t30:17_22": "sutte tathā āgataṭṭhānassa abhāvato.",
  "tika-abh08t30:17_23": "Yadi hi cittaṁ dassanādikiccavirahena pañcindriyavisayaṁ dhammārammaṇavaseneva paccanubhoti,",
  "tika-abh08t30:17_24": "pañcindriyānaṁ visayaṁ paccanubhavamānā manodhātumanoviññāṇadhātupi dhammārammaṇāyeva siyā,",
  "tika-abh08t30:17_25": "evañca sati ‘‘dhammāyatanaṁ manodhātuyā ca manoviññāṇadhātuyā ca taṁsampayuttakānañca dhammānaṁ ārammaṇapaccayena paccayo’’ti paṭṭhāne vattabbaṁ siyā, tathā pana avatvā –",
  "tika-abh08t30:18_0": "‘‘Rūpāyatanaṁ saddāyatanaṁ gandhāyatanaṁ rasāyatanaṁ phoṭṭhabbāyatanaṁ manodhātuyā taṁsampayuttakānañca dhammānaṁ ārammaṇapaccayena paccayo’’ti (paṭṭhā. 1.1.2),",
  "tika-abh08t30:19_0": "‘‘Rūpāyatanaṁ…pe… dhammāyatanaṁ manoviññāṇadhātuyā taṁsampayuttakānañca dhammānaṁ ārammaṇapaccayena paccayo’’ti ca (paṭṭhā. 1.1.2) –",
  "tika-abh08t30:20_0": "Vuttattā pañcindriyānaṁ visayaṁ paccanubhontī manodhātumanoviññāṇadhātu taṁpañcindriyānaṁ visayavasena paccanubhoti,",
  "tika-abh08t30:20_1": "na dhammāyatanavasenāti niṭṭhamettha gantabbaṁ.",
  "tika-abh08t30:21_0": "304-5.",
  "tika-abh08t30:21_1": "Evaṁ ekenākārena paṭikkhepavidhiṁ dassetvā puna aparenapi kāraṇena dassento āha ‘‘dibbacakkhādī’’tiādi.",
  "tika-abh08t30:21_2": "Ādi-ggahaṇena dibbasotañāṇaggahaṇaṁ.",
  "tika-abh08t30:21_3": "Itipi na yujjatīti na kevalaṁ pubbe vutteneva kāraṇena,",
  "tika-abh08t30:21_4": "atha kho imināpi kāraṇena na yujjatīti vuttaṁ hoti.",
  "tika-abh08t30:21_5": "Yadipi cakkhādīnaṁ anāpāthagatarūpādīni dhammārammaṇā nāma honti,",
  "tika-abh08t30:21_6": "tadā dibbacakkhādīni rūpādiārammaṇāni na siyuṁ tesaṁ pasādavisayānaṁ rūpasaddānaṁ pariggaṇhanato,",
  "tika-abh08t30:21_7": "evañca sati suttesu dibbacakkhudibbasotānaṁ dhammārammaṇatāva vattabbā, na rūpādiārammaṇatā, vuttā ca sā,",
  "tika-abh08t30:21_8": "tasmā cakkhādīnaṁ avisayā rūpādayo rūpādārammaṇāneva, na dhammārammaṇāti. Teneva ca dhammasaṅgahepi –",
  "tika-abh08t30:22_0": "‘‘Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā, yaṁ yaṁ vā panārabbha,",
  "tika-abh08t30:22_1": "tasmiṁ samaye phasso hoti…pe… avikkhepo hotī’’ti (dha. sa. 1) –",
  "tika-abh08t30:23_0": "Vuttaṁ.",
  "tika-abh08t30:23_1": "Kiñca anāpāthagatānaṁ dhammārammaṇatte sabbaññutaññāṇaṁ rūpādiārammaṇaṁ na hotīti āpajjatīti.",
  "tika-abh08t30:23_2": "Evaṁ satīti yadi kadāci rūpādiārammaṇaṁ hutvā kadāci dhammārammaṇaṁ hoti,",
  "tika-abh08t30:23_3": "kadāci dhammārammaṇaṁ hutvā kadāci rūpādiārammaṇaṁ hoti,",
  "tika-abh08t30:23_4": "tadā tesaṁ rūpādiārammaṇānaṁ niyamopi kathaṁ bhave ‘‘idaṁ rūpādiārammaṇaṁ,",
  "tika-abh08t30:23_5": "idaṁ dhammārammaṇa’’nti niyamo na bhaveyya,",
  "tika-abh08t30:23_6": "ārammaṇasaṅkaro bhaveyyāti attho.",
  "tika-abh08t30:24_0": "306.",
  "tika-abh08t30:24_1": "Evaṁ chabbidhaṁ ārammaṇaṁ dassetvā idānissa anantarabhedaṁ parittārammaṇādittikavasena dassento āha ‘‘sabbaṁ ārammaṇa’’ntiādi.",
  "tika-abh08t30:24_2": "Chabbidhaṁ parittattikādikaṁ taṁ etaṁ sabbaṁ ārammaṇanti sambandho.",
  "tika-abh08t30:24_3": "Parittattikādīnanti parittārammaṇattikādīnaṁ.",
  "tika-abh08t30:24_4": "Parittārammaṇattiko hi idha ‘‘parittattiko’’ti vutto majjhapadalopavasena.",
  "tika-abh08t30:24_5": "Ādi-ggahaṇena maggārammaṇattiko atītārammaṇattiko ajjhattārammaṇattikoti imesaṁ tiṇṇaṁ tikānaṁ saṅgaho.",
  "tika-abh08t30:24_6": "Tattha ‘‘parittārammaṇā dhammā, mahaggatārammaṇā dhammā,",
  "tika-abh08t30:24_7": "appamāṇārammaṇā dhammā’’ti evamāgato parittārammaṇattiko.",
  "tika-abh08t30:24_8": "Ādipadavasena ‘‘maggārammaṇā dhammā, maggahetukā dhammā,",
  "tika-abh08t30:24_9": "maggādhipatino dhammā’’ti evamāgato maggārammaṇattiko. ‘‘Atītārammaṇā dhammā, anāgatārammaṇā dhammā,",
  "tika-abh08t30:24_10": "paccuppannārammaṇā dhammā’’ti evamāgato atītārammaṇattiko. ‘‘Ajjhattārammaṇā dhammā, bahiddhārammaṇā dhammā,",
  "tika-abh08t30:24_11": "ajjhattabahiddhārammaṇā dhammā’’ti evamāgato ajjhattārammaṇattikoti veditabbaṁ.",
  "tika-abh08t30:25_0": "307-9.Kriyāhetudvayanti ahetukakiriyadvayaṁ hasituppādamanodhātu itarassa mahaggatādiārammaṇatāvasenāpi vakkhamānattā.",
  "tika-abh08t30:25_1": "‘‘Iṭṭhādibhedā’’tiādi parittārammaṇabhāvavibhāvanaṁ.",
  "tika-abh08t30:25_2": "Iṭṭhādibhedāti iṭṭhaiṭṭhamajjhattaaniṭṭhaaniṭṭhamajjhattabhedā.",
  "tika-abh08t30:25_3": "Paṭipāṭiyāti ‘‘rūpaṁ cakkhuviññāṇassa,",
  "tika-abh08t30:25_4": "saddo sotaviññāṇassā’’tiādinā anukkamato.",
  "tika-abh08t30:25_5": "Rūpādi…pe… ttayassa tūti kiriyāmanodhātuyā ceva kusalākusalavipākavibhāgavasena dvinnaṁ manodhātūnañca sabbaṁ rūpādipañcakagocaraṁ .",
  "tika-abh08t30:25_6": "Tā hi hadayavatthuṁ nissāya cakkhuviññāṇādīnaṁ purimapacchimā hutvā niyatā rūpādīneva ārabbha pavattanti.",
  "tika-abh08t30:26_0": "311.Kāmadhātuyanti kāmabhave.",
  "tika-abh08t30:26_1": "Tattha hi nesaṁ sabbesaṁ vatthārammaṇāni upalabbhanti.",
  "tika-abh08t30:26_2": "Cattārīti tesveva kiriyāmanodhātu,",
  "tika-abh08t30:26_3": "kusalavipākacakkhusotaviññāṇāni,",
  "tika-abh08t30:26_4": "tathā sampaṭicchananti imāni cattāri cittāni.",
  "tika-abh08t30:26_5": "Sesāni pana vatthārammaṇābhāvena tattha nuppajjanti.",
  "tika-abh08t30:26_6": "Neva kiñcīti vatthārammaṇānaṁ sabbaso abhāvato etesu kiñci na jāyati.",
  "tika-abh08t30:27_0": "312-3.‘‘Mahāpākāna’’ntiādi paṭhamaparicchede vuttatthameva. Paṭuppannāti paccuppannā.",
  "tika-abh08t30:28_0": "314.",
  "tika-abh08t30:28_1": "Evaṁ parittārammaṇe dassetvā idāni mahaggatārammaṇe appamāṇārammaṇe ca dassetuṁ ‘‘dutiyāruppacittañcā’’tiādi vuttaṁ.",
  "tika-abh08t30:28_2": "Tattha dutiyāruppacittaṁ paṭhamāruppārammaṇato,",
  "tika-abh08t30:28_3": "catutthāruppaṁ tatiyāruppārammaṇato mahaggatārammaṇaṁ.",
  "tika-abh08t30:28_4": "Chabbidhanti kusalavipākakiriyāvasena paccekaṁ tividhatāya chappakāraṁ.",
  "tika-abh08t30:29_0": "316-20. Ñāṇaṁ parihīnaṁ etesaṁ,",
  "tika-abh08t30:29_1": "ñāṇato parihīnāti vā ñāṇahīnā.",
  "tika-abh08t30:29_2": "Parittārammaṇā…pe… honti teti aṭṭha ñāṇavippayuttacittuppādā sekhaputhujjanakhīṇāsavānaṁ kadāci nirussukkabhāvena ādarākaraṇavasena akammaññasarīratāaññavihitatāhi vā asakkaccadānapaccavekkhaṇadhammassavanādīsu atipaguṇavipassanāya ca kāmāvacaradhamme ārabbha pavattikāle parittārammaṇā.",
  "tika-abh08t30:29_3": "Atipaguṇānaṁ paṭhamajjhānādīnaṁ paccavekkhaṇakāle mahaggatārammaṇā.",
  "tika-abh08t30:29_4": "Kasiṇanimittādipaññattipaccavekkhaṇakāle parittārammaṇādivasena navattabbā.",
  "tika-abh08t30:29_5": "Akusalesu cattāro diṭṭhisampayuttacittuppādā catupaññāsakāmāvacaradhammānaṁ,",
  "tika-abh08t30:29_6": "rūpassa ca ‘‘attā satto’’ti parāmasanaassādanābhinandanakāle parittārammaṇā.",
  "tika-abh08t30:29_7": "Tenevākārena sattavīsatimahaggatadhamme ārabbha pavattakāle mahaggatārammaṇā.",
  "tika-abh08t30:29_8": "Paṇṇattidhamme ārabbha pavattanakāle siyā navattabbā parittārammaṇādivasena.",
  "tika-abh08t30:29_9": "Diṭṭhivippayuttāni teyeva dhamme ārabbha vinā parāmāsena assādanābhinandanavasena pavattiyaṁ,",
  "tika-abh08t30:29_10": "paṭighasampayuttāni domanassavasena pavattiyaṁ,",
  "tika-abh08t30:29_11": "vicikicchāsampayuttaṁ dveḷhakabhāvena,",
  "tika-abh08t30:29_12": "uddhaccasahagataṁ vikkhipanavasena,",
  "tika-abh08t30:29_13": "avūpasamavasena ca pavattiyaṁ parittamahaggatanavattabbārammaṇāti veditabbā.",
  "tika-abh08t30:29_14": "Kriyatopi ca tathāti kiriyacittatopi ñāṇasampayuttā cattāroti attho.",
  "tika-abh08t30:29_15": "Kriyāvoṭṭhabbananti sarūpakathanametaṁ,",
  "tika-abh08t30:29_16": "na pana kusalākusalavipākavoṭṭhabbanassa vijjamānattā.",
  "tika-abh08t30:30_0": "Tividho hoti gocaroti parittamahaggataappamāṇavasena tividhopi gocaro hoti. Kathaṁ?",
  "tika-abh08t30:30_1": "Kusalakiriyāvasena aṭṭha ñāṇasampayuttacittuppādā sekhaputhujjanakhīṇāsavānaṁ sakkaccadānapaccavekkhaṇadhammassavanavipassanādīsu kāmāvacaradhamme ārabbha pavattakāle kāmāvacarārammaṇikaabhiññāya parikammānulomakāle ca parittārammaṇā.",
  "tika-abh08t30:30_2": "Paṭhamajjhānādipaccavekkhaṇakāle mahaggatārammaṇajhānādīnaṁ parikammakāle mahaggatadhamme ārabbha sammasanakāle ca mahaggatārammaṇā honti.",
  "tika-abh08t30:30_3": "Yathālābhaṁ gotrabhuvodānakāle pana lokuttaraṁ dhammaṁ paccavekkhaṇakāle ca nibbānārammaṇābhiññāya parikammakāle ca appamāṇārammaṇā.",
  "tika-abh08t30:30_4": "Paṇṇattipaccavekkhaṇakāle paṇṇattārammaṇikajhānābhiññānaṁ parikammakāle ca navattabbā.",
  "tika-abh08t30:30_5": "Abhiññādvayassa parittādiārammaṇataṁ sattarasamaparicchede vakkhati.",
  "tika-abh08t30:30_6": "Kiriyāvoṭṭhabbanampi yathāvuttadhammānaṁ taṁtaṁārammaṇe pavattamānānaṁ purecaraṁ hutvā taṁ tadeva āvajjantaṁ pavattatīti parittādiārammaṇaṁ.",
  "tika-abh08t30:30_7": "Pañcadvāre voṭṭhabbanavasena pavattiyaṁ parittārammaṇameva.",
  "tika-abh08t30:31_0": "Vuttāvasesānīti yathāvuttehi avasiṭṭhāni pannarasa rūpāvacarāni paṭhamatatiyāni,",
  "tika-abh08t30:31_1": "cha arūpāvacarakusalavipākakiriyacittānīti ekavīsati cittāni.",
  "tika-abh08t30:31_2": "Navattabbārammaṇānīti parittādivasena navattabbassa kasiṇādinimittasattapaññattiākāsaviññāṇābhāvassa ārammaṇakaraṇato navattabbārammaṇāni.",
  "tika-abh08t30:32_0": "Parittārammaṇattikaṁ samattaṁ.",
  "tika-abh08t30:33_0": "321-2.",
  "tika-abh08t30:33_1": "Evaṁ parittārammaṇattikavasena visayīvibhāgaṁ dassetvā idāni yasmā appamāṇārammaṇaniddeseneva maggārammaṇattikasaṅgahitopi visayīvibhāgo niddiṭṭho hoti,",
  "tika-abh08t30:33_2": "tasmā taṁ pahāya atītārammaṇattikavasena dassetuṁ ‘‘dutiyāruppacittañcā’’tiādi vuttaṁ.",
  "tika-abh08t30:33_3": "Tattha dutiyāruppacittaṁ atītassa paṭhamāruppaviññāṇassa ārammaṇakaraṇato,",
  "tika-abh08t30:33_4": "catutthāruppaṁ tatiyāruppassa ārammaṇakaraṇato ekantaatītārammaṇaṁ.",
  "tika-abh08t30:33_5": "Paccuppannāva gocarāti rūpādimhi dharamāneyeva pañcadvārikacittānaṁ uppajjanato.",
  "tika-abh08t30:33_6": "Anāgatārammaṇaṁ pana niyataṁ kiñci natthi anāgataṁsañāṇassapi pañcamajjhānato abhinnattā.",
  "tika-abh08t30:34_0": "324-6.Siyā…pe… nāgatagocarāti aṭṭha tāva mahāvipākā devamanussānaṁ paṭisandhiggahaṇakāle kammaṁ vā kammanimittaṁ vā ārabbha pavattiyaṁ atītārammaṇā.",
  "tika-abh08t30:34_1": "Bhavaṅgacutikālepi eseva nayo.",
  "tika-abh08t30:34_2": "Gatinimittaṁ pana kadāci kammanimittañca ārabbha paṭisandhiggahaṇakāle,",
  "tika-abh08t30:34_3": "tadanantaraṁ bhavaṅgakāle ca paccuppannārammaṇā,",
  "tika-abh08t30:34_4": "tathā pañcadvāre tadārammaṇavasena pavattiyaṁ.",
  "tika-abh08t30:34_5": "Manodvāre pana atītānāgatapaccuppannārammaṇānaṁ javanānaṁ ārammaṇaṁ gahetvā pavattiyaṁ atītānāgatapaccuppannārammaṇā.",
  "tika-abh08t30:34_6": "Kusalākusalavipākāhetukaupekkhāsahagatamanoviññāṇadhātudvayepi eseva nayo.",
  "tika-abh08t30:34_7": "Kevalañhi tā yathākkamaṁ manussesu jaccandhādīnaṁ,",
  "tika-abh08t30:34_8": "apāyesu ca sabbesaṁ paṭisandhi honti.",
  "tika-abh08t30:34_9": "Pañcadvāre ca santīraṇakāle paccuppannārammaṇāva hontīti ayametesaṁ viseso.",
  "tika-abh08t30:34_10": "Somanassasahagatā pana pañcadvāre santīraṇavasena,",
  "tika-abh08t30:34_11": "tadārammaṇavasena ca pavattikāle paccuppannārammaṇā,",
  "tika-abh08t30:34_12": "manodvāre ca tadārammaṇakāle atītānāgatapaccuppannārammaṇāti veditabbā.",
  "tika-abh08t30:34_13": "Hasituppādacittaṁ pana khīṇāsavānaṁ pañcadvāre haṭṭhapahaṭṭhākāraṁ kurumānānaṁ paccuppannārammaṇaṁ hoti,",
  "tika-abh08t30:34_14": "manodvāre atītādibhede dhamme ārabbha hasituppādavasena pavattiyaṁ atītānāgatapaccuppannārammaṇaṁ.",
  "tika-abh08t30:34_15": "‘‘Kusalākusalā’’tiādīsu kusalesu tāva cattāro ñāṇasampayuttacittuppādā sekhaputhujjanānaṁ,",
  "tika-abh08t30:34_16": "atītādibhedāni khandhadhātuāyatanāni sammasanakāle, paccavekkhaṇakāle,",
  "tika-abh08t30:34_17": "atītādiārammaṇikaabhiññānaṁ parikammakāle ca atītānāgatapaccuppannārammaṇā.",
  "tika-abh08t30:34_18": "Paññattinibbānapaccavekkhaṇakāle, gotrabhuvodānakāle,",
  "tika-abh08t30:34_19": "paññattinibbānārammaṇikaabhiññānaṁ parikammādikāle ca navattabbārammaṇā.",
  "tika-abh08t30:34_20": "Paññattinibbānāni hi idha atītādikālavasena navattabbānīti tadārammaṇāni atītārammaṇādivasena navattabbāni.",
  "tika-abh08t30:34_21": "Tenāha ‘‘santapaññattikālepī’’ti,",
  "tika-abh08t30:34_22": "yathāsambhavaṁ santassa nibbānassa,",
  "tika-abh08t30:34_23": "paññattiyā ca ārammaṇakaraṇakāleti attho.",
  "tika-abh08t30:34_24": "Potthakesu pana ‘‘sante paññattikālesū’’ti likhanti, so apāṭho.",
  "tika-abh08t30:34_25": "Tassa pana apāṭhabhāvaṁ ajānantā atthahānimpi asallakkhetvā vacanavipallāsavasena paññattikālasmiṁ satīti atthaṁ likhanti.",
  "tika-abh08t30:34_26": "Ñāṇavippayuttānipi vuttanayeneva veditabbāni.",
  "tika-abh08t30:34_27": "Kevalañhi tesaṁ maggaphalanibbānapaccavekkhaṇāni natthi.",
  "tika-abh08t30:34_28": "Ñāṇavirahena lokuttaradhammārammaṇe asamatthabhāvatoti ayameva viseso.",
  "tika-abh08t30:35_0": "Akusalesu cattāro diṭṭhisampayuttacittuppādā atītādibhedānaṁ tebhūmakadhammānaṁ assādanābhinandanaparāmasanakāle atītādiārammaṇā.",
  "tika-abh08t30:35_1": "Tatheva paññattiṁ ārabbha pavattikāle navattabbārammaṇā.",
  "tika-abh08t30:35_2": "Diṭṭhivippayuttesupi eseva nayo.",
  "tika-abh08t30:35_3": "Kevalañhi tattha parāmāsaggahaṇaṁ natthi.",
  "tika-abh08t30:35_4": "Dve paṭighasampayuttacittuppādā atītādibhede dhamme ārabbha dussanakāle atītādiārammaṇā,",
  "tika-abh08t30:35_5": "paṇṇattiṁ ārabbha dussanakāle navattabbārammaṇā.",
  "tika-abh08t30:35_6": "Vicikicchuddhaccasampayuttā tesu dhammesu aniṭṭhaṅgatabhāvena ca avūpasamavikkhepavasena ca pavattiyaṁ atītānāgatapaccuppannanavattabbārammaṇā.",
  "tika-abh08t30:35_7": "Kiriyāsu aṭṭha sahetukacittuppādā kusalacittuppādagatikā eva.",
  "tika-abh08t30:35_8": "Tattha hi ñāṇasampayuttā kusalesu ñāṇasampayuttehi,",
  "tika-abh08t30:35_9": "ñāṇavippayuttā ñāṇavippayuttehi samānā.",
  "tika-abh08t30:35_10": "Kevalaṁ pana te sekhaputhujjanānaṁ uppajjanti,",
  "tika-abh08t30:35_11": "ime khīṇāsavānanti ayamevettha viseso.",
  "tika-abh08t30:35_12": "Kiriyāhetukamanoviññāṇadhātu pana upekkhāsahagatā pañcadvāre voṭṭhabbanavasena pavattiyaṁ paccuppannārammaṇā,",
  "tika-abh08t30:35_13": "manodvāre atītānāgatapaccuppannārammaṇānañceva paññattinibbānārammaṇānañca javanānaṁ purecārikakāle atītānāgatapaccuppannanavattabbārammaṇā.",
  "tika-abh08t30:35_14": "Abhiññādvayassa atītādiārammaṇataṁ vakkhati.",
  "tika-abh08t30:35_15": "Navattabbā…pe… ādināti kasiṇanimittādipaññattārammaṇattā atītārammaṇādinā navattabbā.",
  "tika-abh08t30:36_0": "327.Kriyā pañcāti ñāṇasampayuttā catasso,",
  "tika-abh08t30:36_1": "ahetukamanoviññāṇadhātu upekkhāsahagatāti imā pañca kiriyā.",
  "tika-abh08t30:36_2": "Rūpato pañcamī kriyāti rūpāvacarapañcamajjhānasaṅkhātā kiriyābhiññā ca.",
  "tika-abh08t30:36_3": "Natthi kiñci agocaranti atītādibhedesu,",
  "tika-abh08t30:36_4": "kālavimuttesu ca agocaraṁ nāma kiñci natthi,",
  "tika-abh08t30:36_5": "sabbameva nesaṁ gocaraṁ hotīti attho.",
  "tika-abh08t30:37_0": "Atītārammaṇattikaṁ.",
  "tika-abh08t30:38_0": "Vuttanayānusāreneva ajjhattārammaṇattikasaṅgahitopi visayīvibhāgo sakkā viññātunti so visuṁ na uddhaṭo.",
  "tika-abh08t30:38_1": "Sarūpato panesa evaṁ veditabbo – viññāṇañcāyatanaṁ nevasaññānāsaññāyatananti ime tāva kusalavipākakiriyāvasena cha cittuppādā attano santānasambandhaṁ heṭṭhimaṁ samāpattiṁ ārabbha pavattanato ajjhattārammaṇā. Rūpāvacaracatukkajjhānāni, paṭhamatatiyārūppāni,",
  "tika-abh08t30:38_2": "lokuttarakusalavipākāni ca niyakajjhattato bahibhāvena bahiddhābhūtāni pathavīkasiṇādīni ārabbha pavattito bahiddhārammaṇāni.",
  "tika-abh08t30:38_3": "Sabbeva kāmāvacarakusalākusalābyākatā dhammā rūpāvacarapañcamajjhānañca ajjhattabahiddhārammaṇāni.",
  "tika-abh08t30:38_4": "Tattha kāmāvacarakusalato cattāro ñāṇasampayuttacittuppādā attano khandhādīni paccavekkhantassa ajjhattārammaṇā,",
  "tika-abh08t30:38_5": "paresaṁ khandhādipaccavekkhaṇe,",
  "tika-abh08t30:38_6": "paṇṇattinibbānapaccavekkhaṇe ca bahiddhārammaṇā,",
  "tika-abh08t30:38_7": "tadubhayavasena ajjhattabahiddhārammaṇā.",
  "tika-abh08t30:38_8": "Ñāṇavippayuttesupi eseva nayo.",
  "tika-abh08t30:38_9": "Kevalañhi tesaṁ nibbānapaccavekkhaṇā natthi.",
  "tika-abh08t30:38_10": "Akusalāpi attano khandhādīnaṁ assādanābhinandanaparāmāsādikāle ajjhattārammaṇā,",
  "tika-abh08t30:38_11": "parassa khandhādīsu ceva anindriyabaddharūpakasiṇādīsu ca tatheva pavattikāle bahiddhārammaṇā,",
  "tika-abh08t30:38_12": "tadubhayavasena ajjhattabahiddhārammaṇā. Dvepañcaviññāṇāni,",
  "tika-abh08t30:38_13": "tisso ca manodhātuyoti ime terasa cittuppādā attano rūpādīni ārabbha pavattiyaṁ ajjhattārammaṇā,",
  "tika-abh08t30:38_14": "parassa rūpādīsu pavattā bahiddhārammaṇā,",
  "tika-abh08t30:38_15": "tadubhayavasena ajjhattabahiddhārammaṇā,",
  "tika-abh08t30:38_16": "somanassasahagataṁ santīraṇaṁ pañcadvāre santīraṇatadārammaṇavasena attano pañcarūpādidhamme manodvāre tadārammaṇavasena aññepi ajjhattike kāmāvacaradhamme ārabbha pavattiyaṁ ajjhattārammaṇā,",
  "tika-abh08t30:38_17": "paresaṁ dhammesu pavattamānā bahiddhārammaṇā,",
  "tika-abh08t30:38_18": "tadubhayavasena ajjhattabahiddhārammaṇā.",
  "tika-abh08t30:38_19": "Upekkhāsahagatasantīraṇadvayepi eseva nayo.",
  "tika-abh08t30:39_0": "Kevalaṁ pana taṁ sugatiduggatīsu paṭisandhibhavaṅgacutivasenāpi ajjhattādibhedesu kammādīsu pavattati.",
  "tika-abh08t30:39_1": "Aṭṭha mahāvipākāni paṭisandhibhavaṅgacutitadārammaṇavasena ajjhattādibhedesu dhammesu pavattanato ajjhattādiālambaṇāni.",
  "tika-abh08t30:39_2": "Hasituppādampi attano rūpādīni ārabbha pahaṭṭhākārakaraṇavasena pavattiyaṁ ajjhattārammaṇaṁ,",
  "tika-abh08t30:39_3": "parassa rūpādīsu pavattaṁ bahiddhārammaṇaṁ.",
  "tika-abh08t30:39_4": "Manodvārepi attano katakiriyapaccavekkhaṇena hasituppādane ajjhattārammaṇaṁ,",
  "tika-abh08t30:39_5": "paresaṁ katakiriyapaccavekkhaṇena bahiddhārammaṇaṁ,",
  "tika-abh08t30:39_6": "tadubhayavasena ajjhattabahiddhārammaṇaṁ.",
  "tika-abh08t30:39_7": "Manodvārāvajjanaṁ pana manodvāre āvajjanavasena,",
  "tika-abh08t30:39_8": "pañcadvāre ca voṭṭhabbanavasena pavattiyaṁ ajjhattādiārammaṇaṁ.",
  "tika-abh08t30:39_9": "Aṭṭha mahākiriyā kusalagatikāyeva.",
  "tika-abh08t30:39_10": "Kevalañhi tā khīṇāsavānaṁ uppajjanti,",
  "tika-abh08t30:39_11": "kusalāni sekhaputhujjanānanti ettakameva nānattaṁ.",
  "tika-abh08t30:39_12": "Rūpāvacarapañcamajjhānassa ajjhattādiārammaṇataṁ vakkhati.",
  "tika-abh08t30:40_0": "329. ‘‘Phalaṁ,",
  "tika-abh08t30:40_1": "magga’’nti ca sāmaññena pucchitattā āha ‘‘cattāro…pe… puññato’’ti.",
  "tika-abh08t30:41_0": "332-4.",
  "tika-abh08t30:41_1": "Arahattamaggaphalāni pana te jānituṁ na sakkonti, tathā kusalābhiññā ca . Tenāha ‘‘sabbesu panā’’tiādi.",
  "tika-abh08t30:41_2": "Voṭṭhabbanassa āvajjanakiccasamayaṁ sandhāya gāthābandhasukhatthaṁ ‘‘voṭṭhabbanampi cā’’ti vuttaṁ.",
  "tika-abh08t30:41_3": "‘‘Cattāro…pe… puññato’’ti idaṁ ñāṇasampayuttassāpi sekhaputhujjanasantānappavattassa aggamaggaphalajānane asamatthatāya nidassanamattaṁ.",
  "tika-abh08t30:41_4": "Kusalābhiññācittampi pana taṁ gocaraṁ kātumasamatthameva.",
  "tika-abh08t30:41_5": "Evañca katvā heṭṭhā ‘‘kriyābhiññā manodhātū’’ti vuttaṁ.",
  "tika-abh08t30:42_0": "335-8.Kasmāti kāraṇapucchā. ‘‘Arahato’’tiādi vissajjanaṁ.",
  "tika-abh08t30:42_1": "Hi-saddo ‘‘yasmā’’ti imassa atthe.",
  "tika-abh08t30:42_2": "Yasmā puthujjanā vā sekhā vā arahato maggacittaṁ,",
  "tika-abh08t30:42_3": "phalamānasañca jānituṁ na sakkonti, tasmāti attho.",
  "tika-abh08t30:42_4": "Ayañca nesaṁ asamatthatā anadhigatattā anadhigate ca visaye sabbesampi moho atthevāti dassetuṁ ‘‘puthujjano na jānātī’’tiādi vuttaṁ.",
  "tika-abh08t30:42_5": "Sotāpannassa mānasanti sotāpannassa pāṭipuggalikaṁ maggaphalasaṅkhātalokuttaramānasaṁ.",
  "tika-abh08t30:42_6": "Evaṁ ‘‘sakadāgāmissa mānasa’’ntiādīsupi.",
  "tika-abh08t30:42_7": "Lokiyamānasaṁ pana arahantassāpi jānāti.",
  "tika-abh08t30:42_8": "Tathā hi vuttaṁ ‘‘atha kho māro pāpimā bhagavato cetasā cetoparivitakkamaññāyā’’ti.",
  "tika-abh08t30:42_9": "Vuttamevatthaṁ saṅkhipitvā dassento āha ‘‘heṭṭhimo heṭṭhimo’’tiādi.",
  "tika-abh08t30:42_10": "Yatheva heṭṭhimo heṭṭhimo puggalo uparūpari cittaṁ na jānāti,",
  "tika-abh08t30:42_11": "evaṁ uparimo uparimopi heṭṭhimassa heṭṭhimassa cittaṁ na jānātīti ce? No na jānāti,",
  "tika-abh08t30:42_12": "so pana attanā adhigatavisayattā jānātiyevāti dassento āha ‘‘uparūparī’’tiādi.",
  "tika-abh08t30:42_13": "Yathā ‘‘uparūparī’’ti vuttaṁ,",
  "tika-abh08t30:42_14": "evaṁ ‘‘heṭṭhimassa heṭṭhimassā’’ti vattabbe ekaṁ heṭṭhima-saddaṁ ca-saddena saṅgahetvā ‘‘heṭṭhimassa ca mānasa’’nti vuttaṁ.",
  "tika-abh08t30:43_0": "339-41.",
  "tika-abh08t30:43_1": "Evampi visayīpadhānavasena vibhāgaṁ dassetvā idāni visayappadhānavasena dassetuṁ ‘‘yo dhammo’’tiādi vuttaṁ.",
  "tika-abh08t30:43_2": "Kusalameva ārammaṇanti kusalārammaṇaṁ.",
  "tika-abh08t30:43_3": "Kāmeti padaṁ ubhayattha sambandhitabbaṁ ‘‘kāme kusalārammaṇaṁ kāme kusalākusalassā’’ti.",
  "tika-abh08t30:43_4": "Kiñcāpi hi akusalassa ekantakāmāvacarattā na etassa visesitabbatā atthi,",
  "tika-abh08t30:43_5": "kusalaṁ pana visesitabbamevāti taṁ apekkhāya ‘‘kāme’’ti uparipadena sambandhitabbameva.",
  "tika-abh08t30:43_6": "Atha vā akusalasahacariyato kusalampi kāmāvacarameva gayhatīti ‘‘kāme’’ti idaṁ purimapadasseva visesanaṁ daṭṭhabbaṁ.",
  "tika-abh08t30:44_0": "Kāmāvacarapākassāti pañcaviññāṇasampaṭicchanānaṁ ekantena rūpakkhandhārammaṇattā tadavasesassa ekādasavidhassa kāmāvacaravipākassa.",
  "tika-abh08t30:44_1": "Kāmakriyassāti vuttanayeneva manodhātuvajjitassa dasavidhakāmāvacarakiriyacittassa.",
  "tika-abh08t30:44_2": "Etesaṁ…pe… ārammaṇaṁ siyāti ettha kusalassa tāva attanā katassa dānādikāmāvacarakusalassa pasannacittena anussaraṇakāle,",
  "tika-abh08t30:44_3": "tatheva parehi katassa anumodanakāle,",
  "tika-abh08t30:44_4": "tasseva duvidhassāpi aniccatādivasena paccavekkhaṇakāle ,",
  "tika-abh08t30:44_5": "cetopariyañāṇādīnaṁ parittakusalārammaṇikaabhiññānaṁ parikammādikāle ca ārammaṇaṁ hoti.",
  "tika-abh08t30:44_6": "Akusalesu ca catunnaṁ diṭṭhigatasampayuttānaṁ kāmāvacarakusalaṁ ārabbha assādanābhinandanaparāmasanakāle,",
  "tika-abh08t30:44_7": "diṭṭhivippayuttānaṁ kevalaṁ assādanādikāle ca dvinnaṁ paṭighasampayuttānaṁ attanā,",
  "tika-abh08t30:44_8": "parehi ca katakusalamārabbha vippaṭisāradussanakāle,",
  "tika-abh08t30:44_9": "vicikicchācittassa asanniṭṭhānakāle,",
  "tika-abh08t30:44_10": "uddhaccasahagatassa avūpasamavikkhepakāle ca ārammaṇaṁ hoti.",
  "tika-abh08t30:44_11": "Abhiññācittadvaye kusalassa sekhaputhujjanānaṁ attanā,",
  "tika-abh08t30:44_12": "parehi vā katakusalassa anussaraṇakāle, paracittavijānanakāle,",
  "tika-abh08t30:44_13": "‘‘iminā puññakammena manussesu,",
  "tika-abh08t30:44_14": "kāmāvacaradevesu ca nibbattatī’’ti jānanakāle,",
  "tika-abh08t30:44_15": "‘‘anāgate dānādīni puññāni karomi,",
  "tika-abh08t30:44_16": "karissatī’’ti jānanakāle ca kiriyacittassāpi khīṇāsavānaṁ attanā,",
  "tika-abh08t30:44_17": "parehi vā katakammānussaraṇakālādīsu ārammaṇaṁ hoti.",
  "tika-abh08t30:44_18": "Kāmāvacaravipākesu navannaṁ sugatipaṭisandhīnaṁ kammakammanimittārammaṇikapaṭisandhikāle,",
  "tika-abh08t30:44_19": "sabbesampi tadārammaṇānaṁ kāmāvacarakusalārammaṇikajavanānantaraṁ tadārammaṇakāle ca ārammaṇaṁ hotīti.",
  "tika-abh08t30:44_20": "Dasavidhakāmāvacarakiriyāsu ca aṭṭhannaṁ mahākiriyacittānaṁ khīṇāsavānaṁ kāmāvacarakusalapaccavekkhaṇasammasanakāle,",
  "tika-abh08t30:44_21": "parittārammaṇikakiriyābhiññānaṁ parikammādikāle,",
  "tika-abh08t30:44_22": "hasituppādassa dānādiṁ paccavekkhitvā tussanakāle,",
  "tika-abh08t30:44_23": "manodvārāvajjanassa pana kāmāvacarakusalārammaṇikajavanānaṁ purecārikakāle ca ārammaṇaṁ hotīti evaṁ kāmāvacarakusalaṁ channaṁ rāsīnaṁ ārammaṇaṁ hoti.",
  "tika-abh08t30:45_0": "342.Tatoti yathāvuttarāsito.",
  "tika-abh08t30:45_1": "Tenāha ‘‘pañcannaṁ pana rāsīna’’nti.",
  "tika-abh08t30:45_2": "Ettha ca kiriyacittesu hasituppādo na sambhavati ekantaparittārammaṇattā.",
  "tika-abh08t30:45_3": "Tattha kāmāvacarakusalassa tāva sekhaputhujjanānaṁ jhānapaccavekkhaṇasammasanakāle,",
  "tika-abh08t30:45_4": "rūpāvacarakusalārammaṇikaabhiññānaṁ parikammādikāle,",
  "tika-abh08t30:45_5": "akusalassa vuttanayena parāmasanādikāle,",
  "tika-abh08t30:45_6": "abhiññāsu kusalābhiññāya sekhaputhujjanānaṁ attanā,",
  "tika-abh08t30:45_7": "parehi vā atītabhave uppāditajhānānussaraṇakāle,",
  "tika-abh08t30:45_8": "paresaṁ rūpāvacaracittaparicchindanakāle,",
  "tika-abh08t30:45_9": "‘‘iminā kammena imasmiṁ brahmaloke nibbattissatī’’ti jānanakāle ca ‘‘anāgate jhānaṁ bhāvessatī’’ti vā jānanakāle,",
  "tika-abh08t30:45_10": "kiriyābhiññāya ca khīṇāsavānaṁ yathāvuttavasena pavattikāle ca navavidhassa pana kiriyacittassa khīṇāsavānaṁ heṭṭhā vuttanayena rūpāvacarakusalapaccavekkhaṇakāleti evaṁ rūpāvacarakusalaṁ pañcannaṁ rāsīnaṁ ārammaṇaṁ hoti.",
  "tika-abh08t30:46_0": "343-7.",
  "tika-abh08t30:46_1": "Āruppakusalañcāpi ārammaṇapaccayo hotīti sambandho.",
  "tika-abh08t30:46_2": "Tebhūmakakusalassāti sabbassa kāmāvacarakusalassa,",
  "tika-abh08t30:46_3": "rūpāvacarakusalesu kusalābhiññāya,",
  "tika-abh08t30:46_4": "arūpāvacarakusalesu dutiyacatutthakusalassa cāti imassa tebhūmakakusalassa.",
  "tika-abh08t30:46_5": "Esa nayo ‘‘tebhūmakakriyassā’’ti etthāpi.",
  "tika-abh08t30:46_6": "‘‘Catutthadūna’’nti vā ‘‘catutthadutiyāna’’nti vā vattabbe gāthābandhavasena vibhattiyā,",
  "tika-abh08t30:46_7": "savibhattissa vā tiya-saddassa lopaṁ katvā ‘‘catutthadū’’ti vuttaṁ.",
  "tika-abh08t30:46_8": "Imesaṁ…pe… paccayoti kāmāvacarakusalassa,",
  "tika-abh08t30:46_9": "tāva abhiññākusalassa ca rūpāvacarārammaṇesu vuttanayena dutiyacatutthāruppassa paṭhamatatiyavasenāti evaṁ tebhūmakakusalassa tathā sekhaputhujjanakāle attano santānagatassa,",
  "tika-abh08t30:46_10": "parasantānagatassa vā āruppakusalassa pajānanakāle kāmāvacararūpāvacarakiriyacittassa sekhaputhujjanakāleyeva attanā nibbattitaṁ paṭhamatatiyāruppaṁ ārabbha khīṇāsavakāle dutiyacatutthāruppanibbattane arūpakiriyacittassāti evaṁ tebhūmakakiriyassa heṭṭhā vuttanayeneva akusalassa,",
  "tika-abh08t30:46_11": "catutthadutiyānañca arūpāvacaravipākānanti evametesaṁ aṭṭhannaṁ rāsīnaṁ arūpakusalamārammaṇaṁ hoti.",
  "tika-abh08t30:47_0": "Paricchijja gāhikāya taṇhāya āpannanti pariyāpannaṁ, tebhūmakadhammajātaṁ,",
  "tika-abh08t30:47_1": "na pariyāpannanti apariyāpannaṁ,",
  "tika-abh08t30:47_2": "tadeva puññañcāti apariyāpannapuññaṁ.",
  "tika-abh08t30:47_3": "Kāmāvacaratopi kusalassa kiriyassāti sambandho. Rūpatoti rūpāvacarato.",
  "tika-abh08t30:47_4": "Catunnaṁ…pe… sadāti sekhānaṁ maggapaccavekkhaṇakāle maggārammaṇikakusalābhiññāya parikammādikāle ñāṇasampayuttakusalassa,",
  "tika-abh08t30:47_5": "khīṇāsavānaṁ maggapaccavekkhaṇakāle maggārammaṇikakiriyābhiññāya ca parikammakāle ñāṇasampayuttakiriyacittassa,",
  "tika-abh08t30:47_6": "tesaṁ tesaṁ javanānaṁ purecaravasena pavattikāle manodvārāvajjanassa, sekhānaṁ attano,",
  "tika-abh08t30:47_7": "paresaṁ vā maggajānanakāle abhiññādvayassāti evametesaṁ catunnaṁ rāsīnaṁ apariyāpannakusalamārammaṇaṁ hoti.",
  "tika-abh08t30:48_0": "Tathevākusalaṁ…pe… īritanti sekhānaṁ pahīnāvasiṭṭhakilesapaccavekkhaṇakāle, sekhaputhujjanānaṁ attano,",
  "tika-abh08t30:48_1": "paresaṁ vā santānappavattākusalasammasanakāle,",
  "tika-abh08t30:48_2": "akusalārammaṇikakusalābhiññāya parikammādikāle kāmāvacarakusalassa, attano,",
  "tika-abh08t30:48_3": "paresaṁ vā pavattaakusalānussaraṇādīsu rūpāvacarakusalassa,",
  "tika-abh08t30:48_4": "khīṇāsavānaṁ pahīnakilesapaccavekkhaṇaaññasantānagataakusalasammasanādikāle,",
  "tika-abh08t30:48_5": "pahīnakilesapaccavekkhaṇena tussanakāle,",
  "tika-abh08t30:48_6": "sabbesampi taṁtaṁjavanānaṁ purecarakāle ca kāmāvacarakiriyacittassa,",
  "tika-abh08t30:48_7": "kusalābhiññāya vuttanayena rūpāvacarakiriyacittassa,",
  "tika-abh08t30:48_8": "parāmāsaassādanābhinandanādivasena pavattiyaṁ akusalassa,",
  "tika-abh08t30:48_9": "uddhaccarahitakammārammaṇavasena akusalavipākasantīraṇassa,",
  "tika-abh08t30:48_10": "kāmāvacarajavanānaṁ anussaraṇakāle sabbampi ekādasatadārammaṇavipākassāti evaṁ kāmāvacaravipākānanti evametesaṁ channaṁ rāsīnaṁ akusalamārammaṇaṁ hoti.",
  "tika-abh08t30:49_0": "348-56.Vipākārammaṇaṁ…pe… paccayoti sekhaputhujjanānaṁ vipākasammasanādikāle kāmāvacarakusalassa,",
  "tika-abh08t30:49_1": "vipākakkhandhānussaraṇādīsu rūpāvacarakusalassa,",
  "tika-abh08t30:49_2": "vuttanayeneva khīṇāsavānaṁ vipākasammasanādikāle,",
  "tika-abh08t30:49_3": "puthujjanakāle aniṭṭhavipākābhāvaṁ ārabbha tussanakāle,",
  "tika-abh08t30:49_4": "yathāvuttajavanānaṁ purecarakāle kāmāvacarakiriyacittassa,",
  "tika-abh08t30:49_5": "kusalesu vuttanayeneva rūpāvacarakiriyacittassa,",
  "tika-abh08t30:49_6": "vipākaṁ ārabbha tadārammaṇappavattiyaṁ vipākārammaṇikakammunā paṭisandhiṁ gaṇhantassa kammanimittavasena pavattiyañca kāmāvacaravipākassa,",
  "tika-abh08t30:49_7": "assādanābhinandanaparāmāsādivasena pavattiyaṁ akusalassāti evametesaṁ channaṁ rāsīnaṁ kāmāvacaravipākamārammaṇapaccayo hotīti.",
  "tika-abh08t30:49_8": "Rūpāvacaravipākārammaṇepi imināva nayena yojanā kātabbā.",
  "tika-abh08t30:49_9": "Kevalañhi taṁ kāmāvacaravipākānaṁ kiriyacittesu ca hasituppādassārammaṇaṁ na hotīti ayamettha viseso.",
  "tika-abh08t30:49_10": "Lokuttaravipākassa kāmāvacarakusalakiriyānamārammaṇakkamo appamāṇārammaṇaniddese vuttanayena veditabbo.",
  "tika-abh08t30:50_0": "Kāmāvacarakiriyacittassa kāmāvacarakusalādīnaṁ channaṁ rāsīnamārammaṇakkamo kusalārammaṇe vuttasadisova.",
  "tika-abh08t30:50_1": "Kevalañhi ettha yadetaṁ khīṇāsavasantānasseva niyataṁ navavidhaṁ kiriyacittaṁ,",
  "tika-abh08t30:50_2": "taṁ parasantānappavattakusalākusalassa,",
  "tika-abh08t30:50_3": "sasantāneva sekhaputhujjanakāle anāgatārammaṇikaabhiññāya parikammādivasappavattakusalassa ārammaṇaṁ hoti.",
  "tika-abh08t30:50_4": "Vipākesu ca paṭisandhibhavaṅgacutisaṅkhātānaṁ vipākānaṁ kammārammaṇavasena ārammaṇaṁ na hotīti ayameva viseso.",
  "tika-abh08t30:51_0": "Rūpāvacarakiriyacittassa pañcannaṁ rāsīnaṁ ārammaṇakkamo kusalārammaṇe vuttasadisova.",
  "tika-abh08t30:51_1": "Visesopi kāmāvacarakiriyārammaṇe vuttanayeneva veditabbo.",
  "tika-abh08t30:51_2": "Āruppakiriyacittassāpi tesaṁ pañcannaṁ rāsīnaṁ gocarabhāvo vuttasadisova.",
  "tika-abh08t30:51_3": "Āruppakiriyassa pana paṭhamatatiyaṁ dutiyacatutthasseva gocaro hoti.",
  "tika-abh08t30:52_0": "357-8.",
  "tika-abh08t30:52_1": "Evaṁ rūpanibbānavajjitamārammaṇaṁ dassetvā idāni rūpārammaṇaṁ,",
  "tika-abh08t30:52_2": "nibbānārammaṇañca dassetuṁ ‘‘rūpaṁ catusamuṭṭhāna’’ntiādi āraddhaṁ.",
  "tika-abh08t30:52_3": "Rūpanti aṭṭhavīsatividho bhūtopādāyabhedabhinno rūpakkhandho.",
  "tika-abh08t30:52_4": "Kiñcāpi na sabbameva rūpaṁ paccekaṁ catusamuṭṭhānaṁ,",
  "tika-abh08t30:52_5": "samudito pana rūpakkhandho catūhi eva samuṭṭhānehi samuṭṭhātīti katvā vuttaṁ ‘‘catusamuṭṭhāna’’nti.",
  "tika-abh08t30:52_6": "Kāmapākakiriyassāti kāmāvacaravipākassa, kāmāvacarakiriyacittassa ca,",
  "tika-abh08t30:52_7": "tattha ca kāmāvacarakusalassa tāva vaṇṇadānādipuññakiriyakāle,",
  "tika-abh08t30:52_8": "vaṇṇādīnaṁ aniccādivasena sammasanakāle, abhiññāya parikammādikāle,",
  "tika-abh08t30:52_9": "akusalassa assādanābhinandanaparāmāsādikāle,",
  "tika-abh08t30:52_10": "abhiññādvayassa iddhividhabhūtassa suvaṇṇadubbaṇṇādirūpanimmānakāle,",
  "tika-abh08t30:52_11": "pubbenivāsānussatibhūtassa ‘‘purimabhave evaṁvaṇṇo ahosi’’ntiādinā anussaraṇakāle,",
  "tika-abh08t30:52_12": "dibbacakkhubhūtassa cavamānaupapajjamānasattānaṁ vaṇṇadassanakāle,",
  "tika-abh08t30:52_13": "dibbasotabhūtassa saddasavanakāle,",
  "tika-abh08t30:52_14": "anāgataṁsañāṇabhūtassa ‘‘anāgate evaṁvaṇṇo bhavissāmī’’tiādinā jānanakāle,",
  "tika-abh08t30:52_15": "kāmāvacaravipākesu dvipañcaviññāṇasampaṭicchanadvayassa yathāyogaṁ rūpādivijānanakāle,",
  "tika-abh08t30:52_16": "sukhasantīraṇassa santīraṇatadārammaṇakāle,",
  "tika-abh08t30:52_17": "upekkhāsantīraṇadvayassa santīraṇatadārammaṇakammanimittagatinimittārammaṇakāle ,",
  "tika-abh08t30:52_18": "sahetukavipākassa kammanimittagatinimittārammaṇakāle, tadārammaṇakāle ca,",
  "tika-abh08t30:52_19": "kāmāvacarakiriyāsu pana kusale vuttanayānusārena aṭṭhamahākiriyacittassa,",
  "tika-abh08t30:52_20": "‘‘evarūpaṁ vaṇṇādimadāsi’’nti tussanakāle hasituppādassa,",
  "tika-abh08t30:52_21": "pañcadvāramanodvāresu voṭṭhabbanāvajjanakāle manodvārāvajjanassa,",
  "tika-abh08t30:52_22": "pañcadvāre āvajjanakāle pañcadvārāvajjanassa ca ārammaṇaṁ hotīti evaṁ catusamuṭṭhānikaṁ rūpaṁ channaṁ rāsīnamārammaṇaṁ hoti.",
  "tika-abh08t30:53_0": "359-60.",
  "tika-abh08t30:53_1": "Nibbānaṁ pana gotrabhuvodānakāle,",
  "tika-abh08t30:53_2": "nibbānārammaṇikaabhiññāya parikammādikāle ca kāmāvacaratihetukakusalassa,",
  "tika-abh08t30:53_3": "atītabhave sacchikatanirodhānussaraṇakaālādīsu rūpāvacarakusalassa,",
  "tika-abh08t30:53_4": "vuttanayeneva kāmarūpāvacarakiriyacittassa,",
  "tika-abh08t30:53_5": "maggaṭṭhānaṁ tadanantaraphalavaḷañjanaphalakālesu apariyāpannakusalavipākassa cāti evaṁ channaṁ rāsīnaṁ ārammaṇaṁ hotīti dassetuṁ ‘‘nibbānārammaṇa’’ntiādi vuttaṁ.",
  "tika-abh08t30:53_6": "Ubhayassāti kāmāvacararūpāvacaravasena duvidhassa.",
  "tika-abh08t30:54_0": "361-2.Nānappakārakanti dvādasamaparicchede vakkhamānanayena nānāvidhappakāraṁ.",
  "tika-abh08t30:54_1": "Navannaṁ…pe… paccayoti kāmāvacarakusalassa, akusalassa,",
  "tika-abh08t30:54_2": "hasituppādamanodhātuvajjitakāmāvacarakiriyacittānañceva dvinnaṁ abhiññācittānañca sabbāpi paññatti,",
  "tika-abh08t30:54_3": "rūpāvacarakusalavipākakiriyānaṁ kasiṇanimittādikā,",
  "tika-abh08t30:54_4": "paṭhamāruppakusalavipākakiriyānaṁ ākāsapaññatti,",
  "tika-abh08t30:54_5": "tatiyāruppakusalādīnaṁ tiṇṇaṁ abhāvapaññattīti evaṁ paññatti navannaṁ rāsīnaṁ ārammaṇapaccayo hotīti.",
  "tika-abh08t30:55_0": "363-5.",
  "tika-abh08t30:55_1": "Evaṁ yo dhammo yassa dhammassa ārammaṇaṁ hoti,",
  "tika-abh08t30:55_2": "taṁ ekekuddhāravasena dassetvā idāni sabbe catubhūmakacittuppāde chahi ārammaṇehi yojetvā dassetuṁ ‘‘rūpārammaṇikā dve’’tiādi gāthāttayaṁ vuttaṁ. Taṁ heṭṭhā vuttatthameva.",
  "tika-abh08t30:56_0": "366-9.‘‘Paṭhamāruppakusala’’ntiādi pana heṭṭhā vuttanayampi arūpāvacarārammaṇesu arūpāvacaradhammānaṁ sekhāsekhavasena nānappakārato pavattiākāraṁ pakāsetuṁ vuttaṁ.",
  "tika-abh08t30:56_1": "Kusalassāti sekhaputhujjanānaṁ dutiyāruppakusalassa.",
  "tika-abh08t30:56_2": "Vipākassa pana khīṇāsavānaṁ pavattamānassāpi ārammaṇaṁ hoti tassa purimabhave kammanimittārammaṇattā.",
  "tika-abh08t30:56_3": "Arūpabhave atisantabhāvena pavattamānaṁ bhavaṅgacittaṁ na bhāvanāya parisuddhaṁ upaṭṭhātīti āha ‘‘paṭhamāruppapāko’’tiādi.",
  "tika-abh08t30:56_4": "Paṭhamaṁ tu kiriyacittaṁ puññassa dutiyāruppacetaso ārammaṇaṁ na hoti,",
  "tika-abh08t30:56_5": "vipākassa dutiyāruppacetaso ārammaṇaṁ na hotīti sambandho.",
  "tika-abh08t30:56_6": "Tattha khīṇāsavakāle kassaci kusalassa abhāvato ‘‘na puññassā’’ti vuttaṁ.",
  "tika-abh08t30:56_7": "Ākāsānañcāyatanakiriyāsamaṅgissa viññāṇañcāyatanavipākacittaṁ na pavattatīti ‘‘na pākassā’’ti vuttaṁ.",
  "tika-abh08t30:56_8": "Khīṇāsavassa diṭṭhadhammasukhavihāratthaṁ,",
  "tika-abh08t30:56_9": "nirodhasamāpajjanatthañca samāpattiyo samāpajjantassa paṭhamāruppakiriyacittaṁ dutiyassa ārammaṇaṁ hotīti āha ‘‘paṭhamaṁ tu kriyācitta’’ntiādi.",
  "tika-abh08t30:57_0": "370-3.",
  "tika-abh08t30:57_1": "‘‘Dvidhā’’ti ca vatvā tameva duvidhataṁ,",
  "tika-abh08t30:57_2": "tividhatañca dassetuṁ ‘‘kusalaṁ kusalassā’’ti,",
  "tika-abh08t30:57_3": "‘‘kriyassāpi kriyā hotī’’ti ca ādi vuttaṁ. Taṁ vuttanayameva.",
  "tika-abh08t30:57_4": "Evameva…pe… siyāti paṭhamāruppacitte vuttanayena sekhaputhujjanānaṁ dvidhā,",
  "tika-abh08t30:57_5": "khīṇāsavānañca tidhā ārammaṇaṁ bhavatīti attho.",
  "tika-abh08t30:58_0": "374-5.Yaṁ yaṁ gocaraṁ ārabbhāti rūpārūpanibbānapaññattīsu yaṁ yaṁ gocaraṁ ārabbha. Ye yeti arūpadhammā. Yonaroti yo gahaṭṭho, pabbajito vā māṇavo. Kirāti anumatiyaṁ.",
  "tika-abh08t30:58_1": "Tassa ‘‘uttaratevā’’ti iminā sambandho. Pāranti avasānaṁ.",
  "tika-abh08t30:58_2": "Taṁ imassa paramanipuṇagambhīranayasamaṅgitāya yāthāvato otarantehi akasirena tarituṁ asakkuṇeyyattā duppāpuṇeyyanti katvā āha ‘‘duttara’’nti. Uttaranti uttamaṁ.",
  "tika-abh08t30:58_3": "Abhidhammāvatārassa hi uttamatāya tadekadesabhūtapārampi uttamameva hoti.",
  "tika-abh08t30:58_4": "Soti so samuttiṇṇābhidhammāvatārapāro naro. Uttarateva,",
  "tika-abh08t30:58_5": "na pana na sakkoti taṁ uttaritunti attho.",
  "tika-abh08t30:59_0": "Iti abhidhammatthavikāsiniyā nāma",
  "tika-abh08t30:60_0": "Abhidhammāvatārasaṁvaṇṇanāya",
  "tika-abh08t30:61_0": "Ārammaṇavibhāganiddesavaṇṇanā niṭṭhitā."
}