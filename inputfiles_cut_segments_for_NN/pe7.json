{
  "pe7:0.1_0": "Peṭakopadesa",
  "pe7:0.2_0": "Pakiṇṇakaniddesa",
  "pe7:1.1_0": "Jhānaṁ virāgo.",
  "pe7:1.2_0": "Cattāri jhānāni vitthārena kātabbāni.",
  "pe7:1.3_0": "Tāni duvidhāni;",
  "pe7:1.4_0": "bojjhaṅgavippayuttāni ca bojjhaṅgasampayuttāni ca.",
  "pe7:1.5_0": "Tattha bojjhaṅgavippayuttāni bāhirakāni, bojjhaṅgasampayuttāni ariyapuggalāni.",
  "pe7:1.6_0": "Tattha yena cha puggalamūlāni tesaṁ nikkhipetvā rāgacarito,",
  "pe7:1.6_1": "dosacarito,",
  "pe7:1.6_2": "mohacarito,",
  "pe7:1.6_3": "rāgadosacarito,",
  "pe7:1.6_4": "rāgamohacarito,",
  "pe7:1.6_5": "dosamohacarito,",
  "pe7:1.6_6": "samabhāgacarito,",
  "pe7:1.6_7": "iti imesaṁ puggalānaṁ jhānaṁ samāpajjitānaṁ pañca nīvaraṇāni paṭipakkho tesaṁ paṭighātāya yathā asamattho tīṇi akusalamūlāni niggaṇhāti.",
  "pe7:1.7_0": "Lobhena akusalamūlena abhijjhā ca uddhaccañca uppilavataṁ alobhena kusalamūlena niggaṇhāti,",
  "pe7:1.7_1": "kukkuccañca vicikicchā ca mohapakkho,",
  "pe7:1.7_2": "taṁ amohena niggaṇhāti.",
  "pe7:1.8_0": "Doso ca thinamiddhañca dosapakkho, taṁ adosena niggaṇhāti.",
  "pe7:2.1_0": "Tattha alobhassa pāripūriyā nekkhammavitakkaṁ vitakketi.",
  "pe7:2.2_0": "Tattha adosassa pāripūriyā abyāpādavitakkaṁ vitakketi.",
  "pe7:2.3_0": "Tattha amohassa pāripūriyā avihiṁsāvitakkaṁ vitakketi.",
  "pe7:2.4_0": "Tattha alobhassa pāripūriyā vivitto hoti kāmehi.",
  "pe7:2.5_0": "Tattha adosassa pāripūriyā amohassa pāripūriyā ca vivitto hoti pāpakehi akusalehi dhammehi,",
  "pe7:2.5_1": "savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "pe7:3.1_0": "Vitakkāti tayo vitakkā—",
  "pe7:3.2_0": "nekkhammavitakko abyāpādavitakko avihiṁsāvitakko.",
  "pe7:3.3_0": "Tattha paṭhamābhinipāto vitakko, paṭiladdhassa vicaraṇaṁ vicāro.",
  "pe7:3.4_0": "Yathā puriso dūrato purisaṁ passati āgacchantaṁ,",
  "pe7:3.4_1": "na ca tāva jānāti eso itthīti vā purisoti vā yadā tu paṭilabhati itthīti vā purisoti vā evaṁ vaṇṇoti",
  "pe7:3.4_2": "vā evaṁ saṇṭhānoti vā ime vitakkayanto uttari upaparikkhanti kiṁ nu kho ayaṁ sīlavā udāhu dussīlo aḍḍho",
  "pe7:3.4_3": "vā duggatoti vā.",
  "pe7:3.5_0": "Evaṁ vicāro vitakke appeti, vicāro cariyati ca anuvattati ca.",
  "pe7:3.6_0": "Yathā pakkhī pubbaṁ āyūhati pacchā nāyūhati yathā āyūhanā evaṁ vitakko,",
  "pe7:3.6_1": "yathā pakkhānaṁ pasāraṇaṁ evaṁ vicāro anupālati vitakketi vicarati vicāreti.",
  "pe7:3.7_0": "Vitakkayati vitakketi, anuvicarati vicāreti.",
  "pe7:3.8_0": "Kāmasaññāya paṭipakkho vitakko, byāpādasaññāya vihiṁsasaññāya ca paṭipakkho vicāro.",
  "pe7:3.9_0": "Vitakkānaṁ kammaṁ akusalassa amanasikāro, vicārānaṁ kammaṁ jeṭṭhānaṁ saṁvāraṇā.",
  "pe7:3.10_0": "Yathā paliko tuṇhiko sajjhāyaṁ karoti evaṁ vitakko, yathā taṁyeva anupassati evaṁ vicāro.",
  "pe7:3.11_0": "Yathā apariññā evaṁ vitakko.",
  "pe7:3.12_0": "Yathā pariññā evaṁ vicāro.",
  "pe7:3.13_0": "Niruttipaṭisambhidāyañca paṭibhānapaṭisambhidāyañca vitakko,",
  "pe7:3.13_1": "dhammapaṭisambhidāyañca atthapaṭisambhidāyañca vicāro.",
  "pe7:3.14_0": "Kallitā kosallattaṁ cittassa vitakko, abhinīhārakosallaṁ cittassa vicāro.",
  "pe7:3.15_0": "Idaṁ kusalaṁ idaṁ akusalaṁ idaṁ bhāvetabbaṁ idaṁ pahātabbaṁ idaṁ sacchikātabbanti vitakko,",
  "pe7:3.15_1": "yathā pahānañca bhāvanā ca sacchikiriyā ca evaṁ vicāro.",
  "pe7:3.16_0": "Imesu vitakkavicāresu ṭhitassa duvidhaṁ dukkhaṁ na uppajjati kāyikañca cetasikañca;",
  "pe7:3.17_0": "duvidhaṁ sukhaṁ uppajjati kāyikañca cetasikañca.",
  "pe7:3.18_0": "Iti vitakkajanitaṁ cetasikaṁ sukhaṁ pīti kāyikaṁ sukhaṁ kāyikoyeva.",
  "pe7:3.19_0": "Yā tattha cittassa ekaggatā, ayaṁ samādhi.",
  "pe7:3.20_0": "Iti paṭhamaṁ jhānaṁ pañcaṅgavippahīnaṁ pañcaṅgasamannāgataṁ.",
  "pe7:4.1_0": "Tesaṁyeva vitakkavicārānaṁ abhikkhaṇaṁ āsevanāya tassa tappoṇamānasaṁ hoti.",
  "pe7:4.2_0": "Tassa vitakkavicārā oḷārikā khāyanti.",
  "pe7:4.3_0": "Yañca pītisukhañca nekkhammañca oḷārikaṁ bhavati.",
  "pe7:4.4_0": "Api ca samādhijā pīti rati ca jāyati.",
  "pe7:4.5_0": "Tassa vicārārammaṇaṁ.",
  "pe7:4.6_0": "Tesaṁ vūpasamā ajjhattaṁ ceto sampasīdati.",
  "pe7:4.7_0": "Ye vitakkavicārā dve dhammānussaritabbā.",
  "pe7:4.8_0": "Paccuppannā daraṇitabbaṁ.",
  "pe7:4.9_0": "Tesaṁ vūpasamā ekodibhāvaṁ cittekaggataṁ hoti.",
  "pe7:4.10_0": "Tassa ekodibhāvena pīti pāripūriṁ gacchati.",
  "pe7:4.11_0": "Yā pīti, taṁ somanassindriyaṁ, yaṁ sukhaṁ, taṁ sukhindriyaṁ.",
  "pe7:4.12_0": "Yā cittekaggatā, ayaṁ samādhi.",
  "pe7:4.13_0": "Taṁ dutiyaṁ jhānaṁ caturaṅgasamannāgataṁ.",
  "pe7:4.14_0": "So pītiyā virāgā yāti ojahi jallasahagataṁ.",
  "pe7:5.1_0": "Tattha somanassacittamupādānanti ca so taṁ vicinanto upekkhameva manasikaroti.",
  "pe7:5.2_0": "So pītiyā virāgā upekkhako viharati.",
  "pe7:5.3_0": "Yathā ca pītiyā sukhamānitaṁ, taṁ kāyena paṭisaṁvedeti sampajāno viharati.",
  "pe7:5.4_0": "Yena satisampajaññena upekkhāpāripūriṁ gacchati.",
  "pe7:5.5_0": "Idaṁ tatiyaṁ jhānaṁ caturaṅgasamannāgataṁ.",
  "pe7:6.1_0": "Tathā kāyikassa sukhassa pahānāya paṭhame jhāne somanassindriyaṁ nirujjhati.",
  "pe7:6.2_0": "Dutiye jhāne dukkhindriyaṁ nirujjhati.",
  "pe7:6.3_0": "So sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ",
  "pe7:6.3_1": "catutthaṁ jhānaṁ upasampajja viharati.",
  "pe7:6.4_0": "Tattha catūhi indriyehi upekkhā pasādā hoti,",
  "pe7:6.4_1": "dukkhindriyena domanassindriyena sukhindriyena somanassindriyena ca.",
  "pe7:6.5_0": "Tesaṁ nirodhā upekkhāsampajaññaṁ hoti,",
  "pe7:6.5_1": "tattha sukhindriyena somanassindriyena ca asati hoti,",
  "pe7:6.5_2": "tesaṁ nirodhā satimā hoti,",
  "pe7:6.5_3": "dukkhindriyena domanassindriyena ca asampajaññaṁ,",
  "pe7:6.5_4": "tesaṁ nirodhā sampajaññaṁ hoti,",
  "pe7:6.5_5": "iti upekkhāya ca saññā,",
  "pe7:6.5_6": "sato sampajāno cittekaggatā ca idaṁ vuccate ca catutthaṁ jhānaṁ.",
  "pe7:7.1_0": "Tattha yo rāgacarito puggalo tassa sukhindriyañca somanassindriyañca;",
  "pe7:7.2_0": "yo dosacarito puggalo tassa dukkhindriyañca domanassindriyañca;",
  "pe7:7.3_0": "yo mohacarito puggalo tassa asati ca asampajaññañca.",
  "pe7:8.1_0": "Tattha rāgacaritassa puggalassa tatiye jhāne catutthe ca anunayo nirujjhati,",
  "pe7:8.1_1": "dosacaritassa paṭhame jhāne dutiye ca paṭighaṁ nirujjhati,",
  "pe7:8.1_2": "mohacaritassa puggalassa paṭhame jhāne dutiye ca asampajaññaṁ nirujjhati.",
  "pe7:8.2_0": "Tatiye jhāne catutthe ca asati nirujjhati,",
  "pe7:8.2_1": "evameva tesaṁ tiṇṇaṁ puggalānaṁ cattāri jhānāni vodānaṁ gamissanti.",
  "pe7:9.1_0": "Tattha rāgadosacaritassa puggalassa asampajaññañca anunayo ca paṭighañca,",
  "pe7:9.1_1": "tena hānabhāgiyaṁ jhānaṁ hoti.",
  "pe7:9.2_0": "Tattha rāgamohacaritassa puggalassa anunayattaṁ ca ādīnavaṁ dassitā,",
  "pe7:9.2_1": "taṁ tassa hānabhāgiyaṁ jhānaṁ hoti.",
  "pe7:9.3_0": "Tattha dosamohacaritassa puggalassa paṭigho ca asati ca asampajaññañca ādīnavaṁ dassitā tena tassa hānabhāgiyaṁ jhānaṁ hoti.",
  "pe7:10.1_0": "Tattha rāgadosamohasamabhāgacaritassa puggalassa visesabhāgiyaṁ jhānaṁ hoti,",
  "pe7:10.1_1": "imāni cattāri jhānāni sattasu puggalesu niddisitabbāni.",
  "pe7:10.2_0": "Catūsu ca samādhīsu chandasamādhinā paṭhamaṁ jhānaṁ,",
  "pe7:10.2_1": "vīriyasamādhinā dutiyaṁ jhānaṁ,",
  "pe7:10.2_2": "cittasamādhinā tatiyaṁ jhānaṁ,",
  "pe7:10.2_3": "vīmaṁsāsamādhinā catutthaṁ jhānaṁ.",
  "pe7:10.3_0": "Appaṇihitena paṭhamaṁ jhānaṁ,",
  "pe7:10.3_1": "suññatāya dutiyaṁ jhānaṁ,",
  "pe7:10.3_2": "animittena tatiyaṁ jhānaṁ,",
  "pe7:10.3_3": "ānāpānassatiyā catutthaṁ jhānaṁ.",
  "pe7:10.4_0": "Kāmavitakkabyāpādānañca taṁ taṁ vūpasamena paṭhamaṁ jhānaṁ hoti,",
  "pe7:10.4_1": "vitakkavicārānaṁ vūpasamena dutiyaṁ jhānaṁ,",
  "pe7:10.4_2": "sukhindriyasomanassindriyānaṁ vūpasamena tatiyaṁ jhānaṁ,",
  "pe7:10.4_3": "kāyasaṅkhārānaṁ vūpasamena catutthaṁ jhānañca.",
  "pe7:10.5_0": "Cāgādhiṭṭhānena paṭhamaṁ jhānaṁ,",
  "pe7:10.5_1": "saccādhiṭṭhānena dutiyaṁ jhānaṁ,",
  "pe7:10.5_2": "paññādhiṭṭhānena tatiyaṁ jhānaṁ,",
  "pe7:10.5_3": "upasamādhiṭṭhānena catutthaṁ jhānaṁ.",
  "pe7:10.6_0": "Imāni cattāri jhānāni saṅkhepaniddesena niddiṭṭhāni, tattha samādhindriyaṁ pāripūriṁ gacchati.",
  "pe7:10.7_0": "Anuvattanakāni cattāri,",
  "pe7:10.7_1": "tattha yo paṭhamaṁ jhānaṁ nissāya āsavakkhayaṁ pāpuṇāti,",
  "pe7:10.7_2": "so sukhāya paṭipadāya dandhābhiññāya domanassindriyapaṭipakkhena.",
  "pe7:10.8_0": "Yo dutiyaṁ jhānaṁ nissāya āsavānaṁ khayaṁ pāpuṇāti,",
  "pe7:10.8_1": "so sukhāya paṭipadāya khippābhiññāya dukkhindriyapaṭipakkhena.",
  "pe7:10.9_0": "Yo tatiyaṁ jhānaṁ nissāya āsavānaṁ khayaṁ pāpuṇāti,",
  "pe7:10.9_1": "so sukhāya paṭipadāya dandhābhiññāya somanassindriyapaṭipakkhena.",
  "pe7:10.10_0": "Yo catutthaṁ jhānaṁ nissāya āsavānaṁ khayaṁ pāpuṇāti,",
  "pe7:10.10_1": "so sukhāya paṭipadāya khippābhiññāya sukhindriyapaṭipakkhena gato.",
  "pe7:11.1_0": "Pakiṇṇakaniddeso."
}