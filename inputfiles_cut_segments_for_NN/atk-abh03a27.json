{
  "atk-abh03a27:0_0": "12. Dvādasamavaggo",
  "atk-abh03a27:1_0": "1. Saṁvaro kammantikathāvaṇṇanā",
  "atk-abh03a27:2_0": "630-632.",
  "atk-abh03a27:2_1": "Idāni saṁvaro kammantikathā nāma hoti.",
  "atk-abh03a27:2_2": "Tattha ‘‘cakkhunā rūpaṁ disvā nimittaggāhī hoti,",
  "atk-abh03a27:2_3": "na nimittaggāhī hotī’’ti suttaṁ nissāya ‘‘saṁvaropi asaṁvaropi kamma’’nti yesaṁ laddhi, seyyathāpi mahāsaṁghikānaṁ;",
  "atk-abh03a27:2_4": "te sandhāya pucchā sakavādissa, paṭiññā itarassa.",
  "atk-abh03a27:3_0": "Atha naṁ yā sakasamaye cetanā ‘‘kamma’’nti vuttā yathā sā kāyavacīmanodvāresu pavattamānā kāyakammādināmaṁ labhati,",
  "atk-abh03a27:3_1": "tathā ‘‘yadi te saṁvaro kammaṁ,",
  "atk-abh03a27:3_2": "sopi cakkhundriyādīsu pavattamāno cakkhukammādināmaṁ labheyyā’’ti codetuṁ cakkhundriyasaṁvaro cakkhukammantiādimāha.",
  "atk-abh03a27:3_3": "Itaro tādisaṁ suttapadaṁ apassanto catūsu dvāresu paṭikkhipitvā pañcame kāyadvāre pasādakāyaṁ sandhāya paṭikkhipati,",
  "atk-abh03a27:3_4": "viññattikāyaṁ sandhāya paṭijānāti.",
  "atk-abh03a27:3_5": "So hi pasādakāyampi viññattikāyampi kāyindriyantveva icchati.",
  "atk-abh03a27:3_6": "Manodvārepi vipākadvāraṁ sandhāya paṭikkhipati,",
  "atk-abh03a27:3_7": "kammadvāraṁ sandhāya paṭijānāti. Asaṁvarepi eseva nayo.",
  "atk-abh03a27:3_8": "‘‘Cakkhunā rūpaṁ disvā’’ti suttaṁ tesu dvāresu saṁvarāsaṁvarameva dīpeti, na tassa kammabhāvaṁ, tasmā asādhakanti.",
  "atk-abh03a27:4_0": "Saṁvaro kammantikathāvaṇṇanā.",
  "atk-abh03a27:5_0": "2. Kammakathāvaṇṇanā",
  "atk-abh03a27:6_0": "633-635. Idāni kammakathā nāma hoti. Tattha ‘‘nāhaṁ, bhikkhave,",
  "atk-abh03a27:6_1": "sañcetanikānaṁ kammāna’’nti (a. ni.",
  "atk-abh03a27:6_2": "10.217) suttapadaṁ nissāya ‘‘sabbaṁ kammaṁ savipāka’’nti yesaṁ laddhi, seyyathāpi mahāsaṁghikānaṁ; tesaṁ ‘‘cetanāhaṁ, bhikkhave, kammaṁ vadāmī’’ti (a. ni.",
  "atk-abh03a27:6_3": "6.63) satthārā avisesena cetanā ‘‘kamma’’nti vuttā;",
  "atk-abh03a27:6_4": "sā ca kusalākusalāva savipākā,",
  "atk-abh03a27:6_5": "abyākatā avipākāti imaṁ vibhāgaṁ dassetuṁ sabbaṁ kammanti pucchā sakavādissa, paṭiññā itarassa.",
  "atk-abh03a27:6_6": "Puna sabbā cetanāti pañhesu abyākataṁ sandhāya paṭikkhepo,",
  "atk-abh03a27:6_7": "kusalākusale sandhāya paṭiññā veditabbā .",
  "atk-abh03a27:6_8": "Vipākābyākatātiādi savipākāvipākacetanaṁ sarūpena dassetuṁ vuttaṁ. Sesamettha uttānatthameva. ‘‘Nāhaṁ,",
  "atk-abh03a27:6_9": "bhikkhave’’ti suttaṁ sati paccaye diṭṭhadhammādīsu vipākapaṭisaṁvedanaṁ sandhāya vuttaṁ, tasmā asādhakanti.",
  "atk-abh03a27:7_0": "Kammakathāvaṇṇanā.",
  "atk-abh03a27:8_0": "3. Saddo vipākotikathāvaṇṇanā",
  "atk-abh03a27:9_0": "636-637.",
  "atk-abh03a27:9_1": "Idāni saddo vipākotikathā nāma hoti.",
  "atk-abh03a27:9_2": "Tattha ‘‘so tassa kammassa katattā upacitattā ussannattā vipulattā brahmassaro hotī’’tiādīni (dī. ni.",
  "atk-abh03a27:9_3": "3.236) ayoniso gahetvā ‘‘saddo vipāko’’ti yesaṁ laddhi, seyyathāpi mahāsaṁghikānaṁ;",
  "atk-abh03a27:9_4": "tesaṁ ‘‘kammasamuṭṭhānā arūpadhammāva vipākāti nāmaṁ labhanti.",
  "atk-abh03a27:9_5": "Rūpadhammesu panāyaṁ vohāro natthī’’ti dassetuṁ pucchā sakavādissa, paṭiññā itarassa.",
  "atk-abh03a27:9_6": "Sukhavedanīyotiādi ‘‘vipāko nāma evarūpo hotī’’ti dassanatthaṁ vuttaṁ.",
  "atk-abh03a27:9_7": "‘‘So tassa kammassā’’ti suttaṁ lakkhaṇapaṭilābhadassanatthaṁ vuttaṁ.",
  "atk-abh03a27:9_8": "Mahāpuriso hi kammassa katattā suciparivāropi hoti, na ca parivāro vipāko, tasmā asādhakametanti.",
  "atk-abh03a27:10_0": "Saddo vipākotikathāvaṇṇanā.",
  "atk-abh03a27:11_0": "4. Saḷāyatanakathāvaṇṇanā",
  "atk-abh03a27:12_0": "638-640.",
  "atk-abh03a27:12_1": "Idāni saḷāyatanakathā nāma hoti.",
  "atk-abh03a27:12_2": "Tattha yasmā saḷāyatanaṁ kammassa katattā uppannaṁ,",
  "atk-abh03a27:12_3": "tasmā ‘‘vipāko’’ti yesaṁ laddhi, seyyathāpi mahāsaṁghikānaṁ;",
  "atk-abh03a27:12_4": "te sandhāya cakkhāyatanaṁ vipākoti pucchā sakavādissa, paṭiññā itarassa. Sesaṁ heṭṭhā vuttanayameva.",
  "atk-abh03a27:12_5": "Saḷāyatanaṁ vipākoti ettha manāyatanaṁ siyā vipāko.",
  "atk-abh03a27:12_6": "Sesāni kevalaṁ kammasamuṭṭhānāni, na vipāko. Tasmā asādhakametanti.",
  "atk-abh03a27:13_0": "Saḷāyatanakathāvaṇṇanā.",
  "atk-abh03a27:14_0": "5. Sattakkhattuparamakathāvaṇṇanā",
  "atk-abh03a27:15_0": "541-545.",
  "atk-abh03a27:15_1": "Idāni sattakkhattuparamakathā nāma hoti,",
  "atk-abh03a27:15_2": "tattha yasmā ‘‘sattakkhattuparamo’’ti vuttaṁ,",
  "atk-abh03a27:15_3": "tasmā ‘‘sattakkhattuparamo puggalo sattakkhattuparamatāya niyato’’ti yesaṁ laddhi, seyyathāpi uttarāpathakānaṁ;",
  "atk-abh03a27:15_4": "tesaṁ ṭhapetvā ‘‘ariyamaggaṁ añño tassa niyamo natthi,",
  "atk-abh03a27:15_5": "yena so sattakkhattuparamatāya niyato bhaveyyā’’ti imaṁ vibhāgaṁ dassetuṁ pucchā sakavādissa, paṭiññā itarassa.",
  "atk-abh03a27:16_0": "Mātā jīvitātiādīsu ayamadhippāyo – dve niyāmā sammattaniyāmo ca micchattaniyāmo ca. Sammattaniyāmo ariyamaggo.",
  "atk-abh03a27:16_1": "So avinipātadhammatañceva phaluppattiñca niyameti.",
  "atk-abh03a27:16_2": "Micchattaniyāmo ānantariyakammaṁ.",
  "atk-abh03a27:16_3": "Taṁ anantarā nirayūpapattiṁ niyameti.",
  "atk-abh03a27:16_4": "Tattha sattakkhattuparamo sotāpattimaggena avinipātadhammatāya ca phaluppattiyā ca niyamito.",
  "atk-abh03a27:16_5": "Sesamagganiyāmo panassa natthi anadhigatattā,",
  "atk-abh03a27:16_6": "ānantariyampi kātuṁ so abhabbo.",
  "atk-abh03a27:16_7": "Tvaṁ panassa niyāmaṁ icchasi,",
  "atk-abh03a27:16_8": "tena taṁ vadāma – ‘‘kiṁ te so iminā micchattaniyāmena niyamito’’ti.",
  "atk-abh03a27:17_0": "Abhabbo antarāti pañhesu ānantariyābhāvaṁ sandhāya paṭikkhipati,",
  "atk-abh03a27:17_1": "sattakkhattuparamaṁ sandhāya paṭijānāti.",
  "atk-abh03a27:17_2": "Atthi so niyāmoti pañhe sattakkhattuparamatāya niyāmaṁ apassanto paṭikkhipati.",
  "atk-abh03a27:17_3": "Atthi te satipaṭṭhānātiādi niyāmasaṅkhāte maggadhamme dassetuṁ vuttaṁ.",
  "atk-abh03a27:17_4": "Tassa pana puna paṭhamamaggānuppattito tepi natthi, tasmā paṭikkhipati. Sesamettha uttānatthameva.",
  "atk-abh03a27:17_5": "Nanu so sattakkhattuparamoti ettha bhagavā ‘‘ayaṁ puggalo ettake bhave sandhāvitvā parinibbāyissati,",
  "atk-abh03a27:17_6": "ayaṁ ettake’’ti attano ñāṇabalena byākaroti,",
  "atk-abh03a27:17_7": "na bhavaniyāmaṁ nāma kiñci tena sattakkhattuparamo, kolaṁkolo, ekabījī vāti vuttaṁ, tasmā asādhakametanti.",
  "atk-abh03a27:18_0": "Sattakkhattuparamakathāvaṇṇanā.",
  "atk-abh03a27:19_0": "646-647.",
  "atk-abh03a27:19_1": "Kolaṁkolaekabījikathāyopi imināvupāyena veditabbā.",
  "atk-abh03a27:20_0": "Kolaṁkolaekabījikathāvaṇṇanā.",
  "atk-abh03a27:21_0": "8. Jīvitāvoropanakathāvaṇṇanā",
  "atk-abh03a27:22_0": "648-649.",
  "atk-abh03a27:22_1": "Idāni jīvitāvoropanakathā nāma hoti.",
  "atk-abh03a27:22_2": "Tattha yasmā dosasampayuttena cittena pāṇātipāto hoti,",
  "atk-abh03a27:22_3": "doso ca diṭṭhisampannassa appahīno,",
  "atk-abh03a27:22_4": "tasmā ‘‘diṭṭhisampanno sañcicca pāṇaṁ jīvitā voropeyyā’’ti yesaṁ laddhi,",
  "atk-abh03a27:22_5": "seyyathāpi pubbaseliyāparaseliyānaṁ;",
  "atk-abh03a27:22_6": "te sandhāya diṭṭhisampannoti pucchā sakavādissa, paṭiññā itarassa.",
  "atk-abh03a27:22_7": "Sañcicca mātarantiādipañhesu pana ‘‘aṭṭhānametaṁ anavakāso’’ti suttabhayena paṭikkhipati.",
  "atk-abh03a27:22_8": "Satthari agāravotiādi satthārādīsu sagāravassa sikkhāpadassa vītikkamābhāvadassanatthaṁ vuttaṁ.",
  "atk-abh03a27:22_9": "Itaro pana akusalavasena tassa agāravo nāma natthīti paṭikkhipitvā sagāravabhāvañca sampaṭicchitvā puna agāravoti puṭṭho tesu tesu kiccesu pasutatāya vikkhittānaṁ asatiyā amanasikārena cetiye abhivādanapadakkhiṇakaraṇābhāvaṁ sandhāya paṭijānāti.",
  "atk-abh03a27:22_10": "Puna ohadeyyātiādinā nayena puṭṭho tādisāya kiriyāya sañcicca akaraṇato paṭikkhipati. Sesamettha uttānatthamevāti.",
  "atk-abh03a27:23_0": "Jīvitāvoropanakathāvaṇṇanā.",
  "atk-abh03a27:24_0": "9. Duggatikathāvaṇṇanā",
  "atk-abh03a27:25_0": "650-652. Idāni duggatikathā nāma hoti.",
  "atk-abh03a27:25_1": "Tattha ye duggatiñca duggatisattānaṁ rūpādiārammaṇaṁ taṇhañcāti ubhayampi duggatīti gahetvā puna tathā avibhajitvā aviseseneva ‘‘diṭṭhisampannassa pahīnā duggatī’’ti vadanti, seyyathāpi uttarāpathakā;",
  "atk-abh03a27:25_2": "te sandhāya pucchā sakavādissa, paṭiññā itarassa.",
  "atk-abh03a27:25_3": "Āpāyike rūpe rajjeyyātiādi paravādino laddhiyā diṭṭhisampannassa duggati appahīnā, tassa vasena codetuṁ vuttaṁ. Sesamettha uttānatthameva.",
  "atk-abh03a27:25_4": "Nirayaṁ upapajjeyyātiādi duggatipahānameva duggatigāminitaṇhāpahānaṁ vā dīpeti,",
  "atk-abh03a27:25_5": "na duggatisattānaṁ rūpādiārammaṇāya taṇhāya pahānaṁ, tasmā asādhakanti.",
  "atk-abh03a27:26_0": "Duggatikathāvaṇṇanā.",
  "atk-abh03a27:27_0": "653. Sattamabhavikakathāyapi eseva nayoti.",
  "atk-abh03a27:28_0": "Dvādasamo vaggo."
}