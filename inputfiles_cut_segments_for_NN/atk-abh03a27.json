{
  "atk-abh03a27:0_0": "12. Dvādasamavaggo",
  "atk-abh03a27:1_0": "1. Saṁvaro kammantikathāvaṇṇanā",
  "atk-abh03a27:2_0": "630-632.",
  "atk-abh03a27:2_1": "Idāni saṁvaro kammantikathā nāma hoti.",
  "atk-abh03a27:2_2": "Tattha “cakkhunā rūpaṁ disvā nimittaggāhī hoti,",
  "atk-abh03a27:2_3": "na nimittaggāhī hotī”ti suttaṁ nissāya “saṁvaropi asaṁvaropi kamma”nti yesaṁ laddhi,",
  "atk-abh03a27:2_4": "seyyathāpi mahāsaṁghikānaṁ;",
  "atk-abh03a27:2_5": "te sandhāya pucchā sakavādissa,",
  "atk-abh03a27:2_6": "paṭiññā itarassa.",
  "atk-abh03a27:3_0": "Atha naṁ yā sakasamaye cetanā “kamma”nti vuttā yathā sā kāyavacīmanodvāresu pavattamānā kāyakammādināmaṁ labhati,",
  "atk-abh03a27:3_1": "tathā “yadi te saṁvaro kammaṁ,",
  "atk-abh03a27:3_2": "sopi cakkhundriyādīsu pavattamāno cakkhukammādināmaṁ labheyyā”ti codetuṁ cakkhundriyasaṁvaro cakkhukammantiādimāha.",
  "atk-abh03a27:3_3": "Itaro tādisaṁ suttapadaṁ apassanto catūsu dvāresu paṭikkhipitvā pañcame kāyadvāre pasādakāyaṁ sandhāya paṭikkhipati,",
  "atk-abh03a27:3_4": "viññattikāyaṁ sandhāya paṭijānāti.",
  "atk-abh03a27:3_5": "So hi pasādakāyampi viññattikāyampi kāyindriyantveva icchati.",
  "atk-abh03a27:3_6": "Manodvārepi vipākadvāraṁ sandhāya paṭikkhipati,",
  "atk-abh03a27:3_7": "kammadvāraṁ sandhāya paṭijānāti.",
  "atk-abh03a27:3_8": "Asaṁvarepi eseva nayo.",
  "atk-abh03a27:3_9": "“Cakkhunā rūpaṁ disvā”ti suttaṁ tesu dvāresu saṁvarāsaṁvarameva dīpeti,",
  "atk-abh03a27:3_10": "na tassa kammabhāvaṁ,",
  "atk-abh03a27:3_11": "tasmā asādhakanti.",
  "atk-abh03a27:4_0": "Saṁvaro kammantikathāvaṇṇanā.",
  "atk-abh03a27:5_0": "2. Kammakathāvaṇṇanā",
  "atk-abh03a27:6_0": "633-635.",
  "atk-abh03a27:6_1": "Idāni kammakathā nāma hoti.",
  "atk-abh03a27:6_2": "Tattha “nāhaṁ,",
  "atk-abh03a27:6_3": "bhikkhave,",
  "atk-abh03a27:6_4": "sañcetanikānaṁ kammāna”nti suttapadaṁ nissāya “sabbaṁ kammaṁ savipāka”nti yesaṁ laddhi,",
  "atk-abh03a27:6_5": "seyyathāpi mahāsaṁghikānaṁ;",
  "atk-abh03a27:6_6": "tesaṁ “cetanāhaṁ,",
  "atk-abh03a27:6_7": "bhikkhave,",
  "atk-abh03a27:6_8": "kammaṁ vadāmī”ti satthārā avisesena cetanā “kamma”nti vuttā;",
  "atk-abh03a27:6_9": "sā ca kusalākusalāva savipākā,",
  "atk-abh03a27:6_10": "abyākatā avipākāti imaṁ vibhāgaṁ dassetuṁ sabbaṁ kammanti pucchā sakavādissa,",
  "atk-abh03a27:6_11": "paṭiññā itarassa.",
  "atk-abh03a27:6_12": "Puna sabbā cetanāti pañhesu abyākataṁ sandhāya paṭikkhepo,",
  "atk-abh03a27:6_13": "kusalākusale sandhāya paṭiññā veditabbā.",
  "atk-abh03a27:6_14": "Vipākābyākatātiādi savipākāvipākacetanaṁ sarūpena dassetuṁ vuttaṁ.",
  "atk-abh03a27:6_15": "Sesamettha uttānatthameva. “Nāhaṁ,",
  "atk-abh03a27:6_16": "bhikkhave”ti suttaṁ sati paccaye diṭṭhadhammādīsu vipākapaṭisaṁvedanaṁ sandhāya vuttaṁ,",
  "atk-abh03a27:6_17": "tasmā asādhakanti.",
  "atk-abh03a27:7_0": "Kammakathāvaṇṇanā.",
  "atk-abh03a27:8_0": "3. Saddo vipākotikathāvaṇṇanā",
  "atk-abh03a27:9_0": "636-637.",
  "atk-abh03a27:9_1": "Idāni saddo vipākotikathā nāma hoti.",
  "atk-abh03a27:9_2": "Tattha “so tassa kammassa katattā upacitattā ussannattā vipulattā brahmassaro hotī”tiādīni ayoniso gahetvā “saddo vipāko”ti yesaṁ laddhi,",
  "atk-abh03a27:9_3": "seyyathāpi mahāsaṁghikānaṁ;",
  "atk-abh03a27:9_4": "tesaṁ “kammasamuṭṭhānā arūpadhammāva vipākāti nāmaṁ labhanti.",
  "atk-abh03a27:9_5": "Rūpadhammesu panāyaṁ vohāro natthī”ti dassetuṁ pucchā sakavādissa,",
  "atk-abh03a27:9_6": "paṭiññā itarassa.",
  "atk-abh03a27:9_7": "Sukhavedanīyotiādi “vipāko nāma evarūpo hotī”ti dassanatthaṁ vuttaṁ.",
  "atk-abh03a27:9_8": "“So tassa kammassā”ti suttaṁ lakkhaṇapaṭilābhadassanatthaṁ vuttaṁ.",
  "atk-abh03a27:9_9": "Mahāpuriso hi kammassa katattā suciparivāropi hoti,",
  "atk-abh03a27:9_10": "na ca parivāro vipāko,",
  "atk-abh03a27:9_11": "tasmā asādhakametanti.",
  "atk-abh03a27:10_0": "Saddo vipākotikathāvaṇṇanā.",
  "atk-abh03a27:11_0": "4. Saḷāyatanakathāvaṇṇanā",
  "atk-abh03a27:12_0": "638-640.",
  "atk-abh03a27:12_1": "Idāni saḷāyatanakathā nāma hoti.",
  "atk-abh03a27:12_2": "Tattha yasmā saḷāyatanaṁ kammassa katattā uppannaṁ,",
  "atk-abh03a27:12_3": "tasmā “vipāko”ti yesaṁ laddhi,",
  "atk-abh03a27:12_4": "seyyathāpi mahāsaṁghikānaṁ;",
  "atk-abh03a27:12_5": "te sandhāya cakkhāyatanaṁ vipākoti pucchā sakavādissa,",
  "atk-abh03a27:12_6": "paṭiññā itarassa.",
  "atk-abh03a27:12_7": "Sesaṁ heṭṭhā vuttanayameva.",
  "atk-abh03a27:12_8": "Saḷāyatanaṁ vipākoti ettha manāyatanaṁ siyā vipāko.",
  "atk-abh03a27:12_9": "Sesāni kevalaṁ kammasamuṭṭhānāni,",
  "atk-abh03a27:12_10": "na vipāko.",
  "atk-abh03a27:12_11": "Tasmā asādhakametanti.",
  "atk-abh03a27:13_0": "Saḷāyatanakathāvaṇṇanā.",
  "atk-abh03a27:14_0": "5. Sattakkhattuparamakathāvaṇṇanā",
  "atk-abh03a27:15_0": "541-545.",
  "atk-abh03a27:15_1": "Idāni sattakkhattuparamakathā nāma hoti,",
  "atk-abh03a27:15_2": "tattha yasmā “sattakkhattuparamo”ti vuttaṁ,",
  "atk-abh03a27:15_3": "tasmā “sattakkhattuparamo puggalo sattakkhattuparamatāya niyato”ti yesaṁ laddhi,",
  "atk-abh03a27:15_4": "seyyathāpi uttarāpathakānaṁ;",
  "atk-abh03a27:15_5": "tesaṁ ṭhapetvā “ariyamaggaṁ añño tassa niyamo natthi,",
  "atk-abh03a27:15_6": "yena so sattakkhattuparamatāya niyato bhaveyyā”ti imaṁ vibhāgaṁ dassetuṁ pucchā sakavādissa,",
  "atk-abh03a27:15_7": "paṭiññā itarassa.",
  "atk-abh03a27:16_0": "Mātā jīvitātiādīsu ayamadhippāyo –",
  "atk-abh03a27:16_1": "dve niyāmā sammattaniyāmo ca micchattaniyāmo ca.",
  "atk-abh03a27:16_2": "Sammattaniyāmo ariyamaggo.",
  "atk-abh03a27:16_3": "So avinipātadhammatañceva phaluppattiñca niyameti.",
  "atk-abh03a27:16_4": "Micchattaniyāmo ānantariyakammaṁ.",
  "atk-abh03a27:16_5": "Taṁ anantarā nirayūpapattiṁ niyameti.",
  "atk-abh03a27:16_6": "Tattha sattakkhattuparamo sotāpattimaggena avinipātadhammatāya ca phaluppattiyā ca niyamito.",
  "atk-abh03a27:16_7": "Sesamagganiyāmo panassa natthi anadhigatattā,",
  "atk-abh03a27:16_8": "ānantariyampi kātuṁ so abhabbo.",
  "atk-abh03a27:16_9": "Tvaṁ panassa niyāmaṁ icchasi,",
  "atk-abh03a27:16_10": "tena taṁ vadāma –",
  "atk-abh03a27:16_11": "“kiṁ te so iminā micchattaniyāmena niyamito”ti.",
  "atk-abh03a27:17_0": "Abhabbo antarāti pañhesu ānantariyābhāvaṁ sandhāya paṭikkhipati,",
  "atk-abh03a27:17_1": "sattakkhattuparamaṁ sandhāya paṭijānāti.",
  "atk-abh03a27:17_2": "Atthi so niyāmoti pañhe sattakkhattuparamatāya niyāmaṁ apassanto paṭikkhipati.",
  "atk-abh03a27:17_3": "Atthi te satipaṭṭhānātiādi niyāmasaṅkhāte maggadhamme dassetuṁ vuttaṁ.",
  "atk-abh03a27:17_4": "Tassa pana puna paṭhamamaggānuppattito tepi natthi,",
  "atk-abh03a27:17_5": "tasmā paṭikkhipati.",
  "atk-abh03a27:17_6": "Sesamettha uttānatthameva.",
  "atk-abh03a27:17_7": "Nanu so sattakkhattuparamoti ettha bhagavā “ayaṁ puggalo ettake bhave sandhāvitvā parinibbāyissati,",
  "atk-abh03a27:17_8": "ayaṁ ettake”ti attano ñāṇabalena byākaroti,",
  "atk-abh03a27:17_9": "na bhavaniyāmaṁ nāma kiñci tena sattakkhattuparamo,",
  "atk-abh03a27:17_10": "kolaṁkolo,",
  "atk-abh03a27:17_11": "ekabījī vāti vuttaṁ,",
  "atk-abh03a27:17_12": "tasmā asādhakametanti.",
  "atk-abh03a27:18_0": "Sattakkhattuparamakathāvaṇṇanā.",
  "atk-abh03a27:19_0": "646-647. Kolaṁkolaekabījikathāyopi imināvupāyena veditabbā.",
  "atk-abh03a27:20_0": "Kolaṁkolaekabījikathāvaṇṇanā.",
  "atk-abh03a27:21_0": "8. Jīvitāvoropanakathāvaṇṇanā",
  "atk-abh03a27:22_0": "648-649.",
  "atk-abh03a27:22_1": "Idāni jīvitāvoropanakathā nāma hoti.",
  "atk-abh03a27:22_2": "Tattha yasmā dosasampayuttena cittena pāṇātipāto hoti,",
  "atk-abh03a27:22_3": "doso ca diṭṭhisampannassa appahīno,",
  "atk-abh03a27:22_4": "tasmā “diṭṭhisampanno sañcicca pāṇaṁ jīvitā voropeyyā”ti yesaṁ laddhi,",
  "atk-abh03a27:22_5": "seyyathāpi pubbaseliyāparaseliyānaṁ;",
  "atk-abh03a27:22_6": "te sandhāya diṭṭhisampannoti pucchā sakavādissa,",
  "atk-abh03a27:22_7": "paṭiññā itarassa.",
  "atk-abh03a27:22_8": "Sañcicca mātarantiādipañhesu pana “aṭṭhānametaṁ anavakāso”ti suttabhayena paṭikkhipati.",
  "atk-abh03a27:22_9": "Satthari agāravotiādi satthārādīsu sagāravassa sikkhāpadassa vītikkamābhāvadassanatthaṁ vuttaṁ.",
  "atk-abh03a27:22_10": "Itaro pana akusalavasena tassa agāravo nāma natthīti paṭikkhipitvā sagāravabhāvañca sampaṭicchitvā puna",
  "atk-abh03a27:22_11": "agāravoti puṭṭho tesu tesu kiccesu pasutatāya vikkhittānaṁ asatiyā amanasikārena cetiye abhivādanapadakkhiṇakaraṇābhāvaṁ",
  "atk-abh03a27:22_12": "sandhāya paṭijānāti.",
  "atk-abh03a27:22_13": "Puna ohadeyyātiādinā nayena puṭṭho tādisāya kiriyāya sañcicca akaraṇato paṭikkhipati.",
  "atk-abh03a27:22_14": "Sesamettha uttānatthamevāti.",
  "atk-abh03a27:23_0": "Jīvitāvoropanakathāvaṇṇanā.",
  "atk-abh03a27:24_0": "9. Duggatikathāvaṇṇanā",
  "atk-abh03a27:25_0": "650-652.",
  "atk-abh03a27:25_1": "Idāni duggatikathā nāma hoti.",
  "atk-abh03a27:25_2": "Tattha ye duggatiñca duggatisattānaṁ rūpādiārammaṇaṁ taṇhañcāti ubhayampi duggatīti gahetvā puna tathā",
  "atk-abh03a27:25_3": "avibhajitvā aviseseneva “diṭṭhisampannassa pahīnā duggatī”ti vadanti,",
  "atk-abh03a27:25_4": "seyyathāpi uttarāpathakā;",
  "atk-abh03a27:25_5": "te sandhāya pucchā sakavādissa,",
  "atk-abh03a27:25_6": "paṭiññā itarassa.",
  "atk-abh03a27:25_7": "Āpāyike rūpe rajjeyyātiādi paravādino laddhiyā diṭṭhisampannassa duggati appahīnā,",
  "atk-abh03a27:25_8": "tassa vasena codetuṁ vuttaṁ.",
  "atk-abh03a27:25_9": "Sesamettha uttānatthameva.",
  "atk-abh03a27:25_10": "Nirayaṁ upapajjeyyātiādi duggatipahānameva duggatigāminitaṇhāpahānaṁ vā dīpeti,",
  "atk-abh03a27:25_11": "na duggatisattānaṁ rūpādiārammaṇāya taṇhāya pahānaṁ,",
  "atk-abh03a27:25_12": "tasmā asādhakanti.",
  "atk-abh03a27:26_0": "Duggatikathāvaṇṇanā.",
  "atk-abh03a27:27_0": "653. Sattamabhavikakathāyapi eseva nayoti.",
  "atk-abh03a27:28_0": "Dvādasamo vaggo."
}