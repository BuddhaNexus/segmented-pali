{
  "mn7:0.1_0": "Majjhima Nikāya 7 ",
  "mn7:0.2_0": "Vatthasutta ",
  "mn7:1.1_0": "Evaṁ me sutaṁ—",
  "mn7:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn7:1.3_0": "Tatra kho bhagavā bhikkhū āmantesi: ",
  "mn7:1.4_0": "“bhikkhavo”ti. ",
  "mn7:1.5_0": "“Bhadante”ti te bhikkhū bhagavato paccassosuṁ. ",
  "mn7:1.6_0": "Bhagavā etadavoca: ",
  "mn7:2.1_0": "“Seyyathāpi, bhikkhave, vatthaṁ saṅkiliṭṭhaṁ malaggahitaṁ; ",
  "mn7:2.2_0": "tamenaṁ rajako yasmiṁ yasmiṁ raṅgajāte upasaṁhareyya—yadi nīlakāya yadi pītakāya yadi lohitakāya yadi",
  "mn7:2.2_1": "mañjiṭṭhakāya durattavaṇṇamevassa aparisuddhavaṇṇamevassa.",
  "mn7:2.3_0": "Taṁ kissa hetu? ",
  "mn7:2.4_0": "Aparisuddhattā, bhikkhave, vatthassa. ",
  "mn7:2.5_0": "Evameva kho, bhikkhave, citte saṅkiliṭṭhe, duggati pāṭikaṅkhā. ",
  "mn7:2.6_0": "Seyyathāpi, bhikkhave, vatthaṁ parisuddhaṁ pariyodātaṁ; ",
  "mn7:2.7_0": "tamenaṁ rajako yasmiṁ yasmiṁ raṅgajāte upasaṁhareyya—yadi nīlakāya yadi pītakāya yadi lohitakāya yadi",
  "mn7:2.7_1": "mañjiṭṭhakāya—surattavaṇṇamevassa parisuddhavaṇṇamevassa.",
  "mn7:2.8_0": "Taṁ kissa hetu? ",
  "mn7:2.9_0": "Parisuddhattā, bhikkhave, vatthassa. ",
  "mn7:2.10_0": "Evameva kho, bhikkhave, citte asaṅkiliṭṭhe, sugati pāṭikaṅkhā. ",
  "mn7:3.1_0": "Katame ca, bhikkhave, cittassa upakkilesā? ",
  "mn7:3.2_0": "Abhijjhāvisamalobho cittassa upakkileso,",
  "mn7:3.2_1": "byāpādo cittassa upakkileso,",
  "mn7:3.2_2": "kodho cittassa upakkileso,",
  "mn7:3.2_3": "upanāho cittassa upakkileso,",
  "mn7:3.2_4": "makkho cittassa upakkileso,",
  "mn7:3.2_5": "paḷāso cittassa upakkileso,",
  "mn7:3.2_6": "issā cittassa upakkileso,",
  "mn7:3.2_7": "macchariyaṁ cittassa upakkileso,",
  "mn7:3.2_8": "māyā cittassa upakkileso,",
  "mn7:3.2_9": "sāṭheyyaṁ cittassa upakkileso,",
  "mn7:3.2_10": "thambho cittassa upakkileso,",
  "mn7:3.2_11": "sārambho cittassa upakkileso,",
  "mn7:3.2_12": "māno cittassa upakkileso,",
  "mn7:3.2_13": "atimāno cittassa upakkileso,",
  "mn7:3.2_14": "mado cittassa upakkileso,",
  "mn7:3.2_15": "pamādo cittassa upakkileso.",
  "mn7:4.1_0": "Sa kho so,",
  "mn7:4.1_1": "bhikkhave,",
  "mn7:4.1_2": "bhikkhu ‘abhijjhāvisamalobho cittassa upakkileso’ti—iti viditvā abhijjhāvisamalobhaṁ cittassa upakkilesaṁ pajahati;",
  "mn7:4.2_0": "‘byāpādo cittassa upakkileso’ti—",
  "mn7:4.3_0": "iti viditvā byāpādaṁ cittassa upakkilesaṁ pajahati; ",
  "mn7:4.4_0": "‘kodho cittassa upakkileso’ti—",
  "mn7:4.5_0": "iti viditvā kodhaṁ cittassa upakkilesaṁ pajahati; ",
  "mn7:4.6_0": "‘upanāho cittassa upakkileso’ti—",
  "mn7:4.7_0": "iti viditvā upanāhaṁ cittassa upakkilesaṁ pajahati; ",
  "mn7:4.8_0": "‘makkho cittassa upakkileso’ti—",
  "mn7:4.9_0": "iti viditvā makkhaṁ cittassa upakkilesaṁ pajahati; ",
  "mn7:4.10_0": "‘paḷāso cittassa upakkileso’ti—",
  "mn7:4.11_0": "iti viditvā paḷāsaṁ cittassa upakkilesaṁ pajahati; ",
  "mn7:4.12_0": "‘issā cittassa upakkileso’ti—",
  "mn7:4.13_0": "iti viditvā issaṁ cittassa upakkilesaṁ pajahati; ",
  "mn7:4.14_0": "‘macchariyaṁ cittassa upakkileso’ti—",
  "mn7:4.15_0": "iti viditvā macchariyaṁ cittassa upakkilesaṁ pajahati; ",
  "mn7:4.16_0": "‘māyā cittassa upakkileso’ti—",
  "mn7:4.17_0": "iti viditvā māyaṁ cittassa upakkilesaṁ pajahati; ",
  "mn7:4.18_0": "‘sāṭheyyaṁ cittassa upakkileso’ti—",
  "mn7:4.19_0": "iti viditvā sāṭheyyaṁ cittassa upakkilesaṁ pajahati; ",
  "mn7:4.20_0": "‘thambho cittassa upakkileso’ti—",
  "mn7:4.21_0": "iti viditvā thambhaṁ cittassa upakkilesaṁ pajahati; ",
  "mn7:4.22_0": "‘sārambho cittassa upakkileso’ti—",
  "mn7:4.23_0": "iti viditvā sārambhaṁ cittassa upakkilesaṁ pajahati; ",
  "mn7:4.24_0": "‘māno cittassa upakkileso’ti—",
  "mn7:4.25_0": "iti viditvā mānaṁ cittassa upakkilesaṁ pajahati; ",
  "mn7:4.26_0": "‘atimāno cittassa upakkileso’ti—",
  "mn7:4.27_0": "iti viditvā atimānaṁ cittassa upakkilesaṁ pajahati; ",
  "mn7:4.28_0": "‘mado cittassa upakkileso’ti—",
  "mn7:4.29_0": "iti viditvā madaṁ cittassa upakkilesaṁ pajahati; ",
  "mn7:4.30_0": "‘pamādo cittassa upakkileso’ti—",
  "mn7:4.31_0": "iti viditvā pamādaṁ cittassa upakkilesaṁ pajahati. ",
  "mn7:5.1_0": "Yato kho, bhikkhave, bhikkhuno ‘abhijjhāvisamalobho cittassa upakkileso’ti—",
  "mn7:5.2_0": "iti viditvā abhijjhāvisamalobho cittassa upakkileso pahīno hoti, ‘byāpādo cittassa upakkileso’ti—",
  "mn7:5.3_0": "iti viditvā byāpādo cittassa upakkileso pahīno hoti; ",
  "mn7:5.4_0": "‘kodho cittassa upakkileso’ti—",
  "mn7:5.5_0": "iti viditvā kodho cittassa upakkileso pahīno hoti; ",
  "mn7:5.6_0": "‘upanāho cittassa upakkileso’ti—",
  "mn7:5.7_0": "iti viditvā upanāho cittassa upakkileso pahīno hoti; ",
  "mn7:5.8_0": "‘makkho cittassa upakkileso’ti—",
  "mn7:5.9_0": "iti viditvā makkho cittassa upakkileso pahīno hoti; ",
  "mn7:5.10_0": "‘paḷāso cittassa upakkileso’ti—",
  "mn7:5.11_0": "iti viditvā paḷāso cittassa upakkileso pahīno hoti; ",
  "mn7:5.12_0": "‘issā cittassa upakkileso’ti—",
  "mn7:5.13_0": "iti viditvā issā cittassa upakkileso pahīno hoti; ",
  "mn7:5.14_0": "‘macchariyaṁ cittassa upakkileso’ti—",
  "mn7:5.15_0": "iti viditvā macchariyaṁ cittassa upakkileso pahīno hoti; ",
  "mn7:5.16_0": "‘māyā cittassa upakkileso’ti—",
  "mn7:5.17_0": "iti viditvā māyā cittassa upakkileso pahīno hoti; ",
  "mn7:5.18_0": "‘sāṭheyyaṁ cittassa upakkileso’ti—",
  "mn7:5.19_0": "iti viditvā sāṭheyyaṁ cittassa upakkileso pahīno hoti; ",
  "mn7:5.20_0": "‘thambho cittassa upakkileso’ti—",
  "mn7:5.21_0": "iti viditvā thambho cittassa upakkileso pahīno hoti; ",
  "mn7:5.22_0": "‘sārambho cittassa upakkileso’ti—",
  "mn7:5.23_0": "iti viditvā sārambho cittassa upakkileso pahīno hoti; ",
  "mn7:5.24_0": "‘māno cittassa upakkileso’ti—",
  "mn7:5.25_0": "iti viditvā māno cittassa upakkileso pahīno hoti; ",
  "mn7:5.26_0": "‘atimāno cittassa upakkileso’ti—",
  "mn7:5.27_0": "iti viditvā atimāno cittassa upakkileso pahīno hoti; ",
  "mn7:5.28_0": "‘mado cittassa upakkileso’ti—",
  "mn7:5.29_0": "iti viditvā mado cittassa upakkileso pahīno hoti; ",
  "mn7:5.30_0": "‘pamādo cittassa upakkileso’ti—",
  "mn7:5.31_0": "iti viditvā pamādo cittassa upakkileso pahīno hoti. ",
  "mn7:5.32_0": "So buddhe aveccappasādena samannāgato hoti: ",
  "mn7:5.33_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti; ",
  "mn7:6.1_0": "dhamme aveccappasādena samannāgato hoti: ",
  "mn7:6.2_0": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti; ",
  "mn7:7.1_0": "saṅghe aveccappasādena samannāgato hoti: ",
  "mn7:7.2_0": "‘suppaṭipanno bhagavato sāvakasaṅgho,",
  "mn7:7.2_1": "ujuppaṭipanno bhagavato sāvakasaṅgho,",
  "mn7:7.2_2": "ñāyappaṭipanno bhagavato sāvakasaṅgho,",
  "mn7:7.2_3": "sāmīcippaṭipanno bhagavato sāvakasaṅgho,",
  "mn7:7.2_4": "yadidaṁ cattāri purisayugāni,",
  "mn7:7.2_5": "aṭṭha purisapuggalā.",
  "mn7:7.2_6": "Esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo,",
  "mn7:7.2_7": "anuttaraṁ puññakkhettaṁ lokassā’ti.",
  "mn7:8.1_0": "Yathodhi kho panassa cattaṁ hoti vantaṁ muttaṁ pahīnaṁ paṭinissaṭṭhaṁ,",
  "mn7:8.1_1": "so ‘buddhe aveccappasādena samannāgatomhī’ti labhati atthavedaṁ,",
  "mn7:8.1_2": "labhati dhammavedaṁ,",
  "mn7:8.1_3": "labhati dhammūpasaṁhitaṁ pāmojjaṁ.",
  "mn7:8.2_0": "Pamuditassa pīti jāyati,",
  "mn7:8.2_1": "pītimanassa kāyo passambhati,",
  "mn7:8.2_2": "passaddhakāyo sukhaṁ vedeti,",
  "mn7:8.2_3": "sukhino cittaṁ samādhiyati;",
  "mn7:9.1_0": "‘dhamme …pe… ",
  "mn7:10.1_0": "saṅghe aveccappasādena samannāgatomhī’ti labhati atthavedaṁ,",
  "mn7:10.1_1": "labhati dhammavedaṁ,",
  "mn7:10.1_2": "labhati dhammūpasaṁhitaṁ pāmojjaṁ;",
  "mn7:10.2_0": "pamuditassa pīti jāyati,",
  "mn7:10.2_1": "pītimanassa kāyo passambhati,",
  "mn7:10.2_2": "passaddhakāyo sukhaṁ vedeti,",
  "mn7:10.2_3": "sukhino cittaṁ samādhiyati.",
  "mn7:11.1_0": "‘Yathodhi kho pana me cattaṁ vantaṁ muttaṁ pahīnaṁ paṭinissaṭṭhan’ti labhati atthavedaṁ,",
  "mn7:11.1_1": "labhati dhammavedaṁ,",
  "mn7:11.1_2": "labhati dhammūpasaṁhitaṁ pāmojjaṁ;",
  "mn7:11.2_0": "pamuditassa pīti jāyati,",
  "mn7:11.2_1": "pītimanassa kāyo passambhati,",
  "mn7:11.2_2": "passaddhakāyo sukhaṁ vedeti,",
  "mn7:11.2_3": "sukhino cittaṁ samādhiyati.",
  "mn7:12.1_0": "Sa kho so,",
  "mn7:12.1_1": "bhikkhave,",
  "mn7:12.1_2": "bhikkhu evaṁsīlo evaṁdhammo evaṁpañño sālīnañcepi piṇḍapātaṁ bhuñjati vicitakāḷakaṁ anekasūpaṁ anekabyañjanaṁ,",
  "mn7:12.1_3": "nevassa taṁ hoti antarāyāya.",
  "mn7:12.2_0": "Seyyathāpi,",
  "mn7:12.2_1": "bhikkhave,",
  "mn7:12.2_2": "vatthaṁ saṅkiliṭṭhaṁ malaggahitaṁ acchodakaṁ āgamma parisuddhaṁ hoti pariyodātaṁ,",
  "mn7:12.2_3": "ukkāmukhaṁ vā panāgamma jātarūpaṁ parisuddhaṁ hoti pariyodātaṁ;",
  "mn7:12.3_0": "evameva kho,",
  "mn7:12.3_1": "bhikkhave,",
  "mn7:12.3_2": "bhikkhu evaṁsīlo evaṁdhammo evaṁpañño sālīnañcepi piṇḍapātaṁ bhuñjati vicitakāḷakaṁ anekasūpaṁ anekabyañjanaṁ,",
  "mn7:12.3_3": "nevassa taṁ hoti antarāyāya.",
  "mn7:13.1_0": "So mettāsahagatena cetasā ekaṁ disaṁ pharitvā viharati,",
  "mn7:13.1_1": "tathā dutiyaṁ,",
  "mn7:13.1_2": "tathā tatiyaṁ,",
  "mn7:13.1_3": "tathā catutthaṁ.",
  "mn7:13.1_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn7:13.1_5": "appamāṇena averena abyāpajjena pharitvā viharati;",
  "mn7:14.1_0": "karuṇāsahagatena cetasā …pe… ",
  "mn7:15.1_0": "muditāsahagatena cetasā …pe… ",
  "mn7:16.1_0": "upekkhāsahagatena cetasā ekaṁ disaṁ pharitvā viharati,",
  "mn7:16.1_1": "tathā dutiyaṁ,",
  "mn7:16.1_2": "tathā tatiyaṁ,",
  "mn7:16.1_3": "tathā catutthaṁ.",
  "mn7:16.1_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn7:16.1_5": "appamāṇena averena abyāpajjena pharitvā viharati.",
  "mn7:17.1_0": "So ‘atthi idaṁ,",
  "mn7:17.1_1": "atthi hīnaṁ,",
  "mn7:17.1_2": "atthi paṇītaṁ,",
  "mn7:17.1_3": "atthi imassa saññāgatassa uttari nissaraṇan’ti pajānāti.",
  "mn7:18.1_0": "Tassa evaṁ jānato evaṁ passato kāmāsavāpi cittaṁ vimuccati,",
  "mn7:18.1_1": "bhavāsavāpi cittaṁ vimuccati,",
  "mn7:18.1_2": "avijjāsavāpi cittaṁ vimuccati.",
  "mn7:18.2_0": "Vimuttasmiṁ vimuttamiti ñāṇaṁ hoti. ",
  "mn7:18.3_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "mn7:18.4_0": "Ayaṁ vuccati, bhikkhave: ",
  "mn7:18.5_0": "‘bhikkhu sināto antarena sinānenā’”ti. ",
  "mn7:19.1_0": "Tena kho pana samayena sundarikabhāradvājo brāhmaṇo bhagavato avidūre nisinno hoti. ",
  "mn7:19.2_0": "Atha kho sundarikabhāradvājo brāhmaṇo bhagavantaṁ etadavoca: ",
  "mn7:19.3_0": "“gacchati pana bhavaṁ gotamo bāhukaṁ nadiṁ sināyitun”ti? ",
  "mn7:19.4_0": "“Kiṁ, brāhmaṇa, bāhukāya nadiyā? ",
  "mn7:19.5_0": "Kiṁ bāhukā nadī karissatī”ti? ",
  "mn7:19.6_0": "“Lokkhasammatā hi,",
  "mn7:19.6_1": "bho gotama,",
  "mn7:19.6_2": "bāhukā nadī bahujanassa,",
  "mn7:19.6_3": "puññasammatā hi,",
  "mn7:19.6_4": "bho gotama,",
  "mn7:19.6_5": "bāhukā nadī bahujanassa,",
  "mn7:19.6_6": "bāhukāya pana nadiyā bahujano pāpakammaṁ kataṁ pavāhetī”ti.",
  "mn7:20.1_0": "Atha kho bhagavā sundarikabhāradvājaṁ brāhmaṇaṁ gāthāhi ajjhabhāsi: ",
  "mn7:20.2_0": "“Bāhukaṁ adhikakkañca, ",
  "mn7:20.3_0": "gayaṁ sundarikaṁ mapi; ",
  "mn7:20.4_0": "Sarassatiṁ payāgañca, ",
  "mn7:20.5_0": "atho bāhumatiṁ nadiṁ; ",
  "mn7:20.6_0": "Niccampi bālo pakkhando, ",
  "mn7:20.7_0": "kaṇhakammo na sujjhati. ",
  "mn7:20.8_0": "Kiṁ sundarikā karissati, ",
  "mn7:20.9_0": "Kiṁ payāgā kiṁ bāhukā nadī; ",
  "mn7:20.10_0": "Veriṁ katakibbisaṁ naraṁ, ",
  "mn7:20.11_0": "Na hi naṁ sodhaye pāpakamminaṁ. ",
  "mn7:20.12_0": "Suddhassa ve sadā phaggu, ",
  "mn7:20.13_0": "Suddhassuposatho sadā; ",
  "mn7:20.14_0": "Suddhassa sucikammassa, ",
  "mn7:20.15_0": "Sadā sampajjate vataṁ; ",
  "mn7:20.16_0": "Idheva sināhi brāhmaṇa, ",
  "mn7:20.17_0": "Sabbabhūtesu karohi khemataṁ. ",
  "mn7:20.18_0": "Sace musā na bhaṇasi, ",
  "mn7:20.19_0": "sace pāṇaṁ na hiṁsasi; ",
  "mn7:20.20_0": "Sace adinnaṁ nādiyasi, ",
  "mn7:20.21_0": "saddahāno amaccharī; ",
  "mn7:20.22_0": "Kiṁ kāhasi gayaṁ gantvā, ",
  "mn7:20.23_0": "udapānopi te gayā”ti. ",
  "mn7:21.1_0": "Evaṁ vutte, sundarikabhāradvājo brāhmaṇo bhagavantaṁ etadavoca: ",
  "mn7:21.2_0": "“abhikkantaṁ, bho gotama, abhikkantaṁ, bho gotama. ",
  "mn7:21.3_0": "Seyyathāpi,",
  "mn7:21.3_1": "bho gotama,",
  "mn7:21.3_2": "nikkujjitaṁ vā ukkujjeyya,",
  "mn7:21.3_3": "paṭicchannaṁ vā vivareyya,",
  "mn7:21.3_4": "mūḷhassa vā maggaṁ ācikkheyya,",
  "mn7:21.3_5": "andhakāre vā telapajjotaṁ dhāreyya—cakkhumanto rūpāni dakkhantīti;",
  "mn7:21.3_6": "evamevaṁ bhotā gotamena anekapariyāyena dhammo pakāsito.",
  "mn7:21.4_0": "Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "mn7:21.5_0": "Labheyyāhaṁ bhoto gotamassa santike pabbajjaṁ, labheyyaṁ upasampadan”ti. ",
  "mn7:22.1_0": "Alattha kho sundarikabhāradvājo brāhmaṇo bhagavato santike pabbajjaṁ, alattha upasampadaṁ. ",
  "mn7:22.2_0": "Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—yassatthāya",
  "mn7:22.2_1": "kulaputtā sammadeva agārasmā anagāriyaṁ pabbajanti,",
  "mn7:22.2_2": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.",
  "mn7:22.3_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. ",
  "mn7:22.4_0": "Aññataro kho panāyasmā bhāradvājo arahataṁ ahosīti. ",
  "mn7:22.5_0": "Vatthasuttaṁ niṭṭhitaṁ sattamaṁ. "
}