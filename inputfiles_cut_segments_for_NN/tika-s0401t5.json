{
  "tika-s0401t5:0_0": "5. Paṇihitaacchavaggavaṇṇanā",
  "tika-s0401t5:1_0": "41.",
  "tika-s0401t5:1_1": "Pañcamassa paṭhame upamāva opammaṁ, so eva attho,",
  "tika-s0401t5:1_2": "tasmiṁ opammatthe bodhetabbe nipāto. Seyyathāpīti yathāti attho.",
  "tika-s0401t5:1_3": "Ettha ca tatra bhagavā katthaci atthena upamaṁ parivāretvā dasseti vatthasutte viya, pāricchattakopama (a. ni. 7.69) aggikkhandhopamādi (a. ni. 7.72) suttesu viya ca.",
  "tika-s0401t5:1_4": "Katthaci upamāya atthaṁ parivāretvā dasseti loṇambilasutte (a. ni. 3.101) viya,",
  "tika-s0401t5:1_5": "suvaṇṇakārasattasūriyopamādisuttesu (a. ni. 7.66) viya ca.",
  "tika-s0401t5:1_6": "Imasmiṁ pana sālisūkopame upamāya atthaṁ parivāretvā dassento ‘‘seyyathāpi,",
  "tika-s0401t5:1_7": "bhikkhave’’tiādimāhāti potthakesu likhanti,",
  "tika-s0401t5:1_8": "taṁ majjhimaṭṭhakathāya vatthasuttavaṇṇanāya (ma. ni. aṭṭha. 1.70) na sameti. Tattha hi idaṁ vuttaṁ –",
  "tika-s0401t5:2_0": "Seyyathāpi, bhikkhave, vatthanti upamāvacanamevetaṁ.",
  "tika-s0401t5:2_1": "Upamaṁ karonto ca bhagavā katthaci paṭhamaṁyeva upamaṁ dassetvā pacchā atthaṁ dasseti,",
  "tika-s0401t5:2_2": "katthaci paṭhamaṁ atthaṁ dassetvā pacchā upamaṁ,",
  "tika-s0401t5:2_3": "katthaci upamāya atthaṁ parivāretvā dasseti, katthaci atthena upamaṁ. Tathā hesa ‘‘seyyathāpissu, bhikkhave, dve agārā sadvārā,",
  "tika-s0401t5:2_4": "tattha cakkhumā puriso majjhe ṭhito passeyyā’’ti sakalampi devadūtasuttaṁ (ma. ni.",
  "tika-s0401t5:2_5": "3.261 ādayo) upamaṁ paṭhamaṁ dassetvā pacchā atthaṁ dassento āha.",
  "tika-s0401t5:2_6": "‘‘Tirokuṭṭaṁ tiropākāraṁ tiropabbataṁ asajjamāno gacchati, seyyathāpi,",
  "tika-s0401t5:2_7": "ākāse’’tiādinā pana nayena sakalampi iddhividhaṁ atthaṁ paṭhamaṁ dassetvā pacchā upamaṁ dassento āha. ‘‘Seyyathāpi,",
  "tika-s0401t5:2_8": "brāhmaṇapuriso sāratthiko sāragavesī’’tiādinā (ma. ni.",
  "tika-s0401t5:2_9": "1.314) nayena sakalampi cūḷasāropamasuttaṁ upamāya atthaṁ parivāretvā dassento āha. ‘‘Idha pana, bhikkhave,",
  "tika-s0401t5:2_10": "ekacce kulaputtā dhammaṁ pariyāpuṇanti suttaṁ…pe… seyyathāpi, bhikkhave,",
  "tika-s0401t5:2_11": "puriso alagaddatthiko’’tiādinā nayena sakalampi alagaddasuttaṁ (ma. ni.",
  "tika-s0401t5:2_12": "1.238) mahāsāropamasuttanti evamādīni suttāni atthena upamaṁ parivāretvā dassento āha.",
  "tika-s0401t5:2_13": "Svāyaṁ idha paṭhamaṁ upamaṁ dassetvā pacchā atthaṁ dassetīti.",
  "tika-s0401t5:3_0": "Ettha hi cūḷasāropamādīsu (ma. ni.",
  "tika-s0401t5:3_1": "1.312) paṭhamaṁ upamaṁ vatvā tadanantaraṁ upameyyatthaṁ vatvā puna upamaṁ vadanto upamāya atthaṁ parivāretvā dassetīti vutto.",
  "tika-s0401t5:3_2": "Alagaddūpamasuttādīsu pana atthaṁ paṭhamaṁ vatvā tadanantaraṁ upamaṁ vatvā puna atthaṁ vadanto atthena upamaṁ parivāretvā dassetīti vutto.",
  "tika-s0401t5:3_3": "Tenevettha līnatthappakāsiniyaṁ vuttaṁ – ‘‘upameyyatthaṁ paṭhamaṁ vatvā tadanantaraṁ atthaṁ vatvā puna upamaṁ vadanto upamāya atthaṁ parivāretvā dassetī’’ti vutto.",
  "tika-s0401t5:3_4": "Atthena upamaṁ parivāretvāti etthāpi eseva nayoti.",
  "tika-s0401t5:3_5": "Idha pana katthaci atthena upamaṁ parivāretvā dasseti.",
  "tika-s0401t5:3_6": "‘‘Vatthasutte viya pāricchattakopamaaggikkhandhopamādisuttesu viya cā’’ti vuttaṁ.",
  "tika-s0401t5:3_7": "Tattha vatthasutte tāva ‘‘seyyathāpi, bhikkhave,",
  "tika-s0401t5:3_8": "vatthaṁ saṁkiliṭṭhaṁ malaggahitaṁ,",
  "tika-s0401t5:3_9": "tamenaṁ rajako yasmiṁ yasmiṁ raṅgajāte upasaṁhareyya. Yadi nīlakāya, yadi pītakāya, yadi lohitakāya, yadi mañjiṭṭhakāya,",
  "tika-s0401t5:3_10": "durattavaṇṇamevassa aparisuddhavaṇṇamevassa. Taṁ kissa hetu? Aparisuddhattā, bhikkhave, vatthassa. Evameva kho, bhikkhave,",
  "tika-s0401t5:3_11": "citte saṁkiliṭṭhe duggati pāṭikaṅkhā’’tiādinā (ma. ni.",
  "tika-s0401t5:3_12": "1.70) paṭhamaṁ upamaṁ dassetvā pacchā upameyyattho vutto,",
  "tika-s0401t5:3_13": "na pana paṭhamaṁ atthaṁ vatvā tadanantaraṁ upamaṁ dassetvā puna attho vutto.",
  "tika-s0401t5:3_14": "Yena katthaci atthena upamaṁ parivāretvā dasseti. Vatthasutte viyāti vadeyya.",
  "tika-s0401t5:4_0": "Tathā pāricchattakopamepi ‘‘yasmiṁ, bhikkhave,",
  "tika-s0401t5:4_1": "samaye devānaṁ tāvatiṁsānaṁ pāricchattako koviḷāro paṇḍupalāso hoti, attamanā, bhikkhave, devā tāvatiṁsā,",
  "tika-s0401t5:4_2": "tasmiṁ samaye honti paṇḍupalāso dāni pāricchattako koviḷāro,",
  "tika-s0401t5:4_3": "na cirasseva dāni pannapalāso bhavissati…pe… evameva kho, bhikkhave,",
  "tika-s0401t5:4_4": "yasmiṁ samaye ariyasāvako agārasmā anagāriyaṁ pabbajjāya ceteti. Paṇḍupalāso, bhikkhave,",
  "tika-s0401t5:4_5": "ariyasāvako tasmiṁ samaye hotī’’tiādinā (a. ni.",
  "tika-s0401t5:4_6": "7.69) paṭhamaṁ upamaṁ dassetvā pacchā attho vutto.",
  "tika-s0401t5:4_7": "Aggikkhandhopame ‘‘passatha no tumhe, bhikkhave,",
  "tika-s0401t5:4_8": "amuṁ mahantaṁ aggikkhandhaṁ ādittaṁ sampajjalitaṁ sajotibhūtanti. Evaṁ, bhanteti. Taṁ kiṁ maññatha, bhikkhave,",
  "tika-s0401t5:4_9": "katamaṁ nu kho varaṁ yaṁ amuṁ mahantaṁ aggikkhandhaṁ ādittaṁ sampajjalitaṁ sajotibhūtaṁ āliṅgetvā upanisīdeyya vā upanipajjeyya vā,",
  "tika-s0401t5:4_10": "yaṁ khattiyakaññaṁ vā brāhmaṇakaññaṁ vā gahapatikaññaṁ vā mudutalunahatthapādaṁ āliṅgetvā upanisīdeyya vā upanipajjeyya vā’’tiādinā (a. ni.",
  "tika-s0401t5:4_11": "7.72) paṭhamaṁ upamaṁyeva dassetvā pacchā attho vutto,",
  "tika-s0401t5:4_12": "na pana paṭhamaṁ atthaṁ vatvā tadanantaraṁ upamaṁ dassetvā puna attho vutto,",
  "tika-s0401t5:4_13": "tasmā ‘‘katthaci atthena upamaṁ parivāretvā dasseti vatthasutte viya pāricchattakopamaaggikkhandhopamādisuttesu viya cā’’ti na vattabbaṁ.",
  "tika-s0401t5:5_0": "Keci panettha evaṁ vaṇṇayanti ‘‘atthaṁ paṭhamaṁ vatvā pacchā ca upamaṁ dassento atthena upamaṁ parivāretvā dasseti nāma,",
  "tika-s0401t5:5_1": "upamaṁ pana paṭhamaṁ vatvā pacchā atthaṁ dassento upamāya atthaṁ parivāretvā dasseti nāma,",
  "tika-s0401t5:5_2": "tadubhayassapi āgataṭṭhānaṁ nidassento ‘vatthasutte viyā’tiādimāhā’’ti.",
  "tika-s0401t5:5_3": "Tampi ‘‘katthaci atthena upamaṁ parivāretvā dasseti vatthasutte viya pāricchattakopamaaggikkhandhopamādisuttesu viya cā’’ti vattabbaṁ,",
  "tika-s0401t5:5_4": "evañca vuccamāne ‘‘katthaci upamāya atthaṁ parivāretvā dasseti loṇambilasutte viyā’’ti visuṁ na vattabbaṁ ‘‘aggikkhandhopamādisutte viyā’’ti ettha ādisaddeneva saṅgahitattā. Loṇambilasuttepi hi –",
  "tika-s0401t5:6_0": "‘‘Seyyathāpi, bhikkhave,",
  "tika-s0401t5:6_1": "paṇḍito byatto kusalo sūdo rājānaṁ vā rājamahāmattaṁ vā nānaccayehi sūpehi paccupaṭṭhito assa ambilaggehipi tittakaggehipi kaṭukaggehipi madhuraggehipi khārikehipi akhārikehipi loṇikehipi aloṇikehipi.",
  "tika-s0401t5:7_0": "‘‘Sa kho so, bhikkhave,",
  "tika-s0401t5:7_1": "paṇḍito byatto kusalo sūdo sakassa bhattassa nimittaṁ uggaṇhāti ‘idaṁ vā me ajja bhattasūpeyyaṁ ruccati, imassa vā abhiharati, imassa vā bahuṁ gaṇhāti, imassa vā vaṇṇaṁ bhāsati.",
  "tika-s0401t5:7_2": "Ambilaggaṁ vā me ajja bhattasūpeyyaṁ ruccati, ambilaggassa vā abhiharati,",
  "tika-s0401t5:7_3": "ambilaggassa vā bahuṁ gaṇhāti,",
  "tika-s0401t5:7_4": "ambilaggassa vā vaṇṇaṁ bhāsati…pe… aloṇikassa vā vaṇṇaṁ bhāsatī’ti. Sa kho so, bhikkhave,",
  "tika-s0401t5:7_5": "paṇḍito byatto kusalo sūdo lābhī ceva hoti acchādanassa, lābhī vetanassa, lābhī abhihārānaṁ. Taṁ kissa hetu? Tathā hi so, bhikkhave,",
  "tika-s0401t5:7_6": "paṇḍito byatto kusalo sūdo sakassa bhattanimittaṁ uggaṇhāti. Evameva kho, bhikkhave,",
  "tika-s0401t5:7_7": "idhekacco paṇḍito byatto kusalo bhikkhu kāye kāyānupassī viharati…pe… vedanāsu…pe… citte…pe… dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "tika-s0401t5:7_8": "Tassa dhammesu dhammānupassino viharato cittaṁ samādhiyati, upakkilesā pahīyanti, so taṁ nimittaṁ uggaṇhāti.",
  "tika-s0401t5:8_0": "‘‘Sa kho, bhikkhave,",
  "tika-s0401t5:8_1": "paṇḍito byatto kusalo bhikkhu lābhī ceva hoti diṭṭheva dhamme sukhavihārānaṁ, lābhī hoti satisampajaññassa. Taṁ kissa hetu? Tathā hi so, bhikkhave,",
  "tika-s0401t5:8_2": "paṇḍito byatto kusalo bhikkhu sakassa cittassa nimittaṁ uggaṇhātī’’ti (saṁ. ni. 5.374) –",
  "tika-s0401t5:9_0": "Evaṁ paṭhamaṁ upamaṁ dassetvā pacchā attho vutto.",
  "tika-s0401t5:9_1": "‘‘Suvaṇṇakārasūriyopamādisuttesu viya cā’’ti idañca udāharaṇamattena saṅgahaṁ gacchati suvaṇṇakārasuttādīsu paṭhamaṁ upamāya adassitattā.",
  "tika-s0401t5:9_2": "Etesu hi suvaṇṇakāropamasutte (a. ni. 3.103) tāva –",
  "tika-s0401t5:10_0": "‘‘Adhicittamanuyuttena, bhikkhave,",
  "tika-s0401t5:10_1": "bhikkhunā tīṇi nimittāni kālena kālaṁ manasi kātabbāni,",
  "tika-s0401t5:10_2": "kālena kālaṁ samādhinimittaṁ manasi kātabbaṁ,",
  "tika-s0401t5:10_3": "kālena kālaṁ paggahanimittaṁ manasi kātabbaṁ,",
  "tika-s0401t5:10_4": "kālena kālaṁ upekkhānimittaṁ manasi kātabbaṁ. Sace, bhikkhave,",
  "tika-s0401t5:10_5": "adhicittamanuyutto bhikkhu ekantaṁ samādhinimittaṁyeva manasi kareyya,",
  "tika-s0401t5:10_6": "ṭhānaṁ taṁ cittaṁ kosajjāya saṁvatteyya. Sace, bhikkhave,",
  "tika-s0401t5:10_7": "adhicittamanuyutto bhikkhu ekantaṁ paggahanimittaṁyeva manasi kareyya,",
  "tika-s0401t5:10_8": "ṭhānaṁ taṁ cittaṁ uddhaccāya saṁvatteyya. Sace, bhikkhave,",
  "tika-s0401t5:10_9": "adhicittamanuyutto bhikkhu ekantaṁ upekkhānimittaṁyeva manasi kareyya,",
  "tika-s0401t5:10_10": "ṭhānaṁ taṁ cittaṁ na sammā samādhiyeyya āsavānaṁ khayāya. Yato ca kho, bhikkhave,",
  "tika-s0401t5:10_11": "adhicittamanuyutto bhikkhu kālena kālaṁ samādhinimittaṁ…pe… paggahanimittaṁ…pe… upekkhānimittaṁ manasi karoti,",
  "tika-s0401t5:10_12": "taṁ hoti cittaṁ muduñca kammaniyañca pabhassarañca, na ca pabhaṅgu,",
  "tika-s0401t5:10_13": "sammā samādhiyati āsavānaṁ khayāya.",
  "tika-s0401t5:11_0": "‘‘Seyyathāpi, bhikkhave,",
  "tika-s0401t5:11_1": "suvaṇṇakāro vā suvaṇṇakārantevāsī vā ukkaṁ bandheyya,",
  "tika-s0401t5:11_2": "ukkaṁ bandhitvā ukkāmukhaṁ ālimpeyya,",
  "tika-s0401t5:11_3": "ukkāmukhaṁ ālimpitvā saṇḍāsena jātarūpaṁ gahetvā ukkāmukhe pakkhipeyya,",
  "tika-s0401t5:11_4": "ukkāmukhe pakkhipitvā kālena kālaṁ abhidhamati,",
  "tika-s0401t5:11_5": "kālena kālaṁ udakena paripphoseti, kālena kālaṁ ajjhupekkhati. Sace, bhikkhave,",
  "tika-s0401t5:11_6": "suvaṇṇakāro vā suvaṇṇakārantevāsī vā taṁ jātarūpaṁ ekantaṁ abhidhameyya, ṭhānaṁ taṁ jātarūpaṁ daheyya. Sace, bhikkhave,",
  "tika-s0401t5:11_7": "suvaṇṇakāro vā suvaṇṇakārantevāsī vā taṁ jātarūpaṁ ekantaṁ udakena paripphoseyya,",
  "tika-s0401t5:11_8": "ṭhānaṁ taṁ jātarūpaṁ nibbāpeyya. Sace, bhikkhave,",
  "tika-s0401t5:11_9": "suvaṇṇakāro vā suvaṇṇakārantevāsī vā taṁ jātarūpaṁ ekantaṁ ajjhupekkheyya,",
  "tika-s0401t5:11_10": "ṭhānaṁ taṁ jātarūpaṁ na sammā paripākaṁ gaccheyya. Yato ca kho, bhikkhave,",
  "tika-s0401t5:11_11": "suvaṇṇakāro vā suvaṇṇakārantevāsī vā taṁ jātarūpaṁ kālena kālaṁ abhidhamati,",
  "tika-s0401t5:11_12": "kālena kālaṁ udakena paripphoseti, kālena kālaṁ ajjhupekkhati,",
  "tika-s0401t5:11_13": "taṁ hoti jātarūpaṁ muduñca kammaniyañca pabhassarañca, na ca pabhaṅgu, sammā upeti kammāya.",
  "tika-s0401t5:11_14": "Yassā yassā ca piḷandhanavikatiyā ākaṅkhati,",
  "tika-s0401t5:11_15": "yadi paṭṭikāya yadi kuṇḍalāya yadi gīveyyakena yadi suvaṇṇamālāya, tañcassa atthaṁ anubhoti.",
  "tika-s0401t5:12_0": "‘‘Evameva kho, bhikkhave,",
  "tika-s0401t5:12_1": "adhicittamanuyuttena bhikkhu…pe… sammā samādhiyati āsavānaṁ khayāya.",
  "tika-s0401t5:12_2": "Yassa yassa ca abhiññāsacchikaraṇīyassa dhammassa cittaṁ abhininnāmeti abhiññāsacchikiriyāya,",
  "tika-s0401t5:12_3": "tatra tatreva sakkhibhabbataṁ pāpuṇāti sati satiāyatane’’ti (a. ni. 3.103) –",
  "tika-s0401t5:13_0": "Evaṁ paṭhamaṁ atthaṁ dassetvā tadatantaraṁ upamaṁ vatvā punapi attho evaṁ paṭhamaṁ atthaṁ dassetvā tadanantaraṁ upamaṁ vatvā punapi attho vutto.",
  "tika-s0401t5:14_0": "Sattasūriyopame ca –",
  "tika-s0401t5:15_0": "‘‘Aniccā, bhikkhave, saṅkhārā, adhuvā, bhikkhave, saṅkhārā, anassāsikā, bhikkhave, saṅkhārā, yāvañcidaṁ, bhikkhave,",
  "tika-s0401t5:15_1": "alameva sabbasaṅkhāresu nibbindituṁ alaṁ virajjituṁ alaṁ vimuccituṁ. Sineru, bhikkhave,",
  "tika-s0401t5:15_2": "pabbatarājā caturāsītiyojanasahassāni āyāmena,",
  "tika-s0401t5:15_3": "caturāsītiyojanasahassāni vitthārena,",
  "tika-s0401t5:15_4": "caturāsītiyojanasahassāni mahāsamudde ajjhogāḷho,",
  "tika-s0401t5:15_5": "caturāsītiyojanasahassāni mahāsamuddā accuggato. Hoti so kho, bhikkhave, samayo,",
  "tika-s0401t5:15_6": "yaṁ kadāci karahaci dīghassa addhuno accayena bahūni vassāni bahūni vassasatāni bahūni vassasahassāni bahūni vassasatasahassāni devo na vassati, deve kho pana, bhikkhave,",
  "tika-s0401t5:15_7": "avassante ye kecime bījagāmabhūtagāmā osadhitiṇavanappatayo,",
  "tika-s0401t5:15_8": "te ussussanti visussanti na bhavanti. Evaṁ aniccā, bhikkhave, saṅkhārā, evaṁ adhuvā, bhikkhave, saṅkhārā’’tiādinā (a. ni. 7.66) –",
  "tika-s0401t5:16_0": "Paṭhamaṁ atthaṁ dassetvā tadanantaraṁ upamaṁ vatvā punapi attho vutto. Atha vā ‘‘sūriyassa, bhikkhave,",
  "tika-s0401t5:16_1": "udayato etaṁ pubbaṅgamaṁ etaṁ pubbanimittaṁ, yadidaṁ aruṇuggaṁ. Evameva kho, bhikkhave,",
  "tika-s0401t5:16_2": "bhikkhuno ariyassa aṭṭhaṅgikassa maggassa uppādāya etaṁ pubbaṅgamaṁ etaṁ pubbanimittaṁ,",
  "tika-s0401t5:16_3": "yadidaṁ kalyāṇamittatā’’ti yadetaṁ saṁyuttanikāye (saṁ. ni. 5.49) āgataṁ,",
  "tika-s0401t5:16_4": "taṁ idha sūriyopamasuttanti adhippetaṁ siyā.",
  "tika-s0401t5:16_5": "Tampi ‘‘katthaci upamāya atthaṁ parivāretvā dassetī’’ti iminā na sameti paṭhamaṁ upamaṁ vatvā tadanantaraṁ atthaṁ dassetvā puna upamāya avuttattā.",
  "tika-s0401t5:16_6": "Paṭhamameva hi tattha upamā dassitā,",
  "tika-s0401t5:16_7": "‘‘imasmiṁ pana sālisūkopame upamāya atthaṁ parivāretvā dassento seyyathāpi, bhikkhaveti ādimāhā’’ti.",
  "tika-s0401t5:16_8": "Idampi vacanamasaṅgahitaṁ vatthasuttassa imassa ca visesābhāvato.",
  "tika-s0401t5:16_9": "Ubhayatthāpi hi paṭhamaṁ upamaṁ dassetvā pacchā attho vutto ,",
  "tika-s0401t5:16_10": "tasmā evamettha pāṭhena bhavitabbaṁ ‘‘tatra bhagavā katthaci paṭhamaṁyeva upamaṁ dassetvā pacchā atthaṁ dasseti vatthasutte viya pāricchattakopama- (a. ni.",
  "tika-s0401t5:16_11": "7.69) aggikkhandhopamādisuttesu (a. ni. 7.72) viya ca,",
  "tika-s0401t5:16_12": "katthaci atthena upamaṁ parivāretvā dasseti suvaṇṇakārasattasūriyopamādisuttesu (a. ni. 7.66) viya,",
  "tika-s0401t5:16_13": "imasmiṁ pana sālisūkopame paṭhamaṁ upamaṁ dassetvā pacchā atthaṁ dassento seyyathāpi, bhikkhaveti ādimāhā’’ti.",
  "tika-s0401t5:16_14": "Aññathā majjhimaṭṭhakathāya virujjhati.",
  "tika-s0401t5:16_15": "Idhāpi ca pubbenāparaṁ na sameti.",
  "tika-s0401t5:16_16": "Majjhimaṭṭhakathāya vuttanayeneva vā idhāpi pāṭho gahetabbo.",
  "tika-s0401t5:17_0": "Kaṇasadiso sāliphalassa tuṇḍe uppajjanakavālo sālisūkaṁ, tathā yavasūkaṁ.",
  "tika-s0401t5:17_1": "Sūkassa tanukabhāvato bhedavato bhedo nātimahā hotīti āha – ‘‘bhindissati,",
  "tika-s0401t5:17_2": "chaviṁ chindissatīti attho’’ti.",
  "tika-s0401t5:17_3": "Yathā micchāṭhapitasālisūkādi akkantampi hatthādiṁ na bhindati bhindituṁ ayoggabhāvena ṭhitattā,",
  "tika-s0401t5:17_4": "evaṁ ācayagāmicittaṁ avijjaṁ na bhindati bhindituṁ ayoggabhāvena uppannattāti imamatthaṁ dasseti ‘‘micchāṭhapitenā’’tiādinā.",
  "tika-s0401t5:17_5": "Aṭṭhasu ṭhānesūti ‘‘dukkhe aññāṇa’’ntiādinā vuttesu dukkhādīsu catūsu saccesu pubbantādīsu catūsu cāti aṭṭhasu ṭhānesu.",
  "tika-s0401t5:17_6": "Ghanabahalanti cirakālaparibhāvanāya ativiya bahalaṁ.",
  "tika-s0401t5:17_7": "Mahāvisayatāya mahāpaṭipakkhatāya bahuparivāratāya bahudukkhatāya ca mahatī avijjāti mahāavijjā. Taṁ mahāavijjaṁ.",
  "tika-s0401t5:17_8": "Mahāsaddo hi bahubhāvatthopi hoti ‘‘mahājano’’tiādīsu viya.",
  "tika-s0401t5:17_9": "Taṇhāvānato nikkhantabhāvenāti tattha taṇhāya abhāvameva vadati.",
  "tika-s0401t5:18_0": "42.",
  "tika-s0401t5:18_1": "Dutiye pādeneva avamaddite akkantanti vuccamāne hatthena avamadditaṁ akkantaṁ viya akkantanti ruḷhī hesāti āha – ‘‘akkantanteva vutta’’nti.",
  "tika-s0401t5:18_2": "Ariyavohāroti ariyadesavāsīnaṁ vohāro.",
  "tika-s0401t5:18_3": "Mahantaṁ aggahetvā appamattakasseva gahaṇe payojanaṁ dassetuṁ – ‘‘kasmā panā’’tiādi āraddhaṁ.",
  "tika-s0401t5:18_4": "Tena ‘‘vivaṭṭūpanissayakusalaṁ nāma yoniso uppāditaṁ appaka’’nti na cintetabbaṁ,",
  "tika-s0401t5:18_5": "anukkamena laddhapaccayaṁ hutvā vaḍḍhamānaṁ khuddakanadī viya pakkhandamahoghā samuddaṁ,",
  "tika-s0401t5:18_6": "anukkamena nibbānamahāsamuddameva purisaṁ pāpetīti dīpeti.",
  "tika-s0401t5:18_7": "Paccekabodhiṁ buddhabhūminti ca paccatte upayogavacanaṁ.",
  "tika-s0401t5:18_8": "Vaṭṭavivaṭṭaṁ kathitanti yathākkamena vuttaṁ.",
  "tika-s0401t5:19_0": "43.",
  "tika-s0401t5:19_1": "Tatiye dosena paduṭṭhacittanti sampayuttadhammānaṁ, yasmiṁ santāne uppajjati,",
  "tika-s0401t5:19_2": "tassa ca dūsanena visasaṁsaṭṭhapūtimuttasadisena dosena padūsitacittaṁ.",
  "tika-s0401t5:19_3": "Attano cittenāti attano cetopariyañāṇena sabbaññutaññāṇena vā sahitena cittena.",
  "tika-s0401t5:19_4": "Paricchinditvāti ñāṇena paricchinditvā . Iṭṭhākārena etīti ayo, sukhaṁ. Sabbaso apeto ayo etassa, etasmāti vā apāyo,",
  "tika-s0401t5:19_5": "kāyikassa cetasikassa ca dukkhassa gati pavattiṭṭhānanti duggati,",
  "tika-s0401t5:19_6": "kāraṇāvasena vividhaṁ vikārena ca nipātiyanti etthāti vinipāto,",
  "tika-s0401t5:19_7": "appakopi natthi ayo sukhaṁ etthāti nirayoti evamettha attho veditabbo.",
  "tika-s0401t5:20_0": "44.",
  "tika-s0401t5:20_1": "Catutthe saddhāpasādena pasannanti saddhāsaṅkhātena pasādena pasannaṁ,",
  "tika-s0401t5:20_2": "na indriyānaṁ avippasannatāya.",
  "tika-s0401t5:20_3": "Sukhassa gatinti sukhassa pavattiṭṭhānaṁ. Sukhamevettha gacchanti, na dukkhanti vā sugati.",
  "tika-s0401t5:20_4": "Manāpiyarūpāditāya saha aggehīti saggaṁ, lokaṁ.",
  "tika-s0401t5:21_0": "45.",
  "tika-s0401t5:21_1": "Pañcame pariḷāhavūpasamakaro rahado etthāti rahado,",
  "tika-s0401t5:21_2": "udakapuṇṇo rahado udakarahado.",
  "tika-s0401t5:21_3": "Udakaṁ dahati dhāretīti udakadaho.",
  "tika-s0401t5:21_4": "Āviloti kalalabahulatāya ākulo. Tenāha – ‘‘avippasanno’’ti. Luḷitoti vātena āloḷito. Tenāha – ‘‘aparisaṇṭhito’’ti.",
  "tika-s0401t5:21_5": "Vātābhighātena vīcitaraṅgamalasamākulatāya hi parito na saṇṭhito vā aparisaṇṭhito.",
  "tika-s0401t5:21_6": "Vātābhighātena udakassa ca appabhāvena kalalībhūto kaddamabhāvappattoti āha – ‘‘kaddamībhūto’’ti. Sippiyo muttasippiādayo. Sambukā saṅkhasalākavisesā.",
  "tika-s0401t5:21_7": "Carantampi tiṭṭhantampīti yathālābhavacanametaṁ daṭṭhabbaṁ.",
  "tika-s0401t5:21_8": "Tameva hi yathālābhavacanataṁ dassetuṁ – ‘‘etthā’’tiādi āraddhaṁ.",
  "tika-s0401t5:22_0": "Pariyonaddhenāti paṭicchāditena.",
  "tika-s0401t5:22_1": "Tayidaṁ kāraṇena āvilabhāvassa dassanaṁ.",
  "tika-s0401t5:22_2": "Diṭṭhadhamme imasmiṁ attabhāve bhavo diṭṭhadhammiko,",
  "tika-s0401t5:22_3": "so pana lokiyopi hoti lokuttaropīti āha – ‘‘lokiyalokuttaramissako’’ti.",
  "tika-s0401t5:22_4": "Pecca samparetabbato samparāyo, paraloko.",
  "tika-s0401t5:22_5": "Tenāha – ‘‘so hi parattha atthoti parattho’’ti.",
  "tika-s0401t5:22_6": "Iti dvidhāpi sakasantatipariyāpanno eva gahitoti itarampi saṅgahetvā dassetuṁ – ‘‘apicā’’tiādimāha.",
  "tika-s0401t5:22_7": "Ayanti kusalakammapathasaṅkhāto dasavidho dhammo.",
  "tika-s0401t5:22_8": "Satthantarakappāvasāneti idaṁ tassa āsannabhāvaṁ sandhāya vuttaṁ.",
  "tika-s0401t5:22_9": "Yassa kassaci antarakappassāvasāneti veditabbaṁ.",
  "tika-s0401t5:22_10": "Ariyānaṁ yuttanti ariyānaṁ ariyabhāvāya yuttaṁ,",
  "tika-s0401t5:22_11": "tato eva ariyabhāvaṁ kātuṁ samatthaṁ.",
  "tika-s0401t5:22_12": "Ñāṇameva ñeyyassa paccakkhakaraṇaṭṭhena dassananti āha – ‘‘ñāṇameva hī’’tiādi.",
  "tika-s0401t5:22_13": "Kiṁ pana tanti āha – ‘‘dibbacakkhū’’tiādi.",
  "tika-s0401t5:23_0": "46. Chaṭṭhe acchoti tanuko.",
  "tika-s0401t5:23_1": "Tanubhāvameva hi sandhāya ‘‘abahalo’’ti vuttaṁ.",
  "tika-s0401t5:23_2": "Yasmā pasanno nāma accho na bahalo,",
  "tika-s0401t5:23_3": "tasmā ‘‘pasannotipi vaṭṭatī’’ti vuttaṁ.",
  "tika-s0401t5:23_4": "Vippasannoti visesena pasanno .",
  "tika-s0401t5:23_5": "So pana sammā pasanno nāma hotīti āha – ‘‘suṭṭhu pasanno’’ti. Anāviloti akaluso. Tenāha – ‘‘parisuddho’’tiādi. Saṅkhanti khuddakasevālaṁ,",
  "tika-s0401t5:23_6": "yaṁ ‘‘tilabījaka’’nti vuccati. Sevālanti kaṇṇikasevālaṁ. Paṇakanti udakamalaṁ.",
  "tika-s0401t5:23_7": "Cittassa āvilabhāvo nīvaraṇahetukoti āha – ‘‘anāvilenāti pañcanīvaraṇavimuttenā’’ti.",
  "tika-s0401t5:24_0": "47.",
  "tika-s0401t5:24_1": "Sattame rukkhajātānīti ettha jātasaddena padavaḍḍhanameva kataṁ yathā ‘‘kosajāta’’nti āha – ‘‘rukkhānamevetaṁ adhivacana’’nti.",
  "tika-s0401t5:24_2": "Koci hi rukkho vaṇṇena aggo hoti yathā taṁ rattacandanādi.",
  "tika-s0401t5:24_3": "Koci gandhena yathā taṁ gosītacandanaṁ. Koci rasena khadirādi. Koci thaddhatāya campakādi.",
  "tika-s0401t5:24_4": "Maggaphalāvahatāya vipassanāvasena bhāvitampi gahitaṁ.",
  "tika-s0401t5:24_5": "‘‘Tattha tattheva sakkhibhabbataṁ pāpuṇātī’’ti (a. ni.",
  "tika-s0401t5:24_6": "3.103) vacanato ‘‘abhiññāpādakacatutthajjhānacittameva,",
  "tika-s0401t5:24_7": "āvuso’’ti phussamittatthero vadati.",
  "tika-s0401t5:25_0": "48.",
  "tika-s0401t5:25_1": "Aṭṭhame cittassa parivattanaṁ uppādanirodhā evāti āha – ‘‘evaṁ lahuṁ uppajjitvā lahuṁ nirujjhanaka’’nti.",
  "tika-s0401t5:25_2": "Adhimattapamāṇattheti atikkantapamāṇatthe, pamāṇātītatāyanti attho.",
  "tika-s0401t5:25_3": "Tenāha – ‘‘ativiya na sukarā’’ti.",
  "tika-s0401t5:25_4": "Cakkhuviññāṇampi adhippetamevāti sabbassapi cittassa samānakhaṇattā vuttaṁ.",
  "tika-s0401t5:25_5": "Cittassa ativiya lahuparivattibhāvaṁ theravādena dīpetuṁ – ‘‘imasmiṁ panatthe’’tiādi vuttaṁ.",
  "tika-s0401t5:25_6": "Cittasaṅkhārāti sasampayuttaṁ cittaṁ vadati. Vāhasatānaṁ kho, mahārāja,",
  "tika-s0401t5:25_7": "vīhīnanti potthakesu likhanti, ‘‘vāhasataṁ kho, mahārāja,",
  "tika-s0401t5:25_8": "vīhīna’’nti pana pāṭhena bhavitabbaṁ. Milindapañhepi (mi. pa.",
  "tika-s0401t5:25_9": "4.1.2) hi katthaci ayameva pāṭho dissati.",
  "tika-s0401t5:25_10": "‘‘Vāhasatāna’’nti vā paccatte sāmivacanaṁ byattayena vuttanti daṭṭhabbaṁ.",
  "tika-s0401t5:25_11": "Aḍḍhacūḷanti thokena ūnaṁ upaḍḍhaṁ. Kassa pana upaḍḍhanti?",
  "tika-s0401t5:25_12": "Adhikārato vāhassāti viññāyati. ‘‘Aḍḍhacuddasa’’nti keci. ‘‘Aḍḍhacatuttha’’nti apare.",
  "tika-s0401t5:25_13": "Sādhikaṁ diyaḍḍhasataṁ vāhāti daḷhaṁ katvā vadanti, vīmaṁsitabbaṁ. Catunāḷiko tumbo.",
  "tika-s0401t5:25_14": "Pucchāya abhāvenāti ‘‘sakkā pana, bhante,",
  "tika-s0401t5:25_15": "upamaṁ kātu’’nti evaṁ pavattāya pucchāya abhāvena na katā upamā.",
  "tika-s0401t5:25_16": "Dhammadesanāpariyosāneti sannipatitaparisāya yathāraddhadhammadesanāya pariyosāne.",
  "tika-s0401t5:26_0": "49.",
  "tika-s0401t5:26_1": "Navame pabhassaranti pariyodātaṁ sabhāvaparisuddhaṭṭhena.",
  "tika-s0401t5:26_2": "Tenāha – ‘‘paṇḍaraṁ parisuddha’’nti.",
  "tika-s0401t5:26_3": "Pabhassaratādayo nāma vaṇṇadhātuyaṁ labbhanakavisesāti āha – ‘‘kiṁ pana cittassa vaṇṇo nāma atthī’’ti?",
  "tika-s0401t5:26_4": "Itaro arūpatāya ‘‘natthī’’ti paṭikkhipitvā pariyāyakathā ayaṁ tādisassa cittassa parisuddhabhāvanādīpanāyāti dassento ‘‘nīlādīna’’ntiādimāha.",
  "tika-s0401t5:26_5": "Tathā hi ‘‘so evaṁ samāhite citte parisuddhe pariyodāte’’ti (dī. ni. 1.243-244; ma. ni. 1.384-386, 431-433; pārā. 12-13) vuttaṁ .",
  "tika-s0401t5:26_6": "Tenevāha – ‘‘idampi nirupakkilesatāya parisuddhanti pabhassara’’nti.",
  "tika-s0401t5:26_7": "Kiṁ pana bhavaṅgacittaṁ nirupakkilesanti?",
  "tika-s0401t5:26_8": "Āma sabhāvato nirupakkilesaṁ,",
  "tika-s0401t5:26_9": "āgantukaupakkilesavasena pana siyā upakkiliṭṭhaṁ. Tenāha – ‘‘tañca kho’’tiādi.",
  "tika-s0401t5:26_10": "Tattha attano tesañca bhikkhūnaṁ paccakkhabhāvato pubbe ‘‘ida’’nti vatvā idāni paccāmasanavasena ‘‘ta’’nti āha. Ca-saddo atthūpanayane. Kho-saddo vacanālaṅkāre, avadhāraṇe vā.",
  "tika-s0401t5:26_11": "Vakkhamānassa atthassa nicchitabhāvato bhavaṅgacittena sahāvaṭṭhānābhāvato upakkilesānaṁ āgantukatāti āha – ‘‘asahajātehī’’tiādi.",
  "tika-s0401t5:26_12": "Rāgādayo upecca cittasantānaṁ kilissanti vibādhenti upatāpenti cāti āha – ‘‘upakkilesehīti rāgādīhī’’ti.",
  "tika-s0401t5:26_13": "Bhavaṅgacittassa nippariyāyato upakkilesehi upakkiliṭṭhatā nāma natthi asaṁsaṭṭhabhāvato,",
  "tika-s0401t5:26_14": "ekasantatipariyāpannatāya pana siyā upakkiliṭṭhatāpariyāyoti āha – ‘‘upakkiliṭṭhaṁ nāmāti vuccatī’’ti.",
  "tika-s0401t5:26_15": "Idāni tamatthaṁ upamāya vibhāvetuṁ ‘‘yathā hī’’tiādimāha.",
  "tika-s0401t5:26_16": "Tena bhinnasantānagatāyapi nāma iriyāya loke gārayhatā dissati,",
  "tika-s0401t5:26_17": "pageva ekasantānagatāya iriyāyāti imaṁ visesaṁ dasseti.",
  "tika-s0401t5:26_18": "Tenāha – ‘‘javanakkhaṇe…pe… upakkiliṭṭhaṁ nāma hotī’’ti.",
  "tika-s0401t5:27_0": "50.",
  "tika-s0401t5:27_1": "Dasame bhavaṅgacittameva cittanti ‘‘pabhassaramidaṁ, bhikkhave,",
  "tika-s0401t5:27_2": "citta’’nti vuttaṁ bhavaṅgacittameva.",
  "tika-s0401t5:27_3": "Yadaggena bhavaṅgacittaṁ tādisapaccayasamavāye upakkiliṭṭhaṁ nāma vuccati,",
  "tika-s0401t5:27_4": "tadaggena tabbidhurapaccayasamavāye upakkilesato vimuttanti vuccati.",
  "tika-s0401t5:27_5": "Tenāha – ‘‘upakkilesehi vippamuttaṁ nāma hotī’’ti.",
  "tika-s0401t5:27_6": "Sesamettha navamasutte vuttanayānusārena veditabbaṁ.",
  "tika-s0401t5:28_0": "Paṇihitaacchavaggavaṇṇanā niṭṭhitā."
}