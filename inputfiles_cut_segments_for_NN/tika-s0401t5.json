{
  "tika-s0401t5:0_0": "5. Paṇihitaacchavaggavaṇṇanā",
  "tika-s0401t5:1_0": "41.",
  "tika-s0401t5:1_1": "Pañcamassa paṭhame upamāva opammaṁ,",
  "tika-s0401t5:1_2": "so eva attho,",
  "tika-s0401t5:1_3": "tasmiṁ opammatthe bodhetabbe nipāto.",
  "tika-s0401t5:1_4": "Seyyathāpīti yathāti attho.",
  "tika-s0401t5:1_5": "Ettha ca tatra bhagavā katthaci atthena upamaṁ parivāretvā dasseti vatthasutte viya,",
  "tika-s0401t5:1_6": "pāricchattakopama (a. ni.",
  "tika-s0401t5:1_7": "7.69) aggikkhandhopamādi (a. ni.",
  "tika-s0401t5:1_8": "7.72) suttesu viya ca.",
  "tika-s0401t5:1_9": "Katthaci upamāya atthaṁ parivāretvā dasseti loṇambilasutte (a. ni.",
  "tika-s0401t5:1_10": "3.101) viya,",
  "tika-s0401t5:1_11": "suvaṇṇakārasattasūriyopamādisuttesu (a. ni.",
  "tika-s0401t5:1_12": "7.66) viya ca.",
  "tika-s0401t5:1_13": "Imasmiṁ pana sālisūkopame upamāya atthaṁ parivāretvā dassento ‘‘seyyathāpi,",
  "tika-s0401t5:1_14": "bhikkhave’’tiādimāhāti potthakesu likhanti,",
  "tika-s0401t5:1_15": "taṁ majjhimaṭṭhakathāya vatthasuttavaṇṇanāya (ma. ni. aṭṭha.",
  "tika-s0401t5:1_16": "1.70) na sameti.",
  "tika-s0401t5:1_17": "Tattha hi idaṁ vuttaṁ –",
  "tika-s0401t5:2_0": "Seyyathāpi,",
  "tika-s0401t5:2_1": "bhikkhave,",
  "tika-s0401t5:2_2": "vatthanti upamāvacanamevetaṁ.",
  "tika-s0401t5:2_3": "Upamaṁ karonto ca bhagavā katthaci paṭhamaṁyeva upamaṁ dassetvā pacchā atthaṁ dasseti,",
  "tika-s0401t5:2_4": "katthaci paṭhamaṁ atthaṁ dassetvā pacchā upamaṁ,",
  "tika-s0401t5:2_5": "katthaci upamāya atthaṁ parivāretvā dasseti,",
  "tika-s0401t5:2_6": "katthaci atthena upamaṁ.",
  "tika-s0401t5:2_7": "Tathā hesa ‘‘seyyathāpissu,",
  "tika-s0401t5:2_8": "bhikkhave,",
  "tika-s0401t5:2_9": "dve agārā sadvārā,",
  "tika-s0401t5:2_10": "tattha cakkhumā puriso majjhe ṭhito passeyyā’’ti sakalampi devadūtasuttaṁ (ma. ni.",
  "tika-s0401t5:2_11": "3.261 ādayo) upamaṁ paṭhamaṁ dassetvā pacchā atthaṁ dassento āha.",
  "tika-s0401t5:2_12": "‘‘Tirokuṭṭaṁ tiropākāraṁ tiropabbataṁ asajjamāno gacchati,",
  "tika-s0401t5:2_13": "seyyathāpi,",
  "tika-s0401t5:2_14": "ākāse’’tiādinā pana nayena sakalampi iddhividhaṁ atthaṁ paṭhamaṁ dassetvā pacchā upamaṁ dassento āha.",
  "tika-s0401t5:2_15": "‘‘Seyyathāpi,",
  "tika-s0401t5:2_16": "brāhmaṇapuriso sāratthiko sāragavesī’’tiādinā (ma. ni.",
  "tika-s0401t5:2_17": "1.314) nayena sakalampi cūḷasāropamasuttaṁ upamāya atthaṁ parivāretvā dassento āha.",
  "tika-s0401t5:2_18": "‘‘Idha pana,",
  "tika-s0401t5:2_19": "bhikkhave,",
  "tika-s0401t5:2_20": "ekacce kulaputtā dhammaṁ pariyāpuṇanti suttaṁ…pe…",
  "tika-s0401t5:2_21": "seyyathāpi,",
  "tika-s0401t5:2_22": "bhikkhave,",
  "tika-s0401t5:2_23": "puriso alagaddatthiko’’tiādinā nayena sakalampi alagaddasuttaṁ (ma. ni.",
  "tika-s0401t5:2_24": "1.238) mahāsāropamasuttanti evamādīni suttāni atthena upamaṁ parivāretvā dassento āha.",
  "tika-s0401t5:2_25": "Svāyaṁ idha paṭhamaṁ upamaṁ dassetvā pacchā atthaṁ dassetīti.",
  "tika-s0401t5:3_0": "Ettha hi cūḷasāropamādīsu (ma. ni.",
  "tika-s0401t5:3_1": "1.312) paṭhamaṁ upamaṁ vatvā tadanantaraṁ upameyyatthaṁ vatvā puna upamaṁ vadanto upamāya atthaṁ parivāretvā dassetīti vutto.",
  "tika-s0401t5:3_2": "Alagaddūpamasuttādīsu pana atthaṁ paṭhamaṁ vatvā tadanantaraṁ upamaṁ vatvā puna atthaṁ vadanto atthena upamaṁ parivāretvā dassetīti vutto.",
  "tika-s0401t5:3_3": "Tenevettha līnatthappakāsiniyaṁ vuttaṁ –",
  "tika-s0401t5:3_4": "‘‘upameyyatthaṁ paṭhamaṁ vatvā tadanantaraṁ atthaṁ vatvā puna upamaṁ vadanto upamāya atthaṁ parivāretvā dassetī’’ti vutto.",
  "tika-s0401t5:3_5": "Atthena upamaṁ parivāretvāti etthāpi eseva nayoti.",
  "tika-s0401t5:3_6": "Idha pana katthaci atthena upamaṁ parivāretvā dasseti.",
  "tika-s0401t5:3_7": "‘‘Vatthasutte viya pāricchattakopamaaggikkhandhopamādisuttesu viya cā’’ti vuttaṁ.",
  "tika-s0401t5:3_8": "Tattha vatthasutte tāva ‘‘seyyathāpi,",
  "tika-s0401t5:3_9": "bhikkhave,",
  "tika-s0401t5:3_10": "vatthaṁ saṁkiliṭṭhaṁ malaggahitaṁ,",
  "tika-s0401t5:3_11": "tamenaṁ rajako yasmiṁ yasmiṁ raṅgajāte upasaṁhareyya.",
  "tika-s0401t5:3_12": "Yadi nīlakāya,",
  "tika-s0401t5:3_13": "yadi pītakāya,",
  "tika-s0401t5:3_14": "yadi lohitakāya,",
  "tika-s0401t5:3_15": "yadi mañjiṭṭhakāya,",
  "tika-s0401t5:3_16": "durattavaṇṇamevassa aparisuddhavaṇṇamevassa.",
  "tika-s0401t5:3_17": "Taṁ kissa hetu?",
  "tika-s0401t5:3_18": "Aparisuddhattā,",
  "tika-s0401t5:3_19": "bhikkhave,",
  "tika-s0401t5:3_20": "vatthassa.",
  "tika-s0401t5:3_21": "Evameva kho,",
  "tika-s0401t5:3_22": "bhikkhave,",
  "tika-s0401t5:3_23": "citte saṁkiliṭṭhe duggati pāṭikaṅkhā’’tiādinā (ma. ni.",
  "tika-s0401t5:3_24": "1.70) paṭhamaṁ upamaṁ dassetvā pacchā upameyyattho vutto,",
  "tika-s0401t5:3_25": "na pana paṭhamaṁ atthaṁ vatvā tadanantaraṁ upamaṁ dassetvā puna attho vutto.",
  "tika-s0401t5:3_26": "Yena katthaci atthena upamaṁ parivāretvā dasseti.",
  "tika-s0401t5:3_27": "Vatthasutte viyāti vadeyya.",
  "tika-s0401t5:4_0": "Tathā pāricchattakopamepi ‘‘yasmiṁ,",
  "tika-s0401t5:4_1": "bhikkhave,",
  "tika-s0401t5:4_2": "samaye devānaṁ tāvatiṁsānaṁ pāricchattako koviḷāro paṇḍupalāso hoti, attamanā,",
  "tika-s0401t5:4_3": "bhikkhave,",
  "tika-s0401t5:4_4": "devā tāvatiṁsā,",
  "tika-s0401t5:4_5": "tasmiṁ samaye honti paṇḍupalāso dāni pāricchattako koviḷāro,",
  "tika-s0401t5:4_6": "na cirasseva dāni pannapalāso bhavissati…pe…",
  "tika-s0401t5:4_7": "evameva kho,",
  "tika-s0401t5:4_8": "bhikkhave,",
  "tika-s0401t5:4_9": "yasmiṁ samaye ariyasāvako agārasmā anagāriyaṁ pabbajjāya ceteti.",
  "tika-s0401t5:4_10": "Paṇḍupalāso,",
  "tika-s0401t5:4_11": "bhikkhave,",
  "tika-s0401t5:4_12": "ariyasāvako tasmiṁ samaye hotī’’tiādinā (a. ni.",
  "tika-s0401t5:4_13": "7.69) paṭhamaṁ upamaṁ dassetvā pacchā attho vutto.",
  "tika-s0401t5:4_14": "Aggikkhandhopame ‘‘passatha no tumhe,",
  "tika-s0401t5:4_15": "bhikkhave,",
  "tika-s0401t5:4_16": "amuṁ mahantaṁ aggikkhandhaṁ ādittaṁ sampajjalitaṁ sajotibhūtanti. Evaṁ, bhanteti.",
  "tika-s0401t5:4_17": "Taṁ kiṁ maññatha,",
  "tika-s0401t5:4_18": "bhikkhave,",
  "tika-s0401t5:4_19": "katamaṁ nu kho varaṁ yaṁ amuṁ mahantaṁ aggikkhandhaṁ ādittaṁ sampajjalitaṁ sajotibhūtaṁ āliṅgetvā upanisīdeyya vā upanipajjeyya vā,",
  "tika-s0401t5:4_20": "yaṁ khattiyakaññaṁ vā brāhmaṇakaññaṁ vā gahapatikaññaṁ vā mudutalunahatthapādaṁ āliṅgetvā upanisīdeyya vā upanipajjeyya vā’’tiādinā (a. ni.",
  "tika-s0401t5:4_21": "7.72) paṭhamaṁ upamaṁyeva dassetvā pacchā attho vutto,",
  "tika-s0401t5:4_22": "na pana paṭhamaṁ atthaṁ vatvā tadanantaraṁ upamaṁ dassetvā puna attho vutto,",
  "tika-s0401t5:4_23": "tasmā ‘‘katthaci atthena upamaṁ parivāretvā dasseti vatthasutte viya pāricchattakopamaaggikkhandhopamādisuttesu viya cā’’ti na vattabbaṁ.",
  "tika-s0401t5:5_0": "Keci panettha evaṁ vaṇṇayanti ‘‘atthaṁ paṭhamaṁ vatvā pacchā ca upamaṁ dassento atthena upamaṁ parivāretvā dasseti nāma,",
  "tika-s0401t5:5_1": "upamaṁ pana paṭhamaṁ vatvā pacchā atthaṁ dassento upamāya atthaṁ parivāretvā dasseti nāma,",
  "tika-s0401t5:5_2": "tadubhayassapi āgataṭṭhānaṁ nidassento ‘vatthasutte viyā’tiādimāhā’’ti.",
  "tika-s0401t5:5_3": "Tampi ‘‘katthaci atthena upamaṁ parivāretvā dasseti vatthasutte viya pāricchattakopamaaggikkhandhopamādisuttesu viya cā’’ti vattabbaṁ,",
  "tika-s0401t5:5_4": "evañca vuccamāne ‘‘katthaci upamāya atthaṁ parivāretvā dasseti loṇambilasutte viyā’’ti visuṁ na vattabbaṁ",
  "tika-s0401t5:5_5": "‘‘aggikkhandhopamādisutte viyā’’ti ettha ādisaddeneva saṅgahitattā.",
  "tika-s0401t5:5_6": "Loṇambilasuttepi hi –",
  "tika-s0401t5:6_0": "‘‘Seyyathāpi,",
  "tika-s0401t5:6_1": "bhikkhave,",
  "tika-s0401t5:6_2": "paṇḍito byatto kusalo sūdo rājānaṁ vā rājamahāmattaṁ vā nānaccayehi sūpehi paccupaṭṭhito assa ambilaggehipi",
  "tika-s0401t5:6_3": "tittakaggehipi kaṭukaggehipi madhuraggehipi khārikehipi akhārikehipi loṇikehipi aloṇikehipi.",
  "tika-s0401t5:7_0": "‘‘Sa kho so,",
  "tika-s0401t5:7_1": "bhikkhave,",
  "tika-s0401t5:7_2": "paṇḍito byatto kusalo sūdo sakassa bhattassa nimittaṁ uggaṇhāti ‘idaṁ vā me ajja bhattasūpeyyaṁ ruccati,",
  "tika-s0401t5:7_3": "imassa vā abhiharati,",
  "tika-s0401t5:7_4": "imassa vā bahuṁ gaṇhāti,",
  "tika-s0401t5:7_5": "imassa vā vaṇṇaṁ bhāsati.",
  "tika-s0401t5:7_6": "Ambilaggaṁ vā me ajja bhattasūpeyyaṁ ruccati,",
  "tika-s0401t5:7_7": "ambilaggassa vā abhiharati,",
  "tika-s0401t5:7_8": "ambilaggassa vā bahuṁ gaṇhāti,",
  "tika-s0401t5:7_9": "ambilaggassa vā vaṇṇaṁ bhāsati…pe…",
  "tika-s0401t5:7_10": "aloṇikassa vā vaṇṇaṁ bhāsatī’ti.",
  "tika-s0401t5:7_11": "Sa kho so,",
  "tika-s0401t5:7_12": "bhikkhave,",
  "tika-s0401t5:7_13": "paṇḍito byatto kusalo sūdo lābhī ceva hoti acchādanassa,",
  "tika-s0401t5:7_14": "lābhī vetanassa,",
  "tika-s0401t5:7_15": "lābhī abhihārānaṁ.",
  "tika-s0401t5:7_16": "Taṁ kissa hetu?",
  "tika-s0401t5:7_17": "Tathā hi so,",
  "tika-s0401t5:7_18": "bhikkhave,",
  "tika-s0401t5:7_19": "paṇḍito byatto kusalo sūdo sakassa bhattanimittaṁ uggaṇhāti.",
  "tika-s0401t5:7_20": "Evameva kho,",
  "tika-s0401t5:7_21": "bhikkhave,",
  "tika-s0401t5:7_22": "idhekacco paṇḍito byatto kusalo bhikkhu kāye kāyānupassī viharati…pe…",
  "tika-s0401t5:7_23": "vedanāsu…pe… citte…pe…",
  "tika-s0401t5:7_24": "dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "tika-s0401t5:7_25": "Tassa dhammesu dhammānupassino viharato cittaṁ samādhiyati,",
  "tika-s0401t5:7_26": "upakkilesā pahīyanti,",
  "tika-s0401t5:7_27": "so taṁ nimittaṁ uggaṇhāti.",
  "tika-s0401t5:8_0": "‘‘Sa kho,",
  "tika-s0401t5:8_1": "bhikkhave,",
  "tika-s0401t5:8_2": "paṇḍito byatto kusalo bhikkhu lābhī ceva hoti diṭṭheva dhamme sukhavihārānaṁ,",
  "tika-s0401t5:8_3": "lābhī hoti satisampajaññassa.",
  "tika-s0401t5:8_4": "Taṁ kissa hetu?",
  "tika-s0401t5:8_5": "Tathā hi so,",
  "tika-s0401t5:8_6": "bhikkhave,",
  "tika-s0401t5:8_7": "paṇḍito byatto kusalo bhikkhu sakassa cittassa nimittaṁ uggaṇhātī’’ti (saṁ. ni. 5.374) –",
  "tika-s0401t5:9_0": "Evaṁ paṭhamaṁ upamaṁ dassetvā pacchā attho vutto.",
  "tika-s0401t5:9_1": "‘‘Suvaṇṇakārasūriyopamādisuttesu viya cā’’ti idañca udāharaṇamattena saṅgahaṁ gacchati suvaṇṇakārasuttādīsu paṭhamaṁ upamāya adassitattā.",
  "tika-s0401t5:9_2": "Etesu hi suvaṇṇakāropamasutte (a. ni.",
  "tika-s0401t5:9_3": "3.103) tāva –",
  "tika-s0401t5:10_0": "‘‘Adhicittamanuyuttena,",
  "tika-s0401t5:10_1": "bhikkhave,",
  "tika-s0401t5:10_2": "bhikkhunā tīṇi nimittāni kālena kālaṁ manasi kātabbāni,",
  "tika-s0401t5:10_3": "kālena kālaṁ samādhinimittaṁ manasi kātabbaṁ,",
  "tika-s0401t5:10_4": "kālena kālaṁ paggahanimittaṁ manasi kātabbaṁ,",
  "tika-s0401t5:10_5": "kālena kālaṁ upekkhānimittaṁ manasi kātabbaṁ. Sace,",
  "tika-s0401t5:10_6": "bhikkhave,",
  "tika-s0401t5:10_7": "adhicittamanuyutto bhikkhu ekantaṁ samādhinimittaṁyeva manasi kareyya,",
  "tika-s0401t5:10_8": "ṭhānaṁ taṁ cittaṁ kosajjāya saṁvatteyya. Sace,",
  "tika-s0401t5:10_9": "bhikkhave,",
  "tika-s0401t5:10_10": "adhicittamanuyutto bhikkhu ekantaṁ paggahanimittaṁyeva manasi kareyya,",
  "tika-s0401t5:10_11": "ṭhānaṁ taṁ cittaṁ uddhaccāya saṁvatteyya. Sace,",
  "tika-s0401t5:10_12": "bhikkhave,",
  "tika-s0401t5:10_13": "adhicittamanuyutto bhikkhu ekantaṁ upekkhānimittaṁyeva manasi kareyya,",
  "tika-s0401t5:10_14": "ṭhānaṁ taṁ cittaṁ na sammā samādhiyeyya āsavānaṁ khayāya.",
  "tika-s0401t5:10_15": "Yato ca kho,",
  "tika-s0401t5:10_16": "bhikkhave,",
  "tika-s0401t5:10_17": "adhicittamanuyutto bhikkhu kālena kālaṁ samādhinimittaṁ…pe…",
  "tika-s0401t5:10_18": "paggahanimittaṁ…pe…",
  "tika-s0401t5:10_19": "upekkhānimittaṁ manasi karoti,",
  "tika-s0401t5:10_20": "taṁ hoti cittaṁ muduñca kammaniyañca pabhassarañca,",
  "tika-s0401t5:10_21": "na ca pabhaṅgu,",
  "tika-s0401t5:10_22": "sammā samādhiyati āsavānaṁ khayāya.",
  "tika-s0401t5:11_0": "‘‘Seyyathāpi,",
  "tika-s0401t5:11_1": "bhikkhave,",
  "tika-s0401t5:11_2": "suvaṇṇakāro vā suvaṇṇakārantevāsī vā ukkaṁ bandheyya,",
  "tika-s0401t5:11_3": "ukkaṁ bandhitvā ukkāmukhaṁ ālimpeyya,",
  "tika-s0401t5:11_4": "ukkāmukhaṁ ālimpitvā saṇḍāsena jātarūpaṁ gahetvā ukkāmukhe pakkhipeyya,",
  "tika-s0401t5:11_5": "ukkāmukhe pakkhipitvā kālena kālaṁ abhidhamati,",
  "tika-s0401t5:11_6": "kālena kālaṁ udakena paripphoseti,",
  "tika-s0401t5:11_7": "kālena kālaṁ ajjhupekkhati. Sace,",
  "tika-s0401t5:11_8": "bhikkhave,",
  "tika-s0401t5:11_9": "suvaṇṇakāro vā suvaṇṇakārantevāsī vā taṁ jātarūpaṁ ekantaṁ abhidhameyya,",
  "tika-s0401t5:11_10": "ṭhānaṁ taṁ jātarūpaṁ daheyya. Sace,",
  "tika-s0401t5:11_11": "bhikkhave,",
  "tika-s0401t5:11_12": "suvaṇṇakāro vā suvaṇṇakārantevāsī vā taṁ jātarūpaṁ ekantaṁ udakena paripphoseyya,",
  "tika-s0401t5:11_13": "ṭhānaṁ taṁ jātarūpaṁ nibbāpeyya. Sace,",
  "tika-s0401t5:11_14": "bhikkhave,",
  "tika-s0401t5:11_15": "suvaṇṇakāro vā suvaṇṇakārantevāsī vā taṁ jātarūpaṁ ekantaṁ ajjhupekkheyya,",
  "tika-s0401t5:11_16": "ṭhānaṁ taṁ jātarūpaṁ na sammā paripākaṁ gaccheyya.",
  "tika-s0401t5:11_17": "Yato ca kho,",
  "tika-s0401t5:11_18": "bhikkhave,",
  "tika-s0401t5:11_19": "suvaṇṇakāro vā suvaṇṇakārantevāsī vā taṁ jātarūpaṁ kālena kālaṁ abhidhamati,",
  "tika-s0401t5:11_20": "kālena kālaṁ udakena paripphoseti,",
  "tika-s0401t5:11_21": "kālena kālaṁ ajjhupekkhati,",
  "tika-s0401t5:11_22": "taṁ hoti jātarūpaṁ muduñca kammaniyañca pabhassarañca,",
  "tika-s0401t5:11_23": "na ca pabhaṅgu,",
  "tika-s0401t5:11_24": "sammā upeti kammāya.",
  "tika-s0401t5:11_25": "Yassā yassā ca piḷandhanavikatiyā ākaṅkhati,",
  "tika-s0401t5:11_26": "yadi paṭṭikāya yadi kuṇḍalāya yadi gīveyyakena yadi suvaṇṇamālāya,",
  "tika-s0401t5:11_27": "tañcassa atthaṁ anubhoti.",
  "tika-s0401t5:12_0": "‘‘Evameva kho,",
  "tika-s0401t5:12_1": "bhikkhave,",
  "tika-s0401t5:12_2": "adhicittamanuyuttena bhikkhu…pe…",
  "tika-s0401t5:12_3": "sammā samādhiyati āsavānaṁ khayāya.",
  "tika-s0401t5:12_4": "Yassa yassa ca abhiññāsacchikaraṇīyassa dhammassa cittaṁ abhininnāmeti abhiññāsacchikiriyāya,",
  "tika-s0401t5:12_5": "tatra tatreva sakkhibhabbataṁ pāpuṇāti sati satiāyatane’’ti (a. ni. 3.103) –",
  "tika-s0401t5:13_0": "Evaṁ paṭhamaṁ atthaṁ dassetvā tadatantaraṁ upamaṁ vatvā punapi attho evaṁ paṭhamaṁ atthaṁ dassetvā tadanantaraṁ upamaṁ vatvā punapi attho vutto.",
  "tika-s0401t5:14_0": "Sattasūriyopame ca –",
  "tika-s0401t5:15_0": "‘‘Aniccā,",
  "tika-s0401t5:15_1": "bhikkhave, saṅkhārā, adhuvā,",
  "tika-s0401t5:15_2": "bhikkhave, saṅkhārā,",
  "tika-s0401t5:15_3": "anassāsikā,",
  "tika-s0401t5:15_4": "bhikkhave, saṅkhārā,",
  "tika-s0401t5:15_5": "yāvañcidaṁ,",
  "tika-s0401t5:15_6": "bhikkhave,",
  "tika-s0401t5:15_7": "alameva sabbasaṅkhāresu nibbindituṁ alaṁ virajjituṁ alaṁ vimuccituṁ. Sineru,",
  "tika-s0401t5:15_8": "bhikkhave,",
  "tika-s0401t5:15_9": "pabbatarājā caturāsītiyojanasahassāni āyāmena,",
  "tika-s0401t5:15_10": "caturāsītiyojanasahassāni vitthārena,",
  "tika-s0401t5:15_11": "caturāsītiyojanasahassāni mahāsamudde ajjhogāḷho,",
  "tika-s0401t5:15_12": "caturāsītiyojanasahassāni mahāsamuddā accuggato.",
  "tika-s0401t5:15_13": "Hoti so kho,",
  "tika-s0401t5:15_14": "bhikkhave, samayo,",
  "tika-s0401t5:15_15": "yaṁ kadāci karahaci dīghassa addhuno accayena bahūni vassāni bahūni vassasatāni bahūni vassasahassāni bahūni vassasatasahassāni devo na vassati,",
  "tika-s0401t5:15_16": "deve kho pana,",
  "tika-s0401t5:15_17": "bhikkhave,",
  "tika-s0401t5:15_18": "avassante ye kecime bījagāmabhūtagāmā osadhitiṇavanappatayo,",
  "tika-s0401t5:15_19": "te ussussanti visussanti na bhavanti.",
  "tika-s0401t5:15_20": "Evaṁ aniccā,",
  "tika-s0401t5:15_21": "bhikkhave, saṅkhārā,",
  "tika-s0401t5:15_22": "evaṁ adhuvā,",
  "tika-s0401t5:15_23": "bhikkhave,",
  "tika-s0401t5:15_24": "saṅkhārā’’tiādinā (a. ni. 7.66) –",
  "tika-s0401t5:16_0": "Paṭhamaṁ atthaṁ dassetvā tadanantaraṁ upamaṁ vatvā punapi attho vutto.",
  "tika-s0401t5:16_1": "Atha vā ‘‘sūriyassa,",
  "tika-s0401t5:16_2": "bhikkhave,",
  "tika-s0401t5:16_3": "udayato etaṁ pubbaṅgamaṁ etaṁ pubbanimittaṁ,",
  "tika-s0401t5:16_4": "yadidaṁ aruṇuggaṁ.",
  "tika-s0401t5:16_5": "Evameva kho,",
  "tika-s0401t5:16_6": "bhikkhave,",
  "tika-s0401t5:16_7": "bhikkhuno ariyassa aṭṭhaṅgikassa maggassa uppādāya etaṁ pubbaṅgamaṁ etaṁ pubbanimittaṁ,",
  "tika-s0401t5:16_8": "yadidaṁ kalyāṇamittatā’’ti yadetaṁ saṁyuttanikāye (saṁ. ni.",
  "tika-s0401t5:16_9": "5.49) āgataṁ,",
  "tika-s0401t5:16_10": "taṁ idha sūriyopamasuttanti adhippetaṁ siyā.",
  "tika-s0401t5:16_11": "Tampi ‘‘katthaci upamāya atthaṁ parivāretvā dassetī’’ti iminā na sameti paṭhamaṁ upamaṁ vatvā tadanantaraṁ atthaṁ dassetvā puna upamāya avuttattā.",
  "tika-s0401t5:16_12": "Paṭhamameva hi tattha upamā dassitā,",
  "tika-s0401t5:16_13": "‘‘imasmiṁ pana sālisūkopame upamāya atthaṁ parivāretvā dassento seyyathāpi,",
  "tika-s0401t5:16_14": "bhikkhaveti ādimāhā’’ti.",
  "tika-s0401t5:16_15": "Idampi vacanamasaṅgahitaṁ vatthasuttassa imassa ca visesābhāvato.",
  "tika-s0401t5:16_16": "Ubhayatthāpi hi paṭhamaṁ upamaṁ dassetvā pacchā attho vutto ,",
  "tika-s0401t5:16_17": "tasmā evamettha pāṭhena bhavitabbaṁ ‘‘tatra bhagavā katthaci paṭhamaṁyeva upamaṁ dassetvā pacchā atthaṁ",
  "tika-s0401t5:16_18": "dasseti vatthasutte viya pāricchattakopama- (a. ni.",
  "tika-s0401t5:16_19": "7.69) aggikkhandhopamādisuttesu (a. ni.",
  "tika-s0401t5:16_20": "7.72) viya ca,",
  "tika-s0401t5:16_21": "katthaci atthena upamaṁ parivāretvā dasseti suvaṇṇakārasattasūriyopamādisuttesu (a. ni.",
  "tika-s0401t5:16_22": "7.66) viya,",
  "tika-s0401t5:16_23": "imasmiṁ pana sālisūkopame paṭhamaṁ upamaṁ dassetvā pacchā atthaṁ dassento seyyathāpi,",
  "tika-s0401t5:16_24": "bhikkhaveti ādimāhā’’ti.",
  "tika-s0401t5:16_25": "Aññathā majjhimaṭṭhakathāya virujjhati.",
  "tika-s0401t5:16_26": "Idhāpi ca pubbenāparaṁ na sameti.",
  "tika-s0401t5:16_27": "Majjhimaṭṭhakathāya vuttanayeneva vā idhāpi pāṭho gahetabbo.",
  "tika-s0401t5:17_0": "Kaṇasadiso sāliphalassa tuṇḍe uppajjanakavālo sālisūkaṁ,",
  "tika-s0401t5:17_1": "tathā yavasūkaṁ.",
  "tika-s0401t5:17_2": "Sūkassa tanukabhāvato bhedavato bhedo nātimahā hotīti āha –",
  "tika-s0401t5:17_3": "‘‘bhindissati,",
  "tika-s0401t5:17_4": "chaviṁ chindissatīti attho’’ti.",
  "tika-s0401t5:17_5": "Yathā micchāṭhapitasālisūkādi akkantampi hatthādiṁ na bhindati bhindituṁ ayoggabhāvena ṭhitattā,",
  "tika-s0401t5:17_6": "evaṁ ācayagāmicittaṁ avijjaṁ na bhindati bhindituṁ ayoggabhāvena uppannattāti imamatthaṁ dasseti ‘‘micchāṭhapitenā’’tiādinā.",
  "tika-s0401t5:17_7": "Aṭṭhasu ṭhānesūti ‘‘dukkhe aññāṇa’’ntiādinā vuttesu dukkhādīsu catūsu saccesu pubbantādīsu catūsu cāti aṭṭhasu ṭhānesu.",
  "tika-s0401t5:17_8": "Ghanabahalanti cirakālaparibhāvanāya ativiya bahalaṁ.",
  "tika-s0401t5:17_9": "Mahāvisayatāya mahāpaṭipakkhatāya bahuparivāratāya bahudukkhatāya ca mahatī avijjāti mahāavijjā.",
  "tika-s0401t5:17_10": "Taṁ mahāavijjaṁ.",
  "tika-s0401t5:17_11": "Mahāsaddo hi bahubhāvatthopi hoti ‘‘mahājano’’tiādīsu viya.",
  "tika-s0401t5:17_12": "Taṇhāvānato nikkhantabhāvenāti tattha taṇhāya abhāvameva vadati.",
  "tika-s0401t5:18_0": "42.",
  "tika-s0401t5:18_1": "Dutiye pādeneva avamaddite akkantanti vuccamāne hatthena avamadditaṁ akkantaṁ viya akkantanti ruḷhī hesāti āha –",
  "tika-s0401t5:18_2": "‘‘akkantanteva vutta’’nti.",
  "tika-s0401t5:18_3": "Ariyavohāroti ariyadesavāsīnaṁ vohāro.",
  "tika-s0401t5:18_4": "Mahantaṁ aggahetvā appamattakasseva gahaṇe payojanaṁ dassetuṁ –",
  "tika-s0401t5:18_5": "‘‘kasmā panā’’tiādi āraddhaṁ.",
  "tika-s0401t5:18_6": "Tena ‘‘vivaṭṭūpanissayakusalaṁ nāma yoniso uppāditaṁ appaka’’nti na cintetabbaṁ,",
  "tika-s0401t5:18_7": "anukkamena laddhapaccayaṁ hutvā vaḍḍhamānaṁ khuddakanadī viya pakkhandamahoghā samuddaṁ,",
  "tika-s0401t5:18_8": "anukkamena nibbānamahāsamuddameva purisaṁ pāpetīti dīpeti.",
  "tika-s0401t5:18_9": "Paccekabodhiṁ buddhabhūminti ca paccatte upayogavacanaṁ.",
  "tika-s0401t5:18_10": "Vaṭṭavivaṭṭaṁ kathitanti yathākkamena vuttaṁ.",
  "tika-s0401t5:19_0": "43.",
  "tika-s0401t5:19_1": "Tatiye dosena paduṭṭhacittanti sampayuttadhammānaṁ,",
  "tika-s0401t5:19_2": "yasmiṁ santāne uppajjati,",
  "tika-s0401t5:19_3": "tassa ca dūsanena visasaṁsaṭṭhapūtimuttasadisena dosena padūsitacittaṁ.",
  "tika-s0401t5:19_4": "Attano cittenāti attano cetopariyañāṇena sabbaññutaññāṇena vā sahitena cittena.",
  "tika-s0401t5:19_5": "Paricchinditvāti ñāṇena paricchinditvā .",
  "tika-s0401t5:19_6": "Iṭṭhākārena etīti ayo, sukhaṁ.",
  "tika-s0401t5:19_7": "Sabbaso apeto ayo etassa,",
  "tika-s0401t5:19_8": "etasmāti vā apāyo,",
  "tika-s0401t5:19_9": "kāyikassa cetasikassa ca dukkhassa gati pavattiṭṭhānanti duggati,",
  "tika-s0401t5:19_10": "kāraṇāvasena vividhaṁ vikārena ca nipātiyanti etthāti vinipāto,",
  "tika-s0401t5:19_11": "appakopi natthi ayo sukhaṁ etthāti nirayoti evamettha attho veditabbo.",
  "tika-s0401t5:20_0": "44.",
  "tika-s0401t5:20_1": "Catutthe saddhāpasādena pasannanti saddhāsaṅkhātena pasādena pasannaṁ,",
  "tika-s0401t5:20_2": "na indriyānaṁ avippasannatāya.",
  "tika-s0401t5:20_3": "Sukhassa gatinti sukhassa pavattiṭṭhānaṁ.",
  "tika-s0401t5:20_4": "Sukhamevettha gacchanti,",
  "tika-s0401t5:20_5": "na dukkhanti vā sugati.",
  "tika-s0401t5:20_6": "Manāpiyarūpāditāya saha aggehīti saggaṁ, lokaṁ.",
  "tika-s0401t5:21_0": "45.",
  "tika-s0401t5:21_1": "Pañcame pariḷāhavūpasamakaro rahado etthāti rahado,",
  "tika-s0401t5:21_2": "udakapuṇṇo rahado udakarahado.",
  "tika-s0401t5:21_3": "Udakaṁ dahati dhāretīti udakadaho.",
  "tika-s0401t5:21_4": "Āviloti kalalabahulatāya ākulo. Tenāha –",
  "tika-s0401t5:21_5": "‘‘avippasanno’’ti.",
  "tika-s0401t5:21_6": "Luḷitoti vātena āloḷito. Tenāha –",
  "tika-s0401t5:21_7": "‘‘aparisaṇṭhito’’ti.",
  "tika-s0401t5:21_8": "Vātābhighātena vīcitaraṅgamalasamākulatāya hi parito na saṇṭhito vā aparisaṇṭhito.",
  "tika-s0401t5:21_9": "Vātābhighātena udakassa ca appabhāvena kalalībhūto kaddamabhāvappattoti āha –",
  "tika-s0401t5:21_10": "‘‘kaddamībhūto’’ti.",
  "tika-s0401t5:21_11": "Sippiyo muttasippiādayo.",
  "tika-s0401t5:21_12": "Sambukā saṅkhasalākavisesā.",
  "tika-s0401t5:21_13": "Carantampi tiṭṭhantampīti yathālābhavacanametaṁ daṭṭhabbaṁ.",
  "tika-s0401t5:21_14": "Tameva hi yathālābhavacanataṁ dassetuṁ –",
  "tika-s0401t5:21_15": "‘‘etthā’’tiādi āraddhaṁ.",
  "tika-s0401t5:22_0": "Pariyonaddhenāti paṭicchāditena.",
  "tika-s0401t5:22_1": "Tayidaṁ kāraṇena āvilabhāvassa dassanaṁ.",
  "tika-s0401t5:22_2": "Diṭṭhadhamme imasmiṁ attabhāve bhavo diṭṭhadhammiko,",
  "tika-s0401t5:22_3": "so pana lokiyopi hoti lokuttaropīti āha –",
  "tika-s0401t5:22_4": "‘‘lokiyalokuttaramissako’’ti.",
  "tika-s0401t5:22_5": "Pecca samparetabbato samparāyo, paraloko. Tenāha –",
  "tika-s0401t5:22_6": "‘‘so hi parattha atthoti parattho’’ti.",
  "tika-s0401t5:22_7": "Iti dvidhāpi sakasantatipariyāpanno eva gahitoti itarampi saṅgahetvā dassetuṁ –",
  "tika-s0401t5:22_8": "‘‘apicā’’tiādimāha.",
  "tika-s0401t5:22_9": "Ayanti kusalakammapathasaṅkhāto dasavidho dhammo.",
  "tika-s0401t5:22_10": "Satthantarakappāvasāneti idaṁ tassa āsannabhāvaṁ sandhāya vuttaṁ.",
  "tika-s0401t5:22_11": "Yassa kassaci antarakappassāvasāneti veditabbaṁ.",
  "tika-s0401t5:22_12": "Ariyānaṁ yuttanti ariyānaṁ ariyabhāvāya yuttaṁ,",
  "tika-s0401t5:22_13": "tato eva ariyabhāvaṁ kātuṁ samatthaṁ.",
  "tika-s0401t5:22_14": "Ñāṇameva ñeyyassa paccakkhakaraṇaṭṭhena dassananti āha –",
  "tika-s0401t5:22_15": "‘‘ñāṇameva hī’’tiādi.",
  "tika-s0401t5:22_16": "Kiṁ pana tanti āha –",
  "tika-s0401t5:22_17": "‘‘dibbacakkhū’’tiādi.",
  "tika-s0401t5:23_0": "46.",
  "tika-s0401t5:23_1": "Chaṭṭhe acchoti tanuko.",
  "tika-s0401t5:23_2": "Tanubhāvameva hi sandhāya ‘‘abahalo’’ti vuttaṁ.",
  "tika-s0401t5:23_3": "Yasmā pasanno nāma accho na bahalo,",
  "tika-s0401t5:23_4": "tasmā ‘‘pasannotipi vaṭṭatī’’ti vuttaṁ.",
  "tika-s0401t5:23_5": "Vippasannoti visesena pasanno .",
  "tika-s0401t5:23_6": "So pana sammā pasanno nāma hotīti āha –",
  "tika-s0401t5:23_7": "‘‘suṭṭhu pasanno’’ti.",
  "tika-s0401t5:23_8": "Anāviloti akaluso. Tenāha –",
  "tika-s0401t5:23_9": "‘‘parisuddho’’tiādi.",
  "tika-s0401t5:23_10": "Saṅkhanti khuddakasevālaṁ,",
  "tika-s0401t5:23_11": "yaṁ ‘‘tilabījaka’’nti vuccati.",
  "tika-s0401t5:23_12": "Sevālanti kaṇṇikasevālaṁ.",
  "tika-s0401t5:23_13": "Paṇakanti udakamalaṁ.",
  "tika-s0401t5:23_14": "Cittassa āvilabhāvo nīvaraṇahetukoti āha –",
  "tika-s0401t5:23_15": "‘‘anāvilenāti pañcanīvaraṇavimuttenā’’ti.",
  "tika-s0401t5:24_0": "47.",
  "tika-s0401t5:24_1": "Sattame rukkhajātānīti ettha jātasaddena padavaḍḍhanameva kataṁ yathā ‘‘kosajāta’’nti āha –",
  "tika-s0401t5:24_2": "‘‘rukkhānamevetaṁ adhivacana’’nti.",
  "tika-s0401t5:24_3": "Koci hi rukkho vaṇṇena aggo hoti yathā taṁ rattacandanādi.",
  "tika-s0401t5:24_4": "Koci gandhena yathā taṁ gosītacandanaṁ.",
  "tika-s0401t5:24_5": "Koci rasena khadirādi.",
  "tika-s0401t5:24_6": "Koci thaddhatāya campakādi.",
  "tika-s0401t5:24_7": "Maggaphalāvahatāya vipassanāvasena bhāvitampi gahitaṁ.",
  "tika-s0401t5:24_8": "‘‘Tattha tattheva sakkhibhabbataṁ pāpuṇātī’’ti (a. ni.",
  "tika-s0401t5:24_9": "3.103) vacanato ‘‘abhiññāpādakacatutthajjhānacittameva,",
  "tika-s0401t5:24_10": "āvuso’’ti phussamittatthero vadati.",
  "tika-s0401t5:25_0": "48.",
  "tika-s0401t5:25_1": "Aṭṭhame cittassa parivattanaṁ uppādanirodhā evāti āha –",
  "tika-s0401t5:25_2": "‘‘evaṁ lahuṁ uppajjitvā lahuṁ nirujjhanaka’’nti.",
  "tika-s0401t5:25_3": "Adhimattapamāṇattheti atikkantapamāṇatthe,",
  "tika-s0401t5:25_4": "pamāṇātītatāyanti attho. Tenāha –",
  "tika-s0401t5:25_5": "‘‘ativiya na sukarā’’ti.",
  "tika-s0401t5:25_6": "Cakkhuviññāṇampi adhippetamevāti sabbassapi cittassa samānakhaṇattā vuttaṁ.",
  "tika-s0401t5:25_7": "Cittassa ativiya lahuparivattibhāvaṁ theravādena dīpetuṁ –",
  "tika-s0401t5:25_8": "‘‘imasmiṁ panatthe’’tiādi vuttaṁ.",
  "tika-s0401t5:25_9": "Cittasaṅkhārāti sasampayuttaṁ cittaṁ vadati.",
  "tika-s0401t5:25_10": "Vāhasatānaṁ kho, mahārāja,",
  "tika-s0401t5:25_11": "vīhīnanti potthakesu likhanti,",
  "tika-s0401t5:25_12": "‘‘vāhasataṁ kho, mahārāja,",
  "tika-s0401t5:25_13": "vīhīna’’nti pana pāṭhena bhavitabbaṁ.",
  "tika-s0401t5:25_14": "Milindapañhepi (mi. pa.",
  "tika-s0401t5:25_15": "4.1.2) hi katthaci ayameva pāṭho dissati.",
  "tika-s0401t5:25_16": "‘‘Vāhasatāna’’nti vā paccatte sāmivacanaṁ byattayena vuttanti daṭṭhabbaṁ.",
  "tika-s0401t5:25_17": "Aḍḍhacūḷanti thokena ūnaṁ upaḍḍhaṁ.",
  "tika-s0401t5:25_18": "Kassa pana upaḍḍhanti?",
  "tika-s0401t5:25_19": "Adhikārato vāhassāti viññāyati.",
  "tika-s0401t5:25_20": "‘‘Aḍḍhacuddasa’’nti keci.",
  "tika-s0401t5:25_21": "‘‘Aḍḍhacatuttha’’nti apare.",
  "tika-s0401t5:25_22": "Sādhikaṁ diyaḍḍhasataṁ vāhāti daḷhaṁ katvā vadanti,",
  "tika-s0401t5:25_23": "vīmaṁsitabbaṁ.",
  "tika-s0401t5:25_24": "Catunāḷiko tumbo.",
  "tika-s0401t5:25_25": "Pucchāya abhāvenāti ‘‘sakkā pana, bhante,",
  "tika-s0401t5:25_26": "upamaṁ kātu’’nti evaṁ pavattāya pucchāya abhāvena na katā upamā.",
  "tika-s0401t5:25_27": "Dhammadesanāpariyosāneti sannipatitaparisāya yathāraddhadhammadesanāya pariyosāne.",
  "tika-s0401t5:26_0": "49.",
  "tika-s0401t5:26_1": "Navame pabhassaranti pariyodātaṁ sabhāvaparisuddhaṭṭhena. Tenāha –",
  "tika-s0401t5:26_2": "‘‘paṇḍaraṁ parisuddha’’nti.",
  "tika-s0401t5:26_3": "Pabhassaratādayo nāma vaṇṇadhātuyaṁ labbhanakavisesāti āha –",
  "tika-s0401t5:26_4": "‘‘kiṁ pana cittassa vaṇṇo nāma atthī’’ti?",
  "tika-s0401t5:26_5": "Itaro arūpatāya ‘‘natthī’’ti paṭikkhipitvā pariyāyakathā ayaṁ tādisassa cittassa parisuddhabhāvanādīpanāyāti dassento ‘‘nīlādīna’’ntiādimāha.",
  "tika-s0401t5:26_6": "Tathā hi ‘‘so evaṁ samāhite citte parisuddhe pariyodāte’’ti (dī. ni.",
  "tika-s0401t5:26_7": "1.243-244; ma. ni.",
  "tika-s0401t5:26_8": "1.384-386, 431-433; pārā.",
  "tika-s0401t5:26_9": "12-13) vuttaṁ .",
  "tika-s0401t5:26_10": "Tenevāha –",
  "tika-s0401t5:26_11": "‘‘idampi nirupakkilesatāya parisuddhanti pabhassara’’nti.",
  "tika-s0401t5:26_12": "Kiṁ pana bhavaṅgacittaṁ nirupakkilesanti?",
  "tika-s0401t5:26_13": "Āma sabhāvato nirupakkilesaṁ,",
  "tika-s0401t5:26_14": "āgantukaupakkilesavasena pana siyā upakkiliṭṭhaṁ. Tenāha –",
  "tika-s0401t5:26_15": "‘‘tañca kho’’tiādi.",
  "tika-s0401t5:26_16": "Tattha attano tesañca bhikkhūnaṁ paccakkhabhāvato pubbe ‘‘ida’’nti vatvā idāni paccāmasanavasena ‘‘ta’’nti āha.",
  "tika-s0401t5:26_17": "Ca-saddo atthūpanayane.",
  "tika-s0401t5:26_18": "Kho-saddo vacanālaṅkāre,",
  "tika-s0401t5:26_19": "avadhāraṇe vā.",
  "tika-s0401t5:26_20": "Vakkhamānassa atthassa nicchitabhāvato bhavaṅgacittena sahāvaṭṭhānābhāvato upakkilesānaṁ āgantukatāti āha –",
  "tika-s0401t5:26_21": "‘‘asahajātehī’’tiādi.",
  "tika-s0401t5:26_22": "Rāgādayo upecca cittasantānaṁ kilissanti vibādhenti upatāpenti cāti āha –",
  "tika-s0401t5:26_23": "‘‘upakkilesehīti rāgādīhī’’ti.",
  "tika-s0401t5:26_24": "Bhavaṅgacittassa nippariyāyato upakkilesehi upakkiliṭṭhatā nāma natthi asaṁsaṭṭhabhāvato,",
  "tika-s0401t5:26_25": "ekasantatipariyāpannatāya pana siyā upakkiliṭṭhatāpariyāyoti āha –",
  "tika-s0401t5:26_26": "‘‘upakkiliṭṭhaṁ nāmāti vuccatī’’ti.",
  "tika-s0401t5:26_27": "Idāni tamatthaṁ upamāya vibhāvetuṁ ‘‘yathā hī’’tiādimāha.",
  "tika-s0401t5:26_28": "Tena bhinnasantānagatāyapi nāma iriyāya loke gārayhatā dissati,",
  "tika-s0401t5:26_29": "pageva ekasantānagatāya iriyāyāti imaṁ visesaṁ dasseti. Tenāha –",
  "tika-s0401t5:26_30": "‘‘javanakkhaṇe…pe…",
  "tika-s0401t5:26_31": "upakkiliṭṭhaṁ nāma hotī’’ti.",
  "tika-s0401t5:27_0": "50.",
  "tika-s0401t5:27_1": "Dasame bhavaṅgacittameva cittanti ‘‘pabhassaramidaṁ,",
  "tika-s0401t5:27_2": "bhikkhave,",
  "tika-s0401t5:27_3": "citta’’nti vuttaṁ bhavaṅgacittameva.",
  "tika-s0401t5:27_4": "Yadaggena bhavaṅgacittaṁ tādisapaccayasamavāye upakkiliṭṭhaṁ nāma vuccati,",
  "tika-s0401t5:27_5": "tadaggena tabbidhurapaccayasamavāye upakkilesato vimuttanti vuccati. Tenāha –",
  "tika-s0401t5:27_6": "‘‘upakkilesehi vippamuttaṁ nāma hotī’’ti.",
  "tika-s0401t5:27_7": "Sesamettha navamasutte vuttanayānusārena veditabbaṁ.",
  "tika-s0401t5:28_0": "Paṇihitaacchavaggavaṇṇanā niṭṭhitā."
}