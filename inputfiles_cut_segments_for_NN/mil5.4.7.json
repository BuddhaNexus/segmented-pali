{
  "mil5.4.7:0.1_0": "Milindapañha",
  "mil5.4.7:0.2_0": "Meṇḍakapañha",
  "mil5.4.7:0.3_0": "Sabbaññutañāṇavagga",
  "mil5.4.7:0.4_0": "7 Kusalākusalasamavisamapañha",
  "mil5.4.7:1.1_0": "“Bhante nāgasena kusalakārissapi akusalakārissapi vipāko samasamo, udāhu koci viseso atthī”ti?",
  "mil5.4.7:1.2_0": "“Atthi, mahārāja,",
  "mil5.4.7:1.2_1": "kusalassa ca akusalassa ca viseso, kusalaṁ, mahārāja,",
  "mil5.4.7:1.2_2": "sukhavipākaṁ saggasaṁvattanikaṁ,",
  "mil5.4.7:1.2_3": "akusalaṁ dukkhavipākaṁ nirayasaṁvattanikan”ti.",
  "mil5.4.7:2.1_0": "“Bhante nāgasena, tumhe bhaṇatha—",
  "mil5.4.7:2.2_0": "‘devadatto ekantakaṇho,",
  "mil5.4.7:2.2_1": "ekantakaṇhehi dhammehi samannāgato, bodhisatto ekantasukko,",
  "mil5.4.7:2.2_2": "ekantasukkehi dhammehi samannāgato’ti.",
  "mil5.4.7:2.3_0": "Puna ca devadatto bhave bhave yasena ca pakkhena ca bodhisattena samasamo hoti, kadāci adhikataro vā.",
  "mil5.4.7:2.4_0": "Yadā devadatto nagare bārāṇasiyaṁ brahmadattassa rañño purohitaputto ahosi,",
  "mil5.4.7:2.4_1": "tadā bodhisatto chavakacaṇḍālo ahosi vijjādharo,",
  "mil5.4.7:2.4_2": "vijjaṁ parijappitvā akāle ambaphalāni nibbattesi,",
  "mil5.4.7:2.4_3": "ettha tāva bodhisatto devadattato jātiyā nihīno yasena ca nihīno.",
  "mil5.4.7:3.1_0": "Puna caparaṁ yadā devadatto rājā ahosi mahā mahīpati sabbakāmasamaṅgī,",
  "mil5.4.7:3.1_1": "tadā bodhisatto tassūpabhogo ahosi hatthināgo sabbalakkhaṇasampanno,",
  "mil5.4.7:3.1_2": "tassa cārugativilāsaṁ asahamāno rājā vadhamicchanto hatthācariyaṁ evamavoca ‘asikkhito te, ācariya, hatthināgo,",
  "mil5.4.7:3.1_3": "tassa ākāsagamanaṁ nāma kāraṇaṁ karohī’ti,",
  "mil5.4.7:3.1_4": "tatthapi tāva bodhisatto devadattato jātiyā nihīno lāmako tiracchānagato.",
  "mil5.4.7:4.1_0": "Puna caparaṁ yadā devadatto manusso ahosi pavane naṭṭhāyiko,",
  "mil5.4.7:4.1_1": "tadā bodhisatto mahāpathavī nāma makkaṭo ahosi,",
  "mil5.4.7:4.1_2": "etthapi tāva dissati viseso manussassa ca tiracchānagatassa ca,",
  "mil5.4.7:4.1_3": "tatthapi tāva bodhisatto devadattato jātiyā nihīno.",
  "mil5.4.7:5.1_0": "Puna caparaṁ yadā devadatto manusso ahosi soṇuttaro nāma nesādo balavā balavataro nāgabalo,",
  "mil5.4.7:5.1_1": "tadā bodhisatto chaddanto nāma nāgarājā ahosi,",
  "mil5.4.7:5.1_2": "tadā so luddako taṁ hatthināgaṁ ghātesi,",
  "mil5.4.7:5.1_3": "tatthapi tāva devadattova adhikataro.",
  "mil5.4.7:6.1_0": "Puna caparaṁ yadā devadatto manusso ahosi vanacarako aniketavāsī,",
  "mil5.4.7:6.1_1": "tadā bodhisatto sakuṇo ahosi tittiro mantajjhāyī,",
  "mil5.4.7:6.1_2": "tadāpi so vanacarako taṁ sakuṇaṁ ghātesi,",
  "mil5.4.7:6.1_3": "tatthapi tāva devadattova jātiyā adhikataro.",
  "mil5.4.7:7.1_0": "Puna caparaṁ yadā devadatto (…) kalābu nāma kāsirājā ahosi,",
  "mil5.4.7:7.1_1": "tadā bodhisatto tāpaso ahosi khantivādī,",
  "mil5.4.7:7.1_2": "tadā so rājā tassa tāpasassa kuddho hatthapāde vaṁsakaḷīre viya chedāpesi,",
  "mil5.4.7:7.1_3": "tatthapi tāva devadattoyeva adhikataro jātiyā ca yasena ca.",
  "mil5.4.7:8.1_0": "Puna caparaṁ yadā devadatto manusso ahosi vanacaro,",
  "mil5.4.7:8.1_1": "tadā bodhisatto nandiyo nāma vānarindo ahosi,",
  "mil5.4.7:8.1_2": "tadāpi so vanacaro taṁ vānarindaṁ ghātesi saddhiṁ mātarā kaniṭṭhabhātikena ca,",
  "mil5.4.7:8.1_3": "tatthapi tāva devadattoyeva adhikataro jātiyā.",
  "mil5.4.7:9.1_0": "Puna caparaṁ yadā devadatto manusso ahosi acelako kārambhiyo nāma,",
  "mil5.4.7:9.1_1": "tadā bodhisatto paṇḍarako nāma nāgarājā ahosi,",
  "mil5.4.7:9.1_2": "tatthapi tāva devadattoyeva adhikataro jātiyā.",
  "mil5.4.7:10.1_0": "Puna caparaṁ yadā devadatto manusso ahosi pavane jaṭilako,",
  "mil5.4.7:10.1_1": "tadā bodhisatto tacchako nāma mahāsūkaro ahosi,",
  "mil5.4.7:10.1_2": "tatthapi tāva devadattoyeva jātiyā adhikataro.",
  "mil5.4.7:11.1_0": "Puna caparaṁ yadā devadatto cetīsu sūraparicaro nāma rājā ahosi upari purisamatte gagane vehāsaṅgamo,",
  "mil5.4.7:11.1_1": "tadā bodhisatto kapilo nāma brāhmaṇo ahosi,",
  "mil5.4.7:11.1_2": "tatthapi tāva devadattoyeva adhikataro jātiyā ca yasena ca.",
  "mil5.4.7:12.1_0": "Puna caparaṁ yadā devadatto manusso ahosi sāmo nāma,",
  "mil5.4.7:12.1_1": "tadā bodhisatto ruru nāma migarājā ahosi,",
  "mil5.4.7:12.1_2": "tatthapi tāva devadatto yeva jātiyā adhikataro.",
  "mil5.4.7:13.1_0": "Puna caparaṁ yadā devadatto manusso ahosi luddako pavanacaro,",
  "mil5.4.7:13.1_1": "tadā bodhisatto hatthināgo ahosi,",
  "mil5.4.7:13.1_2": "so luddako tassa hatthināgassa sattakkhattuṁ dante chinditvā hari,",
  "mil5.4.7:13.1_3": "tatthapi tāva devadatto yeva yoniyā adhikataro.",
  "mil5.4.7:14.1_0": "Puna caparaṁ yadā devadatto siṅgālo ahosi khattiyadhammo,",
  "mil5.4.7:14.1_1": "so yāvatā jambudīpe padesarājāno te sabbe anuyutte akāsi,",
  "mil5.4.7:14.1_2": "tadā bodhisatto vidhuro nāma paṇḍito ahosi,",
  "mil5.4.7:14.1_3": "tatthapi tāva devadattoyeva yasena adhikataro.",
  "mil5.4.7:15.1_0": "Puna caparaṁ yadā devadatto hatthināgo hutvā laṭukikāya sakuṇikāya puttake ghātesi,",
  "mil5.4.7:15.1_1": "tadā bodhisattopi hatthināgo ahosi yūthapati,",
  "mil5.4.7:15.1_2": "tattha tāva ubhopi te samasamā ahesuṁ.",
  "mil5.4.7:16.1_0": "Puna caparaṁ yadā devadatto yakkho ahosi adhammo nāma,",
  "mil5.4.7:16.1_1": "tadā bodhisattopi yakkho ahosi dhammo nāma,",
  "mil5.4.7:16.1_2": "tatthapi tāva ubhopi samasamā ahesuṁ.",
  "mil5.4.7:17.1_0": "Puna caparaṁ yadā devadatto nāviko ahosi pañcannaṁ kulasatānaṁ issaro,",
  "mil5.4.7:17.1_1": "tadā bodhisattopi nāviko ahosi pañcannaṁ kulasatānaṁ issaro,",
  "mil5.4.7:17.1_2": "tatthapi tāva ubhopi samasamā ahesuṁ.",
  "mil5.4.7:18.1_0": "Puna caparaṁ yadā devadatto satthavāho ahosi pañcannaṁ sakaṭasatānaṁ issaro,",
  "mil5.4.7:18.1_1": "tadā bodhisattopi satthavāho ahosi pañcannaṁ sakaṭasatānaṁ issaro,",
  "mil5.4.7:18.1_2": "tatthapi tāva ubhopi samasamā ahesuṁ.",
  "mil5.4.7:19.1_0": "Puna caparaṁ yadā devadatto sākho nāma migarājā ahosi,",
  "mil5.4.7:19.1_1": "tadā bodhisattopi nigrodho nāma migarājā ahosi,",
  "mil5.4.7:19.1_2": "tatthapi tāva ubhopi samasamā ahesuṁ.",
  "mil5.4.7:20.1_0": "Puna caparaṁ yadā devadatto sākho nāma senāpati ahosi,",
  "mil5.4.7:20.1_1": "tadā bodhisattopi nigrodho nāma rājā ahosi,",
  "mil5.4.7:20.1_2": "tatthapi tāva ubhopi samasamā ahesuṁ.",
  "mil5.4.7:21.1_0": "Puna caparaṁ yadā devadatto khaṇḍahālo nāma brāhmaṇo ahosi,",
  "mil5.4.7:21.1_1": "tadā bodhisatto cando nāma rājakumāro ahosi,",
  "mil5.4.7:21.1_2": "tadā so khaṇḍahāloyeva adhikataro.",
  "mil5.4.7:22.1_0": "Puna caparaṁ yadā devadatto brahmadatto nāma rājā ahosi,",
  "mil5.4.7:22.1_1": "tadā bodhisatto tassa putto mahāpadumo nāma kumāro ahosi,",
  "mil5.4.7:22.1_2": "tadā so rājā sakaputtaṁ corapapāte khipāpesi,",
  "mil5.4.7:22.1_3": "yato kutoci pitāva puttānaṁ adhikataro hoti visiṭṭhoti,",
  "mil5.4.7:22.1_4": "tatthapi tāva devadattoyeva adhikataro.",
  "mil5.4.7:23.1_0": "Puna caparaṁ yadā devadatto mahāpatāpo nāma rājā ahosi,",
  "mil5.4.7:23.1_1": "tadā bodhisatto tassa putto dhammapālo nāma kumāro ahosi,",
  "mil5.4.7:23.1_2": "tadā so rājā sakaputtassa hatthapāde sīsañca chedāpesi,",
  "mil5.4.7:23.1_3": "tatthapi tāva devadattoyeva uttaro adhikataro.",
  "mil5.4.7:24.1_0": "Ajjetarahi ubhopi sakyakule jāyiṁsu.",
  "mil5.4.7:24.2_0": "Bodhisatto buddho ahosi sabbaññū lokanāyako,",
  "mil5.4.7:24.2_1": "devadatto tassa devātidevassa sāsane pabbajitvā iddhiṁ nibbattetvā buddhālayaṁ akāsi.",
  "mil5.4.7:24.3_0": "Kiṁ nu kho, bhante nāgasena, yaṁ mayā bhaṇitaṁ,",
  "mil5.4.7:24.3_1": "taṁ sabbaṁ tathaṁ udāhu vitathan”ti?",
  "mil5.4.7:25.1_0": "“Yaṁ tvaṁ, mahārāja, bahuvidhaṁ kāraṇaṁ osāresi, sabbaṁ taṁ tatheva, no aññathā”ti.",
  "mil5.4.7:25.2_0": "“Yadi, bhante nāgasena,",
  "mil5.4.7:25.2_1": "kaṇhopi sukkopi samasamagatikā honti,",
  "mil5.4.7:25.2_2": "tena hi kusalampi akusalampi samasamavipākaṁ hotī”ti?",
  "mil5.4.7:25.3_0": "“Na hi, mahārāja,",
  "mil5.4.7:25.3_1": "kusalampi akusalampi samasamavipākaṁ hoti, na hi, mahārāja,",
  "mil5.4.7:25.3_2": "devadatto sabbajanehi paṭiviruddho, bodhisatteneva paṭiviruddho.",
  "mil5.4.7:25.4_0": "Yo tassa bodhisattena paṭiviruddho,",
  "mil5.4.7:25.4_1": "so tasmiṁ tasmiṁyeva bhave paccati phalaṁ deti.",
  "mil5.4.7:25.5_0": "Devadattopi, mahārāja,",
  "mil5.4.7:25.5_1": "issariye ṭhito janapadesu ārakkhaṁ deti,",
  "mil5.4.7:25.5_2": "setuṁ sabhaṁ puññasālaṁ kāreti,",
  "mil5.4.7:25.5_3": "samaṇabrāhmaṇānaṁ kapaṇaddhikavaṇibbakānaṁ nāthānāthānaṁ yathāpaṇihitaṁ dānaṁ deti.",
  "mil5.4.7:25.6_0": "Tassa so vipākena bhave bhave sampattiyo paṭilabhati.",
  "mil5.4.7:25.7_0": "Kassetaṁ, mahārāja,",
  "mil5.4.7:25.7_1": "sakkā vattuṁ vinā dānena damena saṁyamena uposathakammena sampattiṁ anubhavissatīti?",
  "mil5.4.7:26.1_0": "Yaṁ pana tvaṁ, mahārāja,",
  "mil5.4.7:26.1_1": "evaṁ vadesi ‘devadatto ca bodhisatto ca ekato anuparivattantī’ti,",
  "mil5.4.7:26.1_2": "so na jātisatassa accayena samāgamo ahosi, na jātisahassassa accayena,",
  "mil5.4.7:26.1_3": "na jātisatasahassassa accayena,",
  "mil5.4.7:26.1_4": "kadāci karahaci bahūnaṁ ahorattānaṁ accayena samāgamo ahosi.",
  "mil5.4.7:26.2_0": "Yaṁ panetaṁ, mahārāja,",
  "mil5.4.7:26.2_1": "bhagavatā kāṇakacchapopamaṁ upadassitaṁ manussattappaṭilābhāya, tathūpamaṁ, mahārāja, imesaṁ samāgamaṁ dhārehi.",
  "mil5.4.7:27.1_0": "Na, mahārāja,",
  "mil5.4.7:27.1_1": "bodhisattassa devadatteneva saddhiṁ samāgamo ahosi, theropi, mahārāja,",
  "mil5.4.7:27.1_2": "sāriputto anekesu jātisatasahassesu bodhisattassa pitā ahosi, mahāpitā ahosi, cūḷapitā ahosi, bhātā ahosi, putto ahosi, bhāgineyyo ahosi, mitto ahosi.",
  "mil5.4.7:28.1_0": "Bodhisattopi, mahārāja,",
  "mil5.4.7:28.1_1": "anekesu jātisatasahassesu therassa sāriputtassa pitā ahosi, mahāpitā ahosi, cūḷapitā ahosi, bhātā ahosi, putto ahosi, bhāgineyyo ahosi, mitto ahosi, sabbepi, mahārāja,",
  "mil5.4.7:28.1_2": "sattanikāyapariyāpannā saṁsārasotamanugatā saṁsārasotena vuyhantā appiyehipi piyehipi samāgacchanti.",
  "mil5.4.7:28.2_0": "Yathā, mahārāja,",
  "mil5.4.7:28.2_1": "udakaṁ sotena vuyhamānaṁ suciasucikalyāṇapāpakena samāgacchati;",
  "mil5.4.7:28.3_0": "evameva kho, mahārāja,",
  "mil5.4.7:28.3_1": "sabbepi sattanikāyapariyāpannā saṁsārasotamanugatā saṁsārasotena vuyhantā appiyehipi piyehipi samāgacchanti.",
  "mil5.4.7:28.4_0": "Devadatto, mahārāja,",
  "mil5.4.7:28.4_1": "yakkho samāno attanā adhammo pare adhamme niyojetvā sattapaññāsavassakoṭiyo saṭṭhi ca vassasatasahassāni mahāniraye pacci, bodhisattopi, mahārāja,",
  "mil5.4.7:28.4_2": "yakkho samāno attanā dhammo pare dhamme niyojetvā sattapaññāsavassakoṭiyo saṭṭhi ca vassasatasahassāni sagge modi sabbakāmasamaṅgī, api ca, mahārāja,",
  "mil5.4.7:28.4_3": "devadatto imasmiṁ bhave buddhaṁ anāsādanīyamāsādayitvā samaggañca saṅghaṁ bhinditvā pathaviṁ pāvisi,",
  "mil5.4.7:28.4_4": "tathāgato bujjhitvā sabbadhamme parinibbuto upadhisaṅkhaye”ti.",
  "mil5.4.7:28.5_0": "“Sādhu, bhante nāgasena,",
  "mil5.4.7:28.5_1": "evametaṁ tathā sampaṭicchāmī”ti.",
  "mil5.4.7:29.1_0": "Kusalākusalasamavisamapañho sattamo."
}