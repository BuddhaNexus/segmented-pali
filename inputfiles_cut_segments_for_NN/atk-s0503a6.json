{
  "atk-s0503a6:0_0": "6. Jaccandhavaggo",
  "atk-s0503a6:1_0": "1. Āyusaṅkhārossajjanasuttavaṇṇanā",
  "atk-s0503a6:2_0": "51.",
  "atk-s0503a6:2_1": "Jaccandhavaggassa paṭhame vesāliyantiādi heṭṭhā vuttatthameva.",
  "atk-s0503a6:2_2": "Vesāliṁ piṇḍāya pāvisīti kadā pāvisi?",
  "atk-s0503a6:2_3": "Ukkācelato nikkhamitvā vesāliṁ gatakāle.",
  "atk-s0503a6:2_4": "Bhagavā hi veḷuvagāmake vassaṁ vasitvā tato nikkhamitvā anupubbena sāvatthiṁ patvā jetavane vihāsi.",
  "atk-s0503a6:2_5": "Tasmiṁ kāle dhammasenāpati attano āyusaṅkhāraṁ oloketvā ‘‘sattāhameva pavattissatī’’ti ñatvā bhagavantaṁ",
  "atk-s0503a6:2_6": "anujānāpetvā nāḷakagāmaṁ gantvā tattha mātaraṁ sotāpattiphale patiṭṭhāpetvā parinibbāyi.",
  "atk-s0503a6:2_7": "Satthā cundena ābhatā tassa dhātuyo gahetvā dhātucetiyaṁ kārāpetvā mahābhikkhusaṅghaparivuto rājagahaṁ agamāsi.",
  "atk-s0503a6:2_8": "Tattha gatakāle āyasmā mahāmoggallāno parinibbāyi.",
  "atk-s0503a6:2_9": "Bhagavā tassapi dhātuyo gahetvā cetiyaṁ kārāpetvā rājagahato nikkhamitvā anupubbena ukkācelaṁ agamāsi.",
  "atk-s0503a6:2_10": "Tattha gaṅgātīre bhikkhusaṅghaparivuto nisīditvā aggasāvakānaṁ parinibbānappaṭisaṁyuttaṁ dhammaṁ desetvā ukkācelato nikkhamitvā vesāliṁ agamāsi.",
  "atk-s0503a6:2_11": "Evaṁ gato bhagavā ‘‘pubbaṇhasamayaṁ nivāsetvā pattacīvaramādāya vesāliṁ piṇḍāya pāvisī’’ti vuccati.",
  "atk-s0503a6:2_12": "Tena vuttaṁ –",
  "atk-s0503a6:2_13": "‘‘ukkācelato nikkhamitvā vesāliṁ gatakāle’’ti.",
  "atk-s0503a6:3_0": "Nisīdananti idha cammakkhaṇḍaṁ adhippetaṁ.",
  "atk-s0503a6:3_1": "Cāpālaṁ cetiyanti pubbe cāpālassa nāma yakkhassa vasitaṭṭhānaṁ ‘‘cāpālacetiya’’nti paññāyittha.",
  "atk-s0503a6:3_2": "Tattha bhagavato katavihāropi tāya ruḷhiyā ‘‘cāpālacetiya’’nti vuccati.",
  "atk-s0503a6:3_3": "Udenaṁ cetiyanti evamādīsupi eseva nayo.",
  "atk-s0503a6:3_4": "Sattambanti kikissa kira kāsirañño dhītaro satta kumāriyo saṁvegajātā rājagehato nikkhamitvā yattha padhānaṁ padahiṁsu,",
  "atk-s0503a6:3_5": "taṁ ṭhānaṁ ‘‘sattambaṁ cetiya’’nti vadanti.",
  "atk-s0503a6:3_6": "Bahuputtanti bahupāroho eko nigrodharukkho,",
  "atk-s0503a6:3_7": "tasmiṁ adhivatthaṁ devataṁ bahū manussā putte patthenti,",
  "atk-s0503a6:3_8": "tadupādāya taṁ ṭhānaṁ ‘‘bahuputtaṁ cetiya’’nti paññāyittha.",
  "atk-s0503a6:3_9": "Sārandadanti sārandadassa nāma yakkhassa vasitaṭṭhānaṁ.",
  "atk-s0503a6:3_10": "Iti sabbāneva tāni buddhuppādato pubbe devatāpariggahitattā cetiyavohārena voharitāni ,",
  "atk-s0503a6:3_11": "bhagavato vihāre katepi ca tatheva paññāyanti.",
  "atk-s0503a6:3_12": "Ramaṇīyāti ettha vesāliyā tāva bhūmibhāgasampattiyā puggalasampattiyā sulabhapaccayatāya ca ramaṇīyabhāvo veditabbo.",
  "atk-s0503a6:3_13": "Vihārānaṁ pana nagarato nātidūratāya nāccāsannatāya gamanāgamanasampattiyā anākiṇṇavihāraṭṭhānatāya chāyūdakasampattiyā",
  "atk-s0503a6:3_14": "pavivekapatirūpatāya ca ramaṇīyatā daṭṭhabbā.",
  "atk-s0503a6:3_15": "Cattāro iddhipādāti ettha iddhipādapadassa attho heṭṭhā vuttoyeva.",
  "atk-s0503a6:3_16": "Bhāvitāti vaḍḍhitā.",
  "atk-s0503a6:3_17": "Bahulīkatāti punappunaṁ katā.",
  "atk-s0503a6:3_18": "Yānīkatāti yuttayānaṁ viya katā.",
  "atk-s0503a6:3_19": "Vatthukatāti patiṭṭhaṭṭhena vatthu viya katā.",
  "atk-s0503a6:3_20": "Anuṭṭhitāti adhiṭṭhitā.",
  "atk-s0503a6:3_21": "Paricitāti samantato citā suvaḍḍhitā.",
  "atk-s0503a6:3_22": "Susamāraddhāti suṭṭhu samāraddhā,",
  "atk-s0503a6:3_23": "ativiya sammā nipphāditāti.",
  "atk-s0503a6:4_0": "Evaṁ aniyamena kathetvā puna niyametvā dassetuṁ,",
  "atk-s0503a6:4_1": "‘‘tathāgatassa kho’’tiādimāha.",
  "atk-s0503a6:4_2": "Ettha ca kappanti āyukappaṁ.",
  "atk-s0503a6:4_3": "Tiṭṭheyyāti tasmiṁ tasmiṁ kāle yaṁ manussānaṁ āyuppamāṇaṁ,",
  "atk-s0503a6:4_4": "taṁ paripuṇṇaṁ katvā tiṭṭheyya dhareyya.",
  "atk-s0503a6:4_5": "Kappāvasesaṁ vāti ‘‘appaṁ vā bhiyyo vā’’ti (dī. ni. 2.7; a. ni.",
  "atk-s0503a6:4_6": "7.74) vuttaṁ vassasatato atirekaṁ vā.",
  "atk-s0503a6:4_7": "Mahāsīvatthero panāha –",
  "atk-s0503a6:4_8": "‘‘buddhānaṁ aṭṭhāne gajjitaṁ nāma natthi.",
  "atk-s0503a6:4_9": "Yatheva hi veḷuvagāmake uppannaṁ māraṇantikaṁ vedanaṁ dasa māse vikkhambhesi,",
  "atk-s0503a6:4_10": "evaṁ punappunaṁ taṁ samāpattiṁ samāpajjitvā vikkhambhento imaṁ bhaddakappameva tiṭṭheyyā’’ti.",
  "atk-s0503a6:4_11": "Kasmā pana na ṭhitoti?",
  "atk-s0503a6:4_12": "Upādinnakasarīraṁ nāma khaṇḍiccādīhi abhibhuyyati,",
  "atk-s0503a6:4_13": "buddhā ca pana khaṇḍiccādibhāvaṁ appatvā pañcame āyukoṭṭhāse bahujanassa piyamanāpakāleyeva parinibbāyanti.",
  "atk-s0503a6:4_14": "Buddhānubuddhesu aggasāvakamahāsāvakesu parinibbutesu aparivārena ekakeneva ṭhātabbaṁ hoti,",
  "atk-s0503a6:4_15": "daharasāmaṇeraparivārena vā.",
  "atk-s0503a6:4_16": "Tato ‘‘aho buddhānaṁ parisā’’ti hīḷetabbataṁ āpajjeyya,",
  "atk-s0503a6:4_17": "tasmā na ṭhitoti.",
  "atk-s0503a6:4_18": "Evaṁ vuttepi so pana na ruccati,",
  "atk-s0503a6:4_19": "‘‘āyukappo’’ti idameva aṭṭhakathāya niyamitaṁ.",
  "atk-s0503a6:5_0": "Oḷārikenimitteti thūle saññuppādane.",
  "atk-s0503a6:5_1": "Thūlasaññuppādanañhetaṁ,",
  "atk-s0503a6:5_2": "‘‘tiṭṭhatu bhagavā kappa’’nti sakalakappaṁ avaṭṭhānayācanāya yadidaṁ ‘‘yassa kassaci, ānanda,",
  "atk-s0503a6:5_3": "cattāro iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṁ avaṭṭhānasamatthatāvibhāvanaṁ.",
  "atk-s0503a6:5_4": "Obhāseti pākaṭavacane.",
  "atk-s0503a6:5_5": "Pākaṭañcetaṁ vacanaṁ pariyāyaṁ muñcitvā ujukameva attano adhippāyavibhāvanaṁ.",
  "atk-s0503a6:6_0": "Bahujanahitāyāti mahājanassa hitatthāya.",
  "atk-s0503a6:6_1": "Bahujanasukhāyāti mahājanassa sukhatthāya.",
  "atk-s0503a6:6_2": "Lokānukampāyāti sattalokassa anukampaṁ paṭicca.",
  "atk-s0503a6:6_3": "Katarassa sattalokassa?",
  "atk-s0503a6:6_4": "Yo bhagavato dhammadesanaṁ sutvā paṭivijjhati,",
  "atk-s0503a6:6_5": "amatapānaṁ pivati, tassa.",
  "atk-s0503a6:6_6": "Bhagavato hi dhammacakkappavattanasuttadesanāya aññātakoṇḍaññappamukhā aṭṭhārasa brahmakoṭiyo dhammaṁ paṭivijjhiṁsu.",
  "atk-s0503a6:6_7": "Evaṁ yāva subhaddaparibbājakavinayanā dhammapaṭividdhasattānaṁ gaṇanā natthi,",
  "atk-s0503a6:6_8": "mahāsamayasuttaṁ maṅgalasuttaṁ cūḷarāhulovādasuttaṁ samacittasuttanti imesaṁ catunnaṁ suttānaṁ desanākāle abhisamayappattasattānaṁ paricchedo natthi,",
  "atk-s0503a6:6_9": "etassa aparimāṇassa sattalokassa anukampāya bhagavato ṭhānaṁ jātaṁ.",
  "atk-s0503a6:6_10": "Evaṁ anāgatepi bhavissatīti adhippāyena vadati.",
  "atk-s0503a6:6_11": "Devamanussānanti na kevalaṁ devamanussānaṁyeva,",
  "atk-s0503a6:6_12": "avasesānaṁ nāgasupaṇṇādīnampi atthāya hitāya sukhāya bhagavato ṭhānaṁ hoti.",
  "atk-s0503a6:6_13": "Sahetukapaṭisandhike pana maggaphalasacchikiriyāya bhabbapuggale dassetuṁ evaṁ vuttaṁ,",
  "atk-s0503a6:6_14": "tasmā aññesampi atthatthāya hitatthāya sukhatthāya bhagavā tiṭṭhatūti attho.",
  "atk-s0503a6:6_15": "Tattha atthāyāti idhalokasampattiatthāya .",
  "atk-s0503a6:6_16": "Hitāyāti paralokasampattihetubhūtahitatthāya.",
  "atk-s0503a6:6_17": "Sukhāyāti nibbānadhātusukhatthāya.",
  "atk-s0503a6:6_18": "Purimaṁ pana hitasukhaggahaṇaṁ sabbasādhāraṇavasena veditabbaṁ.",
  "atk-s0503a6:7_0": "Yathā taṁ mārena pariyuṭṭhitacittoti ettha nti nipātamattaṁ,",
  "atk-s0503a6:7_1": "yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṁ na sakkuṇeyya,",
  "atk-s0503a6:7_2": "evameva nāsakkhi paṭivijjhitunti attho.",
  "atk-s0503a6:7_3": "Māro hi yassa keci vipallāsā appahīnā,",
  "atk-s0503a6:7_4": "tassa cittaṁ pariyuṭṭhāti.",
  "atk-s0503a6:7_5": "Yassa pana sabbena sabbaṁ dvādasa vipallāsā appahīnā,",
  "atk-s0503a6:7_6": "tassa vattabbameva natthi,",
  "atk-s0503a6:7_7": "therassa ca cattāro vipallāsā appahīnā,",
  "atk-s0503a6:7_8": "tenassa cittaṁ pariyuṭṭhāsi.",
  "atk-s0503a6:7_9": "So pana cittapariyuṭṭhānaṁ karonto kiṁ karotīti?",
  "atk-s0503a6:7_10": "Bheravaṁ rūpārammaṇaṁ vā dasseti,",
  "atk-s0503a6:7_11": "saddārammaṇaṁ vā sāveti,",
  "atk-s0503a6:7_12": "tato sattā taṁ disvā vā sutvā vā satiṁ vissajjetvā vivaṭamukhā honti.",
  "atk-s0503a6:7_13": "Tesaṁ mukhena hatthaṁ pavesetvā hadayaṁ maddati,",
  "atk-s0503a6:7_14": "tato visaññino hutvā tiṭṭhanti.",
  "atk-s0503a6:7_15": "Therassa panesa mukhena hatthaṁ pavesetuṁ kiṁ sakkhissati,",
  "atk-s0503a6:7_16": "bheravārammaṇaṁ pana dasseti.",
  "atk-s0503a6:7_17": "Taṁ disvā thero nimittobhāsaṁ na paṭivijjhi.",
  "atk-s0503a6:7_18": "Jānantoyeva bhagavā kimatthaṁ yāvatatiyaṁ āmantesi?",
  "atk-s0503a6:7_19": "Parato ‘‘tiṭṭhatu,",
  "atk-s0503a6:7_20": "bhante bhagavā’’ti yācite ‘‘tuyhevetaṁ dukkaṭaṁ,",
  "atk-s0503a6:7_21": "tuyhevetaṁ aparaddha’’nti dosāropanena sokatanukaraṇatthaṁ.",
  "atk-s0503a6:7_22": "Passati hi bhagavā ‘‘ayaṁ mayi ativiya siniddhahadayo,",
  "atk-s0503a6:7_23": "so parato bhūmicālakāraṇañca āyusaṅkhārossajjanañca sutvā mama ciraṭṭhānaṁ yācissati,",
  "atk-s0503a6:7_24": "athāhaṁ ‘kissa tvaṁ puretaraṁ na yācasī’ti tasseva sīse dosaṁ pātessāmi,",
  "atk-s0503a6:7_25": "sattā ca attano aparādhena na tathā vihaññanti,",
  "atk-s0503a6:7_26": "tenassa soko tanuko bhavissatī’’ti.",
  "atk-s0503a6:8_0": "Gaccha tvaṁ,",
  "atk-s0503a6:8_1": "ānandāti yasmā divāvihāratthāya idhāgato, tasmā, ānanda,",
  "atk-s0503a6:8_2": "gaccha tvaṁ yathārucitaṁ ṭhānaṁ divāvihārāya.",
  "atk-s0503a6:8_3": "Tenevāha –",
  "atk-s0503a6:8_4": "‘‘yassa dāni kālaṁ maññasī’’ti.",
  "atk-s0503a6:9_0": "Māropāpimāti ettha satte anatthe niyojento māretīti māro.",
  "atk-s0503a6:9_1": "Pāpimāti tasseva vevacanaṁ.",
  "atk-s0503a6:9_2": "So hi pāpadhammena samannāgatattā ‘pāpimā’ti vuccati.",
  "atk-s0503a6:9_3": "Bhāsitā kho panesāti ayañhi bhagavati bodhimaṇḍe satta sattāhe atikkamitvā ajapālanigrodhe viharante",
  "atk-s0503a6:9_4": "attano dhītāsu āgantvā icchāvighātaṁ patvā gatāsu ayaṁ ‘‘attheso upāyo’’ti cintento āgantvā ‘‘bhagavā",
  "atk-s0503a6:9_5": "yadatthaṁ tumhehi pāramiyo pūritā,",
  "atk-s0503a6:9_6": "so vo attho anuppatto,",
  "atk-s0503a6:9_7": "paṭividdhaṁ sabbaññutaññāṇaṁ,",
  "atk-s0503a6:9_8": "kiṁ te lokavicaraṇenā’’ti vatvā yathā ajja evameva ‘‘parinibbātu dāni,",
  "atk-s0503a6:9_9": "bhante bhagavā’’ti yāci.",
  "atk-s0503a6:9_10": "Bhagavā cassa ‘‘na tāvāha’’ntiādīni vatvā paṭikkhipi.",
  "atk-s0503a6:9_11": "Taṁ sandhāya idāni ‘‘bhāsitā kho panesā’’tiādimāha.",
  "atk-s0503a6:10_0": "Tattha viyattāti ariyamaggādhigamavasena byattā.",
  "atk-s0503a6:10_1": "Vinītāti tatheva kilesavinayanena vinītā.",
  "atk-s0503a6:10_2": "Visāradāti sārajjakarānaṁ diṭṭhivicikicchādīnaṁ pahānena visāradabhāvaṁ pattā.",
  "atk-s0503a6:10_3": "Bahussutāti tepiṭakavasena bahu sutametesanti bahussutā.",
  "atk-s0503a6:10_4": "Tameva dhammaṁ dhārentīti dhammadharā.",
  "atk-s0503a6:10_5": "Atha vā bahussutāti pariyattibahussutā ceva paṭivedhabahussutā ca.",
  "atk-s0503a6:10_6": "Dhammadharāti pariyattidhammānaṁ ceva paṭivedhadhammānañca dhāraṇato dhammadharāti evampettha attho veditabbo .",
  "atk-s0503a6:10_7": "Dhammānudhammappaṭipannāti ariyadhammassa anudhammabhūtaṁ vipassanādhammaṁ paṭipannā.",
  "atk-s0503a6:10_8": "Sāmīcippaṭipannāti ñāṇadassanavisuddhiyā anucchavikaṁ visuddhiparamparāpaṭipadaṁ paṭipannā.",
  "atk-s0503a6:10_9": "Anudhammacārinoti sallekhikaṁ tassā paṭipadāya anurūpaṁ appicchatādidhammaṁ caraṇasīlā.",
  "atk-s0503a6:10_10": "Sakaṁ ācariyakanti attano ācariyavādaṁ.",
  "atk-s0503a6:10_11": "Ācikkhissantīti ādito kathessanti,",
  "atk-s0503a6:10_12": "attanā uggahitaniyāmena pare uggaṇhāpessantīti attho.",
  "atk-s0503a6:10_13": "Desessantīti vācessanti,",
  "atk-s0503a6:10_14": "pāḷiṁ sammā vācessantīti attho.",
  "atk-s0503a6:10_15": "Paññapessantīti pajānāpessanti,",
  "atk-s0503a6:10_16": "pakāsessantīti attho.",
  "atk-s0503a6:10_17": "Paṭṭhapessantīti pakārena ṭhapessanti.",
  "atk-s0503a6:10_18": "Vivarissantīti vivaṭaṁ karissanti.",
  "atk-s0503a6:10_19": "Vibhajissantīti vibhattaṁ karissanti.",
  "atk-s0503a6:10_20": "Uttānīkarissantīti anuttānaṁ gambhīraṁ uttānaṁ pākaṭaṁ karissanti.",
  "atk-s0503a6:10_21": "Sahadhammenāti sahetukena sakāraṇena vacanena.",
  "atk-s0503a6:10_22": "Sappāṭihāriyanti yāvaniyyānikaṁ katvā.",
  "atk-s0503a6:10_23": "Dhammaṁ desessantīti navavidhalokuttaradhammaṁ pabodhessanti,",
  "atk-s0503a6:10_24": "pakāsessantīti attho.",
  "atk-s0503a6:11_0": "Ettha ca ‘‘paññapessantī’’tiādīhi chahi padehi cha atthapadāni dassitāni,",
  "atk-s0503a6:11_1": "ādito pana dvīhi padehi cha byañjanapadānīti.",
  "atk-s0503a6:11_2": "Ettāvatā tepiṭakaṁ buddhavacanaṁ saṁvaṇṇanānayena saṅgahetvā dassitaṁ hoti.",
  "atk-s0503a6:11_3": "Vuttañhetaṁ nettiyaṁ ‘‘dvādasapadāni suttaṁ,",
  "atk-s0503a6:11_4": "taṁ sabbaṁ byañjanañca attho cā’’ti (netti.",
  "atk-s0503a6:11_5": "saṅgahavāra).",
  "atk-s0503a6:12_0": "Brahmacariyanti sikkhattayasaṅgahitaṁ sakalaṁ sāsanabrahmacariyaṁ.",
  "atk-s0503a6:12_1": "Iddhanti samiddhaṁ jhānuppādavasena.",
  "atk-s0503a6:12_2": "Phītanti vuddhippattaṁ sabbaphāliphullaṁ abhiññāsampattivasena.",
  "atk-s0503a6:12_3": "Vitthārikanti vitthataṁ tasmiṁ tasmiṁ disābhāge patiṭṭhahanavasena.",
  "atk-s0503a6:12_4": "Bāhujaññanti bahūhi ñātaṁ paṭividdhaṁ bahujanābhisamayavasena.",
  "atk-s0503a6:12_5": "Puthubhūtanti sabbākāravasena puthulabhāvappattaṁ. Kathaṁ?",
  "atk-s0503a6:12_6": "Yāva devamanussehi suppakāsitanti yattakā viññujātikā devā manussā ca atthi,",
  "atk-s0503a6:12_7": "tehi sabbehi suṭṭhu pakāsitanti attho.",
  "atk-s0503a6:13_0": "Appossukkoti nirussukko līnavīriyo. ‘‘Tvañhi, pāpima,",
  "atk-s0503a6:13_1": "sattasattāhātikkamanato paṭṭhāya ‘parinibbātu dāni,",
  "atk-s0503a6:13_2": "bhante bhagavā,",
  "atk-s0503a6:13_3": "parinibbātu sugato’ti viravanto āhiṇḍittha,",
  "atk-s0503a6:13_4": "ajja dāni paṭṭhāya vigatussāho hohi,",
  "atk-s0503a6:13_5": "mā mayhaṁ parinibbānatthāya vāyāmaṁ karohī’’ti vadati.",
  "atk-s0503a6:13_6": "Sato sampajāno āyusaṅkhāraṁ ossajīti satiṁ sūpaṭṭhitaṁ katvā ñāṇena paricchinditvā āyusaṅkhāraṁ vissaji pajahi.",
  "atk-s0503a6:13_7": "Tattha na bhagavā hatthena leḍḍuṁ viya āyusaṅkhāraṁ ossaji,",
  "atk-s0503a6:13_8": "temāsamattameva pana samāpattiṁ samāpajjitvā tato paraṁ na samāpajjissāmīti cittaṁ uppādesi.",
  "atk-s0503a6:13_9": "Taṁ sandhāya vuttaṁ –",
  "atk-s0503a6:13_10": "‘‘ossajī’’ti,",
  "atk-s0503a6:13_11": "‘‘vossajjī’’tipi pāṭho.",
  "atk-s0503a6:14_0": "Kasmā pana bhagavā kappaṁ vā kappāvasesaṁ vā ṭhātuṁ samattho tattakaṁ kālaṁ aṭṭhatvā parinibbāyituṁ mārassa yācanāya āyusaṅkhāraṁ ossaji?",
  "atk-s0503a6:14_1": "Na bhagavā mārassa yācanāya āyusaṅkhāraṁ ossaji,",
  "atk-s0503a6:14_2": "nāpi therassa āyācanāya na ossajissati,",
  "atk-s0503a6:14_3": "temāsato pana paraṁ buddhaveneyyānaṁ abhāvato āyusaṅkhāraṁ ossaji .",
  "atk-s0503a6:14_4": "Ṭhānañhi nāma buddhānaṁ bhagavantānaṁ yāvadeva veneyyavinayanatthaṁ,",
  "atk-s0503a6:14_5": "te asati vineyyajane kena nāma kāraṇena ṭhassanti.",
  "atk-s0503a6:14_6": "Yadi ca mārassa yācanāya parinibbāyeyya,",
  "atk-s0503a6:14_7": "puretaraṁyeva parinibbāyeyya.",
  "atk-s0503a6:14_8": "Bodhimaṇḍepi hi mārena yācitaṁ,",
  "atk-s0503a6:14_9": "nimittobhāsakaraṇampi therassa sokatanukaraṇatthanti vuttovāyamattho.",
  "atk-s0503a6:14_10": "Apica buddhabaladīpanatthaṁ nimittobhāsakaraṇaṁ.",
  "atk-s0503a6:14_11": "Evaṁ mahānubhāvā buddhā bhagavantoyeva tiṭṭhantāpi attano ruciyāva tiṭṭhanti,",
  "atk-s0503a6:14_12": "parinibbāyantāpi attano ruciyāva parinibbāyantīti.",
  "atk-s0503a6:15_0": "Mahābhūmicāloti mahanto pathavīkampo.",
  "atk-s0503a6:15_1": "Tadā kira dasasahassilokadhātu akampittha.",
  "atk-s0503a6:15_2": "Bhiṁsanakoti bhayajanako.",
  "atk-s0503a6:15_3": "Devadundubhiyo ca phaliṁsūti devabheriyo nadiṁsu,",
  "atk-s0503a6:15_4": "devo sukkhagajjitaṁ gajji,",
  "atk-s0503a6:15_5": "akālavijjulatā nicchariṁsu,",
  "atk-s0503a6:15_6": "khaṇikavassaṁ vassīti vuttaṁ hoti.",
  "atk-s0503a6:16_0": "Etamatthaṁ viditvāti etaṁ saṅkhāravisaṅkhārānaṁ visesasaṅkhātaṁ atthaṁ sabbākārato viditvā.",
  "atk-s0503a6:16_1": "Imaṁudānanti anavasesasaṅkhāre vissajjetvā attano visaṅkhāragamanadīpakaṁ udānaṁ udānesi.",
  "atk-s0503a6:16_2": "Kasmā udānesi?",
  "atk-s0503a6:16_3": "Koci nāma vadeyya ‘‘mārena pacchato pacchato anubandhitvā ‘parinibbātu,",
  "atk-s0503a6:16_4": "bhante’ti upadduto bhayena bhagavā āyusaṅkhāraṁ ossajī’’ti.",
  "atk-s0503a6:16_5": "‘‘Tassokāso mā hotu,",
  "atk-s0503a6:16_6": "bhītassa udānaṁ nāma natthī’’ti etassa dīpanatthaṁ pītivegavissaṭṭhaṁ udānaṁ udānesīti aṭṭhakathāsu vuttaṁ.",
  "atk-s0503a6:16_7": "Tato temāsamatteneva ca pana buddhakiccassa nipphajjanato evaṁ dīgharattaṁ mayā parihaṭoyaṁ dukkhabhāro",
  "atk-s0503a6:16_8": "na cirasseva nikkhipiyatīti passato parinibbānaguṇapaccavekkhaṇe tassa uḷāraṁ pītisomanassaṁ uppajji,",
  "atk-s0503a6:16_9": "tena pītivegena udānesīti yuttaṁ viya.",
  "atk-s0503a6:16_10": "Ekantena hi visaṅkhāraninno nibbānajjhāsayo satthā mahākaruṇāya balakkārena viya sattahitatthaṁ loke suciraṁ ṭhito.",
  "atk-s0503a6:16_11": "Tathā hi devasikaṁ catuvīsatikoṭisatasahassasaṅkhā samāpattiyo vaḷañjeti,",
  "atk-s0503a6:16_12": "sodāni mahākaruṇādhikārassa nipphannattā nibbānābhimukho anappakaṁ pītisomanassaṁ paṭisaṁvedesi.",
  "atk-s0503a6:16_13": "Teneva hi bhagavato kilesaparinibbānadivase viya khandhaparinibbānadivasepi sarīrābhā visesato vippasannā parisuddhā pabhassarā ahosīti.",
  "atk-s0503a6:17_0": "Gāthāya soṇasiṅgālādīnampi paccakkhabhāvato tulitaṁ paricchinnanti tulaṁ,",
  "atk-s0503a6:17_1": "kāmāvacarakammaṁ.",
  "atk-s0503a6:17_2": "Na tulaṁ atulaṁ,",
  "atk-s0503a6:17_3": "tulaṁ vā sadisamassa aññaṁ lokiyakammaṁ natthīti atulaṁ,",
  "atk-s0503a6:17_4": "mahaggatakammaṁ.",
  "atk-s0503a6:17_5": "Kāmāvacaraṁ rūpāvacaraṁ vā tulaṁ,",
  "atk-s0503a6:17_6": "arūpāvacaraṁ atulaṁ.",
  "atk-s0503a6:17_7": "Appavipākaṁ vā tulaṁ,",
  "atk-s0503a6:17_8": "bahuvipākaṁ atulaṁ.",
  "atk-s0503a6:17_9": "Sambhavanti sambhavassa hetubhūtaṁ,",
  "atk-s0503a6:17_10": "upapattijanakanti attho.",
  "atk-s0503a6:17_11": "Bhavasaṅkhāranti punabbhavasaṅkhāraṇakaṁ.",
  "atk-s0503a6:17_12": "Avassajīti vissajjesi.",
  "atk-s0503a6:17_13": "Munīti buddhamuni.",
  "atk-s0503a6:17_14": "Ajjhattaratoti niyakajjhattarato.",
  "atk-s0503a6:17_15": "Samāhitoti upacārappanāsamādhivasena samāhito.",
  "atk-s0503a6:17_16": "Abhindi kavacamivāti kavacaṁ viya abhindi.",
  "atk-s0503a6:17_17": "Attasambhavanti attani sañjātaṁ kilesaṁ.",
  "atk-s0503a6:17_18": "Idaṁ vuttaṁ hoti ‘‘savipākaṭṭhena sambhavaṁ,",
  "atk-s0503a6:17_19": "bhavābhavābhisaṅkharaṇaṭṭhena bhavasaṅkhāranti ca laddhanāmaṁ tulātulasaṅkhātaṁ lokiyakammañca ossaji,",
  "atk-s0503a6:17_20": "saṅgāmasīse mahāyodho kavacaṁ viya attasambhavaṁ kilesañca ajjhattarato samāhito hutvā abhindī’’ti.",
  "atk-s0503a6:18_0": "Atha vā tulanti tulento tīrento.",
  "atk-s0503a6:18_1": "Atulañca sambhavanti nibbānañceva bhavañca.",
  "atk-s0503a6:18_2": "Bhavasaṅkhāranti bhavagāmikaṁ kammaṁ.",
  "atk-s0503a6:18_3": "Avassaji munīti ‘‘pañcakkhandhā aniccā,",
  "atk-s0503a6:18_4": "pañcannaṁ khandhānaṁ nirodho nibbānaṁ nicca’’ntiādinā nayena tulento buddhamuni bhave ādīnavaṁ,",
  "atk-s0503a6:18_5": "nibbāne ca ānisaṁsaṁ disvā taṁ khandhānaṁ mūlabhūtaṁ bhavasaṅkhārakammaṁ ‘‘kammakkhayāya saṁvattatī’’ti (ma. ni. 2.81; a. ni.",
  "atk-s0503a6:18_6": "4.233) evaṁ vuttena kammakkhayakarena ariyamaggena avassaji .",
  "atk-s0503a6:18_7": "Kathaṁ ajjhattarato samāhito,",
  "atk-s0503a6:18_8": "abhindi kavacamivattasambhavaṁ.",
  "atk-s0503a6:18_9": "So hi vipassanāvasena ajjhattarato,",
  "atk-s0503a6:18_10": "samathavasena samāhitoti evaṁ pubbabhāgato paṭṭhāya samathavipassanābalena kavacaṁ viya attabhāvaṁ pariyonandhitvā ṭhitaṁ,",
  "atk-s0503a6:18_11": "attani sambhavattā ‘‘attasambhava’’nti laddhanāmaṁ sabbaṁ kilesajālaṁ abhindi,",
  "atk-s0503a6:18_12": "kilesābhāveneva kammaṁ appaṭisandhikattā avassaṭṭhaṁ nāma hotīti evaṁ kilesappahānena kammaṁ pajahi.",
  "atk-s0503a6:18_13": "Iti bodhimūleyeva avassaṭṭhabhavasaṅkhāro bhagavā vekhamissakena viya jarasakaṭaṁ samāpattivekhamissakena",
  "atk-s0503a6:18_14": "attabhāvaṁ yāpentopi ‘‘ito temāsato uddhaṁ samāpattivekhamassa na dassāmī’’ti cittuppādanena āyusaṅkhāraṁ ossajīti.",
  "atk-s0503a6:19_0": "Paṭhamasuttavaṇṇanā niṭṭhitā.",
  "atk-s0503a6:20_0": "2. Sattajaṭilasuttavaṇṇanā",
  "atk-s0503a6:21_0": "52.",
  "atk-s0503a6:21_1": "Dutiye bahidvārakoṭṭhaketi pāsādadvārakoṭṭhakassa bahi,",
  "atk-s0503a6:21_2": "na vihāradvārakoṭṭhakassa.",
  "atk-s0503a6:21_3": "So kira pāsādo lohapāsādo viya samantā catudvārakoṭṭhakaparivuto pākāraparikkhitto.",
  "atk-s0503a6:21_4": "Tesu pācīnadvārakoṭṭhakassa bahi pāsādacchāyāyaṁ pācīnalokadhātuṁ olokento paññattavarabuddhāsane nisinno hoti.",
  "atk-s0503a6:21_5": "Jaṭilāti jaṭāvanto tāpasavesadhārino.",
  "atk-s0503a6:21_6": "Nigaṇṭhāti setapaṭanigaṇṭharūpadhārino.",
  "atk-s0503a6:21_7": "Ekasāṭakāti ekasāṭakanigaṇṭhā viya ekaṁ pilotikakhaṇḍaṁ hatthe bandhitvā tenāpi sarīrassa purimabhāgaṁ paṭicchādetvā vicaraṇakā.",
  "atk-s0503a6:21_8": "Parūḷhakacchanakhalomāti parūḷhakacchalomā parūḷhanakhā parūḷhaavasesalomā ca,",
  "atk-s0503a6:21_9": "kacchādīsu dīghalomā dīghanakhā cāti attho.",
  "atk-s0503a6:21_10": "Khārivividhamādāyāti vividhaṁ khārādinānappakāraṁ pabbajitaparikkhārabhaṇḍikaṁ gahetvā.",
  "atk-s0503a6:21_11": "Avidūre atikkamantīti vihārassa avidūramaggena nagaraṁ pavisanti.",
  "atk-s0503a6:22_0": "Rājāhaṁ, bhante,",
  "atk-s0503a6:22_1": "pasenadi kosaloti ahaṁ, bhante,",
  "atk-s0503a6:22_2": "rājā pasenadi kosalo,",
  "atk-s0503a6:22_3": "mayhaṁ nāmaṁ tumhe jānāthāti.",
  "atk-s0503a6:22_4": "Kasmā pana rājā loke aggapuggalassa santike nisinno evarūpānaṁ nagganissirīkānaṁ añjaliṁ paggaṇhātīti?",
  "atk-s0503a6:22_5": "Saṅgaṇhanatthāya.",
  "atk-s0503a6:22_6": "Evañhissa ahosi ‘‘sacāhaṁ ettakampi etesaṁ na karissāmi,",
  "atk-s0503a6:22_7": "mayaṁ puttadāraṁ pahāya etassatthāya dubbhojanadukkhaseyyādīni anubhoma,",
  "atk-s0503a6:22_8": "ayaṁ amhākaṁ nipaccakāramattampi na karoti .",
  "atk-s0503a6:22_9": "Tasmiñhi kate amhe ‘ocarakā’ti jano aggahetvā ‘pabbajitā’icceva sañjānissati,",
  "atk-s0503a6:22_10": "kiṁ imassa bhūtatthakathanenāti attanā diṭṭhaṁ sutaṁ paṭicchādetvā na katheyyuṁ,",
  "atk-s0503a6:22_11": "evaṁ kate pana anigūhitvā kathessantī’’ti.",
  "atk-s0503a6:22_12": "Apica satthu ajjhāsayajānanatthampi evamakāsīti.",
  "atk-s0503a6:22_13": "Rājā kira bhagavantaṁ upasaṅkamantopi katipayakālaṁ sammāsambodhiṁ na saddahi.",
  "atk-s0503a6:22_14": "Tenassa evaṁ ahosi ‘‘yadi bhagavā sabbaṁ jānāti,",
  "atk-s0503a6:22_15": "mayā imesaṁ nipaccakāraṁ katvā ‘ime arahanto’ti vutte nānujāneyya,",
  "atk-s0503a6:22_16": "atha maṁ anuvattanto anujāneyya,",
  "atk-s0503a6:22_17": "kuto tassa sabbaññutā’’ti.",
  "atk-s0503a6:22_18": "Evaṁ so satthu ajjhāsayajānanatthaṁ tathā akāsi.",
  "atk-s0503a6:22_19": "Bhagavā pana ‘‘ujukameva ‘na ime samaṇā ocarakā’ti vutte yadipi rājā saddahati,",
  "atk-s0503a6:22_20": "mahājano pana tamatthaṁ ajānanto na saddaheyya,",
  "atk-s0503a6:22_21": "samaṇo gotamo ‘rājā attano kathaṁ suṇātī’ti yaṁ kiñci mukhāruḷhaṁ kathetī’ti vadeyya,",
  "atk-s0503a6:22_22": "tadassa dīgharattaṁ ahitāya dukkhāya saṁvatteyya,",
  "atk-s0503a6:22_23": "añño ca guḷhakammaṁ vivaṭaṁ kataṁ bhaveyya,",
  "atk-s0503a6:22_24": "sayameva rājā tesaṁ ocarakabhāvaṁ kathessatī’’ti ñatvā ‘‘dujjānaṁ kho eta’’ntiādimāha.",
  "atk-s0503a6:23_0": "Tattha kāmabhogināti iminā pana rāgābhibhavaṁ,",
  "atk-s0503a6:23_1": "ubhayenāpi vikkhittacittataṁ dasseti.",
  "atk-s0503a6:23_2": "Puttasambādhasayananti puttehi sambādhasayanaṁ .",
  "atk-s0503a6:23_3": "Ettha ca puttasīsena dārapariggahaṁ,",
  "atk-s0503a6:23_4": "puttadāresu uppilāvitena tesaṁ gharāvāsādihetu sokābhibhavena cittassa saṁkiliṭṭhataṁ dasseti.",
  "atk-s0503a6:23_5": "Kāsikacandananti saṇhacandanaṁ,",
  "atk-s0503a6:23_6": "kāsikavatthañca candanañcāti vā attho.",
  "atk-s0503a6:23_7": "Mālāgandhavilepananti vaṇṇagandhatthāya mālā,",
  "atk-s0503a6:23_8": "sugandhabhāvatthāya gandhaṁ,",
  "atk-s0503a6:23_9": "chavirāgakaraṇatthāya vilepanaṁ dhārentena.",
  "atk-s0503a6:23_10": "Jātarūparajatanti suvaṇṇañceva avasiṭṭhadhanañca.",
  "atk-s0503a6:23_11": "Sādiyantenāti paṭiggaṇhantena.",
  "atk-s0503a6:23_12": "Sabbenapi kāmesu abhigiddhabhāvameva pakāseti.",
  "atk-s0503a6:24_0": "Saṁvāsenāti sahavāsena.",
  "atk-s0503a6:24_1": "Sīlaṁ veditabbanti ‘‘ayaṁ pesalo vā dussīlo vā’’ti saṁvasantena ekasmiṁ ṭhāne saha vasantena jānitabbo.",
  "atk-s0503a6:24_2": "Tañca kho dīghena addhunā na ittaranti tañca sīlaṁ dīghena kālena veditabbaṁ,",
  "atk-s0503a6:24_3": "na ittarena.",
  "atk-s0503a6:24_4": "Katipayadivase hi saññatākāro saṁvutindriyākāro ca hutvā sakkā dassetuṁ.",
  "atk-s0503a6:24_5": "Manasi karotā no amanasi karotāti tampi ‘‘sīlamassa pariggaṇhissāmī’’ti manasi karontena paccavekkhantena sakkā jānituṁ,",
  "atk-s0503a6:24_6": "na itarena.",
  "atk-s0503a6:24_7": "Paññavatāti tampi sappaññeneva paṇḍitena.",
  "atk-s0503a6:24_8": "Bālo hi manasi karontopi jānituṁ na sakkoti.",
  "atk-s0503a6:24_9": "Saṁvohārenāti kathanena.",
  "atk-s0503a6:25_0": "‘‘Yo hi koci manussesu, vohāraṁ upajīvati;",
  "atk-s0503a6:26_0": "Evaṁ vāseṭṭha jānāhi, vāṇijo so na brāhmaṇo’’ti. (su. ni. 619) –",
  "atk-s0503a6:27_0": "Ettha hi vāṇijjaṁ vohāro nāma.",
  "atk-s0503a6:27_1": "‘‘Cattāro ariyavohārā’’ti (dī. ni.",
  "atk-s0503a6:27_2": "3.313) ettha cetanā.",
  "atk-s0503a6:27_3": "‘‘Saṅkhā samaññā paññatti vohāro’’ti (dha. sa.",
  "atk-s0503a6:27_4": "1313-1315) ettha paññatti.",
  "atk-s0503a6:27_5": "‘‘Vohāramattena so vohareyyā’’ti (saṁ. ni.",
  "atk-s0503a6:27_6": "1.25) ettha kathā vohāro.",
  "atk-s0503a6:27_7": "Idhāpi so eva adhippeto.",
  "atk-s0503a6:27_8": "Ekaccassa hi sammukhākathā parammukhākathāya na sameti,",
  "atk-s0503a6:27_9": "parammukhākathā sammukhākathāya,",
  "atk-s0503a6:27_10": "tathā purimakathā pacchimakathāya,",
  "atk-s0503a6:27_11": "pacchimakathā ca purimakathāya.",
  "atk-s0503a6:27_12": "So kathentoyeva sakkā jānituṁ ‘‘asuci eso puggalo’’ti.",
  "atk-s0503a6:27_13": "Sucisīlassa pana purimaṁ pacchimena,",
  "atk-s0503a6:27_14": "pacchimañca purimena,",
  "atk-s0503a6:27_15": "sammukhā kathitañca parammukhā kathitena,",
  "atk-s0503a6:27_16": "parammukhā kathitañca sammukhā kathitena sameti,",
  "atk-s0503a6:27_17": "tasmā kathentena sakkā sucibhāvo jānitunti pakāsento āha –",
  "atk-s0503a6:27_18": "‘‘saṁvohārena soceyyaṁ veditabba’’nti.",
  "atk-s0503a6:28_0": "Thāmoti ñāṇathāmo.",
  "atk-s0503a6:28_1": "Yassa hi ñāṇathāmo natthi,",
  "atk-s0503a6:28_2": "so uppannesu upaddavesu gahetabbagahaṇaṁ kattabbakaraṇaṁ apassanto advārikaṁ gharaṁ paviṭṭho viya carati. Tenāha –",
  "atk-s0503a6:28_3": "‘‘āpadāsu kho,",
  "atk-s0503a6:28_4": "mahārāja,thāmo veditabbo’’ti.",
  "atk-s0503a6:28_5": "Sākacchāyāti sahakathāya.",
  "atk-s0503a6:28_6": "Duppaññassa hi kathā udake geṇḍu viya uplavati,",
  "atk-s0503a6:28_7": "paññavato kathentassa paṭibhānaṁ anantaṁ hoti.",
  "atk-s0503a6:28_8": "Udakavipphandaneneva hi maccho khuddako mahanto vāti paññāyati.",
  "atk-s0503a6:29_0": "Iti bhagavā rañño ujukameva te ‘‘ime nāmā’’ti avatvā arahantānaṁ anarahantānañca jānanūpāyaṁ pakāsesi.",
  "atk-s0503a6:29_1": "Rājā taṁ sutvā bhagavato sabbaññutāya desanāvilāsena ca abhippasanno ‘‘acchariyaṁ,",
  "atk-s0503a6:29_2": "bhante’’tiādinā attano pasādaṁ pakāsetvā idāni te yāthāvato bhagavato ārocento ‘‘ete, bhante,",
  "atk-s0503a6:29_3": "mama purisā carā’’tiādimāha.",
  "atk-s0503a6:29_4": "Tattha carāti apabbajitā eva pabbajitarūpena raṭṭhapiṇḍaṁ bhuñjantā paṭicchannakammantattā.",
  "atk-s0503a6:29_5": "Ocarakāti heṭṭhā carakā.",
  "atk-s0503a6:29_6": "Carā hi pabbatamatthakena carantāpi heṭṭhā carakāva nihīnakammattā.",
  "atk-s0503a6:29_7": "Atha vā ocarakāti carapurisā.",
  "atk-s0503a6:29_8": "Ocaritvāti avacaritvā vīmaṁsitvā,",
  "atk-s0503a6:29_9": "tasmiṁ tasmiṁ dese taṁ taṁ pavattiṁ ñatvāti attho.",
  "atk-s0503a6:29_10": "Osārissāmīti paṭipajjissāmi,",
  "atk-s0503a6:29_11": "karissāmīti attho.",
  "atk-s0503a6:29_12": "Rajojallanti rajañca malañca.",
  "atk-s0503a6:29_13": "Pavāhetvāti suṭṭhu vikkhālanavasena apanetvā.",
  "atk-s0503a6:29_14": "Kappitakesamassūti alaṅkārasatthe vuttavidhinā kappakehi chinnakesamassū.",
  "atk-s0503a6:29_15": "Kāmaguṇehīti kāmakoṭṭhāsehi,",
  "atk-s0503a6:29_16": "kāmabandhanehi vā samappitāti suṭṭhu appitā allīnā.",
  "atk-s0503a6:29_17": "Samaṅgibhūtāti sahabhūtā .",
  "atk-s0503a6:29_18": "Paricāressantīti indriyāni samantato cāressanti kīḷāpessanti vā.",
  "atk-s0503a6:30_0": "Etamatthaṁ viditvāti etaṁ tesaṁ rājapurisānaṁ attano udarassa kāraṇā pabbajitavesena lokavañcanasaṅkhātaṁ atthaṁ viditvā.",
  "atk-s0503a6:30_1": "Imaṁ udānanti imaṁ parādhīnatāparavañcanatāpaṭikkhepavibhāvanaṁ udānaṁ udānesi.",
  "atk-s0503a6:31_0": "Tattha na vāyameyya sabbatthāti dūteyyaocarakakammādike sabbasmiṁ pāpadhamme ime rājapurisā viya pabbajito na vāyameyya,",
  "atk-s0503a6:31_1": "vāyāmaṁ ussāhaṁ na kareyya,",
  "atk-s0503a6:31_2": "sabbattha yattha katthaci vāyāmaṁ akatvā appamattakepi puññasmiṁyeva vāyameyyāti adhippāyo.",
  "atk-s0503a6:31_3": "Nāññassa puriso siyāti pabbajitarūpena aññassa puggalassa sevakapuriso na siyā. Kasmā?",
  "atk-s0503a6:31_4": "Evarūpassapi ocarakādipāpakammassa kattabbattā.",
  "atk-s0503a6:31_5": "Nāññaṁ nissāya jīveyyāti aññaṁ paraṁ issarādiṁ nissāya ‘‘tappaṭibaddhaṁ me sukhadukkha’’nti evaṁcitto hutvā na jīvikaṁ pavatteyya,",
  "atk-s0503a6:31_6": "attadīpo attasaraṇo anaññasaraṇo eva bhaveyya.",
  "atk-s0503a6:31_7": "Atha vā anatthāvahato ‘‘ocaraṇa’’nti laddhanāmakattā aññaṁ akusalakammaṁ nissāya na jīveyya.",
  "atk-s0503a6:31_8": "Dhammena na vaṇiṁ careti dhanādiatthāya dhammaṁ na katheyya.",
  "atk-s0503a6:31_9": "Yo hi dhanādihetu paresaṁ dhammaṁ deseti,",
  "atk-s0503a6:31_10": "so dhammena vāṇijjaṁ karoti nāma,",
  "atk-s0503a6:31_11": "evaṁ dhammena taṁ na careyya.",
  "atk-s0503a6:31_12": "Atha vā dhanādīnaṁ atthāya kosalarañño puriso viya ocarakādikammaṁ karonto parehi anāsaṅkanīyatāya pabbajjāliṅgasamādānādīni",
  "atk-s0503a6:31_13": "anutiṭṭhanto dhammena vāṇijjaṁ karoti nāma.",
  "atk-s0503a6:31_14": "Yopi idha parisuddhaṁ brahmacariyaṁ carantopi aññataraṁ devanikāyaṁ paṇidhāya brahmacariyaṁ carati,",
  "atk-s0503a6:31_15": "sopi dhammena vāṇijjaṁ karoti nāma,",
  "atk-s0503a6:31_16": "evaṁ dhammena vāṇijjaṁ na care,",
  "atk-s0503a6:31_17": "na kareyyāti attho.",
  "atk-s0503a6:32_0": "Dutiyasuttavaṇṇanā niṭṭhitā.",
  "atk-s0503a6:33_0": "3. Paccavekkhaṇasuttavaṇṇanā",
  "atk-s0503a6:34_0": "53.",
  "atk-s0503a6:34_1": "Tatiye attano aneke pāpake akusale dhamme pahīneti lobhadosamohaviparītamanasikāraahirikānottappakodhūpanāhamakkhapalāsaissāmacchariyamāyā-",
  "atk-s0503a6:34_2": "sāṭheyyathambhasārambhamānātimānamadapamādataṇhāavijjātividhākusalamūladuccaritasaṁkilesavisama- saññāvitakkapapañcacatubbidhavipallāsaāsavaoghayogaganthāgatigamanataṇhupādānapañcavidha-",
  "atk-s0503a6:34_3": "cetokhilapañcacetovinibandhanīvaraṇābhinandanachavivāda- mūlataṇhākāyasattānusayaaṭṭhamicchattanava-",
  "atk-s0503a6:34_4": "taṇhāmūlakadasākusalakammapathadvāsaṭṭhidiṭṭhigataaṭṭhasatataṇhāvicaritādippabhede attano santāne anādikālapavatte",
  "atk-s0503a6:34_5": "diyaḍḍhasahassakilese taṁsahagate cāpi aneke pāpake lāmake akosallasambhūtaṭṭhena akusale dhamme anavasesaṁ",
  "atk-s0503a6:34_6": "saha vāsanāya bodhimūleyeva pahīne ariyamaggena samucchinne paccavekkhamāno ‘‘ayampi me kileso pahīno,",
  "atk-s0503a6:34_7": "ayampi me kileso pahīno’’ti anupadapaccavekkhaṇāya paccavekkhamāno bhagavā nisinno hoti.",
  "atk-s0503a6:35_0": "Aneke ca kusale dhammeti sīlasamādhipaññāvimuttivimuttiñāṇadassanaṁ cattāro satipaṭṭhānā,",
  "atk-s0503a6:35_1": "cattāro sammappadhānā,",
  "atk-s0503a6:35_2": "cattāro iddhipādā,",
  "atk-s0503a6:35_3": "cattāro ariyamaggā,",
  "atk-s0503a6:35_4": "cattāri phalāni,",
  "atk-s0503a6:35_5": "catasso paṭisambhidā,",
  "atk-s0503a6:35_6": "catuyoniparicchedakañāṇaṁ,",
  "atk-s0503a6:35_7": "cattāro ariyavaṁsā,",
  "atk-s0503a6:35_8": "cattāri vesārajjañāṇāni,",
  "atk-s0503a6:35_9": "pañca padhāniyaṅgāni,",
  "atk-s0503a6:35_10": "pañcaṅgiko sammāsamādhi,",
  "atk-s0503a6:35_11": "pañcañāṇiko sammāsamādhi,",
  "atk-s0503a6:35_12": "pañcindriyāni,",
  "atk-s0503a6:35_13": "pañca balāni,",
  "atk-s0503a6:35_14": "pañca nissāraṇīyā dhātuyo,",
  "atk-s0503a6:35_15": "pañca vimuttāyatanañāṇāni,",
  "atk-s0503a6:35_16": "pañca vimuttiparipācanīyā saññā,",
  "atk-s0503a6:35_17": "cha anussatiṭṭhānāni,",
  "atk-s0503a6:35_18": "cha gāravā,",
  "atk-s0503a6:35_19": "cha nissāraṇīyā dhātuyo,",
  "atk-s0503a6:35_20": "cha satatavihārā,",
  "atk-s0503a6:35_21": "cha anuttariyāni,",
  "atk-s0503a6:35_22": "cha nibbedhabhāgiyā paññā,",
  "atk-s0503a6:35_23": "cha abhiññā,",
  "atk-s0503a6:35_24": "cha asādhāraṇañāṇāni,",
  "atk-s0503a6:35_25": "satta aparihāniyā dhammā,",
  "atk-s0503a6:35_26": "satta ariyadhanāni,",
  "atk-s0503a6:35_27": "satta bojjhaṅgā,",
  "atk-s0503a6:35_28": "satta sappurisadhammā,",
  "atk-s0503a6:35_29": "satta nijjaravatthūni,",
  "atk-s0503a6:35_30": "satta saññā,",
  "atk-s0503a6:35_31": "satta dakkhiṇeyyapuggaladesanā,",
  "atk-s0503a6:35_32": "satta khīṇāsavabaladesanā,",
  "atk-s0503a6:35_33": "aṭṭha paññāpaṭilābhahetudesanā,",
  "atk-s0503a6:35_34": "aṭṭha sammattāni,",
  "atk-s0503a6:35_35": "aṭṭha lokadhammātikkamā,",
  "atk-s0503a6:35_36": "aṭṭha ārambhavatthūni,",
  "atk-s0503a6:35_37": "aṭṭha akkhaṇadesanā,",
  "atk-s0503a6:35_38": "aṭṭha mahāpurisavitakkā,",
  "atk-s0503a6:35_39": "aṭṭha abhibhāyatanadesanā,",
  "atk-s0503a6:35_40": "aṭṭha vimokkhā,",
  "atk-s0503a6:35_41": "nava yonisomanasikāramūlakā dhammā,",
  "atk-s0503a6:35_42": "nava pārisuddhipadhāniyaṅgāni,",
  "atk-s0503a6:35_43": "nava sattāvāsadesanā,",
  "atk-s0503a6:35_44": "nava āghātappaṭivinayā,",
  "atk-s0503a6:35_45": "nava saññā,",
  "atk-s0503a6:35_46": "nava nānattāni,",
  "atk-s0503a6:35_47": "nava anupubbavihārā,",
  "atk-s0503a6:35_48": "dasa nāthakaraṇā dhammā,",
  "atk-s0503a6:35_49": "dasa kasiṇāyatanāni,",
  "atk-s0503a6:35_50": "dasa kusalakammapathā,",
  "atk-s0503a6:35_51": "dasa sammattāni,",
  "atk-s0503a6:35_52": "dasa ariyavāsā,",
  "atk-s0503a6:35_53": "dasa asekkhā dhammā,",
  "atk-s0503a6:35_54": "dasa tathāgatabalāni,",
  "atk-s0503a6:35_55": "ekādasa mettānisaṁsā,",
  "atk-s0503a6:35_56": "dvādasa dhammacakkākārā,",
  "atk-s0503a6:35_57": "terasa dhutaṅgaguṇā,",
  "atk-s0503a6:35_58": "cuddasa buddhañāṇāni,",
  "atk-s0503a6:35_59": "pannarasa vimuttiparipācanīyā dhammā,",
  "atk-s0503a6:35_60": "soḷasavidhā ānāpānassati,",
  "atk-s0503a6:35_61": "soḷasa aparantapanīyā dhammā,",
  "atk-s0503a6:35_62": "aṭṭhārasa mahāvipassanā,",
  "atk-s0503a6:35_63": "aṭṭhārasa buddhadhammā,",
  "atk-s0503a6:35_64": "ekūnavīsati paccavekkhaṇañāṇāni,",
  "atk-s0503a6:35_65": "catucattālīsa ñāṇavatthūni,",
  "atk-s0503a6:35_66": "paññāsa udayabbayañāṇāni,",
  "atk-s0503a6:35_67": "paropaññāsa kusalā dhammā,",
  "atk-s0503a6:35_68": "sattasattati ñāṇavatthūni,",
  "atk-s0503a6:35_69": "catuvīsatikoṭisatasahassasamāpattisañcārimahāvajirañāṇaṁ,",
  "atk-s0503a6:35_70": "anantanayasamantapaṭṭhānapavicayapaccavekkhaṇadesanāñāṇāni,",
  "atk-s0503a6:35_71": "tathā anantāsu lokadhātūsu anantānaṁ sattānaṁ āsayādivibhāvanañāṇāni cāti evamādike aneke attano kusale",
  "atk-s0503a6:35_72": "anavajjadhamme anantakālaṁ pāramiparibhāvanāya maggabhāvanāya ca pāripūriṁ vuddhiṁ gate ‘‘imepi anavajjadhammā",
  "atk-s0503a6:35_73": "mayi saṁvijjanti,",
  "atk-s0503a6:35_74": "imepi anavajjadhammā mayi saṁvijjantī’’ti rucivasena manasikārābhimukhe buddhaguṇe vaggavagge puñjapuñje katvā paccavekkhamāno nisinno hoti.",
  "atk-s0503a6:35_75": "Te ca kho sapadesato eva,",
  "atk-s0503a6:35_76": "na nippadesato.",
  "atk-s0503a6:35_77": "Sabbe buddhaguṇe bhagavatāpi anupadaṁ anavasesato manasi kātuṁ na sakkā anantāparimeyyabhāvato.",
  "atk-s0503a6:36_0": "Vuttañhetaṁ –",
  "atk-s0503a6:37_0": "‘‘Buddhopi buddhassa bhaṇeyya vaṇṇaṁ,",
  "atk-s0503a6:38_0": "Kappampi ce aññamabhāsamāno;",
  "atk-s0503a6:39_0": "Khīyetha kappo ciradīghamantare,",
  "atk-s0503a6:40_0": "Vaṇṇo na khīyetha tathāgatassā’’ti.",
  "atk-s0503a6:41_0": "Aparampi vuttaṁ –",
  "atk-s0503a6:42_0": "‘‘Asaṅkhyeyyāni nāmāni, saguṇena mahesino;",
  "atk-s0503a6:43_0": "Guṇena nāmamuddheyyaṁ, api nāma sahassato’’ti.",
  "atk-s0503a6:44_0": "Tadā hi bhagavā pacchābhattaṁ piṇḍapātappaṭikkanto vihāraṁ pavisitvā gandhakuṭippamukhe ṭhatvā bhikkhūsu",
  "atk-s0503a6:44_1": "vattaṁ dassetvā gatesu mahāgandhakuṭiṁ pavisitvā paññattavarabuddhāsane nisinno attano atītajātivisayaṁ",
  "atk-s0503a6:44_2": "ñāṇaṁ pesesi.",
  "atk-s0503a6:44_3": "Athassa tāni nirantaraṁ poṅkhānupoṅkhaṁ anantāparimāṇappabhedā upaṭṭhahiṁsu.",
  "atk-s0503a6:44_4": "So ‘‘evaṁ mahantassa nāma dukkhakkhandhassa mūlabhūtā ime kilesā’’ti kilesavisayaṁ ñāṇācāraṁ pesetvā",
  "atk-s0503a6:44_5": "te pahānamukhena anupadaṁ paccavekkhitvā ‘‘ime vata kilesā anavasesato mayhaṁ suṭṭhu pahīnā’’ti puna",
  "atk-s0503a6:44_6": "tesaṁ pahānakaraṁ sākāraṁ saparivāraṁ sauddesaṁ ariyamaggaṁ paccavekkhanto anantāparimāṇabhede attano",
  "atk-s0503a6:44_7": "sīlādianavajjadhamme manasākāsi.",
  "atk-s0503a6:44_8": "Tena vuttaṁ –",
  "atk-s0503a6:45_0": "‘‘Tena kho pana samayena bhagavā attano aneke pāpake akusale dhamme pahīne paccavekkhamāno nisinno hoti,",
  "atk-s0503a6:45_1": "aneke ca kusale dhamme bhāvanāpāripūriṁ gate’’ti.",
  "atk-s0503a6:46_0": "Evaṁ paccavekkhitvā uppannapītisomanassuddesabhūtaṁ imaṁ udānaṁ udānesi.",
  "atk-s0503a6:47_0": "Tattha ahu pubbeti arahattamaggañāṇuppattito pubbe sabbopi cāyaṁ rāgādiko kilesagaṇo mayhaṁ santāne ahu āsi,",
  "atk-s0503a6:47_1": "na imasmiṁ kilesagaṇe kocipi kileso nāhosi.",
  "atk-s0503a6:47_2": "Tadā nāhūti tadā tasmiṁ kāle ariyamaggakkhaṇe so kilesagaṇo na ahu na āsi,",
  "atk-s0503a6:47_3": "tattha aṇumattopi kileso aggamaggakkhaṇe appahīno nāma natthi.",
  "atk-s0503a6:47_4": "‘‘Tato nāhū’’tipi paṭhanti,",
  "atk-s0503a6:47_5": "tato arahattamaggakkhaṇato paraṁ nāsīti attho.",
  "atk-s0503a6:47_6": "Nāhu pubbeti yo cāyaṁ mama aparimāṇo anavajjadhammo etarahi bhāvanāpāripūriṁ gato upalabbhati,",
  "atk-s0503a6:47_7": "sopi ariyamaggakkhaṇato pubbe na ahu na āsi.",
  "atk-s0503a6:47_8": "Tadā ahūti yadā pana me aggamaggañāṇaṁ uppannaṁ,",
  "atk-s0503a6:47_9": "tadā sabbopi me anavajjadhammo āsi.",
  "atk-s0503a6:47_10": "Aggamaggādhigamena hi saddhiṁ sabbepi sabbaññuguṇā buddhānaṁ hatthagatā eva honti.",
  "atk-s0503a6:48_0": "Nacāhu na ca bhavissati,",
  "atk-s0503a6:48_1": "na cetarahi vijjatīti yo pana so anavajjadhammo ariyamaggo mayhaṁ bodhimaṇḍe uppanno,",
  "atk-s0503a6:48_2": "yena sabbo kilesagaṇo anavasesaṁ pahīno,",
  "atk-s0503a6:48_3": "so yathā mayhaṁ maggakkhaṇato pubbe na cāhu na ca ahosi,",
  "atk-s0503a6:48_4": "evaṁ attanā pahātabbakilesābhāvato te kilesā viya ayampi na ca bhavissati anāgate na uppajjissati,",
  "atk-s0503a6:48_5": "etarahi paccuppannakālepi na vijjati na upalabbhati attanā kattabbakiccābhāvato.",
  "atk-s0503a6:48_6": "Na hi ariyamaggo anekavāraṁ pavattati.",
  "atk-s0503a6:48_7": "Tenevāha –",
  "atk-s0503a6:48_8": "‘‘na pāraṁ diguṇaṁ yantī’’ti.",
  "atk-s0503a6:49_0": "Iti bhagavā ariyamaggena attano santāne anavasesaṁ pahīne akusale dhamme bhāvanāpāripūriṁ gate aparimāṇe",
  "atk-s0503a6:49_1": "anavajjadhamme ca paccavekkhamāno attupanāyikapītivegavissaṭṭhaṁ udānaṁ udānesi.",
  "atk-s0503a6:49_2": "Purimāya kathāya purimavesārajjadvayameva kathitaṁ,",
  "atk-s0503a6:49_3": "pacchimadvayaṁ sammāsambodhiyā pakāsitattā pakāsitameva hotīti.",
  "atk-s0503a6:50_0": "Tatiyasuttavaṇṇanā niṭṭhitā.",
  "atk-s0503a6:51_0": "4. Paṭhamanānātitthiyasuttavaṇṇanā",
  "atk-s0503a6:52_0": "54.",
  "atk-s0503a6:52_1": "Catutthe nānātitthiyasamaṇabrāhmaṇaparibbājakāti ettha taranti etena saṁsāroghanti titthaṁ,",
  "atk-s0503a6:52_2": "nibbānamaggo.",
  "atk-s0503a6:52_3": "Idha pana viparītavipallāsavasena diṭṭhigatikehi tathā gahitadiṭṭhidassanaṁ ‘‘tittha’’nti adhippetaṁ.",
  "atk-s0503a6:52_4": "Tasmiṁ sassatādinānākāre titthe niyuttāti nānātitthiyā,",
  "atk-s0503a6:52_5": "nagganigaṇṭhādisamaṇā ceva kaṭhakalāpādibrāhmaṇā ca pokkharasātādiparibbājakā ca samaṇabrāhmaṇaparibbājakā.",
  "atk-s0503a6:52_6": "Nānātitthiyā ca te samaṇabrāhmaṇaparibbājakā cāti nānātitthiyasamaṇabrāhmaṇaparibbājakā.",
  "atk-s0503a6:53_0": "‘‘Sassato attā ca loko cā’’tiādinā passanti etāya,",
  "atk-s0503a6:53_1": "sayaṁ vā passati,",
  "atk-s0503a6:53_2": "tathā dassanamattameva vāti diṭṭhi,",
  "atk-s0503a6:53_3": "micchābhinivesassetaṁ adhivacanaṁ.",
  "atk-s0503a6:53_4": "Sassatādivasena nānā anekavidhā diṭṭhiyo etesanti nānādiṭṭhikā.",
  "atk-s0503a6:53_5": "Sassatādivaseneva khamanaṁ khanti,",
  "atk-s0503a6:53_6": "rocanaṁ ruci,",
  "atk-s0503a6:53_7": "atthato ‘‘sassato attā ca loko cā’’tiādinā (udā.",
  "atk-s0503a6:53_8": "55) pavatto cittavipallāso saññāvipallāso ca.",
  "atk-s0503a6:53_9": "Tathā nānā khantiyo etesanti nānākhantikā,",
  "atk-s0503a6:53_10": "nānā ruciyo etesanti nānārucikā.",
  "atk-s0503a6:53_11": "Diṭṭhigatikā hi pubbabhāge tathā tathā cittaṁ rocetvā khamāpetvā ca pacchā ‘‘idameva saccaṁ moghamañña’’nti abhinivisanti.",
  "atk-s0503a6:53_12": "Atha vā ‘‘aniccaṁ nicca’’ntiādinā tathā tathā dassanavasena diṭṭhi,",
  "atk-s0503a6:53_13": "khamanavasena khanti,",
  "atk-s0503a6:53_14": "ruccanavasena rucīti evaṁ tīhipi padehi diṭṭhi eva vuttāti veditabbā.",
  "atk-s0503a6:53_15": "Nānādiṭṭhinissayanissitāti sassatādiparikappavasena nānāvidhaṁ diṭṭhiyā nissayaṁ vatthuṁ kāraṇaṁ,",
  "atk-s0503a6:53_16": "diṭṭhisaṅkhātameva vā nissayaṁ nissitā allīnā upagatā,",
  "atk-s0503a6:53_17": "taṁ anissajjitvā ṭhitāti attho.",
  "atk-s0503a6:53_18": "Diṭṭhiyopi hi diṭṭhigatikānaṁ abhinivesākārānaṁ nissayā honti.",
  "atk-s0503a6:54_0": "Santīti atthi saṁvijjanti upalabbhanti.",
  "atk-s0503a6:54_1": "Eketi ekacce.",
  "atk-s0503a6:54_2": "Samaṇabrāhmaṇāti pabbajjūpagamena samaṇā,",
  "atk-s0503a6:54_3": "jātiyā brāhmaṇā,",
  "atk-s0503a6:54_4": "lokena vā samaṇāti ca brāhmaṇāti ca evaṁ gahitā.",
  "atk-s0503a6:54_5": "Evaṁvādinoti evaṁ idāni vattabbākārena vadantīti evaṁvādino.",
  "atk-s0503a6:54_6": "Evaṁ idāni vattabbākārena pavattā diṭṭhi etesanti evaṁdiṭṭhino.",
  "atk-s0503a6:54_7": "Tattha dutiyena diṭṭhigatikānaṁ micchābhiniveso dassito,",
  "atk-s0503a6:54_8": "paṭhamena tesaṁ yathābhinivesaṁ paresaṁ tattha patiṭṭhāpanavasena vohāro.",
  "atk-s0503a6:55_0": "Sassato loko,",
  "atk-s0503a6:55_1": "idameva saccaṁ moghamaññanti ettha lokoti attā.",
  "atk-s0503a6:55_2": "So hi diṭṭhigatikehi lokiyanti ettha puññaṁ pāpaṁ tabbipākā,",
  "atk-s0503a6:55_3": "sayaṁ vā kārakādibhāvena abhiyuttehi lokiyatīti lokoti adhippeto.",
  "atk-s0503a6:55_4": "Svāyaṁ sassato amaro nicco dhuvoti yadidaṁ amhākaṁ dassanaṁ idameva saccaṁ aviparītaṁ,",
  "atk-s0503a6:55_5": "aññaṁ pana asassatotiādi paresaṁ dassanaṁ moghaṁ micchāti attho.",
  "atk-s0503a6:55_6": "Etena cattāropi sassatavādā dassitā honti.",
  "atk-s0503a6:55_7": "Asassatoti na sassato,",
  "atk-s0503a6:55_8": "anicco adhuvo cavanadhammoti attho.",
  "atk-s0503a6:55_9": "‘‘Asassato’’ti sassatabhāvappaṭikkhepeneva ucchedo dīpitoti sattapi ucchedavādā dīpitā honti.",
  "atk-s0503a6:56_0": "Antavāti sapariyanto parivaṭumo paricchinnappamāṇo,",
  "atk-s0503a6:56_1": "na sabbagatoti attho.",
  "atk-s0503a6:56_2": "Etena sarīraparimāṇo aṅguṭṭhaparimāṇo avayavaparimāṇo paramāṇuparimāṇo attāti evamādivādā dassitā honti.",
  "atk-s0503a6:56_3": "Anantavāti apariyanto,",
  "atk-s0503a6:56_4": "sabbagatoti attho.",
  "atk-s0503a6:56_5": "Etena kapilakaṇādādivādā dīpitā honti.",
  "atk-s0503a6:57_0": "Taṁ jīvaṁ taṁsarīranti yaṁ sarīraṁ,",
  "atk-s0503a6:57_1": "tadeva jīvasaṅkhātaṁ vatthu,",
  "atk-s0503a6:57_2": "yañca jīvasaṅkhātaṁ vatthu,",
  "atk-s0503a6:57_3": "tadeva sarīranti jīvañca sarīrañca advayaṁ samanupassati.",
  "atk-s0503a6:57_4": "Etena ājīvakānaṁ viya ‘‘rūpī attā’’ti ayaṁ vādo dassito hoti.",
  "atk-s0503a6:57_5": "Aññaṁ jīvaṁ aññaṁ sarīranti iminā pana ‘‘arūpī attā’’ti ayaṁ vādo dassito.",
  "atk-s0503a6:58_0": "Hoti tathāgato paraṁ maraṇāti ettha tathāgatoti satto.",
  "atk-s0503a6:58_1": "Tañhi diṭṭhigatiko kārakavedakādisaṅkhātaṁ,",
  "atk-s0503a6:58_2": "niccadhuvādisaṅkhātaṁ vā tathābhāvaṁ gatoti tathāgatoti voharati,",
  "atk-s0503a6:58_3": "so maraṇato idhakāyassa bhedato paraṁ uddhaṁ hoti,",
  "atk-s0503a6:58_4": "atthi saṁvijjatīti attho.",
  "atk-s0503a6:58_5": "Etena sassataggāhamukhena soḷasa saññīvādā aṭṭha asaññīvādā aṭṭha ca nevasaññīnāsaññīvādā dassitā honti.",
  "atk-s0503a6:58_6": "Na hotīti natthi na upalabbhati.",
  "atk-s0503a6:58_7": "Etena ucchedavādo dassito.",
  "atk-s0503a6:58_8": "Hoti ca na ca hotīti atthi ca natthi cāti.",
  "atk-s0503a6:58_9": "Etena ekaccasassatavādā satta saññīvādā ca dassitā.",
  "atk-s0503a6:58_10": "Neva hoti na na hotīti iminā pana amarāvikkhepavādo dassitoti veditabbaṁ.",
  "atk-s0503a6:59_0": "Ime kira diṭṭhigatikā nānādesato āgantvā sāvatthiyaṁ paṭivasantā ekadā samayappavādake sannipatitvā attano",
  "atk-s0503a6:59_1": "attano vādaṁ paggayha aññavāde khuṁsentā vivādāpannā ahesuṁ.",
  "atk-s0503a6:59_2": "Tena vuttaṁ ‘‘te bhaṇḍanajātā’’tiādi.",
  "atk-s0503a6:60_0": "Tattha bhaṇḍanaṁ nāma kalahassa pubbabhāgo.",
  "atk-s0503a6:60_1": "Bhaṇḍanajātāti jātabhaṇḍanā.",
  "atk-s0503a6:60_2": "Kalahoti kalaho eva,",
  "atk-s0503a6:60_3": "kalassa vā hananato kalaho daṭṭhabbo.",
  "atk-s0503a6:60_4": "Aññamaññassa viruddhavādaṁ āpannāti vivādāpannā.",
  "atk-s0503a6:60_5": "Mammaghaṭṭanato mukhameva sattīti mukhasatti,",
  "atk-s0503a6:60_6": "pharusavācā.",
  "atk-s0503a6:60_7": "Phalūpacārena viya hi kāraṇaṁ kāraṇūpacārena phalampi vohariyati yathā taṁ ‘‘sukho buddhuppādo,",
  "atk-s0503a6:60_8": "pāpakammaṁ paccanubhotī’’ti ca.",
  "atk-s0503a6:60_9": "Tāhi mukhasattīhi vitudantā vijjhantā viharanti.",
  "atk-s0503a6:60_10": "Ediso dhammoti dhammo aviparītasabhāvo ediso evarūpo,",
  "atk-s0503a6:60_11": "yathā mayā vuttaṁ ‘‘sassato loko’’ti.",
  "atk-s0503a6:60_12": "Nediso dhammoti na ediso dhammo ,",
  "atk-s0503a6:60_13": "yathā tayā vuttaṁ ‘‘asassato loko’’ti,",
  "atk-s0503a6:60_14": "evaṁ sesapadehipi yojetabbaṁ.",
  "atk-s0503a6:60_15": "So ca titthiyānaṁ vivādo sakalanagare pākaṭo jāto.",
  "atk-s0503a6:60_16": "Atha bhikkhū sāvatthiṁ piṇḍāya paviṭṭhā taṁ sutvā ‘‘atthi no idaṁ kathāpābhataṁ,",
  "atk-s0503a6:60_17": "yaṁ nūna mayaṁ imaṁ pavattiṁ bhagavato āroceyyāma,",
  "atk-s0503a6:60_18": "appeva nāma taṁ nissāya satthu saṇhasukhumaṁ dhammadesanaṁ labheyyāmā’’ti te pacchābhattaṁ dhammadesanākāle bhagavato etamatthaṁ ārocesuṁ.",
  "atk-s0503a6:60_19": "Tena vuttaṁ –",
  "atk-s0503a6:60_20": "‘‘atha kho sambahulā bhikkhū’’tiādi.",
  "atk-s0503a6:61_0": "Taṁ sutvā bhagavā aññatitthiyānaṁ dhammassa ayathābhūtapajānanaṁ pakāsento ‘‘aññatitthiyā,",
  "atk-s0503a6:61_1": "bhikkhave’’tiādimāha.",
  "atk-s0503a6:61_2": "Tattha andhāti paññācakkhuvirahena andhā.",
  "atk-s0503a6:61_3": "Tenāha ‘‘acakkhukā’’ti.",
  "atk-s0503a6:61_4": "Paññā hi idha ‘‘cakkhū’’ti adhippetā.",
  "atk-s0503a6:61_5": "Tathā hi vuttaṁ ‘‘atthaṁ na jānantī’’tiādi.",
  "atk-s0503a6:61_6": "Tattha atthaṁ na jānantīti idhalokatthaṁ paralokatthaṁ na jānanti,",
  "atk-s0503a6:61_7": "idhalokaparalokesu vuddhiṁ abbhudayaṁ nāvabujjhanti,",
  "atk-s0503a6:61_8": "paramatthe pana nibbāne kathāvakā.",
  "atk-s0503a6:61_9": "Ye hi nāma pavattimattepi sammūḷhā,",
  "atk-s0503a6:61_10": "te kathaṁ nivattiṁ jānissantīti.",
  "atk-s0503a6:61_11": "Anatthaṁ na jānantīti yadaggena te atthaṁ na jānanti,",
  "atk-s0503a6:61_12": "tadaggena anatthampi na jānanti.",
  "atk-s0503a6:61_13": "Yasmā dhammaṁ na jānanti,",
  "atk-s0503a6:61_14": "tasmā adhammampi na jānanti.",
  "atk-s0503a6:61_15": "Te hi vipariyesaggāhitāya dhammaṁ kusalampi akusalaṁ karonti,",
  "atk-s0503a6:61_16": "adhammampi akusalaṁ kusalaṁ karonti.",
  "atk-s0503a6:61_17": "Na kevalañca dhammādhammesu eva,",
  "atk-s0503a6:61_18": "atha kho tassa vipākesupi sammūḷhā.",
  "atk-s0503a6:61_19": "Tathā hi te kammampi vipākaṁ katvā voharanti,",
  "atk-s0503a6:61_20": "vipākampi kammaṁ katvā.",
  "atk-s0503a6:61_21": "Tathā dhammaṁ sabhāvadhammampi na jānanti,",
  "atk-s0503a6:61_22": "adhammaṁ asabhāvadhammampi na jānanti.",
  "atk-s0503a6:61_23": "Evaṁbhūtā ca sabhāvadhammaṁ asabhāvadhammañca,",
  "atk-s0503a6:61_24": "asabhāvadhammaṁ sabhāvadhammañca katvā pavedenti.",
  "atk-s0503a6:62_0": "Iti bhagavā titthiyānaṁ mohadiṭṭhipaṭilābhabhāvena paññācakkhuvekallato andhabhāvaṁ dassetvā idāni tamatthaṁ jaccandhūpamāya pakāsetuṁ ‘‘bhūtapubbaṁ,",
  "atk-s0503a6:62_1": "bhikkhave’’tiādimāha.",
  "atk-s0503a6:62_2": "Tattha bhūtapubbanti pubbe bhūtaṁ,",
  "atk-s0503a6:62_3": "atītakāle nibbattaṁ.",
  "atk-s0503a6:62_4": "Aññataro rājā ahosīti purātano nāmagottehi loke apākaṭo eko rājā ahosi.",
  "atk-s0503a6:62_5": "So rājā aññataraṁ purisaṁ āmantesīti tassa kira rañño sobhaggappattaṁ sabbaṅgasampannaṁ attano opavayhaṁ hatthiṁ upaṭṭhānaṁ āgataṁ disvā etadahosi –",
  "atk-s0503a6:62_6": "‘‘bhaddakaṁ vata, bho,",
  "atk-s0503a6:62_7": "hatthiyānaṁ dassanīya’’nti.",
  "atk-s0503a6:62_8": "Tena ca samayena eko jaccandho rājaṅgaṇena gacchati.",
  "atk-s0503a6:62_9": "Taṁ disvā rājā cintesi –",
  "atk-s0503a6:62_10": "‘‘mahājāniyā kho ime andhā ye evarūpaṁ dassanīyaṁ na labhanti daṭṭhuṁ.",
  "atk-s0503a6:62_11": "Yaṁnūnāhaṁ imissā sāvatthiyā yattakā jaccandhā sabbe te sannipātāpetvā ekadesaṁ ekadesaṁ hatthena phusāpetvā tesaṁ vacanaṁ suṇeyya’’nti.",
  "atk-s0503a6:62_12": "Keḷisīlo rājā ekena purisena sāvatthiyā sabbe jaccandhe sannipātāpetvā tassa purisassa saññaṁ adāsi ‘‘yathā",
  "atk-s0503a6:62_13": "ekeko jaccandho sīsādikaṁ ekekaṁyeva hatthissa aṅgaṁ phusitvā ‘hatthī mayā diṭṭho’ti saññaṁ uppādesi,",
  "atk-s0503a6:62_14": "tathā karohī’’ti.",
  "atk-s0503a6:62_15": "So puriso tathā akāsi.",
  "atk-s0503a6:62_16": "Atha rājā te jaccandhe paccekaṁ pucchi ‘‘kīdiso, bhaṇe,",
  "atk-s0503a6:62_17": "hatthī’’ti.",
  "atk-s0503a6:62_18": "Te attanā diṭṭhadiṭṭhāvayavameva hatthiṁ katvā vadantā ‘‘ediso hatthī,",
  "atk-s0503a6:62_19": "nediso hatthī’’ti aññamaññaṁ kalahaṁ karontā hatthādīhi upakkamitvā rājaṅgaṇe mahantaṁ kolāhalaṁ akaṁsu.",
  "atk-s0503a6:62_20": "Rājā saparijano tesaṁ taṁ vippakāraṁ disvā phāsukehi bhijjamānehi hadayena uggatena mahāhasitaṁ hasi.",
  "atk-s0503a6:62_21": "Tena vuttaṁ –",
  "atk-s0503a6:62_22": "‘‘atha kho,",
  "atk-s0503a6:62_23": "bhikkhave,",
  "atk-s0503a6:62_24": "so rājā…pe…",
  "atk-s0503a6:62_25": "attamano ahosī’’ti.",
  "atk-s0503a6:63_0": "Tattha ambhoti ālapanaṁ.",
  "atk-s0503a6:63_1": "Yāvatakāti yattakā.",
  "atk-s0503a6:63_2": "Jaccandhāti jātiyā andhā,",
  "atk-s0503a6:63_3": "jātito paṭṭhāya acakkhukā.",
  "atk-s0503a6:63_4": "Ekajjhanti ekato.",
  "atk-s0503a6:63_5": "Bhaṇeti abahumānālāpo.",
  "atk-s0503a6:63_6": "Hatthiṁ dassehīti yathāvuttaṁ hatthiṁ sayāpetvā dassehi.",
  "atk-s0503a6:63_7": "So ca susikkhitattā aparipphandanto nipajji.",
  "atk-s0503a6:63_8": "Diṭṭho no hatthīti hatthena parāmasanaṁ dassanaṁ katvā āhaṁsu.",
  "atk-s0503a6:63_9": "Tena purisena sīsaṁ parāmasāpetvā ‘‘ediso hatthī’’ti saññāpitattā tādisaṁyeva naṁ hatthiṁ sañjānantā",
  "atk-s0503a6:63_10": "jaccandhā ‘‘ediso deva hatthī seyyathāpi kumbho’’ti vadiṁsu.",
  "atk-s0503a6:63_11": "Kumbhoti ca ghaṭoti attho.",
  "atk-s0503a6:63_12": "Khīloti nāgadantakhīlo.",
  "atk-s0503a6:63_13": "Soṇḍoti hattho.",
  "atk-s0503a6:63_14": "Naṅgalīsāti naṅgalassa sirassa īsā.",
  "atk-s0503a6:63_15": "Kāyoti sarīraṁ.",
  "atk-s0503a6:63_16": "Koṭṭhoti kusūlo.",
  "atk-s0503a6:63_17": "Pādoti jaṅgho.",
  "atk-s0503a6:63_18": "Thūṇoti thambho.",
  "atk-s0503a6:63_19": "Naṅguṭṭhanti vāḷassa urimappadeso.",
  "atk-s0503a6:63_20": "Vāladhīti vālassa aggappadeso.",
  "atk-s0503a6:63_21": "Muṭṭhīhi saṁsumbhiṁsūti muṭṭhiyo bandhitvā pahariṁsu,",
  "atk-s0503a6:63_22": "muṭṭhighātaṁ akaṁsu.",
  "atk-s0503a6:63_23": "Attamano ahosīti keḷisīlattā so rājā tena jaccandhānaṁ kalahena attamano pahāsena gahitamano ahosi.",
  "atk-s0503a6:64_0": "Evameva khoti upamāsaṁsandanaṁ.",
  "atk-s0503a6:64_1": "Tassattho –",
  "atk-s0503a6:64_2": "bhikkhave,",
  "atk-s0503a6:64_3": "yathā te jaccandhā acakkhukā ekaṅgadassino anavasesato hatthiṁ apassitvā attanā diṭṭhāvayavamattaṁ hatthisaññāya",
  "atk-s0503a6:64_4": "itarehi diṭṭhaṁ ananujānantā aññamaññaṁ vivādaṁ āpannā kalahaṁ akaṁsu,",
  "atk-s0503a6:64_5": "evameva ime aññatitthiyā sakkāyassa ekadesaṁ rūpavedanādiṁ attano diṭṭhidassanena yathādiṭṭhaṁ ‘‘attā’’ti",
  "atk-s0503a6:64_6": "maññamānā tassa sassatādibhāvaṁ āropetvā ‘‘idameva saccaṁ moghamañña’’nti abhinivisitvā aññamaññaṁ vivadanti,",
  "atk-s0503a6:64_7": "yathābhūtaṁ pana atthānatthaṁ dhammādhammañca na jānanti.",
  "atk-s0503a6:64_8": "Tasmā andhā acakkhukā jaccandhapaṭibhāgāti.",
  "atk-s0503a6:65_0": "Etamatthaṁ viditvāti etaṁ titthiyānaṁ dhammasabhāvaṁ yathābhūtaṁ ajānantānaṁ apassantānaṁ jaccandhānaṁ viya hatthimhi yathādassanaṁ micchābhinivesaṁ,",
  "atk-s0503a6:65_1": "tattha ca vivādāpattiṁ sabbākārato viditvā tadatthadīpakaṁ imaṁ udānaṁ udānesi.",
  "atk-s0503a6:66_0": "Tattha imesu kira sajjanti,",
  "atk-s0503a6:66_1": "eke samaṇabrāhmaṇāti idhekacce pabbajjūpagamanena samaṇā,",
  "atk-s0503a6:66_2": "jātimattena brāhmaṇā ‘‘sassato loko’’tiādinayappavattesu imesu eva asāresu diṭṭhigatesu diṭṭhābhinandanavasena,",
  "atk-s0503a6:66_3": "imesu vā rūpādīsu upādānakkhandhesu evaṁ aniccesu dukkhesu vipariṇāmadhammesu taṇhābhinandanadiṭṭhābhinandanānaṁ",
  "atk-s0503a6:66_4": "vasena ‘‘etaṁ mamā’’tiādinā sajjanti kira.",
  "atk-s0503a6:66_5": "Aho nesaṁ sammohoti dasseti.",
  "atk-s0503a6:66_6": "Kirasaddo cettha arucisūcanattho.",
  "atk-s0503a6:66_7": "Tena tattha saṅgakāraṇābhāvameva dīpeti.",
  "atk-s0503a6:66_8": "Na kevalaṁ sajjanti eva,",
  "atk-s0503a6:66_9": "atha kho viggayha naṁ vivadanti ‘‘na tvaṁ imaṁ dhammavinayaṁ ājānāsi,",
  "atk-s0503a6:66_10": "ahaṁ imaṁ dhammavinayaṁ ājānāmī’’tiādinā viggāhikakathānuyogavasena viggayha vivadanti vivādaṁ āpajjanti.",
  "atk-s0503a6:66_11": "Nanti cettha nipātamattaṁ.",
  "atk-s0503a6:66_12": "Atha vā viggayha nanti naṁ diṭṭhinissayaṁ sakkāyadiṭṭhimeva vā viparītadassanattā sassatādivasena aññamaññaṁ",
  "atk-s0503a6:66_13": "viruddhaṁ gahetvā vivadanti visesato vadanti,",
  "atk-s0503a6:66_14": "attano eva vādaṁ visiṭṭhaṁ aviparītaṁ katvā abhinivissa voharanti.",
  "atk-s0503a6:66_15": "Yathā kiṁ?",
  "atk-s0503a6:66_16": "Janā ekaṅgadassino yatheva jaccandhajanā hatthissa ekekaṅgadassino ‘‘yaṁ yaṁ attanā phusitvā ñātaṁ,",
  "atk-s0503a6:66_17": "taṁ tadeva hatthī’’ti gahetvā aññamaññaṁ viggayha vivadiṁsu,",
  "atk-s0503a6:66_18": "evaṁsampadamidanti attho.",
  "atk-s0503a6:66_19": "Ivasaddo cettha luttaniddiṭṭhoti veditabbo.",
  "atk-s0503a6:67_0": "Catutthasuttavaṇṇanā niṭṭhitā.",
  "atk-s0503a6:68_0": "5. Dutiyanānātitthiyasuttavaṇṇanā",
  "atk-s0503a6:69_0": "55.",
  "atk-s0503a6:69_1": "Pañcame sassato attā ca loko cāti rūpādīsu aññataraṁ attāti ca lokoti ca gahetvā taṁ sassataṁ niccanti aññepi ca tathā gāhentā voharanti. Yathāha –",
  "atk-s0503a6:70_0": "‘‘Rūpaṁ attā ceva loko ca sassato cāti attānañca lokañca paññapenti. Vedanaṁ… saññaṁ… saṅkhāre…",
  "atk-s0503a6:70_1": "viññāṇaṁ attā ca loko ca sassato cāti attānañca lokañca paññapentī’’ti.",
  "atk-s0503a6:71_0": "Atha vā attāti ahaṅkāravatthu,",
  "atk-s0503a6:71_1": "lokoti mamaṅkāravatthu,",
  "atk-s0503a6:71_2": "yaṁ ‘‘attaniya’’nti vuccati.",
  "atk-s0503a6:71_3": "Attāti vā sayaṁ,",
  "atk-s0503a6:71_4": "lokoti paro.",
  "atk-s0503a6:71_5": "Attāti vā pañcasu upādānakkhandhesu eko khandho,",
  "atk-s0503a6:71_6": "itaro loko.",
  "atk-s0503a6:71_7": "Attāti vā saviññāṇako khandhasantāno,",
  "atk-s0503a6:71_8": "aviññāṇako loko.",
  "atk-s0503a6:71_9": "Evaṁ taṁ taṁ attāti ca lokoti ca yathādassanaṁ dvidhā gahetvā tadubhayaṁ ‘‘nicco dhuvo sassato’’ti abhinivissa voharanti.",
  "atk-s0503a6:71_10": "Etena cattāro sassatavādā dassitā.",
  "atk-s0503a6:71_11": "Asassatoti sattapi ucchedavādā dassitā.",
  "atk-s0503a6:71_12": "Sassato ca asassato cāti ekacco attā ca loko ca sassato,",
  "atk-s0503a6:71_13": "ekacco asassatoti evaṁ sassato ca asassato cāti attho.",
  "atk-s0503a6:71_14": "Atha vā sveva attā ca loko ca attagatidiṭṭhikānaṁ viya sassato ca asassato ca,",
  "atk-s0503a6:71_15": "siyā sassatoti evamettha attho veditabbo.",
  "atk-s0503a6:71_16": "Sabbathāpi iminā ekaccasassatavādo dassito.",
  "atk-s0503a6:71_17": "Neva sassato nāsassatoti iminā amarāvikkhepavādo dassito.",
  "atk-s0503a6:71_18": "Te hi sassatavāde asassatavāde ca dosaṁ disvā ‘‘neva sassato nāsassato attā ca loko cā’’ti vikkhepaṁ karontā vivadanti.",
  "atk-s0503a6:72_0": "Sayaṁkatoti attanā kato.",
  "atk-s0503a6:72_1": "Yathā hi tesaṁ tesaṁ sattānaṁ attā ca attano dhammānudhammaṁ katvā sukhadukkhāni paṭisaṁvedeti,",
  "atk-s0503a6:72_2": "evaṁ attāva attānaṁ tassa ca upabhogabhūtaṁ kiñcanaṁ palibodhasaṅkhātaṁ lokañca karoti,",
  "atk-s0503a6:72_3": "abhinimminātīti attaladdhi viya ayampi tesaṁ laddhi.",
  "atk-s0503a6:72_4": "Paraṁkatoti parena kato,",
  "atk-s0503a6:72_5": "attato parena issarena vā purisena vā pajāpatinā vā kālena vā pakatiyā vā attā ca loko ca kato ,",
  "atk-s0503a6:72_6": "nimmitoti attho.",
  "atk-s0503a6:72_7": "Sayaṁkato ca paraṁkato cāti yasmā attānañca lokañca nimminantā issarādayo na kevalaṁ sayameva nimminanti,",
  "atk-s0503a6:72_8": "atha kho tesaṁ tesaṁ sattānaṁ dhammādhammānaṁ sahakārīkāraṇaṁ labhitvāva,",
  "atk-s0503a6:72_9": "tasmā sayaṁkato ca paraṁkato ca attā ca loko cāti ekaccānaṁ laddhi.",
  "atk-s0503a6:72_10": "Asayaṁkāro aparaṁkāroti natthi etassa sayaṁkāroti asayaṁkāro,",
  "atk-s0503a6:72_11": "natthi etassa parakāroti aparakāro.",
  "atk-s0503a6:72_12": "Anunāsikāgamaṁ katvā vuttaṁ ‘‘aparaṁkāro’’ti.",
  "atk-s0503a6:72_13": "Ayaṁ ubhayattha dosaṁ disvā ubhayaṁ paṭikkhipati.",
  "atk-s0503a6:72_14": "Atha kathaṁ uppannoti āha –",
  "atk-s0503a6:72_15": "adhiccasamuppannoti yadicchāya samuppanno kenaci kāraṇena vinā uppannoti adhiccasamuppannavādo dassito.",
  "atk-s0503a6:72_16": "Tena ca ahetukavādopi saṅgahito hoti.",
  "atk-s0503a6:73_0": "Idāni ye diṭṭhigatikā attānaṁ viya sukhadukkhampi tassa guṇabhūtaṁ kiñcanabhūtaṁ vā sassatādivasena abhinivissa voharanti,",
  "atk-s0503a6:73_1": "tesaṁ taṁ vādaṁ dassetuṁ ‘‘santeke samaṇabrāhmaṇā’’tiādi vuttaṁ.",
  "atk-s0503a6:73_2": "Taṁ vuttanayameva.",
  "atk-s0503a6:74_0": "Etamatthaṁ viditvāti ettha pana idha jaccandhūpamāya anāgatattā taṁ hitvā heṭṭhā vuttanayeneva attho yojetabbo,",
  "atk-s0503a6:74_1": "tathā gāthāya.",
  "atk-s0503a6:75_0": "Tattha antarāva visīdanti,",
  "atk-s0503a6:75_1": "apatvāva tamogadhanti ayaṁ viseso.",
  "atk-s0503a6:75_2": "Tassattho –",
  "atk-s0503a6:75_3": "evaṁ diṭṭhigatesu diṭṭhinissayesu āsajjamānā diṭṭhigatikā kāmoghādīnaṁ catunnaṁ oghānaṁ,",
  "atk-s0503a6:75_4": "saṁsāramahoghasseva vā antarāva vemajjhe eva yaṁ tesaṁ pārabhāvena patiṭṭhaṭṭhena vā ogadhasaṅkhātaṁ",
  "atk-s0503a6:75_5": "nibbānaṁ tadadhigamūpāyo vā ariyamaggo taṁ appatvāva anadhigantvāva visīdanti saṁsīdanti.",
  "atk-s0503a6:75_6": "Ogādhanti patiṭṭhahanti etena,",
  "atk-s0503a6:75_7": "ettha vāti ogādho,",
  "atk-s0503a6:75_8": "ariyamaggo nibbānañca.",
  "atk-s0503a6:75_9": "Ogādhamevettha rassattaṁ katvā ogadhanti vuttaṁ.",
  "atk-s0503a6:75_10": "Taṁ ogadhaṁ tamogadhanti padavibhāgo.",
  "atk-s0503a6:76_0": "Pañcamasuttavaṇṇanā niṭṭhitā.",
  "atk-s0503a6:77_0": "6. Tatiyanānātitthiyasuttavaṇṇanā",
  "atk-s0503a6:78_0": "56.",
  "atk-s0503a6:78_1": "Chaṭṭhe sabbaṁ heṭṭhā vuttanayameva.",
  "atk-s0503a6:78_2": "Imaṁ udānanti ettha pana diṭṭhitaṇhāmānesu dosaṁ disvā te dūrato vajjetvā saṅkhāre yathābhūtaṁ passato",
  "atk-s0503a6:78_3": "ca tattha anādīnavadassitāya micchābhiniviṭṭhassa yathābhūtaṁ apassato ca yathākkamaṁ saṁsārato ativattanānativattanadīpakaṁ",
  "atk-s0503a6:78_4": "imaṁ udānaṁ udānesīti attho yojetabbo.",
  "atk-s0503a6:79_0": "Tattha ahaṅkārapasutāyaṁ pajāti ‘‘sayaṁkato attā ca loko cā’’ti evaṁ vuttasayaṁkārasaṅkhātaṁ ahaṅkāraṁ",
  "atk-s0503a6:79_1": "tathāpavattaṁ diṭṭhiṁ pasutā anuyuttā ayaṁ pajā micchābhiniviṭṭho sattakāyo.",
  "atk-s0503a6:79_2": "Paraṁkārūpasaṁhitāti paro añño issarādiko sabbaṁ karotīti evaṁ pavattaparaṁkāradiṭṭhisannissitā tāya upasaṁhitāti paraṁkārūpasaṁhitā.",
  "atk-s0503a6:79_3": "Etadeke nābbhaññaṁsūti etaṁ diṭṭhidvayaṁ eke samaṇabrāhmaṇā tattha dosadassino hutvā nānujāniṁsu. Kathaṁ?",
  "atk-s0503a6:79_4": "Sati hi sayaṁkāre kāmakārato sattānaṁ iṭṭheneva bhavitabbaṁ,",
  "atk-s0503a6:79_5": "na aniṭṭhena.",
  "atk-s0503a6:79_6": "Na hi koci attano dukkhaṁ icchati,",
  "atk-s0503a6:79_7": "bhavati ca aniṭṭhaṁ,",
  "atk-s0503a6:79_8": "tasmā na sayaṁkāro.",
  "atk-s0503a6:79_9": "Paraṁkāropi yadi issarahetuko,",
  "atk-s0503a6:79_10": "svāyaṁ issaro attatthaṁ vā kareyya paratthaṁ vā.",
  "atk-s0503a6:79_11": "Tattha yadi attatthaṁ,",
  "atk-s0503a6:79_12": "attanā akatakicco siyā asiddhassa sādhanato.",
  "atk-s0503a6:79_13": "Atha vā paratthaṁ sabbesaṁ hitasukhameva nipphajjeyya,",
  "atk-s0503a6:79_14": "na ahitaṁ dukkhaṁ nipphajjati,",
  "atk-s0503a6:79_15": "tasmā issaravasena na paraṁkāro sijjhati.",
  "atk-s0503a6:79_16": "Yadi ca issarasaṅkhātaṁ aññanirapekkhaṁ niccamekakāraṇaṁ pavattiyā siyā,",
  "atk-s0503a6:79_17": "kammena uppatti na siyā,",
  "atk-s0503a6:79_18": "sabbeheva ekajjhaṁ uppajjitabbaṁ kāraṇassa sannihitattā.",
  "atk-s0503a6:79_19": "Athassa aññampi sahakārīkāraṇaṁ icchitaṁ,",
  "atk-s0503a6:79_20": "taññeva hetu,",
  "atk-s0503a6:79_21": "kiṁ issarena apariniṭṭhitasāmatthiyena parikappitena.",
  "atk-s0503a6:79_22": "Yathā ca issarahetuko paraṁkāro na sijjhati,",
  "atk-s0503a6:79_23": "evaṁ pajāpatipurisapakatibrahmakālādihetutopi na sijjhateva tesampi asiddhattā vuttadosānativattanato ca.",
  "atk-s0503a6:79_24": "Tena vuttaṁ ‘‘etadeke nābbhaññaṁsū’’ti.",
  "atk-s0503a6:79_25": "Ye pana yathāvutte sayaṁkāraparaṁkāre nānujānantāpi adhiccasamuppannaṁ attānañca lokañca paññapenti,",
  "atk-s0503a6:79_26": "tepi na naṁ sallanti addasuṁ adhiccasamuppannantivādinopi micchābhinivesaṁ anatikkamanato yathābhūtaṁ",
  "atk-s0503a6:79_27": "ajānantānaṁ diṭṭhigataṁ tattha tattha dukkhuppādanato vijjhanaṭṭhena ‘‘salla’’nti na passiṁsu.",
  "atk-s0503a6:80_0": "Etañca sallaṁ paṭikacca passatoti yo pana āraddhavipassako pañcapi upādānakkhandhe aniccato dukkhato anattato samanupassati,",
  "atk-s0503a6:80_1": "so etañca tividhaṁ viparītadassanaṁ aññañca sakalaṁ micchābhinivesaṁ tesañca nissayabhūte pañcupādānakkhandhepi",
  "atk-s0503a6:80_2": "tujjanato duruddhārato ca ‘‘salla’’nti paṭikacca pubbeyeva vipassanāpaññāya passati.",
  "atk-s0503a6:80_3": "Evaṁ passato ariyamaggakkhaṇe ekanteneva ahaṁ karomīti na tassa hoti.",
  "atk-s0503a6:80_4": "Yathā ca attano kārakabhāvo tassa na upaṭṭhāti,",
  "atk-s0503a6:80_5": "evaṁ paro karotīti na tassa hoti,",
  "atk-s0503a6:80_6": "kevalaṁ pana aniccasaṅkhātaṁ paṭiccasamuppannadhammamattameva hoti.",
  "atk-s0503a6:80_7": "Ettāvatā sammāpaṭipannassa sabbathāpi diṭṭhimānābhāvova dassito.",
  "atk-s0503a6:80_8": "Tena ca arahattappattiyā saṁsārasamatikkamo pakāsito hoti.",
  "atk-s0503a6:81_0": "Idāni yo diṭṭhigate allīno,",
  "atk-s0503a6:81_1": "na so saṁsārato sīsaṁ ukkhipituṁ sakkoti,",
  "atk-s0503a6:81_2": "taṁ dassetuṁ ‘‘mānupetā’’ti gāthamāha.",
  "atk-s0503a6:81_3": "Tattha mānupetā ayaṁ pajāti ayaṁ sabbāpi diṭṭhigatikasaṅkhātā pajā sattakāyo ‘‘mayhaṁ diṭṭhi sundarā,",
  "atk-s0503a6:81_4": "mayhaṁ ādāno sundaro’’ti attano gāhassa saṁpaggahalakkhaṇena mānena upetā samannāgatā.",
  "atk-s0503a6:81_5": "Mānaganthā mānavinibaddhāti tato eva tena aparāparaṁ uppajjamānena yathā taṁ diṭṭhiṁ na paṭinissajjati,",
  "atk-s0503a6:81_6": "evaṁ attano santānassa ganthitattā vinibaddhattā ca mānaganthā mānavinibaddhā.",
  "atk-s0503a6:81_7": "Diṭṭhīsu sārambhakathā,",
  "atk-s0503a6:81_8": "saṁsāraṁ nātivattatīti ‘‘idameva saccaṁ moghamañña’’nti attukkaṁsanaparavambhanavasena attano diṭṭhābhinivesena",
  "atk-s0503a6:81_9": "paresaṁ diṭṭhīsu sārambhakathā virodhakathā saṁsāranāyikānaṁ avijjātaṇhānaṁ appahānato saṁsāraṁ nātivattati,",
  "atk-s0503a6:81_10": "na atikkamatīti attho.",
  "atk-s0503a6:82_0": "Chaṭṭhasuttavaṇṇanā niṭṭhitā.",
  "atk-s0503a6:83_0": "7. Subhūtisuttavaṇṇanā",
  "atk-s0503a6:84_0": "57.",
  "atk-s0503a6:84_1": "Sattame subhūtīti tassa therassa nāmaṁ.",
  "atk-s0503a6:84_2": "So hi āyasmā padumuttarassa bhagavato pādamūle katābhinīhāro kappasatasahassaṁ upacitapuññasambhāro imasmiṁ",
  "atk-s0503a6:84_3": "buddhuppāde uḷāravibhave gahapatikule uppanno bhagavato dhammadesanaṁ sutvā saṁvegajāto gharā nikkhamma",
  "atk-s0503a6:84_4": "pabbajitvā katādhikārattā ghaṭento vāyamanto na cirasseva chaḷabhiñño jāto,",
  "atk-s0503a6:84_5": "brahmavihārabhāvanāya pana ukkaṁsapāramippattiyā ‘‘etadaggaṁ,",
  "atk-s0503a6:84_6": "bhikkhave,",
  "atk-s0503a6:84_7": "mama sāvakānaṁ bhikkhūnaṁ araṇavihārīnaṁ yadidaṁ subhūtī’’ti (a. ni.",
  "atk-s0503a6:84_8": "1.201) araṇavihāre bhagavatā etadagge ṭhapito.",
  "atk-s0503a6:84_9": "So ekadivasaṁ sāyanhasamayaṁ divāṭṭhānato vihāraṅgaṇaṁ otiṇṇo catuparisamajjhe bhagavantaṁ dhammaṁ desentaṁ",
  "atk-s0503a6:84_10": "disvā ‘‘desanāpariyosāne vuṭṭhahitvā vandissāmī’’ti kālaparicchedaṁ katvā bhagavato avidūre aññatarasmiṁ",
  "atk-s0503a6:84_11": "rukkhamūle nisinno phalasamāpattiṁ samāpajji.",
  "atk-s0503a6:84_12": "Tena vuttaṁ –",
  "atk-s0503a6:84_13": "‘‘tena kho pana samayena āyasmā subhūti…pe…",
  "atk-s0503a6:84_14": "samāpajjitvā’’ti.",
  "atk-s0503a6:85_0": "Tattha dutiyajjhānato paṭṭhāya rūpāvacarasamādhi sabbopi arūpāvacarasamādhi avitakkasamādhi eva.",
  "atk-s0503a6:85_1": "Idha pana catutthajjhānapādako arahattaphalasamādhi ‘‘avitakkasamādhī’’ti adhippeto.",
  "atk-s0503a6:85_2": "Dutiyajjhānādīhi pahīnā micchāvitakkā na tāva suppahīnā accantapahānābhāvato,",
  "atk-s0503a6:85_3": "ariyamaggena pana pahīnā eva puna pahānakiccābhāvato.",
  "atk-s0503a6:85_4": "Tasmā aggamaggapariyosānabhūto arahattaphalasamādhi sabbesaṁ micchāvitakkānaṁ pahānante uppannattā visesato",
  "atk-s0503a6:85_5": "‘‘avitakkasamādhī’’ti vattabbataṁ arahati,",
  "atk-s0503a6:85_6": "pageva catutthajjhānapādako.",
  "atk-s0503a6:85_7": "Tena vuttaṁ –",
  "atk-s0503a6:85_8": "‘‘idha pana catutthajjhānapādako arahattaphalasamādhi ‘avitakkasamādhī’ti adhippeto’’ti.",
  "atk-s0503a6:86_0": "Etamatthaṁ viditvāti etaṁ āyasmato subhūtissa sabbamicchāvitakkasabbasaṁkilesapahānasaṅkhātaṁ atthaṁ",
  "atk-s0503a6:86_1": "sabbākārato jānitvā tadatthadīpakaṁ imaṁ udānaṁ udānesi.",
  "atk-s0503a6:87_0": "Tattha yassa vitakkā vidhūpitāti yena ariyapuggalena,",
  "atk-s0503a6:87_1": "yassa vā ariyapuggalassa kāmavitakkādayo sabbepi micchāvitakkā vidhūpitā ariyamaggañāṇena santāpitā samucchinnā.",
  "atk-s0503a6:87_2": "Ajjhattaṁ suvikappitā asesāti niyakajjhattasaṅkhāte attano santāne uppajjanārahā suvikappitā suṭṭhu vikappitā asesato,",
  "atk-s0503a6:87_3": "kiñcipi asesetvā susamucchinnāti attho.",
  "atk-s0503a6:87_4": "Taṁ saṅgamaticca arūpasaññīti ettha nti nipātamattaṁ.",
  "atk-s0503a6:87_5": "Atha vā hetuattho taṁsaddo.",
  "atk-s0503a6:87_6": "Yasmā anavasesena micchāvitakkā samucchinnā,",
  "atk-s0503a6:87_7": "tasmā rāgasaṅgādikaṁ pañcavidhaṁ saṅgaṁ,",
  "atk-s0503a6:87_8": "sabbampi vā kilesasaṅgaṁ aticca atikkamitvā atikkamanahetu rūpasabhāvābhāvato ruppanasaṅkhātassa ca vikārassa",
  "atk-s0503a6:87_9": "tattha abhāvato nibbikārahetubhāvato vā ‘‘arūpa’’nti laddhanāmaṁ nibbānaṁ ārammaṇaṁ katvā pavattāhi maggaphalasaññāhi",
  "atk-s0503a6:87_10": "arūpasaññī.",
  "atk-s0503a6:87_11": "Catuyogātigatoti kāmayogo bhavayogo diṭṭhiyogo avijjāyogoti cattāro yoge yathārahaṁ catūhipi maggehi atikkamitvā gato.",
  "atk-s0503a6:87_12": "Na jātu metīti makāro padasandhikaro,",
  "atk-s0503a6:87_13": "jātu ekaṁseneva punabbhavāya na eti,",
  "atk-s0503a6:87_14": "āyatiṁ punabbhavābhinibbatti tassa natthīti attho.",
  "atk-s0503a6:87_15": "‘‘Na jāti metī’’tipi paṭhanti,",
  "atk-s0503a6:87_16": "so evattho.",
  "atk-s0503a6:87_17": "Iti bhagavā āyasmato subhūtissa arahattaphalasamāpattivihāraṁ anupādisesanibbānañca ārabbha pītivegavissaṭṭhaṁ udānaṁ udānesi.",
  "atk-s0503a6:88_0": "Sattamasuttavaṇṇanā niṭṭhitā.",
  "atk-s0503a6:89_0": "8. Gaṇikāsuttavaṇṇanā",
  "atk-s0503a6:90_0": "58.",
  "atk-s0503a6:90_1": "Aṭṭhame dve pūgāti dve gaṇā.",
  "atk-s0503a6:90_2": "Aññatarissā gaṇikāyāti aññatarāya nagarasobhiniyā.",
  "atk-s0503a6:90_3": "Sārattāti suṭṭhu rattā.",
  "atk-s0503a6:90_4": "Paṭibaddhacittāti kilesavasena baddhacittā.",
  "atk-s0503a6:90_5": "Rājagahe kira ekasmiṁ chaṇadivase bahū dhuttapurisā gaṇabandhanena vicarantā ekamekassa ekamekaṁ vesiṁ ānetvā uyyānaṁ pavisitvā chaṇakīḷaṁ kīḷiṁsu.",
  "atk-s0503a6:90_6": "Tato parampi dve tayo chaṇadivase taṁ taṁyeva vesiṁ ānetvā chaṇakīḷaṁ kīḷiṁsu.",
  "atk-s0503a6:90_7": "Athāparasmiṁ chaṇadivase aññepi dhuttā tatheva chaṇakīḷaṁ kīḷitukāmā vesiyo ānentā purimadhuttehi pubbe ānītaṁ ekaṁ vesiṁ ānenti.",
  "atk-s0503a6:90_8": "Itare taṁ disvā ‘‘ayaṁ amhākaṁ pariggaho’’ti āhaṁsu.",
  "atk-s0503a6:90_9": "Tepi tatheva āhaṁsu.",
  "atk-s0503a6:90_10": "‘‘Evaṁ amhākaṁ pariggaho,",
  "atk-s0503a6:90_11": "amhākaṁ pariggaho’’ti kalahaṁ vaḍḍhetvā pāṇippahārādīni akaṁsu.",
  "atk-s0503a6:90_12": "Tena vuttaṁ –",
  "atk-s0503a6:90_13": "‘‘tena kho pana samayena rājagahe dve pūgā’’tiādi.",
  "atk-s0503a6:90_14": "Tattha upakkamantīti paharanti.",
  "atk-s0503a6:90_15": "Maraṇampi nigacchantīti balavūpakkamehi maraṇaṁ upagacchanti,",
  "atk-s0503a6:90_16": "itarepi maraṇamattaṁ maraṇappamāṇadukkhaṁ pāpuṇanti.",
  "atk-s0503a6:91_0": "Etamatthaṁ viditvāti etaṁ kāmesu gedhaṁ vivādamūlaṁ sabbānatthamūlanti sabbākārato viditvā.",
  "atk-s0503a6:91_1": "Imaṁ udānanti antadvaye ca majjhimāya paṭipattiyā ādīnavānisaṁsavibhāvanaṁ imaṁ udānaṁ udānesi.",
  "atk-s0503a6:92_0": "Tattha yañca pattanti yaṁ rūpādipañcakāmaguṇajātaṁ pattaṁ ‘‘natthi kāmesu doso’’ti diṭṭhiṁ purakkhatvā",
  "atk-s0503a6:92_1": "vā apurakkhatvā vā etarahi laddhaṁ anubhuyyamānaṁ.",
  "atk-s0503a6:92_2": "Yañca pattabbanti yañca kāmaguṇajātameva ‘‘bhuñjitabbā kāmā,",
  "atk-s0503a6:92_3": "paribhuñjitabbā kāmā,",
  "atk-s0503a6:92_4": "āsevitabbā kāmā,",
  "atk-s0503a6:92_5": "paṭisevitabbā kāmā,",
  "atk-s0503a6:92_6": "yo kāme paribhuñjati,",
  "atk-s0503a6:92_7": "so lokaṁ vaḍḍheti,",
  "atk-s0503a6:92_8": "yo lokaṁ vaḍḍheti,",
  "atk-s0503a6:92_9": "so bahuṁ puññaṁ pasavatī’’ti diṭṭhiṁ upanissāya taṁ anissajjitvā katena kammunā anāgate pattabbaṁ anubhavitabbañca.",
  "atk-s0503a6:92_10": "Ubhayametaṁ rajānukiṇṇanti etaṁ ubhayaṁ pattaṁ pattabbañca rāgarajādīhi anukiṇṇaṁ.",
  "atk-s0503a6:92_11": "Sampatte hi vatthukāme anubhavanto rāgarajena vokiṇṇo hoti,",
  "atk-s0503a6:92_12": "tattha pana saṁkiliṭṭhacittassa phale āyatiṁ āpanne domanassuppattiyā dosarajena vokiṇṇo hoti,",
  "atk-s0503a6:92_13": "ubhayatthāpi moharajena vokiṇṇo hoti.",
  "atk-s0503a6:92_14": "Kassa panetaṁ rajānukiṇṇanti āha –",
  "atk-s0503a6:92_15": "‘‘āturassānusikkhato’’ti kāmapatthanāvasena kilesāturassa,",
  "atk-s0503a6:92_16": "tassa ca phalena dukkhāturassa ca ubhayatthāpi paṭikārābhilāsāya kilesaphale anusikkhato.",
  "atk-s0503a6:93_0": "Tathā yañca pattanti yaṁ acelakavatādivasena pattaṁ attaparitāpanaṁ .",
  "atk-s0503a6:93_1": "Yañca pattabbanti yaṁ micchādiṭṭhikammasamādānahetu apāyesu pattabbaṁ phalaṁ.",
  "atk-s0503a6:93_2": "Ubhayametaṁ rajānukiṇṇanti tadubhayaṁ dukkharajānukiṇṇaṁ.",
  "atk-s0503a6:93_3": "Āturassāti kāyakilamathena dukkhāturassa.",
  "atk-s0503a6:93_4": "Anusikkhatoti micchādiṭṭhiṁ,",
  "atk-s0503a6:93_5": "tassā samādāyake puggale ca anusikkhato.",
  "atk-s0503a6:94_0": "Ye ca sikkhāsārāti yehi yathāsamādinnaṁ sīlabbatādisaṅkhātaṁ sikkhaṁ sārato gahetvā ‘‘iminā saṁsārasuddhī’’ti kathitā. Tenāha –",
  "atk-s0503a6:94_1": "sīlabbataṁ jīvitaṁ brahmacariyaṁ upaṭṭhānasārāti.",
  "atk-s0503a6:94_2": "Tattha yaṁ ‘‘na karomī’’ti oramati,",
  "atk-s0503a6:94_3": "taṁ sīlaṁ,",
  "atk-s0503a6:94_4": "visabhojanakicchācaraṇādikaṁ vataṁ,",
  "atk-s0503a6:94_5": "sākabhakkhatādijīvikā jīvitaṁ,",
  "atk-s0503a6:94_6": "methunavirati brahmacariyaṁ,",
  "atk-s0503a6:94_7": "etesaṁ anutiṭṭhanaṁ upaṭṭhānaṁ,",
  "atk-s0503a6:94_8": "bhūtapiṇḍakaparibhaṇḍādivasena khandhadevasivādiparicaraṇaṁ vā upaṭṭhānaṁ,",
  "atk-s0503a6:94_9": "evametehi yathāvuttehi sīlādīhi saṁsārasuddhi hotīti tāni sārato gahetvā ṭhitā samaṇabrāhmaṇā sikkhāsārā",
  "atk-s0503a6:94_10": "sīlabbataṁ jīvitaṁ brahmacariyaṁ ‘‘upaṭṭhānasārā’’ti veditabbā.",
  "atk-s0503a6:94_11": "Ayameko antoti ayaṁ sīlabbataparāmāsavasena attakilamathānuyogasaṅkhāto majjhimāya paṭipattiyā uppathabhūto lāmakaṭṭhena ca eko anto.",
  "atk-s0503a6:94_12": "Ayaṁ dutiyo antoti ayaṁ kāmasukhallikānuyogo kāmesu pātabyatāpattisaṅkhāto dutiyo vuttanayena anto.",
  "atk-s0503a6:95_0": "Iccete ubho antāti kāmasukhallikānuyogo attakilamathānuyogo ca iti ete ubho antā.",
  "atk-s0503a6:95_1": "Te ca kho etarahi patte,",
  "atk-s0503a6:95_2": "āyatiṁ pattabbe ca kilesadukkharajānukiṇṇe kāmaguṇe attaparitāpane ca allīnehi kilesadukkhāturānaṁ anusikkhantehi,",
  "atk-s0503a6:95_3": "sayañca kilesadukkhāturehi paṭipajjitabbattā lāmakā uppathabhūtā cāti antā.",
  "atk-s0503a6:95_4": "Kaṭasivaḍḍhanāti andhaputhujjanehi abhikaṅkhitabbaṭṭhena kaṭasisaṅkhātānaṁ taṇhāavijjānaṁ abhivaḍḍhanā.",
  "atk-s0503a6:95_5": "Kaṭasiyo diṭṭhiṁ vaḍḍhentīti tā pana kaṭasiyo nānappakāradiṭṭhiṁ vaḍḍhenti.",
  "atk-s0503a6:95_6": "Vatthukāmesu assādānupassino hi te pajahituṁ asakkontassa taṇhāavijjāsahakārīkāraṇaṁ labhitvā ‘‘natthi dinna’’ntiādinā (dha. sa. 1221; vibha.",
  "atk-s0503a6:95_7": "938) natthikadiṭṭhiṁ akiriyadiṭṭhiṁ ahetukadiṭṭhiñca gaṇhāpenti,",
  "atk-s0503a6:95_8": "attaparitāpanaṁ anuyuttassa pana avijjātaṇhāsahakārīkāraṇaṁ labhitvā ‘‘sīlena suddhi vatena suddhī’’tiādinā",
  "atk-s0503a6:95_9": "attasuddhiabhilāsena sīlabbataparāmāsadiṭṭhiṁ gaṇhāpenti.",
  "atk-s0503a6:95_10": "Sakkāyadiṭṭhiyā pana tesaṁ paccayabhāvo pākaṭoyeva.",
  "atk-s0503a6:95_11": "Evaṁ antadvayūpanissayena taṇhāavijjānaṁ diṭṭhivaḍḍhakatā veditabbā.",
  "atk-s0503a6:95_12": "Keci pana ‘‘kaṭasīti pañcannaṁ khandhānaṁ adhivacana’’nti vadanti.",
  "atk-s0503a6:95_13": "Tesaṁ yadaggena tato antadvayato saṁsārasuddhi na hoti,",
  "atk-s0503a6:95_14": "tadaggena te upādānakkhandhe abhivaḍḍhetīti adhippāyo.",
  "atk-s0503a6:95_15": "Apare pana ‘‘kaṭasivaḍḍhanā’’ti padassa ‘‘aparāparaṁ jarāmaraṇehi sivathikavaḍḍhanā’’ti atthaṁ vadanti.",
  "atk-s0503a6:95_16": "Tehipi antadvayassa saṁsārasuddhihetubhāvābhāvoyeva vutto,",
  "atk-s0503a6:95_17": "kaṭasiyā pana diṭṭhivaḍḍhanakāraṇabhāvo vattabbo.",
  "atk-s0503a6:96_0": "Ete te ubho ante anabhiññāyāti te ete yathāvutte ubhopi ante ajānitvā ‘‘ime antā te ca evaṁgahitā evaṁanuṭṭhitā",
  "atk-s0503a6:96_1": "evaṁgatikā evaṁabhisamparāyā’’ti evaṁ ajānanahetu ajānanakāraṇā.",
  "atk-s0503a6:96_2": "‘‘Paññāya cassa disvā āsavā parikkhīṇā’’tiādīsu (pu. pa. 208; a. ni.",
  "atk-s0503a6:96_3": "9.43) viyassa hetuatthatā daṭṭhabbā.",
  "atk-s0503a6:96_4": "Olīyanti eketi eke kāmasukhānuyogavasena saṅkocaṁ āpajjanti.",
  "atk-s0503a6:96_5": "Atidhāvanti eketi eke attakilamathānuyogavasena atikkamanti.",
  "atk-s0503a6:96_6": "Kāmasukhamanuyuttā hi vīriyassa akaraṇato kosajjavasena sammāpaṭipattito saṅkocamāpannatā olīyanti nāma,",
  "atk-s0503a6:96_7": "attaparitāpanamanuyuttā pana kosajjaṁ pahāya anupāyena vīriyārambhaṁ karontā sammāpaṭipattiyā atikkamanato atidhāvanti nāma,",
  "atk-s0503a6:96_8": "tadubhayaṁ pana tattha ādīnavādassanato.",
  "atk-s0503a6:96_9": "Tena vuttaṁ –",
  "atk-s0503a6:96_10": "‘‘ubho ante anabhiññāya olīyanti eke atidhāvanti eke’’ti.",
  "atk-s0503a6:96_11": "Tattha taṇhābhinandanavasena olīyanti,",
  "atk-s0503a6:96_12": "diṭṭhābhinandanavasena atidhāvantīti veditabbaṁ.",
  "atk-s0503a6:97_0": "Atha vā sassatābhinivesavasena olīyanti eke,",
  "atk-s0503a6:97_1": "ucchedābhinivesavasena atidhāvanti eke.",
  "atk-s0503a6:97_2": "Gosīlādivasena hi attaparitāpanamanuyuttā ekacce ‘‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā,",
  "atk-s0503a6:97_3": "tattha nicco dhuvo sassato avipariṇāmadhammo sassatisamaṁ tatheva ṭhassāmī’’ti sassatadassanaṁ abhinivisantā saṁsāre olīyanti nāma,",
  "atk-s0503a6:97_4": "kāmasukhamanuyuttā pana ekacce yaṁkiñci katvā indriyāni santappetukāmā lokāyatikā viya tadanuguṇaṁ ucchedadassanaṁ",
  "atk-s0503a6:97_5": "abhinivisantā anupāyena vaṭṭupacchedassa pariyesanato atidhāvanti nāma.",
  "atk-s0503a6:97_6": "Evaṁ sassatucchedavasenapi olīyanātidhāvanāni veditabbāni.",
  "atk-s0503a6:98_0": "Ye ca kho te abhiññāyāti ye ca kho pana ariyapuggalā te yathāvutte ubho ante ‘‘ime antā evaṁgahitā evaṁanuṭṭhitā",
  "atk-s0503a6:98_1": "evaṁgatikā evaṁabhisamparāyā’’ti abhivisiṭṭhena ñāṇena vipassanāsahitāya maggapaññāya jānitvā majjhimapaṭipadaṁ",
  "atk-s0503a6:98_2": "sammāpaṭipannā,",
  "atk-s0503a6:98_3": "tāya sammāpaṭipattiyā.",
  "atk-s0503a6:98_4": "Tatra ca nāhesunti tatra tasmiṁ antadvaye patitā na ahesuṁ,",
  "atk-s0503a6:98_5": "taṁ antadvayaṁ pajahiṁsūti attho.",
  "atk-s0503a6:98_6": "Tena ca nāmaññiṁsūti tena antadvayapahānena ‘‘mama idaṁ antadvayapahānaṁ,",
  "atk-s0503a6:98_7": "ahaṁ antadvayaṁ pahāsiṁ,",
  "atk-s0503a6:98_8": "iminā antadvayapahānena seyyo’’tiādinā taṇhādiṭṭhimānamaññanāvasena na amaññiṁsu sabbamaññanānaṁ sammadeva pahīnattā.",
  "atk-s0503a6:98_9": "Ettha ca aggaphale ṭhite ariyapuggale sandhāya ‘‘tatra ca nāhesuṁ,",
  "atk-s0503a6:98_10": "tena ca nāmaññiṁsū’’ti atītakālavasena ayaṁ desanā pavattā,",
  "atk-s0503a6:98_11": "maggakkhaṇe pana adhippete vattamānakālavaseneva vattabbaṁ siyā.",
  "atk-s0503a6:98_12": "Vaṭṭaṁ tesaṁ natthi paññāpanāyāti ye evaṁ pahīnasabbamaññanā uttamapurisā,",
  "atk-s0503a6:98_13": "tesaṁ anupādāparinibbutānaṁ kammavipākakilesavasena tividhampi vaṭṭaṁ natthi paññāpanāya,",
  "atk-s0503a6:98_14": "vattamānakkhandhabhedato uddhaṁ anupādāno viya jātavedo apaññattikabhāvameva gacchatīti attho.",
  "atk-s0503a6:99_0": "Aṭṭhamasuttavaṇṇanā niṭṭhitā.",
  "atk-s0503a6:100_0": "9. Upātidhāvantisuttavaṇṇanā",
  "atk-s0503a6:101_0": "59.",
  "atk-s0503a6:101_1": "Navame rattandhakāratimisāyanti rattiyaṁ andhakāre mahātimisāyaṁ.",
  "atk-s0503a6:101_2": "Rattīpi hi andhakāravirahitā hoti,",
  "atk-s0503a6:101_3": "yā puṇṇamāya ratti juṇhobhāsitā.",
  "atk-s0503a6:101_4": "Andhakāropi ‘‘timisā’’ti na vattabbo hoti abbhamahikādiupakkilesavirahite deve.",
  "atk-s0503a6:101_5": "Mahandhakāro hi ‘‘timisā’’ti vuccati.",
  "atk-s0503a6:101_6": "Ayaṁ pana amāvasī ratti devo ca meghapaṭalasañchanno.",
  "atk-s0503a6:101_7": "Tena vuttaṁ –",
  "atk-s0503a6:101_8": "‘‘rattandhakāratimisāyanti rattiyā andhakāre mahātimisāya’’nti.",
  "atk-s0503a6:101_9": "Abbhokāseti appaṭicchanne okāse vihāraṅgaṇe.",
  "atk-s0503a6:101_10": "Telappadīpesu jhāyamānesūti telapajjotesu jalamānesu.",
  "atk-s0503a6:102_0": "Nanu ca bhagavato byāmappabhā pakatiyā byāmamattappadesaṁ abhibyāpetvā candimasūriyālokaṁ abhibhavitvā",
  "atk-s0503a6:102_1": "ghanabahalaṁ buddhālokaṁ vissajjentī andhakāraṁ vidhamitvā tiṭṭhati,",
  "atk-s0503a6:102_2": "kāyappabhāpi nīlapītādivasena chabbaṇṇaghanabuddharasmiyo vissajjetvā pakatiyāva samantato asītihatthappadesaṁ obhāsentī tiṭṭhati,",
  "atk-s0503a6:102_3": "evaṁ buddhālokeneva ekobhāsabhūte bhagavato nisinnokāse padīpakaraṇe kiccaṁ natthīti?",
  "atk-s0503a6:102_4": "Saccaṁ natthi,",
  "atk-s0503a6:102_5": "tathāpi puññatthikā upāsakā bhagavato bhikkhusaṅghassa ca pūjākaraṇatthaṁ devasikaṁ telappadīpaṁ upaṭṭhapenti.",
  "atk-s0503a6:102_6": "Tathā hi vuttaṁ –",
  "atk-s0503a6:102_7": "sāmaññaphalepi ‘‘ete maṇḍalamāle dīpā jhāyantī’’ti (dī. ni. 1.159).",
  "atk-s0503a6:102_8": "‘‘Rattandhakāratimisāya’’nti idampi tassā rattiyā sabhāvakittanatthaṁ vuttaṁ,",
  "atk-s0503a6:102_9": "na pana bhagavato nisinnokāsassa andhakārabhāvato.",
  "atk-s0503a6:102_10": "Pūjākaraṇatthameva hi tadāpi upāsakehi padīpā kāritā.",
  "atk-s0503a6:103_0": "Tasmiñhi divase sāvatthivāsino bahū upāsakā pātova sarīrapaṭijagganaṁ katvā vihāraṁ gantvā uposathaṅgāni",
  "atk-s0503a6:103_1": "samādiyitvā buddhappamukhaṁ bhikkhusaṅghaṁ nimantetvā nagaraṁ pavisitvā mahādānāni pavattetvā bhagavantaṁ",
  "atk-s0503a6:103_2": "bhikkhusaṅghañca anugantvā nivattitvā attano attano gehāni gantvā sayampi paribhuñjitvā suddhavatthanivatthā",
  "atk-s0503a6:103_3": "suddhuttarāsaṅgā gandhamālādihatthā vihāraṁ gantvā bhagavantaṁ pūjetvā keci manobhāvanīye bhikkhū payirupāsantā",
  "atk-s0503a6:103_4": "keci yonisomanasikarontā divasabhāgaṁ vītināmesuṁ.",
  "atk-s0503a6:103_5": "Te sāyanhasamaye bhagavato santike dhammaṁ sutvā satthari dhammasabhāmaṇḍapato paṭṭhāya gandhakuṭisamīpe ajjhokāse paññattavarabuddhāsane nisinne,",
  "atk-s0503a6:103_6": "bhikkhusaṅghe ca bhagavantaṁ upasaṅkamitvā payirupāsante uposathavisodhanatthañceva yonisomanasikāraparibrūhanatthañca",
  "atk-s0503a6:103_7": "nagaraṁ agantvā vihāreyeva vasitukāmā ohīyiṁsu.",
  "atk-s0503a6:103_8": "Atha te bhagavato bhikkhusaṅghassa ca pūjākaraṇatthaṁ bahū telappadīpe āropetvā satthāraṁ upasaṅkamitvā",
  "atk-s0503a6:103_9": "vanditvā bhikkhusaṅghassa ca añjaliṁ katvā bhikkhūnaṁ pariyante nisinnā kathaṁ samuṭṭhāpesuṁ, ‘‘bhante,",
  "atk-s0503a6:103_10": "ime titthiyā nānāvidhāni diṭṭhigatāni abhinivissa voharanti,",
  "atk-s0503a6:103_11": "tathā voharantā ca kadāci sassataṁ,",
  "atk-s0503a6:103_12": "kadāci asassataṁ,",
  "atk-s0503a6:103_13": "ucchedādīsu aññataranti ekasmiṁyeva aṭṭhatvā navanavāni diṭṭhigatāni ‘idameva saccaṁ moghamañña’nti paggayha tiṭṭhanti ummattakasadisā,",
  "atk-s0503a6:103_14": "tesaṁ tathā abhiniviṭṭhānaṁ kā gati,",
  "atk-s0503a6:103_15": "ko abhisamparāyo’’ti.",
  "atk-s0503a6:103_16": "Tena ca samayena bahū paṭaṅgapāṇakā patantā patantā tesu telappadīpesu nipatanti.",
  "atk-s0503a6:103_17": "Tena vuttaṁ –",
  "atk-s0503a6:103_18": "‘‘tena kho pana samayena sambahulā adhipātakā’’tiādi.",
  "atk-s0503a6:104_0": "Tattha adhipātakāti paṭaṅgapāṇakā,",
  "atk-s0503a6:104_1": "ye ‘‘salabhā’’tipi vuccanti.",
  "atk-s0503a6:104_2": "Te hi dīpasikhaṁ adhipatanato ‘‘adhipātakā’’ti adhippetā.",
  "atk-s0503a6:104_3": "Āpātaparipātanti āpātaṁ paripātaṁ,",
  "atk-s0503a6:104_4": "āpatitvā āpatitvā paripatitvā paripatitvā,",
  "atk-s0503a6:104_5": "abhimukhapātañceva paribbhamitvā pātañca katvāti attho.",
  "atk-s0503a6:104_6": "‘‘Āpāthe paripāta’’nti keci paṭhanti,",
  "atk-s0503a6:104_7": "āpāthe padīpassa attano āpāthagamane sati paripatitvā paripatitvāti attho.",
  "atk-s0503a6:104_8": "Anayanti avaḍḍhiṁ dukkhaṁ.",
  "atk-s0503a6:104_9": "Byasananti vināsaṁ.",
  "atk-s0503a6:104_10": "Purimapadena hi maraṇamattaṁ dukkhaṁ,",
  "atk-s0503a6:104_11": "pacchimapadena maraṇaṁ tesaṁ dīpeti.",
  "atk-s0503a6:104_12": "Tattha keci pāṇakā saha patanena mariṁsu,",
  "atk-s0503a6:104_13": "keci maraṇamattaṁ dukkhaṁ āpajjiṁsu.",
  "atk-s0503a6:105_0": "Etamatthaṁ viditvāti etaṁ adhipātakapāṇakānaṁ attahitaṁ ajānantānaṁ attupakkamavasena niratthakabyasanāpattiṁ",
  "atk-s0503a6:105_1": "viditvā tesaṁ viya diṭṭhigatikānaṁ diṭṭhābhinivesena anayabyasanāpattidīpakaṁ imaṁ udānaṁ udānesi.",
  "atk-s0503a6:106_0": "Tattha upātidhāvanti na sāramentīti sīlasamādhipaññāvimuttiādibhedaṁ sāraṁ na enti,",
  "atk-s0503a6:106_1": "catusaccābhisamayavasena na adhigacchanti.",
  "atk-s0503a6:106_2": "Tasmiṁ pana saupāye sāre tiṭṭhanteyeva vimuttābhilāsāya taṁ upentā viya hutvāpi diṭṭhivipallāsena atidhāvanti atikkamitvā gacchanti,",
  "atk-s0503a6:106_3": "pañcupādānakkhandhe ‘‘niccaṁ subhaṁ sukhaṁ attā’’ti abhinivisitvā gaṇhantāti attho.",
  "atk-s0503a6:106_4": "Navaṁ navaṁ bandhanaṁ brūhayantīti tathā gaṇhantā ca taṇhādiṭṭhisaṅkhātaṁ navaṁ navaṁ bandhanaṁ brūhayanti vaḍḍhayanti.",
  "atk-s0503a6:106_5": "Patanti pajjotamivādhipātakā,",
  "atk-s0503a6:106_6": "diṭṭhe sute itiheke niviṭṭhāti evaṁ taṇhādiṭṭhibandhanehi baddhattā eke samaṇabrāhmaṇā diṭṭhe attanā",
  "atk-s0503a6:106_7": "cakkhuviññāṇena diṭṭhidassaneneva vā diṭṭhe anussavūpalabbhamatteneva ca sute ‘‘itiha ekantato evameta’’nti",
  "atk-s0503a6:106_8": "niviṭṭhā diṭṭhābhinivesena ‘‘sassata’’ntiādinā abhiniviṭṭhā,",
  "atk-s0503a6:106_9": "ekantahitaṁ vā nissaraṇaṁ ajānantā rāgādīhi ekādasahi aggīhi ādittaṁ bhavattayasaṅkhātaṁ aṅgārakāsuṁyeva ime viya adhipātakā imaṁ pajjotaṁ patanti,",
  "atk-s0503a6:106_10": "na tato sīsaṁ ukkhipituṁ sakkontīti attho.",
  "atk-s0503a6:107_0": "Navamasuttavaṇṇanā niṭṭhitā.",
  "atk-s0503a6:108_0": "10. Uppajjantisuttavaṇṇanā",
  "atk-s0503a6:109_0": "60.",
  "atk-s0503a6:109_1": "Dasame yāvakīvanti yattakaṁ kālaṁ.",
  "atk-s0503a6:109_2": "Yatoti yadā,",
  "atk-s0503a6:109_3": "yato paṭṭhāya,",
  "atk-s0503a6:109_4": "yasmiṁ kāleti vā attho. Evametaṁ, ānandāti, ānanda,",
  "atk-s0503a6:109_5": "tathāgate uppanne tathāgatassa tathāgatasāvakānaṁyeva ca lābhasakkāro abhivaḍḍhati,",
  "atk-s0503a6:109_6": "titthiyā pana nittejā vihatappabhā pahīnalābhasakkārā hontīti yaṁ tayā vuttaṁ,",
  "atk-s0503a6:109_7": "etaṁ evaṁ,",
  "atk-s0503a6:109_8": "na etassa aññathābhāvo.",
  "atk-s0503a6:109_9": "Cakkavattino hi cakkaratanassa pātubhāvena loko cakkaratanaṁ muñcitvā aññattha pūjāsakkārasammānaṁ na pavatteti,",
  "atk-s0503a6:109_10": "cakkaratanameva pana sabbo loko sabbabhāvehi sakkaroti garuṁ karoti māneti pūjeti.",
  "atk-s0503a6:109_11": "Iti vaṭṭānusāripuññamattanissandassapi tāva mahanto ānubhāvo,",
  "atk-s0503a6:109_12": "kimaṅgaṁ pana vivaṭṭānusāripuññaphalūpatthambhassa anantāparimeyyaguṇagaṇādhārassa buddharatanassa dhammaratanassa saṅgharatanassa cāti dasseti.",
  "atk-s0503a6:110_0": "Bhagavā hi sammāsambodhiṁ patvā pavattavaradhammacakko anukkamena loke ekasaṭṭhiyā arahantesu jātesu",
  "atk-s0503a6:110_1": "saṭṭhi arahante janapadacārikāya vissajjetvā uruvelaṁ patvā uruvelakassapappamukhe sahassajaṭile arahatte",
  "atk-s0503a6:110_2": "patiṭṭhāpetvā tehi parivuto laṭṭhivanuyyāne nisīditvā bimbisārappamukhānaṁ aṅgamagadhavāsīnaṁ dvādasa",
  "atk-s0503a6:110_3": "nahutāni sāsane otāretvā yadā rājagahe vihāsi,",
  "atk-s0503a6:110_4": "tato paṭṭhāya bhagavato bhikkhusaṅghassa ca yathā yathā uparūpari uḷāralābhasakkāro abhivaḍḍhati,",
  "atk-s0503a6:110_5": "tathā tathā sabbatitthiyānaṁ lābhasakkāro parihāyi eva.",
  "atk-s0503a6:111_0": "Athekadivasaṁ āyasmā ānando divāṭṭhāne nisinno bhagavato ca ariyasaṅghassa ca sammāpaṭipattiṁ paccavekkhitvā",
  "atk-s0503a6:111_1": "pītisomanassajāto ‘‘kathaṁ nu kho titthiyāna’’nti tesaṁ paṭipattiṁ āvajjesi.",
  "atk-s0503a6:111_2": "Athassa nesaṁ sabbathāpi duppaṭipattiyeva upaṭṭhāsi.",
  "atk-s0503a6:111_3": "So ‘‘evaṁmahānubhāve nāma puññūpanissayassa dhammānudhammappaṭipattiyā ca ukkaṁsapāramippatte bhagavati,",
  "atk-s0503a6:111_4": "ariyasaṅghe ca dharante kathaṁ ime aññatitthiyā evaṁ duppaṭipannā akatapuññā varākā lābhino sakkatā bhavissantī’’ti",
  "atk-s0503a6:111_5": "titthiyānaṁ lābhasakkārahāniṁ nissāya kāruññaṁ uppādetvā atha attano parivitakkaṁ ‘‘yāvakīvañca,",
  "atk-s0503a6:111_6": "bhante’’tiādinā bhagavato ārocesi.",
  "atk-s0503a6:111_7": "Bhagavā ca taṁ, ‘‘ānanda,",
  "atk-s0503a6:111_8": "tayā micchā parivitakkita’’nti avatvā suvaṇṇāliṅgasadisaṁ gīvaṁ unnāmetvā supupphitasatapattasassirikaṁ",
  "atk-s0503a6:111_9": "mahāmukhaṁ abhippasannataraṁ katvā ‘‘evametaṁ,",
  "atk-s0503a6:111_10": "ānandā’’ti sampahaṁsitvā ‘‘yāvakīvañcā’’tiādinā tassa vacanaṁ paccanumodi.",
  "atk-s0503a6:111_11": "Tena vuttaṁ –",
  "atk-s0503a6:111_12": "‘‘atha kho āyasmā ānando…pe…",
  "atk-s0503a6:111_13": "bhikkhusaṅgho cā’’ti.",
  "atk-s0503a6:111_14": "Atha bhagavā tassaṁ aṭṭhuppattiyaṁ atītepi mayi anuppanne ekacce nīcajanā sammānaṁ labhitvā mama uppādato",
  "atk-s0503a6:111_15": "paṭṭhāya hatalābhasakkārā ahesunti bāverujātakaṁ (jā.",
  "atk-s0503a6:111_16": "1.4.153 ādayo) kathesi.",
  "atk-s0503a6:112_0": "Etamatthaṁviditvāti diṭṭhigatikānaṁ tāva sakkārasammāno yāva na sammāsambuddhā loke uppajjanti,",
  "atk-s0503a6:112_1": "tesaṁ pana uppādato paṭṭhāya te hatalābhasakkārā nippabhā nittejāva honti,",
  "atk-s0503a6:112_2": "duppaṭipattiyā dukkhato ca na muccantīti etamatthaṁ sabbākārato viditvā tadatthadīpanaṁ imaṁ udānaṁ udānesi.",
  "atk-s0503a6:113_0": "Tattha obhāsati tāva so kimīti so khajjūpanakakimi tāvadeva obhāsati jotati dibbati.",
  "atk-s0503a6:113_1": "Yāva na unnamate pabhaṅkaroti tīsupi mahādīpesu ekakkhaṇe ālokakaraṇena ‘‘pabhaṅkaro’’ti laddhanāmo sūriyo yāva na uggamati na udeti.",
  "atk-s0503a6:113_2": "Anuggate hi sūriye laddhokāsā khajjūpanakā viparivattamānāpi kaṇṭakaphalasadisā tamasi vijjotanti.",
  "atk-s0503a6:113_3": "Sa verocanamhi uggate,",
  "atk-s0503a6:113_4": "hatappabho hoti na cāpi bhāsatīti samantato andhakāraṁ vidhamitvā kiraṇasahassena virocanasabhāvatāya",
  "atk-s0503a6:113_5": "verocananāmake ādicce uṭṭhite so khajjūpanako hatappabho nittejo kāḷako hoti,",
  "atk-s0503a6:113_6": "rattandhakāre viya na bhāsati na dibbati.",
  "atk-s0503a6:114_0": "Evaṁ obhāsitameva takkikānanti yathā tena khajjūpanakena sūriyuggamanato pureyeva obhāsitaṁ hoti,",
  "atk-s0503a6:114_1": "evaṁ takketvā vitakketvā parikappanamattena diṭṭhīnaṁ gahaṇato ‘‘takkikā’’ti laddhanāmehi titthiyehi",
  "atk-s0503a6:114_2": "obhāsitaṁ attano samayatejena dīpetvā adhiṭṭhitaṁ tāva,",
  "atk-s0503a6:114_3": "yāva sammāsambuddhā loke nuppajjanti.",
  "atk-s0503a6:114_4": "Na takkikā sujjhanti na cāpi sāvakāti yadā pana sammāsambuddhā loke uppajjanti,",
  "atk-s0503a6:114_5": "tadā diṭṭhigatikā na sujjhanti na sobhanti,",
  "atk-s0503a6:114_6": "na cāpi tesaṁ sāvakā sobhanti,",
  "atk-s0503a6:114_7": "aññadatthu vihatasobhā rattikhittā viya sarā na paññāyanteva.",
  "atk-s0503a6:114_8": "Atha vā yāva sammāsambuddhā loke nuppajjanti,",
  "atk-s0503a6:114_9": "tāvadeva takkikānaṁ obhāsitaṁ attano samayena jotanaṁ bālalāpanaṁ,",
  "atk-s0503a6:114_10": "na tato paraṁ. Kasmā?",
  "atk-s0503a6:114_11": "Yasmā na takkikā sujjhanti,",
  "atk-s0503a6:114_12": "na cāpi sāvakā.",
  "atk-s0503a6:114_13": "Te hi durakkhātadhammavinayā sammāpaṭipattirahitā na saṁsārato sujjhanti aniyyānikasāsanattā.",
  "atk-s0503a6:114_14": "Tenāha ‘‘duddiṭṭhī na dukkhā pamuccare’’ti.",
  "atk-s0503a6:114_15": "Takkikā hi ayāthāvaladdhikatāya duddiṭṭhino micchābhiniviṭṭhadiṭṭhikā viparītadassanā taṁ diṭṭhiṁ anissajjitvā saṁsāradukkhato na kadācipi muccantīti.",
  "atk-s0503a6:115_0": "Dasamasuttavaṇṇanā niṭṭhitā.",
  "atk-s0503a6:116_0": "Niṭṭhitā ca jaccandhavaggavaṇṇanā."
}