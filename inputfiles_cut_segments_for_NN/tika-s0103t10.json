{
  "tika-s0103t10:0_0": "11. Dasuttarasuttavaṇṇanā",
  "tika-s0103t10:1_0": "350.Āvusobhikkhaveti sāvakānaṁ ālapananti sāvakānaṁ āmantanavasena ālapanasamudācāro,",
  "tika-s0103t10:1_1": "na kevalaṁ “bhikkhave”ti,",
  "tika-s0103t10:1_2": "so pana buddhānaṁ ālapanaṁ.",
  "tika-s0103t10:1_3": "Tenāha “buddhā hī”tiādi.",
  "tika-s0103t10:1_4": "Satthusamudācāravasena asamudācāro evettha satthu uccaṭṭhāne ṭhapanaṁ.",
  "tika-s0103t10:1_5": "Sampati āgatattā katthaci na nibaddho vāso etesanti anibaddhavāsā,",
  "tika-s0103t10:1_6": "antevāsikā.",
  "tika-s0103t10:1_7": "Kammaṭṭhānaṁ gahetvā sappāyasenāsanaṁ gavesantā yaṁ kiñci disaṁ gacchantīti disāgamanīyā.",
  "tika-s0103t10:1_8": "Idāni tamatthaṁ vitthārato dassetuṁ “buddhakāle”tiādi vuttaṁ.",
  "tika-s0103t10:2_0": "Asubhakammaṭṭhānanti ekādasavidhaṁ asubhakammaṭṭhānaṁ.",
  "tika-s0103t10:2_1": "Tatthāpi puggalavemattataṁ ñatvā tadanurūpaṁ tadanurūpameva deti.",
  "tika-s0103t10:2_2": "Mohacaritassapi kāmaṁ ānāpānassatikammaṭṭhānaṁ sappāyaṁ,",
  "tika-s0103t10:2_3": "kammaṭṭhānabhāvanāya pana bhājanabhūtaṁ kātuṁ sammohavigamāya paṭhamaṁ uddesaparipucchādhammassavanadhammasākacchāsu",
  "tika-s0103t10:2_4": "niyojetabboti vuttaṁ “mohacaritassa…pe…",
  "tika-s0103t10:2_5": "ācikkhatī”ti.",
  "tika-s0103t10:2_6": "Saddhācaritassa visesato purimā cha anussatiyo sappāyā,",
  "tika-s0103t10:2_7": "tāsaṁ pana anuyuñjane ayaṁ pubbabhāgapaṭipattīti dassetuṁ “pasādanīyasuttante”tiādi vuttaṁ.",
  "tika-s0103t10:2_8": "Ñāṇacaritassāti buddhicaritassa,",
  "tika-s0103t10:2_9": "tassa pana maraṇassati,",
  "tika-s0103t10:2_10": "upasamānussati,",
  "tika-s0103t10:2_11": "catudhātuvavatthānaṁ,",
  "tika-s0103t10:2_12": "āhārepaṭikūlasaññā visesato sappāyā,",
  "tika-s0103t10:2_13": "tesaṁ pana upakāradhammadassanatthaṁ “aniccatādi…pe…",
  "tika-s0103t10:2_14": "kathetī”ti vuttaṁ.",
  "tika-s0103t10:2_15": "Tatthevāti satthu santike eva.",
  "tika-s0103t10:2_16": "Temāsikaṁ paṭipadanti tīhi māsehi sanniṭṭhāpetabbaṁ paṭipadaṁ.",
  "tika-s0103t10:3_0": "Ime bhikkhūti imissā dhammadesanāya bhājanabhūtā bhikkhū.",
  "tika-s0103t10:3_1": "“Evaṁ āgantvā gacchantepana bhikkhū”ti idaṁ “buddhakāle”tiādinā taduddesikavasena vuttabhikkhū sandhāya vuttaṁ,",
  "tika-s0103t10:3_2": "na “ime bhikkhū”ti anantaraṁ vuttabhikkhū.",
  "tika-s0103t10:3_3": "Tenāha “pesetī”ti.",
  "tika-s0103t10:3_4": "Apalokethāti āpucchatha.",
  "tika-s0103t10:3_5": "“Paṇḍitā”tiādi sevanabhajanesu kāraṇavacanaṁ.",
  "tika-s0103t10:3_6": "“Sotāpattiphale vinetī”tiādi yebhuyyavasena vuttaṁ.",
  "tika-s0103t10:3_7": "Āyasmā hi dhammasenāpati bhikkhū yebhuyyena sotāpattiphalaṁ pāpetvā vissajjeti “evamete niyatā sambodhiparāyaṇā”ti.",
  "tika-s0103t10:3_8": "Āyasmā pana mahāmoggallāno “sabbāpi bhavūpapatti jigucchitabbāvā”ti bhikkhū yebhuyyena uttamatthaṁyeva pāpeti.",
  "tika-s0103t10:4_0": "Sāvakehi vinetuṁ sakkuṇeyyā sāvakaveneyyā nāma na sāvakeheva vinetabbāti dassento āha “sāvakaveneyyā nāmā”tiādi.",
  "tika-s0103t10:4_1": "Dasadhā mātikaṁ ṭhapetvāti ekakato paṭṭhāya yāva dasakā dasadhā dasadhā mātikaṁ ṭhapetvā vibhattoti dasuttaro.",
  "tika-s0103t10:4_2": "Dasuttaro gatotipi dasuttaroti ekakato paṭṭhāya yāva dasakā dasahi uttaro adhiko hutvā gato pavattotipi dasuttaro.",
  "tika-s0103t10:4_3": "Ekekasmiṁ pabbeti ekakato paṭṭhāya yāva dasakā dasasu pabbesu ekekasmiṁ pabbe.",
  "tika-s0103t10:4_4": "Dasa dasa pañhāti “katamo dhammo bahukāro appamādo kusalesu dhammesū”tiādinā dasa dasa pañhā.",
  "tika-s0103t10:4_5": "Visesitāti vissajjitā.",
  "tika-s0103t10:4_6": "Dasuttaraṁ pavakkhāmīti desiyamānaṁ desanaṁ nāmakittanamukhena paṭijānāti vaṇṇabhaṇanatthaṁ.",
  "tika-s0103t10:4_7": "Pavakkhāmīti pakārehi vakkhāmi.",
  "tika-s0103t10:4_8": "Tathā hettha paññāsādhikānaṁ pañcannaṁ pañhasatānaṁ vasena desanā pavattā.",
  "tika-s0103t10:4_9": "Dhammanti idha dhamma-saddo pariyattipariyāyo “idha bhikkhu dhammaṁ pariyāpuṇātī”tiādīsu viya.",
  "tika-s0103t10:4_10": "Suttalakkhaṇo cāyaṁ dhammoti āha “dhammantisutta”nti.",
  "tika-s0103t10:4_11": "Svāyaṁ dhammo yathānusiṭṭhaṁ paṭipajjamānassa nibbānāvaho.",
  "tika-s0103t10:4_12": "Tato eva vaṭṭadukkhasamucchedāya hoti,",
  "tika-s0103t10:4_13": "sa cāyamassa ānubhāvo sabbesaṁ khandhānaṁ pamocanupāyabhāvatoti dassento “nibbānappattiyā”tiādimāha.",
  "tika-s0103t10:4_14": "Tena vuttaṁ “nibbānappattiyā”tiādi.",
  "tika-s0103t10:5_0": "Uccaṁ karontoti udaggaṁ uḷāraṁ paṇītaṁ katvā dassento,",
  "tika-s0103t10:5_1": "paggaṇhantoti attho.",
  "tika-s0103t10:5_2": "Pemaṁ janentoti bhattiṁ uppādento.",
  "tika-s0103t10:5_3": "Idañca desanāya paggaṇhanaṁ buddhānampi āciṇṇaṁ evāti dassento “ekāyano”tiādimāha.",
  "tika-s0103t10:6_0": "Ekadhammavaṇṇanā",
  "tika-s0103t10:7_0": "351.",
  "tika-s0103t10:7_1": "(Ka) kāra-saddo upa-saddena vināpi upakāratthaṁ vadati,",
  "tika-s0103t10:7_2": "“bahukārā,",
  "tika-s0103t10:7_3": "bhikkhave,",
  "tika-s0103t10:7_4": "mātāpitaro puttāna”ntiādīsu viyāti āha “bahukāroti bahūpakāro”ti.",
  "tika-s0103t10:8_0": "(Kha) vaḍḍhane vutte nānantariyatāya uppādanaṁ vuttameva hotīti “bhāvetabboti vaḍḍhetabbo”ti vutto.",
  "tika-s0103t10:8_1": "Uppādanapubbikā hi vaḍḍhanāti.",
  "tika-s0103t10:8_2": "Nanu ca “eko dhammo uppādetabbo”ti uppādanaṁ pettha visuṁ gahitaṁ evāti?",
  "tika-s0103t10:8_3": "Aññavisayattā tassa nāyaṁ virodho.",
  "tika-s0103t10:8_4": "Tathā hi “eko dhammo pariññeyyo”ti tīhipi pariññāhi pariññeyyataṁ vatvāpi “eko dhammo pahātabbo”ti pahātabbatā vuttā.",
  "tika-s0103t10:9_0": "(Ga) tīhi pariññāhīti ñātatīraṇapahānapariññāhi.",
  "tika-s0103t10:10_0": "(Gha) pahānānupassanāyāti pajahanavasena pavattāya anupassanāya.",
  "tika-s0103t10:10_1": "Missakavasena cetaṁ anupassanāgahaṇaṁ daṭṭhabbaṁ.",
  "tika-s0103t10:11_0": "(Ṅa) sīlasampadādīnaṁ parihānāvaho parihānāya saṁvattanako.",
  "tika-s0103t10:12_0": "(Ca) jhānādivisesaṁ gametīti visesagāmī.",
  "tika-s0103t10:13_0": "(Cha) duppaccakkhakaroti anupacitañāṇasambhārehi paccakkhaṁ kātuṁ asakkuṇeyyo.",
  "tika-s0103t10:14_0": "(Jha) abhijānitabboti abhimukhaṁ ñāṇena jānitabbo.",
  "tika-s0103t10:15_0": "Sabbattha mātikāsūti dukādivasena vuttāsu sabbāsu mātikāsu.",
  "tika-s0103t10:15_1": "Ettha ca āyasmā dhammasenāpati te bhikkhū bhāvanāya niyojetvā uttamatthe patiṭṭhāpetukāmo paṭhamaṁ tāva",
  "tika-s0103t10:15_2": "bhāvanāya upakāradhammaṁ uddesavasena dassento “eko dhammo bahukāro”ti vatvā tena upakārakena upakattabbaṁ",
  "tika-s0103t10:15_3": "dassento “eko dhammo bhāvetabbo”ti āha.",
  "tika-s0103t10:15_4": "Ayañca bhāvanā vipassanāvasena icchitāti āha “eko dhammo pariññeyyo”ti.",
  "tika-s0103t10:15_5": "Pariññā ca nāma yāvadeva pahātabbapajahanatthāti āha “eko dhammo pahātabbo”ti.",
  "tika-s0103t10:15_6": "Pajahantena ca hānabhāgiyaṁ nīharitvā visesabhāgiye avaṭṭhātabbanti āha “eko dhammo hānabhāgiyo,",
  "tika-s0103t10:15_7": "eko dhammo visesabhāgiyo”ti.",
  "tika-s0103t10:15_8": "Visesabhāgiye avaṭṭhānañca duppaṭivijjhanena,",
  "tika-s0103t10:15_9": "duppaṭivijjhapaṭivijjhanañce ijjhati,",
  "tika-s0103t10:15_10": "nipphādetabbanipphādanaṁ siddhameva hotīti āha “eko dhammo duppaṭivijjho,",
  "tika-s0103t10:15_11": "eko dhammo uppādetabbo”ti.",
  "tika-s0103t10:15_12": "Tayidaṁ dvayaṁ abhiññeyyādijānanena hotīti āha “eko dhammo abhiññeyyo”ti.",
  "tika-s0103t10:15_13": "Abhiññeyyañce abhiññātaṁ,",
  "tika-s0103t10:15_14": "sacchikātabbaṁ sacchikatameva hotīti.",
  "tika-s0103t10:15_15": "Ettāvatā ca niṭṭhitakiccova hoti,",
  "tika-s0103t10:15_16": "nāssa uttari kiñci karaṇīyanti evaṁ tāva mahāthero ekakavasena tesaṁ bhikkhūnaṁ paṭipattividhiṁ uddisanto imāni dasa padāni iminā anukkamena uddisi.",
  "tika-s0103t10:16_0": "(Ka) evaṁ aniyamato uddiṭṭhadhamme sarūpato niyametvā dassetuṁ “katamo eko dhammo”tiādinā desanaṁ ārabhi.",
  "tika-s0103t10:16_1": "Tena vuttaṁ “iti āyasmā sāriputto”tiādi.",
  "tika-s0103t10:16_2": "Esa nayo dukādīsu.",
  "tika-s0103t10:16_3": "Veḷukāroti veno.",
  "tika-s0103t10:16_4": "So hi veḷuvikārehi kilañjādikaraṇena “veḷukāro”ti vutto. Anto,",
  "tika-s0103t10:16_5": "bahi ca sabbagatagaṇṭhiṁ nīharaṇena niggaṇṭhiṁ katvā.",
  "tika-s0103t10:16_6": "Ekekakoṭṭhāseti ekakādīsu dasasu koṭṭhāsesu ekekasmiṁ koṭṭhāse.",
  "tika-s0103t10:17_0": "Sabbatthakaṁ upakārakanti sabbatthakameva sammā paṭipattiyā upakāravantaṁ.",
  "tika-s0103t10:17_1": "Idāni tamatthaṁ vitthārato dassetuṁ “ayañhī”tiādi vuttaṁ.",
  "tika-s0103t10:17_2": "Vipassanāgabbhaṁ gaṇhāpaneti yathā upari vipassanā paripaccati tikkhā visadā hutvā maggena ghaṭeti,",
  "tika-s0103t10:17_3": "evaṁ pubbabhāgavipassanāvaḍḍhane.",
  "tika-s0103t10:17_4": "Atthapaṭisambhidādīsūti atthapaṭisambhidādīsu nipphādetabbesu,",
  "tika-s0103t10:17_5": "tesaṁ sambhārasambharaṇanti attho.",
  "tika-s0103t10:17_6": "Esa nayo ito paresupi.",
  "tika-s0103t10:17_7": "Ṭhānāṭṭhānesūti ṭhāne,",
  "tika-s0103t10:17_8": "aṭṭhāne ca jānitabbe.",
  "tika-s0103t10:17_9": "Mahāvihārasamāpattiyanti mahatiyaṁ jhānādivihārasamāpattiyaṁ.",
  "tika-s0103t10:17_10": "Vipassanāñāṇādīsūti ādi-saddena manomayiddhi ādikāni saṅgaṇhāti.",
  "tika-s0103t10:17_11": "Aṭṭhasu vijjāsūti ambaṭṭhasutte āgatanayāsu aṭṭhasu vijjāsu.",
  "tika-s0103t10:18_0": "Teneva bhagavā thometīti yojanā. Nanti appamādaṁ.",
  "tika-s0103t10:19_0": "Thāmasampannenāti ñāṇabalasamannāgatena.",
  "tika-s0103t10:19_1": "Dīpetvāti “evampi appamādo kusalānaṁ dhammānaṁ sampādane bahupakāro”ti pakāsetvā.",
  "tika-s0103t10:19_2": "Yaṁ kiñci anavajjapakkhikamatthaṁ appamāde pakkhipitvā kathetuṁ yuttanti dassetuṁ “yaṁ kiñcī”tiādi vuttaṁ.",
  "tika-s0103t10:20_0": "(Kha) kāyagatāsatīti rassaṁ akatvā niddeso,",
  "tika-s0103t10:20_1": "niddesena vā etaṁ samāsapadaṁ daṭṭhabbaṁ.",
  "tika-s0103t10:20_2": "“Aṭṭhikāni puñjakitāni terovassikāni…pe…",
  "tika-s0103t10:20_3": "pūtīni cuṇṇikajātānī”ti evaṁ pavattamanasikāro “cuṇṇikamanasikāro”ti vadanti.",
  "tika-s0103t10:20_4": "Apare pana bhaṇanti “cuṇṇikairiyāpathesu pavattamanasikāro”ti.",
  "tika-s0103t10:20_5": "Ettha uppannasatiyāti etasmiṁ yathāvutte ekūnatiṁsavidhe ṭhāne uppannāya satiyā.",
  "tika-s0103t10:20_6": "Sukhasampayuttāti nippariyāyato sukhasampayuttā,",
  "tika-s0103t10:20_7": "pariyāyato pana catutthajjhāne upekkhāpi “sukha”nti vattabbataṁ labhati santasabhāvattā.",
  "tika-s0103t10:21_0": "(Ga) paccayabhūto ārammaṇādivisayopi ārammaṇabhāvena vaṇo viya āsave paggharati,",
  "tika-s0103t10:21_1": "so sampayogasambhavābhāvepi saha āsavehīti sāsavo.",
  "tika-s0103t10:21_2": "Tathā upādānānaṁ hitoti upādāniyo.",
  "tika-s0103t10:21_3": "Itarathā pana paccayabhāvena vidhi paṭikkhepo.",
  "tika-s0103t10:22_0": "(Gha) asmīti mānoti “asmī”ti pavatto māno.",
  "tika-s0103t10:23_0": "(Ca) vipariyāyenāti “anicce anicca”ntiādinā nayena pavatto pathamanasikāro.",
  "tika-s0103t10:24_0": "(Cha) idha pana vipassanānantaro maggo “ānantariko cetosamādhī”ti adhippeto. Kasmā?",
  "tika-s0103t10:24_1": "Vipassanāya anantarattā,",
  "tika-s0103t10:24_2": "attano vā pavattiyā anantaraṁ phaladāyakattā.",
  "tika-s0103t10:24_3": "Saddatthato pana anantaraṁ phalaṁ anantaraṁ,",
  "tika-s0103t10:24_4": "tasmiṁ anantare niyuttā,",
  "tika-s0103t10:24_5": "taṁ vā arahati,",
  "tika-s0103t10:24_6": "anantarapayojanoti vā ānantariko.",
  "tika-s0103t10:25_0": "(Ja) phalanti phalapaññā. Paccavekkhaṇapaññā adhippetā akuppārammaṇatāya.",
  "tika-s0103t10:26_0": "(Jha) attano phalaṁ āharatīti āhāro,",
  "tika-s0103t10:26_1": "paccayoti āha “āhāraṭṭhitikāti paccayaṭṭhitikā”ti.",
  "tika-s0103t10:26_2": "Ayaṁ eko dhammoti ayaṁ paccayasaṅkhāto eko dhammoti paccayatāsamaññena ekaṁ katvā vadati.",
  "tika-s0103t10:26_3": "Ñātapariññāya abhiññāyāti ñātapariññāsaṅkhātāya abhiññāya.",
  "tika-s0103t10:27_0": "(Ña) akuppā cetovimuttīti arahattaphalavimutti akuppabhāvena ukkaṁsagatattā.",
  "tika-s0103t10:27_1": "Aññathā sabbāpi phalasamāpattiyo akuppā eva paṭipakkhehi akopanīyattā.",
  "tika-s0103t10:28_0": "Abhiññāyāti “abhiññeyyo”ti ettha laddhaabhiññāya.",
  "tika-s0103t10:28_1": "Pariññāyāti etthāpi eseva nayo.",
  "tika-s0103t10:28_2": "Pahātabbasacchikātabbehīti pahātabbasacchikātabbapadehi.",
  "tika-s0103t10:28_3": "Pahānapariññāva kathitā pahānasacchikiriyānaṁ ekāvāratāya pariññāya saheva ijjhanato.",
  "tika-s0103t10:28_4": "Sacchikātabboti visesato phalaṁ kathitaṁ.",
  "tika-s0103t10:28_5": "Ekasmiṁyeva sattame eva pade labbhati.",
  "tika-s0103t10:28_6": "Phalaṁ pana anekesupi padesu labbhati paṭhamaṭṭhamanavamadasamesu labbhanato.",
  "tika-s0103t10:28_7": "Yasmā taṁ nippariyāyato dasame eva labbhati,",
  "tika-s0103t10:28_8": "itaresu pariyāyato tasmā “labbhati evā”ti sāsaṅkaṁ vadati.",
  "tika-s0103t10:29_0": "Sabhāvato vijjamānāti yena bahukārādisabhāvena desitā,",
  "tika-s0103t10:29_1": "tena sabhāvena paramatthato upalabbhamānā.",
  "tika-s0103t10:29_2": "Yāthāvāti aviparītā.",
  "tika-s0103t10:29_3": "Tathāsabhāvāti taṁsabhāvā.",
  "tika-s0103t10:29_4": "Na tathā na hontīti avitathattā tathāva honti.",
  "tika-s0103t10:29_5": "Tato eva vuttappakārato aññathā na hontīti pañcahipi padehi tesaṁ dhammānaṁ yathābhūtameva vadati.",
  "tika-s0103t10:29_6": "Sammāti ñāyena.",
  "tika-s0103t10:29_7": "Yaṁ pana ñātaṁ,",
  "tika-s0103t10:29_8": "taṁ hetuyuttaṁ kāraṇayuttameva hotīti āha “hetunā kāraṇenā”ti.",
  "tika-s0103t10:29_9": "Okappanaṁ janesīti jinavacanabhāvena abhippasādaṁ uppādesi.",
  "tika-s0103t10:30_0": "Ekadhammavaṇṇanā niṭṭhitā.",
  "tika-s0103t10:31_0": "Dvedhammavaṇṇanā",
  "tika-s0103t10:32_0": "352.",
  "tika-s0103t10:32_1": "(Ka) “sabbatthā” ti idaṁ “sīlapūraṇādīsū”ti etena saddhiṁ sambandhitabbaṁ.",
  "tika-s0103t10:32_2": "“Sīlapūraṇādīsu sabbattha appamādo viya upakārakā”ti etena satisampajaññānampi appamādassa viya sabbattha",
  "tika-s0103t10:32_3": "upakārakatā pakāsitā hoti atthato nātivilakkhaṇattā tato tesaṁ.",
  "tika-s0103t10:32_4": "Satiavippavāso hi appamādo,",
  "tika-s0103t10:32_5": "so ca atthato sabbattha avijahitā sati eva,",
  "tika-s0103t10:32_6": "sā ca kho ñāṇasampayuttā eva daṭṭhabbā,",
  "tika-s0103t10:32_7": "itarāya tathārūpasamatthatābhāvato.",
  "tika-s0103t10:33_0": "(Kha) tesaṁ pañcasatamattānaṁ bhikkhūnaṁ pubbabhāgapaṭipattivasena desitattā pubbabhāgā kathitā.",
  "tika-s0103t10:34_0": "(Cha) ayonisomanasikāro saṁkilesassa mūlakāraṇabhāvena pavatto hetu,",
  "tika-s0103t10:34_1": "paribrūhanabhāvena pavatto paccayo.",
  "tika-s0103t10:34_2": "Yonisomanasikārepi eseva nayo.",
  "tika-s0103t10:34_3": "Yathā ca sattānaṁ saṁkilesāya,",
  "tika-s0103t10:34_4": "visuddhiyā ca paccayabhūtā ayonisomanasikāro,",
  "tika-s0103t10:34_5": "yonisomanasikāroti “ime dve dhammā duppaṭivijjhā”ti ettha nīharitvā vuttā,",
  "tika-s0103t10:34_6": "evaṁ imehi dhammā nīharitvā vattabbāti dassento “tathā”tiādimāha.",
  "tika-s0103t10:34_7": "Tattha asubhajjhānādayo cattāro visaṁyogā nāma kāmayogādipaṭipakkhabhāvato.",
  "tika-s0103t10:34_8": "“Evaṁ pabhedā”ti iminā “avijjābhāgino dhammā,",
  "tika-s0103t10:34_9": "vijjābhāgino dhammā,",
  "tika-s0103t10:34_10": "kaṇhā dhammā,",
  "tika-s0103t10:34_11": "sukkā dhammā”ti evamādīnaṁ saṅgaho daṭṭhabbo.",
  "tika-s0103t10:35_0": "(Jha) paccayehi samecca sambhuyya katattā pañcakkhandhā saṅkhatā dhātu.",
  "tika-s0103t10:35_1": "Kenaci anabhisaṅkhatattā nibbānaṁ asaṅkhatā dhātu.",
  "tika-s0103t10:36_0": "(Ña) tisso vijjā vijjanaṭṭhena,",
  "tika-s0103t10:36_1": "viditakaraṇaṭṭhena ca vijjā.",
  "tika-s0103t10:36_2": "Vimuttīti arahattaphalaṁ paṭipakkhato sabbaso vimuttattā.",
  "tika-s0103t10:37_0": "Abhiññādīnīti abhiññāpaññādīni.",
  "tika-s0103t10:37_1": "Ekakasadisāneva purimavāre viya vibhajja kathetabbato.",
  "tika-s0103t10:37_2": "Maggo kathitoti ettha “maggova kathito”ti evamatthaṁ aggahetvā “maggo kathitovā”ti evamattho gahetabbo “anuppāde ñāṇa”nti iminā phalassa gahitattā.",
  "tika-s0103t10:37_3": "Sacchikātabbapade phalaṁ kathitanti etthāpi “phalameva kathita”nti aggahetvā “phalaṁ kathitamevā”ti attho",
  "tika-s0103t10:37_4": "gahetabbo vijjāggahaṇena tadaññassa saṅgahitattā.",
  "tika-s0103t10:37_5": "Esa nayo ito paresupi evarūpesu ṭhānesu.",
  "tika-s0103t10:38_0": "Dvedhammavaṇṇanā niṭṭhitā.",
  "tika-s0103t10:39_0": "Tayodhammavaṇṇanā",
  "tika-s0103t10:40_0": "353.",
  "tika-s0103t10:40_1": "(Cha) soti anāgāmimaggo.",
  "tika-s0103t10:40_2": "Sabbaso kāmānaṁ nissaraṇaṁ samucchedavasena pajahanato.",
  "tika-s0103t10:40_3": "Āruppe arahattamaggo nāma arūpajjhānaṁ pādakaṁ katvā uppanno aggamaggo.",
  "tika-s0103t10:40_4": "Puna uppattinivāraṇatoti rūpānaṁ uppattiyā sabbaso nivāraṇato.",
  "tika-s0103t10:40_5": "Nirujjhanti saṅkhārā etenāti nirodho,",
  "tika-s0103t10:40_6": "aggamaggo.",
  "tika-s0103t10:40_7": "Tena hi kilesavaṭṭe nirodhite itarampi vaṭṭadvayaṁ nirodhitameva hoti.",
  "tika-s0103t10:40_8": "Tassa pana nirodhassa pariyosānattā aggaphalaṁ “nirodho”ti vattabbataṁ labbhatīti āha “arahattaphalaṁnirodhoti adhippeta”nti.",
  "tika-s0103t10:40_9": "“Arahattaphalena hi nibbāne diṭṭhe” ti idaṁ arahattamaggena nibbānadassanassāyaṁ nibbattīti katvā vuttaṁ.",
  "tika-s0103t10:40_10": "Evañca katvā “arahattasaṅkhātanirodhassa paccayattā” ti idampi vacanaṁ samatthitaṁ hoti.",
  "tika-s0103t10:41_0": "(Ja) atītaṁsārammaṇanti atītakoṭṭhāsārammaṇaṁ ñāṇaṁ,",
  "tika-s0103t10:41_1": "atītā khandhāyatanadhātuyo ārabbha pavattanakañāṇanti attho.",
  "tika-s0103t10:41_2": "“Maggo kathitovā”ti avadhāraṇaṁ daṭṭhabbaṁ,",
  "tika-s0103t10:41_3": "tathā “sacchikātabbe phalaṁ kathitamevā”ti.",
  "tika-s0103t10:42_0": "(Ña) āsavānaṁ khaye ñāṇanti ca āsavānaṁ khayante ñāṇanti adhippāyo, aññathā maggo kathito siyā.",
  "tika-s0103t10:43_0": "Tayodhammavaṇṇanā niṭṭhitā.",
  "tika-s0103t10:44_0": "Catudhammavaṇṇanā",
  "tika-s0103t10:45_0": "354.",
  "tika-s0103t10:45_1": "(Ka) dārumayaṁ cakkaṁ dārucakkaṁ,",
  "tika-s0103t10:45_2": "tathā ratanacakkaṁ.",
  "tika-s0103t10:45_3": "Āṇaṭṭhena dhammo eva dhammacakkaṁ.",
  "tika-s0103t10:45_4": "Iriyāpathānaṁ aparāparappavattito iriyāpathacakkaṁ,",
  "tika-s0103t10:45_5": "tathā sampatticakkaṁ veditabbaṁ.",
  "tika-s0103t10:46_0": "Anucchavike deseti puññakiriyāya,",
  "tika-s0103t10:46_1": "sammāpaṭipattiyā anurūpadese.",
  "tika-s0103t10:46_2": "Sevanaṁ kālena kālaṁ upasaṅkamanaṁ.",
  "tika-s0103t10:46_3": "Bhajanaṁ bhattivasena payirupāsanaṁ.",
  "tika-s0103t10:46_4": "Attano sammā ṭhapananti attano cittasantānassa yoniso ṭhapanaṁ saddhādīsu nivesananti āha “sace”tiādi.",
  "tika-s0103t10:46_5": "Idamevettha pamāṇanti idameva pubbekatapuññatāsaṅkhātaṁ sampatticakkamettha etesu sampatticakkesu pamāṇabhūtaṁ itaresaṁ kāraṇabhāvato.",
  "tika-s0103t10:46_6": "Tenāha “yena hī”tiādi.",
  "tika-s0103t10:46_7": "So eva ca katapuñño puggalo attānaṁ sammā ṭhapeti akatapuññassa tadabhāvato.",
  "tika-s0103t10:46_8": "Paṭhamo lokiyova,",
  "tika-s0103t10:46_9": "tatthāpi kāmāvacarova.",
  "tika-s0103t10:46_10": "Idhāti imasmiṁ dasuttarasutte.",
  "tika-s0103t10:46_11": "Pubbabhāge lokiyāvāti maggassa pubbabhāge pavattanakā lokiyā eva.",
  "tika-s0103t10:46_12": "Tattha kāraṇaṁ vuttameva.",
  "tika-s0103t10:47_0": "(Ca) kāmayogavisaṁyogo anāgāmimaggo,",
  "tika-s0103t10:47_1": "diṭṭhiyogavisaṁyogo sotāpattimaggo,",
  "tika-s0103t10:47_2": "itare dve arahattamaggoti evaṁ anāgāmimaggādivasena veditabbā.",
  "tika-s0103t10:48_0": "(Cha) paṭhamassajhānassa lābhinti yvāyaṁ appaguṇassa paṭhamassa jhānassa lābhī, taṁ.",
  "tika-s0103t10:48_1": "Kāmasahagatā saññāmanasikārā samudācarantīti tato vuṭṭhitaṁ ārammaṇavasena kāmasahagatā hutvā saññāmanasikārā samudācaranti codenti tudenti.",
  "tika-s0103t10:48_2": "Tassa kāmānupakkhandānaṁ saññāmanasikārānaṁ vasena so paṭhamajjhānasamādhi hāyati parihāyati,",
  "tika-s0103t10:48_3": "tasmā “hānabhāgiyo samādhī”ti vutto.",
  "tika-s0103t10:48_4": "Tadanudhammatāti tadanurūpasabhāvo.",
  "tika-s0103t10:48_5": "“Sati santiṭṭhatī”ti idaṁ micchāsatiṁ sandhāya vuttaṁ.",
  "tika-s0103t10:48_6": "Yassa hi paṭhamajjhānānurūpasabhāvā paṭhamajjhānaṁ santato paṇītato disvā assādayamānā apekkhamānā abhinandamānā nikanti hoti,",
  "tika-s0103t10:48_7": "tassa nikantivasena so paṭhamajjhānasamādhi neva hāyati,",
  "tika-s0103t10:48_8": "na vaḍḍhati,",
  "tika-s0103t10:48_9": "ṭhitikoṭṭhāsiko hoti,",
  "tika-s0103t10:48_10": "tena vuttaṁ “ṭhitibhāgiyo samādhī”ti.",
  "tika-s0103t10:49_0": "Avitakkasahagatāti avitakkaṁ dutiyajjhānaṁ santato paṇītato manasi karoto ārammaṇavasena avitakkasahagatā saññāmanasikārā.",
  "tika-s0103t10:49_1": "Samudācarantīti paguṇapaṭhamajjhānato vuṭṭhitaṁ dutiyajjhānādhigamatthāya codenti tudenti,",
  "tika-s0103t10:49_2": "tassa upari dutiyajjhānupakkhandānaṁ saññāmanasikārānaṁ vasena so paṭhamajjhānasamādhi visesabhūtassa",
  "tika-s0103t10:49_3": "dutiyajjhānassa uppattipadaṭṭhānatāya “visesabhāgiyo samādhī”ti vutto.",
  "tika-s0103t10:49_4": "Nibbidāsahagatāti tameva paṭhamajjhānalābhiṁ jhānato vuṭṭhitaṁ nibbidāsaṅkhātena vipassanāñāṇena sahagatā.",
  "tika-s0103t10:49_5": "Vipassanāñāṇañhi jhānaṅgesu pabhedena upaṭṭhahantesu nibbindati ukkaṇṭhati,",
  "tika-s0103t10:49_6": "tasmā “nibbidā”ti vuccati.",
  "tika-s0103t10:49_7": "Samudācarantīti nibbānasacchikaraṇatthāya codenti tudenti.",
  "tika-s0103t10:49_8": "Virāgūpasañhitoti virāgasaṅkhātena nibbānena upasañhito.",
  "tika-s0103t10:49_9": "Vipassanāñāṇañhi “sakkā iminā maggena virāgaṁ nibbānaṁ sacchikātu”nti pavattito “virāgūpasañhita”nti vuccati,",
  "tika-s0103t10:49_10": "taṁsampayuttā saññāmanasikārāpi virāgūpasañhitā eva nāma.",
  "tika-s0103t10:49_11": "Tassa tesaṁ saññāmanasikārānaṁ vasena so paṭhamajjhānasamādhi ariyamaggapaṭivedhassa padaṭṭhānatāya “nibbedhabhāgiyo samādhī”ti vutto.",
  "tika-s0103t10:49_12": "Sabbasamāpattiyoti dutiyajjhānādikā sabbā samāpattiyo.",
  "tika-s0103t10:49_13": "Attho veditabboti hānabhāgiyādiattho tāva vitthāretvā veditabbo.",
  "tika-s0103t10:50_0": "Maggo kathito catunnaṁ ariyasaccānaṁ uddhaṭattā. Phalaṁ kathitaṁ sarūpeneva.",
  "tika-s0103t10:51_0": "Catudhammavaṇṇanā niṭṭhitā.",
  "tika-s0103t10:52_0": "Pañcadhammavaṇṇanā",
  "tika-s0103t10:53_0": "355.",
  "tika-s0103t10:53_1": "(Kha) “pañcaṅgikosammāsamādhī”ti samādhiaṅgabhāvena paññā uddiṭṭhāti pītipharaṇatādivacanena hi tameva vibhajati.",
  "tika-s0103t10:53_2": "Tenāha “pītiṁ pharamānā uppajjatī”tiādi.“So imameva kāyaṁ vivekajena pītisukhena abhisandetī”tiādinā nayena pītiyā,",
  "tika-s0103t10:53_3": "sukhassa ca pharaṇaṁ veditabbaṁ.",
  "tika-s0103t10:53_4": "Sarāgavirāgatādivibhāgadassanavasena paresaṁ ceto pharamānā.",
  "tika-s0103t10:53_5": "Ālokapharaṇeti kasiṇālokassa pharaṇe sati teneva ālokena pharitappadese.",
  "tika-s0103t10:53_6": "Tassa samādhissa rūpadassanapaccayattā paccavekkhaṇañāṇaṁ paccavekkhaṇanimittaṁ.",
  "tika-s0103t10:54_0": "Pītipharaṇatā sukhapharaṇatāti ārammaṇe ṭhatvā catutthajjhānassa uppādanato tā “pādā viyā”ti vuttā.",
  "tika-s0103t10:54_1": "Cetopharaṇatā ālokapharaṇatāti taṁtaṁkiccasādhanato tā “hatthā viyā”ti vuttā.",
  "tika-s0103t10:54_2": "Abhiññāpādakajjhānaṁ samādhānassa sarīrabhāvato “majjhimakāyo viyā”ti vuttaṁ.",
  "tika-s0103t10:54_3": "Paccavekkhaṇanimittaṁ uttamaṅgabhāvato “sīsaṁ viyā”ti vuttaṁ.",
  "tika-s0103t10:55_0": "(Ja) sabbaso kilesadukkhadarathapariḷāhānaṁ vigatattā lokiyasamādhissa sātisayamettha sukhanti vuttaṁ “appitappitakkhaṇe sukhattā paccuppannasukho”ti.",
  "tika-s0103t10:55_1": "Purimassa purimassa vasena pacchimaṁ pacchimaṁ laddhāsevanatāya santatarapaṇītatarabhāvappatti hotīti āha “purimo purimo…pe…",
  "tika-s0103t10:55_2": "sukhavipāko”ti.",
  "tika-s0103t10:56_0": "Kilesapaṭippassaddhiyāti kilesānaṁ paṭippassambhanena laddhattā.",
  "tika-s0103t10:56_1": "Kilesapaṭippassaddhibhāvanti kilesānaṁ paṭippassambhanabhāvaṁ.",
  "tika-s0103t10:56_2": "Laddhattā pattattā tabbhāvaṁ upagatattā.",
  "tika-s0103t10:56_3": "Lokiyasamādhissa paccanīkāni nīvaraṇapaṭhamajjhānanikantiādīni niggahetabbāni,",
  "tika-s0103t10:56_4": "aññe kilesā vāretabbā,",
  "tika-s0103t10:56_5": "imassa pana arahattasamādhissa paṭippassaddhasabbakilesattā na niggahetabbaṁ,",
  "tika-s0103t10:56_6": "vāretabbañca atthīti maggānantaraṁ samāpattikkhaṇe ca appayogena adhigatattā,",
  "tika-s0103t10:56_7": "ṭhapitattā ca aparihānavasena vā ṭhapitattā nasaṅkhāraniggayhavārivāvaṭo.",
  "tika-s0103t10:56_8": "“Sativepullappattattā”ti etena appavattamānāyapi satiyā satibahulatāya sato eva nāmāti dasseti,",
  "tika-s0103t10:56_9": "“yathāparicchinnakālavasenā”ti etena paricchindanasatiyā satoti dasseti.",
  "tika-s0103t10:56_10": "Sesesu ñāṇaṅgesu.",
  "tika-s0103t10:56_11": "Pañcañāṇikoti ettha vuttasamādhimukhena pañca ñāṇāneva uddiṭṭhāni,",
  "tika-s0103t10:56_12": "niddiṭṭhāni ca.",
  "tika-s0103t10:57_0": "Maggokathito indriyasīsena sammāvāyāmādīnaṁ kathitattā.",
  "tika-s0103t10:57_1": "Phalaṁ kathitaṁ asekkhānaṁ sīlakkhandhādīnaṁ kathitattā.",
  "tika-s0103t10:58_0": "Pañcadhammavaṇṇanā niṭṭhitā.",
  "tika-s0103t10:59_0": "Chadhammavaṇṇanā",
  "tika-s0103t10:60_0": "356.Maggo kathitoti ettha vattabbaṁ heṭṭhā vuttameva.",
  "tika-s0103t10:61_0": "Sattadhammavaṇṇanā",
  "tika-s0103t10:62_0": "357.",
  "tika-s0103t10:62_1": "(Ña) hetunāti ādiantavantato,",
  "tika-s0103t10:62_2": "anaccantikato,",
  "tika-s0103t10:62_3": "tāvakālikato,",
  "tika-s0103t10:62_4": "niccapaṭikkhepatoti evaṁ ādinā hetunā.",
  "tika-s0103t10:62_5": "Nayenāti “yathā ime saṅkhārā etarahi,",
  "tika-s0103t10:62_6": "evaṁ atīte,",
  "tika-s0103t10:62_7": "anāgate ca aniccā saṅkhatā paṭiccasamuppannā khayadhammā vayadhammā virāgadhammā nirodhadhammā”ti atītānāgatesu nayananayena.",
  "tika-s0103t10:62_8": "Kāmaṁ khīṇāsavassa sabbesaṁ saṅkhārānaṁ aniccatādi sudiṭṭhā suppaṭividdhā,",
  "tika-s0103t10:62_9": "taṁ pana asammohanavasena kiccato,",
  "tika-s0103t10:62_10": "vipassanāya pana ārammaṇakaraṇavasenāti dassento āha “vipassanāñāṇena sudiṭṭhā hontī”ti.",
  "tika-s0103t10:62_11": "Kilesavasena uppajjamāno pariḷāho vatthukāmasannissayo,",
  "tika-s0103t10:62_12": "vatthukāmāvassayo cāti vuttaṁ “dvepi sapariḷāhaṭṭhena aṅgārakāsu viyā”ti.",
  "tika-s0103t10:62_13": "Ninnassevāti [ninnassa (aṭṭhakathāyaṁ)] ninnabhāvasseva.",
  "tika-s0103t10:62_14": "Anto vuccati lāmakaṭṭhena taṇhā.",
  "tika-s0103t10:62_15": "Byantaṁ vigatantaṁ bhūtanti byantībhūtanti āha “niratibhūtaṁ,",
  "tika-s0103t10:62_16": "[niyatibhūtaṁ (aṭṭhakathāyaṁ) vigatantibhūtaṁ (?)] Nittaṇhanti attho”ti.",
  "tika-s0103t10:62_17": "Idha sattake.",
  "tika-s0103t10:62_18": "Bhāvetabbapade maggo kathito bojjhaṅgānaṁ vuttattā.",
  "tika-s0103t10:63_0": "Paṭhamabhāṇavāravaṇṇanā niṭṭhitā.",
  "tika-s0103t10:64_0": "Aṭṭhadhammavaṇṇanā",
  "tika-s0103t10:65_0": "358.",
  "tika-s0103t10:65_1": "(Ka) ādibrahmacariyikāyāti ādibrahmacariyā eva ādibrahmacariyikā yathā “vinayo eva venayiko”ti,",
  "tika-s0103t10:65_2": "tassā ādibrahmacariyikāya.",
  "tika-s0103t10:65_3": "Kā pana sāti āha “paññāyā”ti.",
  "tika-s0103t10:65_4": "Sikkhattayasaṅgahassāti adhisīlasikkhādisikkhattayasaṅgahassa.",
  "tika-s0103t10:65_5": "Upacārajjhānasahagatā taruṇasamathapaññāva udayabbayānupassanāvasena pavattā taruṇavipassanāpaññā [taruṇasamathavipassanāpaññā (aṭṭhakathāyaṁ)].",
  "tika-s0103t10:65_6": "Ādibhūtāyāti paṭhamāvayavabhūtāya,",
  "tika-s0103t10:65_7": "desanāvasena cetaṁ vuttaṁ.",
  "tika-s0103t10:65_8": "Uppattikāle pana natthi maggadhammānaṁ ādimajjhapariyosānatā ekacittuppādapariyāpannattā ekajjhaṁyeva uppajjanato.",
  "tika-s0103t10:65_9": "Pemanti daḷhabhatti,",
  "tika-s0103t10:65_10": "taṁ pana vallabhavasena pavattamānaṁ gehasitasadisaṁ hotīti “gehasitapema”nti vuttaṁ.",
  "tika-s0103t10:65_11": "Garukaraṇavasena pavattiyā garu cittaṁ etassāti garucitto,",
  "tika-s0103t10:65_12": "tassa bhāvo garucittabhāvo,",
  "tika-s0103t10:65_13": "garumhi garukāro.",
  "tika-s0103t10:65_14": "“Kilesā na uppajjantī”ti vatvā tattha kāraṇamāha “ovādānusāsaniṁ labhatī”ti.",
  "tika-s0103t10:65_15": "Garūnañhi santike ovādānusāsaniṁ labhitvā yathānusiṭṭhaṁ paṭipajjantassa kilesā na uppajjanti.",
  "tika-s0103t10:65_16": "Tenāha “tasmā”tiādi.",
  "tika-s0103t10:66_0": "(Cha) petāti petamahiddhikā.",
  "tika-s0103t10:66_1": "Asurānanti devāsurānaṁ.",
  "tika-s0103t10:66_2": "Petāsurā pana petā evāti tesaṁ petehi saṅgaho avuttasiddhova.",
  "tika-s0103t10:66_3": "Āvāhanaṁ gacchantīti sambhogasaṁsaggamukhena peteheva asurānaṁ saṅgahaṇe kāraṇaṁ dasseti.",
  "tika-s0103t10:67_0": "(Ja) appicchassāti niicchassa.",
  "tika-s0103t10:67_1": "Abhāvattho hettha appa-saddo “appaḍaṁsamakasavātātapā”tiādīsu viya.",
  "tika-s0103t10:67_2": "Paccayesu appiccho paccayaappiccho,",
  "tika-s0103t10:67_3": "cīvarādipaccayesu icchārahito.",
  "tika-s0103t10:67_4": "Adhigamaappicchoti jhānādiadhigamavibhāvane icchārahito.",
  "tika-s0103t10:67_5": "Pariyattiappicchoti pariyattiyaṁ bāhusaccavibhāvane icchārahito.",
  "tika-s0103t10:67_6": "Dhutaṅgaappicchoti dhutaṅgesu appiccho dhutaṅgavibhāvena icchārahito.",
  "tika-s0103t10:67_7": "Santaguṇanigūhanenāti attani saṁvijjamānānaṁ jhānādiguṇānañceva bāhusaccaguṇassa ca dhutaṅgaguṇassa ca nigūhanena chādanena.",
  "tika-s0103t10:67_8": "Sampajjatīti nippajjati sijjhati.",
  "tika-s0103t10:67_9": "No mahicchassāti mahatiyā icchāya samannāgatassa,",
  "tika-s0103t10:67_10": "icchaṁ vā mahantassa no sampajjati anudhammassāpi anicchanato.",
  "tika-s0103t10:68_0": "Pavivittassāti pakārehi vivittassa.",
  "tika-s0103t10:68_1": "Tenāha “kāyacittaupadhivivekehi vivittassā”ti.",
  "tika-s0103t10:68_2": "“Aṭṭhaārambhavatthuvasenā”ti etena bhāvanābhiyogavasena ekībhāvova idha “kāyaviveko”ti adhippeto,",
  "tika-s0103t10:68_3": "na gaṇasaṅgaṇikābhāvamattanti dasseti.",
  "tika-s0103t10:68_4": "Kammanti yogakammaṁ.",
  "tika-s0103t10:69_0": "Sattehi kilesehi ca saṅgaṇanaṁ samodhānaṁ saṅgaṇikā,",
  "tika-s0103t10:69_1": "sā āramitabbaṭṭhena ārāmo etassāti saṅgaṇikārāmo, tassa.",
  "tika-s0103t10:69_2": "Tenāha “gaṇasaṅgaṇikāya cevā”tiādi.",
  "tika-s0103t10:69_3": "Āraddhavīriyassāti paggahitavīriyassa,",
  "tika-s0103t10:69_4": "tañca kho upadhiviveke ninnatāvasena “ayaṁ dhammo”ti vacanato.",
  "tika-s0103t10:69_5": "Esa nayo ito paresupi.",
  "tika-s0103t10:69_6": "Vivaṭṭasannissitaṁyeva hi samādhānaṁ idhādhippetaṁ,",
  "tika-s0103t10:69_7": "tathā paññāpi.",
  "tika-s0103t10:69_8": "Kammassakatāpaññāya hi patiṭṭhato kammavasena “bhavesu nānappakāro anattho”ti jānanto kammakkhayakarañāṇaṁ abhipattheti,",
  "tika-s0103t10:69_9": "tadatthañca ussāhaṁ karoti.",
  "tika-s0103t10:69_10": "Mānādayo sattasantānaṁ saṁsāre papañcenti vitthārentīti papañcāti āha “nippapañcassāti vigatamānataṇhādiṭṭhipapañcassā”ti.",
  "tika-s0103t10:70_0": "Maggo kathito sarūpeneva.",
  "tika-s0103t10:71_0": "Navadhammavaṇṇanā",
  "tika-s0103t10:72_0": "359.",
  "tika-s0103t10:72_1": "(Kha) visuddhinti ñāṇadassanavisuddhiṁ,",
  "tika-s0103t10:72_2": "accantavisuddhimeva vā.",
  "tika-s0103t10:72_3": "Catupārisuddhisīlanti pātimokkhasaṁvarādinirupakkiliṭṭhatāya catubbidhaparisuddhivantaṁ sīlaṁ.",
  "tika-s0103t10:72_4": "Pārisuddhipadhāniyaṅganti puggalassa parisuddhiyā padhānabhūtaṁ aṅgaṁ.",
  "tika-s0103t10:72_5": "Tenāha “parisuddhabhāvassa padhānaṅga”nti.",
  "tika-s0103t10:72_6": "Samathassa visuddhibhāvo vodānaṁ paguṇabhāvena paricchinnanti āha “aṭṭha paguṇasamāpattiyo”ti.",
  "tika-s0103t10:72_7": "Vigatupakkilesañhi “paguṇa”nti vattabbataṁ labbhati,",
  "tika-s0103t10:72_8": "na saupakkilesaṁ hānabhāgiyādibhāvappattito.",
  "tika-s0103t10:72_9": "Sattadiṭṭhimalavisuddhito nāmarūpaparicchedo diṭṭhivisuddhi.",
  "tika-s0103t10:72_10": "Paccayapariggaho addhattayakaṅkhāmalavidhamanato kaṅkhāvitaraṇavisuddhi.",
  "tika-s0103t10:72_11": "Yasmā nāmarūpaṁ nāma sappaccayameva,",
  "tika-s0103t10:72_12": "tasmā taṁ pariggaṇhantena atthato tassa sappaccayatāpi pariggahitā eva hotīti vuttaṁ “diṭṭhivisuddhīti sappaccayaṁ nāmarūpadassana”nti.",
  "tika-s0103t10:72_13": "Yasmā pana nāmarūpassa paccayaṁ pariggaṇhantena tīsu addhāsu kaṅkhāmalavitaraṇapaccayākārāvabodhavaseneva hoti,",
  "tika-s0103t10:72_14": "tasmā “paccayākārañāṇa”ntiādi vuttaṁ yathā kaṅkhāvitaraṇavisuddhi “dhammaṭṭhitiñāṇa”nti vuccati.",
  "tika-s0103t10:72_15": "Maggāmagge ñāṇanti maggāmagge vavatthapetvā ṭhitañāṇaṁ.",
  "tika-s0103t10:72_16": "Ñāṇanti idha taruṇavipassanā kathitā tesaṁ bhikkhūnaṁ ajjhāsayavasena “ñāṇadassanavisuddhī”ti vuṭṭhānagāminiyā vipassanāya vuccamānattā.",
  "tika-s0103t10:72_17": "Yadi “ñāṇadassanavisuddhī”ti vuṭṭhānagāminivipassanā adhippetā,",
  "tika-s0103t10:72_18": "“paññā”ti ca arahattaphalapaññā,",
  "tika-s0103t10:72_19": "maggo pana kathanti ?",
  "tika-s0103t10:72_20": "Maggo bahukārapade virāgaggahaṇena gahito.",
  "tika-s0103t10:72_21": "Vakkhati hi “idha bahukārapade maggo kathito”ti.",
  "tika-s0103t10:73_0": "(Cha) cakkhādidhātunānattanti cakkhādirūpādicakkhuviññāṇādidhātūnaṁ vemattataṁ nissāya.",
  "tika-s0103t10:73_1": "Cakkhusamphassādinānattanti cakkhusamphassasotasamphassaghānasamphassādisamphassavibhāgaṁ.",
  "tika-s0103t10:73_2": "Saññānānattanti ettha rūpasaññādisaññānānattampi labbhateva,",
  "tika-s0103t10:73_3": "taṁ pana kāmasaññādiggahaṇeneva gayhati.",
  "tika-s0103t10:73_4": "Kāmasaññādīti ādi-saddena byāpādasaññādīnaṁ gahaṇaṁ.",
  "tika-s0103t10:73_5": "Saññānidānattā papañcasaṅkhānaṁ “saññānānattaṁ paṭicca saṅkappanānatta”nti vuttaṁ,",
  "tika-s0103t10:73_6": "“yaṁ saṅkappeti,",
  "tika-s0103t10:73_7": "taṁ papañcetī”ti vacanato “saṅkappanānattaṁ paṭicca chandanānatta”nti vuttaṁ.",
  "tika-s0103t10:73_8": "Chandanānattanti ca taṇhāchandassa nānattaṁ.",
  "tika-s0103t10:73_9": "Rūpapariḷāhoti rūpavisayo rūpābhipatthanāvasena pavatto kilesapariḷāho.",
  "tika-s0103t10:73_10": "Saddapariḷāhoti etthāpi eseva nayo.",
  "tika-s0103t10:73_11": "Kileso hi uppajjamāno appattepi ārammaṇe patto viya pariḷāhova uppajjati.",
  "tika-s0103t10:73_12": "Tathābhūtassa pana kilesachandassa vasena rūpādipariyesanā hotīti āha “pariḷāhanānattatāya rūpapariyesanādinānattaṁ uppajjatī”ti.",
  "tika-s0103t10:73_13": "Tathā pariyesantassa sace taṁ rūpādi labbheyya,",
  "tika-s0103t10:73_14": "taṁ sandhāyāha “pariyesanādinānattatāya rūpapaṭilābhādinānattaṁ uppajjatī”ti.",
  "tika-s0103t10:74_0": "(Ja) maraṇānupassanāñāṇeti maraṇassa anupassanāvasena pavattañāṇe,",
  "tika-s0103t10:74_1": "maraṇānussatisahagatapaññāyāti attho.",
  "tika-s0103t10:74_2": "Āhāraṁ pariggaṇhantassāti gamanādivasena āhāraṁ paṭikkūlato pariggaṇhantassa.",
  "tika-s0103t10:74_3": "Ukkaṇṭhantassāti nibbindantassa katthacipi asajjantassa.",
  "tika-s0103t10:75_0": "Dasadhammavaṇṇanā",
  "tika-s0103t10:76_0": "360.",
  "tika-s0103t10:76_1": "(Jha) nijjarakāraṇānīti pajahanakāraṇāni.",
  "tika-s0103t10:76_2": "Imasmiṁ abhiññāpade maggo kathīyatīti katvā “ayaṁ heṭṭhā..pe…",
  "tika-s0103t10:76_3": "puna gahitā”ti vuttaṁ.",
  "tika-s0103t10:76_4": "Tathā hi vakkhati “idha abhiññāpade maggo kathito” kiñcāpi nijjiṇṇā micchādiṭṭhīti ānetvā sambandhitabbaṁ.",
  "tika-s0103t10:76_5": "Yathā micchādiṭṭhi vipassanāya nijjiṇṇāpi na samucchinnāti samucchedappahānadassanatthaṁ puna gahitā,",
  "tika-s0103t10:76_6": "evaṁ micchāsaṅkappādayopi vipassanāya pahīnāpi asamucchinnatāya idha puna gahitāti ayamattho “micchāsaṅkappo”tiādīsu",
  "tika-s0103t10:76_7": "sabbapadesu vattabboti dasseti “evaṁ sabbapadesu nayo netabbo”ti iminā.",
  "tika-s0103t10:77_0": "Etthacāti “sammāvimuttipaccayā ca aneke kusalā dhammā bhāvanāpāripūriṁ gacchantī”ti etasmiṁ pāḷipade.",
  "tika-s0103t10:77_1": "Ettha ca samucchedavasena,",
  "tika-s0103t10:77_2": "paṭippassaddhivasena ca paṭipakkhadhammā sammadeva vimuccanaṁ sammāvimutti,",
  "tika-s0103t10:77_3": "tappaccayā ca maggaphalesu aṭṭha indriyāni bhāvanāpāripūriṁ upagacchantīti maggasampayuttānipi saddhādīni indriyāni uddhaṭāni.",
  "tika-s0103t10:77_4": "Maggavasena hi phalesu bhāvanā pāripūrī nāmāti.",
  "tika-s0103t10:77_5": "Abhinandanaṭṭhenāti ativiya sinehanaṭṭhenidañhi.",
  "tika-s0103t10:77_6": "Somanassindriyaṁ ukkaṁsagatasātasabhāvaṁ sampayuttadhamme sinehantaṁ tementaṁ viya pavattati.",
  "tika-s0103t10:77_7": "Pavattasantatiādhipateyyaṭṭhenāti vipākasantānassa jīvane adhipatibhāvena.",
  "tika-s0103t10:77_8": "“Eva”ntiādi vuttasseva atthassa nigamanaṁ.",
  "tika-s0103t10:78_0": "Addhena saha chaṭṭhāni pañhasatāni, paññāsādhikāni saha pañhasatānīti attho.",
  "tika-s0103t10:79_0": "Ettha ca āyasmā dhammasenāpati “dasasu nāthakaraṇadhammesu patiṭṭhāya dasakasiṇāyatanāni bhāvento dasaāyatanamukhena",
  "tika-s0103t10:79_1": "pariññaṁ paṭṭhapetvā pariññeyyadhamme parijānanto dasamicchatte,",
  "tika-s0103t10:79_2": "dasaakusalakammapathe ca pahāya dasakusalakammapathesu ca avaṭṭhito dasasu ariyāvāsesu āvasitukāmo dasasaññā",
  "tika-s0103t10:79_3": "uppādento dasanijjaravatthūni abhiññāya dasaasekkhadhamme adhigacchatī”ti tesaṁ bhikkhūnaṁ ovādaṁ matthakaṁ",
  "tika-s0103t10:79_4": "pāpento desanaṁ niṭṭhapesi.",
  "tika-s0103t10:79_5": "Pamodavasena paṭiggaṇhanaṁ abhinandananti āha “sādhu sādhūti abhinandantā sirasā sampaṭicchiṁsū”ti.",
  "tika-s0103t10:79_6": "Tāya attamanatāyāti tāya yathādesitadesanāgatāya pahaṭṭhacittatāya,",
  "tika-s0103t10:79_7": "tattha yathāladdhaatthavedadhammavedehīti attho.",
  "tika-s0103t10:79_8": "Imameva suttaṁ āvajjamānāti imasmiṁ sutte tattha tattha āgate abhiññeyyādibhede dhamme abhijānanādivasena samannāharantā.",
  "tika-s0103t10:79_9": "Saha paṭisambhidāhi…pe…",
  "tika-s0103t10:79_10": "patiṭṭhahiṁsūti attano upanissayasampannatāya,",
  "tika-s0103t10:79_11": "therassa ca desanānubhāvena yathāraddhaṁ vipassanaṁ ussukketvā paṭisambhidāparivārāya abhiññāya saṇṭhahiṁsūti.",
  "tika-s0103t10:80_0": "Sumaṅgalavilāsiniyā dīghanikāyaṭṭhakathāya",
  "tika-s0103t10:81_0": "Dasuttarasuttavaṇṇanāya līnatthappakāsanā.",
  "tika-s0103t10:82_0": "Niṭṭhitā ca pāthikavaggaṭṭhakathāya līnatthappakāsanā.",
  "tika-s0103t10:83_0": "Pāthikavaggaṭīkā niṭṭhitā.",
  "tika-s0103t10:84_0": "Nigamanakathāvaṇṇanā",
  "tika-s0103t10:85_0": "Therānaṁ mahākassapādīnaṁ vaṁso paveṇī anvayo etassāti theravaṁsanvayo, tena;",
  "tika-s0103t10:85_1": "catumahānikāyesu theriyenāti attho.",
  "tika-s0103t10:86_0": "Dasabalassa sammāsambuddhassa guṇagaṇānaṁ paridīpanato dasabalaguṇagaṇaparidīpanassa.",
  "tika-s0103t10:86_1": "Ayañhi āgamo brahmajālādīsu,",
  "tika-s0103t10:86_2": "mahāpadānādīsu,",
  "tika-s0103t10:86_3": "sampasādanīyādīsu ca tattha tattha visesato buddhaguṇānaṁ pakāsanavasena pavattoti.",
  "tika-s0103t10:86_4": "Tathā hi vuttaṁ ādito “saddhāvahaguṇassā”ti.",
  "tika-s0103t10:87_0": "Mahāṭṭhakathāya sāranti dīghanikāyamahāaṭṭhakathāyaṁ atthasāraṁ.",
  "tika-s0103t10:88_0": "Ekūnasaṭṭhimattoti thokaṁ ūnabhāvato matta-saddaggahaṇaṁ.",
  "tika-s0103t10:89_0": "Mūlakaṭṭhakathāsāranti pubbe vuttaṁ dīghanikāyamahāaṭṭhakathāsārameva puna nigamanavasena vadati.",
  "tika-s0103t10:89_1": "Atha vā mūlakaṭṭhakathāsāranti porāṇaṭṭhakathāsu atthasāraṁ,",
  "tika-s0103t10:89_2": "tenetaṁ dasseti “dīghanikāyamahāaṭṭhakathāyaṁ atthasāraṁ ādāya imaṁ sumaṅgalavilāsiniṁ karonto sesamahānikāyānampi",
  "tika-s0103t10:89_3": "mūlakaṭṭhakathāsu idha viniyogakkhamaṁ atthasāraṁ ādāyayeva akāsi”nti.",
  "tika-s0103t10:90_0": "“Mahāvihāravāsīna”nti [mahāvihāre nivāsinaṁ (aṭṭhakathāyaṁ)] ca idaṁ purimapacchimapadehi saddhiṁ sambandhitabbaṁ",
  "tika-s0103t10:90_1": "“mahāvihāravāsīnaṁ samayaṁ pakāsayantiṁ,",
  "tika-s0103t10:90_2": "mahāvihāravāsīnaṁ mūlakaṭṭhakathāsāraṁ ādāyā”ti ca.",
  "tika-s0103t10:90_3": "Tena puññena.",
  "tika-s0103t10:90_4": "Hotu sabbo sukhī lokoti kāmāvacarādivibhāgo sabbopi sattaloko yathārahaṁ bodhittayādhigamanavasena sampattena",
  "tika-s0103t10:90_5": "nibbānasukhena sukhito hotūti sadevakassa lokassa accantasukhādhigamāya attano puññaṁ pariṇāmeti.",
  "tika-s0103t10:91_0": "Parimāṇato sādhikaṭṭhavīsasahassanavutibhāṇavārā niṭṭhitāti.",
  "tika-s0103t10:91_1": "Parimāṇato sādhikaṭṭhavīsasahassamattaganthena dīghanikāyaṭīkā racitācariyadhammapālena.",
  "tika-s0103t10:92_0": "Micchādiṭṭhādicorehi, sīlādidhanasañcayaṁ;",
  "tika-s0103t10:93_0": "Rakkhaṇatthāya sakkaccaṁ, mañjūsaṁ viya kāritanti. (etthantare pāṭho pacchā likhito)",
  "tika-s0103t10:94_0": "Niṭṭhitā sumaṅgalavilāsiniyā dīghanikāyaṭṭhakathāya līnatthappakāsanā.",
  "tika-s0103t10:95_0": "Dīghanikāyaṭīkā niṭṭhitā."
}