{
  "mil7.5.9:0.1_0": "Milindapañha",
  "mil7.5.9:0.2_0": "Opammakathāpañha",
  "mil7.5.9:0.3_0": "Upacikāvagga",
  "mil7.5.9:0.4_0": "9. Varāhaṅgapañha",
  "mil7.5.9:1.1_0": "“Bhante nāgasena,",
  "mil7.5.9:1.1_1": "‘varāhassa dve aṅgāni gahetabbānī’ti yaṁ vadesi,",
  "mil7.5.9:1.1_2": "katamāni tāni dve aṅgāni gahetabbānī”ti?",
  "mil7.5.9:1.2_0": "“Yathā, mahārāja, varāho santattakaṭhite gimhasamaye sampatte udakaṁ upagacchati;",
  "mil7.5.9:1.3_0": "evameva kho, mahārāja,",
  "mil7.5.9:1.3_1": "yoginā yogāvacarena dosena citte āluḷitakhalitavibbhantasantatte sītalāmatapaṇītamettābhāvanaṁ upagantabbaṁ.",
  "mil7.5.9:1.4_0": "Idaṁ, mahārāja, varāhassa paṭhamaṁ aṅgaṁ gahetabbaṁ.",
  "mil7.5.9:2.1_0": "Puna caparaṁ, mahārāja,",
  "mil7.5.9:2.1_1": "varāho cikkhallamudakamupagantvā nāsikāya pathaviṁ khaṇitvā doṇiṁ katvā doṇikāya sayati;",
  "mil7.5.9:2.2_0": "evameva kho, mahārāja, yoginā yogāvacarena mānase kāyaṁ nikkhipitvā ārammaṇantaragatena sayitabbaṁ.",
  "mil7.5.9:2.3_0": "Idaṁ, mahārāja, varāhassa dutiyaṁ aṅgaṁ gahetabbaṁ.",
  "mil7.5.9:2.4_0": "Bhāsitampetaṁ, mahārāja, therena piṇḍolabhāradvājena—",
  "mil7.5.9:3.1_0": "‘Kāye sabhāvaṁ disvāna,",
  "mil7.5.9:3.2_0": "vicinitvā vipassako;",
  "mil7.5.9:3.3_0": "Ekākiyo adutiyo,",
  "mil7.5.9:3.4_0": "seti ārammaṇantare’”ti.",
  "mil7.5.9:4.1_0": "Varāhaṅgapañho navamo."
}