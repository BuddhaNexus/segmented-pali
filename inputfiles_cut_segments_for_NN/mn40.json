{
  "mn40:0.1_0": "Majjhima Nikāya 40 ",
  "mn40:0.2_0": "Cūḷaassapurasutta ",
  "mn40:1.1_0": "Evaṁ me sutaṁ—",
  "mn40:1.2_0": "ekaṁ samayaṁ bhagavā aṅgesu viharati assapuraṁ nāma aṅgānaṁ nigamo. ",
  "mn40:1.3_0": "Tatra kho bhagavā bhikkhū āmantesi: ",
  "mn40:1.4_0": "“bhikkhavo”ti. ",
  "mn40:1.5_0": "“Bhadante”ti te bhikkhū bhagavato paccassosuṁ. ",
  "mn40:1.6_0": "Bhagavā etadavoca: ",
  "mn40:2.1_0": "“Samaṇā samaṇāti vo, bhikkhave, jano sañjānāti. ",
  "mn40:2.2_0": "Tumhe ca pana ‘ke tumhe’ti puṭṭhā samānā ‘samaṇāmhā’ti paṭijānātha. ",
  "mn40:2.3_0": "Tesaṁ vo, bhikkhave, evaṁsamaññānaṁ sataṁ evaṁpaṭiññānaṁ sataṁ: ",
  "mn40:2.4_0": "‘yā samaṇasāmīcippaṭipadā taṁ paṭipajjissāma; ",
  "mn40:2.5_0": "evaṁ no ayaṁ amhākaṁ samaññā ca saccā bhavissati paṭiññā ca bhūtā; ",
  "mn40:2.6_0": "yesañca mayaṁ cīvarapiṇḍapātasenāsanagilānappaccayabhesajjaparikkhāraṁ paribhuñjāma,",
  "mn40:2.6_1": "tesaṁ te kārā amhesu mahapphalā bhavissanti mahānisaṁsā,",
  "mn40:2.6_2": "amhākañcevāyaṁ pabbajjā avañjhā bhavissati saphalā saudrayā’ti.",
  "mn40:2.7_0": "Evañhi vo, bhikkhave, sikkhitabbaṁ. ",
  "mn40:3.1_0": "Kathañca, bhikkhave, bhikkhu na samaṇasāmīcippaṭipadaṁ paṭipanno hoti? ",
  "mn40:3.2_0": "Yassa kassaci,",
  "mn40:3.2_1": "bhikkhave,",
  "mn40:3.2_2": "bhikkhuno abhijjhālussa abhijjhā appahīnā hoti,",
  "mn40:3.2_3": "byāpannacittassa byāpādo appahīno hoti,",
  "mn40:3.2_4": "kodhanassa kodho appahīno hoti,",
  "mn40:3.2_5": "upanāhissa upanāho appahīno hoti,",
  "mn40:3.2_6": "makkhissa makkho appahīno hoti,",
  "mn40:3.2_7": "paḷāsissa paḷāso appahīno hoti,",
  "mn40:3.2_8": "issukissa issā appahīnā hoti,",
  "mn40:3.2_9": "maccharissa macchariyaṁ appahīnaṁ hoti,",
  "mn40:3.2_10": "saṭhassa sāṭheyyaṁ appahīnaṁ hoti,",
  "mn40:3.2_11": "māyāvissa māyā appahīnā hoti,",
  "mn40:3.2_12": "pāpicchassa pāpikā icchā appahīnā hoti,",
  "mn40:3.2_13": "micchādiṭṭhikassa micchādiṭṭhi appahīnā hoti—",
  "mn40:3.3_0": "imesaṁ kho ahaṁ,",
  "mn40:3.3_1": "bhikkhave,",
  "mn40:3.3_2": "samaṇamalānaṁ samaṇadosānaṁ samaṇakasaṭānaṁ āpāyikānaṁ ṭhānānaṁ duggativedaniyānaṁ appahānā ‘na samaṇasāmīcippaṭipadaṁ paṭipanno’ti vadāmi.",
  "mn40:4.1_0": "Seyyathāpi, bhikkhave, matajaṁ nāma āvudhajātaṁ ubhatodhāraṁ pītanisitaṁ. ",
  "mn40:4.2_0": "Tadassa saṅghāṭiyā sampārutaṁ sampaliveṭhitaṁ. ",
  "mn40:4.3_0": "Tathūpamāhaṁ, bhikkhave, imassa bhikkhuno pabbajjaṁ vadāmi. ",
  "mn40:5.1_0": "Nāhaṁ, bhikkhave, saṅghāṭikassa saṅghāṭidhāraṇamattena sāmaññaṁ vadāmi. ",
  "mn40:5.2_0": "Nāhaṁ, bhikkhave, acelakassa acelakamattena sāmaññaṁ vadāmi. ",
  "mn40:5.3_0": "Nāhaṁ, bhikkhave, rajojallikassa rajojallikamattena sāmaññaṁ vadāmi. ",
  "mn40:5.4_0": "Nāhaṁ, bhikkhave, udakorohakassa udakorohaṇamattena sāmaññaṁ vadāmi. ",
  "mn40:5.5_0": "Nāhaṁ, bhikkhave, rukkhamūlikassa rukkhamūlikamattena sāmaññaṁ vadāmi. ",
  "mn40:5.6_0": "Nāhaṁ, bhikkhave, abbhokāsikassa abbhokāsikamattena sāmaññaṁ vadāmi. ",
  "mn40:5.7_0": "Nāhaṁ, bhikkhave, ubbhaṭṭhakassa ubbhaṭṭhakamattena sāmaññaṁ vadāmi. ",
  "mn40:5.8_0": "Nāhaṁ, bhikkhave, pariyāyabhattikassa pariyāyabhattikamattena sāmaññaṁ vadāmi. ",
  "mn40:5.9_0": "Nāhaṁ, bhikkhave, mantajjhāyakassa mantajjhāyakamattena sāmaññaṁ vadāmi. ",
  "mn40:5.10_0": "Nāhaṁ, bhikkhave, jaṭilakassa jaṭādhāraṇamattena sāmaññaṁ vadāmi. ",
  "mn40:6.1_0": "Saṅghāṭikassa ce,",
  "mn40:6.1_1": "bhikkhave,",
  "mn40:6.1_2": "saṅghāṭidhāraṇamattena abhijjhālussa abhijjhā pahīyetha,",
  "mn40:6.1_3": "byāpannacittassa byāpādo pahīyetha,",
  "mn40:6.1_4": "kodhanassa kodho pahīyetha,",
  "mn40:6.1_5": "upanāhissa upanāho pahīyetha,",
  "mn40:6.1_6": "makkhissa makkho pahīyetha,",
  "mn40:6.1_7": "paḷāsissa paḷāso pahīyetha,",
  "mn40:6.1_8": "issukissa issā pahīyetha,",
  "mn40:6.1_9": "maccharissa macchariyaṁ pahīyetha,",
  "mn40:6.1_10": "saṭhassa sāṭheyyaṁ pahīyetha,",
  "mn40:6.1_11": "māyāvissa māyā pahīyetha,",
  "mn40:6.1_12": "pāpicchassa pāpikā icchā pahīyetha,",
  "mn40:6.1_13": "micchādiṭṭhikassa micchādiṭṭhi pahīyetha,",
  "mn40:6.1_14": "tamenaṁ mittāmaccā ñātisālohitā jātameva naṁ saṅghāṭikaṁ kareyyuṁ,",
  "mn40:6.1_15": "saṅghāṭikattameva samādapeyyuṁ:",
  "mn40:6.2_0": "‘ehi tvaṁ,",
  "mn40:6.2_1": "bhadramukha,",
  "mn40:6.2_2": "saṅghāṭiko hohi,",
  "mn40:6.2_3": "saṅghāṭikassa te sato saṅghāṭidhāraṇamattena abhijjhālussa abhijjhā pahīyissati,",
  "mn40:6.2_4": "byāpannacittassa byāpādo pahīyissati,",
  "mn40:6.2_5": "kodhanassa kodho pahīyissati,",
  "mn40:6.2_6": "upanāhissa upanāho pahīyissati,",
  "mn40:6.2_7": "makkhissa makkho pahīyissati,",
  "mn40:6.2_8": "paḷāsissa paḷāso pahīyissati,",
  "mn40:6.2_9": "issukissa issā pahīyissati,",
  "mn40:6.2_10": "maccharissa macchariyaṁ pahīyissati,",
  "mn40:6.2_11": "saṭhassa sāṭheyyaṁ pahīyissati,",
  "mn40:6.2_12": "māyāvissa māyā pahīyissati,",
  "mn40:6.2_13": "pāpicchassa pāpikā icchā pahīyissati,",
  "mn40:6.2_14": "micchādiṭṭhikassa micchādiṭṭhi pahīyissatī’ti.",
  "mn40:6.3_0": "Yasmā ca kho ahaṁ,",
  "mn40:6.3_1": "bhikkhave,",
  "mn40:6.3_2": "saṅghāṭikampi idhekaccaṁ passāmi abhijjhāluṁ byāpannacittaṁ kodhanaṁ upanāhiṁ makkhiṁ paḷāsiṁ issukiṁ",
  "mn40:6.3_3": "macchariṁ saṭhaṁ māyāviṁ pāpicchaṁ micchādiṭṭhikaṁ,",
  "mn40:6.3_4": "tasmā na saṅghāṭikassa saṅghāṭidhāraṇamattena sāmaññaṁ vadāmi.",
  "mn40:6.4_0": "Acelakassa ce, bhikkhave …pe… ",
  "mn40:6.5_0": "rajojallikassa ce, bhikkhave …pe… ",
  "mn40:6.6_0": "udakorohakassa ce, bhikkhave …pe… ",
  "mn40:6.7_0": "rukkhamūlikassa ce, bhikkhave …pe… ",
  "mn40:6.8_0": "abbhokāsikassa ce, bhikkhave …pe… ",
  "mn40:6.9_0": "ubbhaṭṭhakassa ce, bhikkhave …pe… ",
  "mn40:6.10_0": "pariyāyabhattikassa ce, bhikkhave …pe… ",
  "mn40:6.11_0": "mantajjhāyakassa ce, bhikkhave …pe… ",
  "mn40:6.12_0": "jaṭilakassa ce,",
  "mn40:6.12_1": "bhikkhave,",
  "mn40:6.12_2": "jaṭādhāraṇamattena abhijjhālussa abhijjhā pahīyetha,",
  "mn40:6.12_3": "byāpannacittassa byāpādo pahīyetha,",
  "mn40:6.12_4": "kodhanassa kodho pahīyetha,",
  "mn40:6.12_5": "upanāhissa upanāho pahīyetha,",
  "mn40:6.12_6": "makkhissa makkho pahīyetha,",
  "mn40:6.12_7": "paḷāsissa paḷāso pahīyetha,",
  "mn40:6.12_8": "issukissa issā pahīyetha,",
  "mn40:6.12_9": "maccharissa macchariyaṁ pahīyetha,",
  "mn40:6.12_10": "saṭhassa sāṭheyyaṁ pahīyetha,",
  "mn40:6.12_11": "māyāvissa māyā pahīyetha,",
  "mn40:6.12_12": "pāpicchassa pāpikā icchā pahīyetha,",
  "mn40:6.12_13": "micchādiṭṭhikassa micchādiṭṭhi pahīyetha,",
  "mn40:6.12_14": "tamenaṁ mittāmaccā ñātisālohitā jātameva naṁ jaṭilakaṁ kareyyuṁ,",
  "mn40:6.12_15": "jaṭilakattameva samādapeyyuṁ:",
  "mn40:6.13_0": "‘ehi tvaṁ,",
  "mn40:6.13_1": "bhadramukha,",
  "mn40:6.13_2": "jaṭilako hohi,",
  "mn40:6.13_3": "jaṭilakassa te sato jaṭādhāraṇamattena abhijjhālussa abhijjhā pahīyissati byāpannacittassa byāpādo pahīyissati,",
  "mn40:6.13_4": "kodhanassa kodho pahīyissati …pe…",
  "mn40:6.13_5": "pāpicchassa pāpikā icchā pahīyissati micchādiṭṭhikassa micchādiṭṭhi pahīyissatī’ti.",
  "mn40:6.14_0": "Yasmā ca kho ahaṁ,",
  "mn40:6.14_1": "bhikkhave,",
  "mn40:6.14_2": "jaṭilakampi idhekaccaṁ passāmi abhijjhāluṁ byāpannacittaṁ kodhanaṁ upanāhiṁ makkhiṁ palāsiṁ issukiṁ macchariṁ saṭhaṁ māyāviṁ pāpicchaṁ micchādiṭṭhiṁ,",
  "mn40:6.14_3": "tasmā na jaṭilakassa jaṭādhāraṇamattena sāmaññaṁ vadāmi.",
  "mn40:7.1_0": "Kathañca, bhikkhave, bhikkhu samaṇasāmīcippaṭipadaṁ paṭipanno hoti? ",
  "mn40:7.2_0": "Yassa kassaci,",
  "mn40:7.2_1": "bhikkhave,",
  "mn40:7.2_2": "bhikkhuno abhijjhālussa abhijjhā pahīnā hoti,",
  "mn40:7.2_3": "byāpannacittassa byāpādo pahīno hoti,",
  "mn40:7.2_4": "kodhanassa kodho pahīno hoti,",
  "mn40:7.2_5": "upanāhissa upanāho pahīno hoti,",
  "mn40:7.2_6": "makkhissa makkho pahīno hoti,",
  "mn40:7.2_7": "paḷāsissa paḷāso pahīno hoti,",
  "mn40:7.2_8": "issukissa issā pahīnā hoti,",
  "mn40:7.2_9": "maccharissa macchariyaṁ pahīnaṁ hoti,",
  "mn40:7.2_10": "saṭhassa sāṭheyyaṁ pahīnaṁ hoti,",
  "mn40:7.2_11": "māyāvissa māyā pahīnā hoti,",
  "mn40:7.2_12": "pāpicchassa pāpikā icchā pahīnā hoti,",
  "mn40:7.2_13": "micchādiṭṭhikassa micchādiṭṭhi pahīnā hoti—",
  "mn40:7.3_0": "imesaṁ kho ahaṁ,",
  "mn40:7.3_1": "bhikkhave,",
  "mn40:7.3_2": "samaṇamalānaṁ samaṇadosānaṁ samaṇakasaṭānaṁ āpāyikānaṁ ṭhānānaṁ duggativedaniyānaṁ pahānā ‘samaṇasāmīcippaṭipadaṁ paṭipanno’ti vadāmi.",
  "mn40:8.1_0": "So sabbehi imehi pāpakehi akusalehi dhammehi visuddhamattānaṁ samanupassati (…). ",
  "mn40:8.2_0": "Tassa sabbehi imehi pāpakehi akusalehi dhammehi visuddhamattānaṁ samanupassato (…) pāmojjaṁ jāyati,",
  "mn40:8.2_1": "pamuditassa pīti jāyati,",
  "mn40:8.2_2": "pītimanassa kāyo passambhati,",
  "mn40:8.2_3": "passaddhakāyo sukhaṁ vedeti,",
  "mn40:8.2_4": "sukhino cittaṁ samādhiyati.",
  "mn40:9.1_0": "So mettāsahagatena cetasā ekaṁ disaṁ pharitvā viharati,",
  "mn40:9.1_1": "tathā dutiyaṁ,",
  "mn40:9.1_2": "tathā tatiyaṁ,",
  "mn40:9.1_3": "tathā catutthaṁ.",
  "mn40:9.1_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn40:9.1_5": "appamāṇena averena abyābajjhena pharitvā viharati.",
  "mn40:10-12.1_0": "Karuṇāsahagatena cetasā …pe… ",
  "mn40:10-12.2_0": "muditāsahagatena cetasā …pe… ",
  "mn40:10-12.3_0": "upekkhāsahagatena cetasā ekaṁ disaṁ pharitvā viharati,",
  "mn40:10-12.3_1": "tathā dutiyaṁ,",
  "mn40:10-12.3_2": "tathā tatiyaṁ,",
  "mn40:10-12.3_3": "tathā catutthaṁ.",
  "mn40:10-12.3_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn40:10-12.3_5": "appamāṇena averena abyābajjhena pharitvā viharati.",
  "mn40:13.1_0": "Seyyathāpi, bhikkhave, pokkharaṇī acchodakā sātodakā sītodakā setakā supatitthā ramaṇīyā. ",
  "mn40:13.2_0": "Puratthimāya cepi disāya puriso āgaccheyya ghammābhitatto ghammapareto kilanto tasito pipāsito. ",
  "mn40:13.3_0": "So taṁ pokkharaṇiṁ āgamma vineyya udakapipāsaṁ vineyya ghammapariḷāhaṁ …pe…",
  "mn40:13.3_1": "pacchimāya cepi disāya puriso āgaccheyya …pe…",
  "mn40:13.3_2": "uttarāya cepi disāya puriso āgaccheyya …pe…",
  "mn40:13.3_3": "dakkhiṇāya cepi disāya puriso āgaccheyya.",
  "mn40:13.3_4": "Yato kuto cepi naṁ puriso āgaccheyya ghammābhitatto ghammapareto,",
  "mn40:13.3_5": "kilanto tasito pipāsito.",
  "mn40:13.3_6": "So taṁ pokkharaṇiṁ āgamma vineyya udakapipāsaṁ,",
  "mn40:13.3_7": "vineyya ghammapariḷāhaṁ.",
  "mn40:13.4_0": "Evameva kho,",
  "mn40:13.4_1": "bhikkhave,",
  "mn40:13.4_2": "khattiyakulā cepi agārasmā anagāriyaṁ pabbajito hoti,",
  "mn40:13.4_3": "so ca tathāgatappaveditaṁ dhammavinayaṁ āgamma,",
  "mn40:13.4_4": "evaṁ mettaṁ karuṇaṁ muditaṁ upekkhaṁ bhāvetvā labhati ajjhattaṁ vūpasamaṁ.",
  "mn40:13.4_5": "Ajjhattaṁ vūpasamā ‘samaṇasāmīcippaṭipadaṁ paṭipanno’ti vadāmi.",
  "mn40:13.4_6": "Brāhmaṇakulā cepi …pe…",
  "mn40:13.4_7": "vessakulā cepi …pe…",
  "mn40:13.4_8": "suddakulā cepi …pe…",
  "mn40:13.4_9": "yasmā kasmā cepi kulā agārasmā anagāriyaṁ pabbajito hoti,",
  "mn40:13.4_10": "so ca tathāgatappaveditaṁ dhammavinayaṁ āgamma,",
  "mn40:13.4_11": "evaṁ mettaṁ karuṇaṁ muditaṁ upekkhaṁ bhāvetvā labhati ajjhattaṁ vūpasamaṁ.",
  "mn40:13.5_0": "Ajjhattaṁ vūpasamā ‘samaṇasāmīcippaṭipadaṁ paṭipanno’ti vadāmi. ",
  "mn40:14.1_0": "Khattiyakulā cepi agārasmā anagāriyaṁ pabbajito hoti. ",
  "mn40:14.2_0": "So ca āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. ",
  "mn40:14.3_0": "Āsavānaṁ khayā samaṇo hoti.",
  "mn40:14.3_1": "Brāhmaṇakulā cepi …pe…",
  "mn40:14.3_2": "vessakulā cepi …",
  "mn40:14.3_3": "suddakulā cepi …",
  "mn40:14.3_4": "yasmā kasmā cepi kulā agārasmā anagāriyaṁ pabbajito hoti,",
  "mn40:14.3_5": "so ca āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "mn40:14.3_6": "Āsavānaṁ khayā samaṇo hotī”ti.",
  "mn40:14.4_0": "Idamavoca bhagavā. ",
  "mn40:14.5_0": "Attamanā te bhikkhū bhagavato bhāsitaṁ abhinandunti. ",
  "mn40:14.6_0": "Cūḷaassapurasuttaṁ niṭṭhitaṁ dasamaṁ. ",
  "mn40:14.7_0": "Mahāyamakavaggo niṭṭhito catuttho. ",
  "mn40:15.0_0": "Tassuddānaṁ",
  "mn40:15.1_0": "Giñjakasālavanaṁ pariharituṁ, ",
  "mn40:15.2_0": "Paññavato puna saccakanisedho; ",
  "mn40:15.3_0": "Mukhavaṇṇapasīdanatāpindo, ",
  "mn40:15.4_0": "Kevaṭṭaassapurajaṭilena. "
}