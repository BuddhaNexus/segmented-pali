{
  "mn145:0.1_0": "Majjhima Nikāya 145 ",
  "mn145:0.2_0": "Puṇṇovādasutta ",
  "mn145:1.1_0": "Evaṁ me sutaṁ—",
  "mn145:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn145:1.3_0": "Atha kho āyasmā puṇṇo sāyanhasamayaṁ paṭisallānā vuṭṭhito yena bhagavā tenupasaṅkami;",
  "mn145:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn145:1.3_2": "Ekamantaṁ nisinno kho āyasmā puṇṇo bhagavantaṁ etadavoca:",
  "mn145:2.1_0": "“sādhu maṁ, bhante,",
  "mn145:2.1_1": "bhagavā saṅkhittena ovādena ovadatu,",
  "mn145:2.1_2": "yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti.",
  "mn145:2.2_0": "“Tena hi, puṇṇa, suṇāhi, sādhukaṁ manasi karohi; bhāsissāmī”ti. ",
  "mn145:2.3_0": "“Evaṁ,",
  "mn145:2.3_1": "bhante”ti kho āyasmā puṇṇo bhagavato paccassosi.",
  "mn145:2.4_0": "Bhagavā etadavoca: ",
  "mn145:3.1_0": "“Santi kho, puṇṇa,",
  "mn145:3.1_1": "cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā.",
  "mn145:3.2_0": "Tañce bhikkhu abhinandati abhivadati ajjhosāya tiṭṭhati. ",
  "mn145:3.3_0": "Tassa taṁ abhinandato abhivadato ajjhosāya tiṭṭhato uppajjati nandī. ",
  "mn145:3.4_0": "‘Nandīsamudayā dukkhasamudayo, puṇṇā’ti vadāmi. ",
  "mn145:3.5_0": "Santi kho, puṇṇa, sotaviññeyyā saddā … ",
  "mn145:3.6_0": "ghānaviññeyyā gandhā … ",
  "mn145:3.7_0": "jivhāviññeyyā rasā … ",
  "mn145:3.8_0": "kāyaviññeyyā phoṭṭhabbā … ",
  "mn145:3.9_0": "manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. ",
  "mn145:3.10_0": "Tañce bhikkhu abhinandati abhivadati ajjhosāya tiṭṭhati. ",
  "mn145:3.11_0": "Tassa taṁ abhinandato abhivadato ajjhosāya tiṭṭhato uppajjati nandī. ",
  "mn145:3.12_0": "‘Nandīsamudayā dukkhasamudayo, puṇṇā’ti vadāmi. ",
  "mn145:4.1_0": "Santi ca kho, puṇṇa,",
  "mn145:4.1_1": "cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā.",
  "mn145:4.2_0": "Tañce bhikkhu nābhinandati nābhivadati nājjhosāya tiṭṭhati. ",
  "mn145:4.3_0": "Tassa taṁ anabhinandato anabhivadato anajjhosāya tiṭṭhato nandī nirujjhati. ",
  "mn145:4.4_0": "‘Nandīnirodhā dukkhanirodho, puṇṇā’ti vadāmi. ",
  "mn145:4.5_0": "Santi ca kho, puṇṇa, sotaviññeyyā saddā … ",
  "mn145:4.6_0": "ghānaviññeyyā gandhā … ",
  "mn145:4.7_0": "jivhāviññeyyā rasā … ",
  "mn145:4.8_0": "kāyaviññeyyā phoṭṭhabbā … ",
  "mn145:4.9_0": "manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. ",
  "mn145:4.10_0": "Tañce bhikkhu nābhinandati nābhivadati nājjhosāya tiṭṭhati. ",
  "mn145:4.11_0": "Tassa taṁ anabhinandato anabhivadato anajjhosāya tiṭṭhato nandī nirujjhati. ",
  "mn145:4.12_0": "‘Nandīnirodhā dukkhanirodho, puṇṇā’ti vadāmi. ",
  "mn145:5.1_0": "Iminā ca tvaṁ, puṇṇa,",
  "mn145:5.1_1": "mayā saṅkhittena ovādena ovadito katarasmiṁ janapade viharissasī”ti?",
  "mn145:5.2_0": "“Imināhaṁ, bhante,",
  "mn145:5.2_1": "bhagavatā saṅkhittena ovādena ovadito,",
  "mn145:5.2_2": "atthi sunāparanto nāma janapado, tatthāhaṁ viharissāmī”ti.",
  "mn145:5.3_0": "“Caṇḍā kho, puṇṇa, sunāparantakā manussā; ",
  "mn145:5.4_0": "pharusā kho, puṇṇa, sunāparantakā manussā. ",
  "mn145:5.5_0": "Sace taṁ, puṇṇa,",
  "mn145:5.5_1": "sunāparantakā manussā akkosissanti paribhāsissanti, tattha te, puṇṇa, kinti bhavissatī”ti?",
  "mn145:5.6_0": "“Sace maṁ, bhante,",
  "mn145:5.6_1": "sunāparantakā manussā akkosissanti paribhāsissanti, tattha me evaṁ bhavissati:",
  "mn145:5.7_0": "‘bhaddakā vatime sunāparantakā manussā,",
  "mn145:5.7_1": "subhaddakā vatime sunāparantakā manussā,",
  "mn145:5.7_2": "yaṁ me nayime pāṇinā pahāraṁ dentī’ti.",
  "mn145:5.8_0": "Evamettha, bhagavā, bhavissati; ",
  "mn145:5.9_0": "evamettha, sugata, bhavissatī”ti. ",
  "mn145:5.10_0": "“Sace pana te, puṇṇa,",
  "mn145:5.10_1": "sunāparantakā manussā pāṇinā pahāraṁ dassanti, tattha pana te, puṇṇa, kinti bhavissatī”ti?",
  "mn145:5.11_0": "“Sace me, bhante,",
  "mn145:5.11_1": "sunāparantakā manussā pāṇinā pahāraṁ dassanti, tattha me evaṁ bhavissati:",
  "mn145:5.12_0": "‘bhaddakā vatime sunāparantakā manussā,",
  "mn145:5.12_1": "subhaddakā vatime sunāparantakā manussā,",
  "mn145:5.12_2": "yaṁ me nayime leḍḍunā pahāraṁ dentī’ti.",
  "mn145:5.13_0": "Evamettha, bhagavā, bhavissati; ",
  "mn145:5.14_0": "evamettha, sugata, bhavissatī”ti. ",
  "mn145:5.15_0": "“Sace pana te, puṇṇa,",
  "mn145:5.15_1": "sunāparantakā manussā leḍḍunā pahāraṁ dassanti, tattha pana te, puṇṇa, kinti bhavissatī”ti?",
  "mn145:5.16_0": "“Sace me, bhante,",
  "mn145:5.16_1": "sunāparantakā manussā leḍḍunā pahāraṁ dassanti, tattha me evaṁ bhavissati:",
  "mn145:5.17_0": "‘bhaddakā vatime sunāparantakā manussā,",
  "mn145:5.17_1": "subhaddakā vatime sunāparantakā manussā,",
  "mn145:5.17_2": "yaṁ me nayime daṇḍena pahāraṁ dentī’ti.",
  "mn145:5.18_0": "Evamettha, bhagavā, bhavissati; ",
  "mn145:5.19_0": "evamettha, sugata, bhavissatī”ti. ",
  "mn145:5.20_0": "“Sace pana te, puṇṇa,",
  "mn145:5.20_1": "sunāparantakā manussā daṇḍena pahāraṁ dassanti, tattha pana te, puṇṇa, kinti bhavissatī”ti?",
  "mn145:5.21_0": "“Sace me, bhante,",
  "mn145:5.21_1": "sunāparantakā manussā daṇḍena pahāraṁ dassanti, tattha me evaṁ bhavissati:",
  "mn145:5.22_0": "‘bhaddakā vatime sunāparantakā manussā,",
  "mn145:5.22_1": "subhaddakā vatime sunāparantakā manussā,",
  "mn145:5.22_2": "yaṁ me nayime satthena pahāraṁ dentī’ti.",
  "mn145:5.23_0": "Evamettha, bhagavā, bhavissati; ",
  "mn145:5.24_0": "evamettha, sugata, bhavissatī”ti. ",
  "mn145:5.25_0": "“Sace pana te, puṇṇa,",
  "mn145:5.25_1": "sunāparantakā manussā satthena pahāraṁ dassanti, tattha pana te, puṇṇa, kinti bhavissatī”ti?",
  "mn145:5.26_0": "“Sace me, bhante,",
  "mn145:5.26_1": "sunāparantakā manussā satthena pahāraṁ dassanti, tattha me evaṁ bhavissati:",
  "mn145:5.27_0": "‘bhaddakā vatime sunāparantakā manussā,",
  "mn145:5.27_1": "subhaddakā vatime sunāparantakā manussā,",
  "mn145:5.27_2": "yaṁ maṁ nayime tiṇhena satthena jīvitā voropentī’ti.",
  "mn145:5.28_0": "Evamettha, bhagavā, bhavissati; ",
  "mn145:5.29_0": "evamettha, sugata, bhavissatī”ti. ",
  "mn145:5.30_0": "“Sace pana taṁ, puṇṇa,",
  "mn145:5.30_1": "sunāparantakā manussā tiṇhena satthena jīvitā voropessanti, tattha pana te, puṇṇa, kinti bhavissatī”ti?",
  "mn145:5.31_0": "“Sace maṁ, bhante,",
  "mn145:5.31_1": "sunāparantakā manussā tiṇhena satthena jīvitā voropessanti, tattha me evaṁ bhavissati:",
  "mn145:5.32_0": "‘santi kho bhagavato sāvakā kāye ca jīvite ca aṭṭīyamānā harāyamānā jigucchamānā satthahārakaṁ pariyesanti.",
  "mn145:5.32_1": "Taṁ me idaṁ apariyiṭṭhaṁyeva satthahārakaṁ laddhan’ti.",
  "mn145:5.33_0": "Evamettha, bhagavā, bhavissati; ",
  "mn145:5.34_0": "evamettha, sugata, bhavissatī”ti. ",
  "mn145:6.1_0": "“Sādhu sādhu, puṇṇa. ",
  "mn145:6.2_0": "Sakkhissasi kho tvaṁ, puṇṇa,",
  "mn145:6.2_1": "iminā damūpasamena samannāgato sunāparantasmiṁ janapade viharituṁ.",
  "mn145:6.3_0": "Yassadāni tvaṁ, puṇṇa, kālaṁ maññasī”ti. ",
  "mn145:7.1_0": "Atha kho āyasmā puṇṇo bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā senāsanaṁ saṁsāmetvā pattacīvaramādāya yena sunāparanto janapado tena cārikaṁ pakkāmi. ",
  "mn145:7.2_0": "Anupubbena cārikaṁ caramāno yena sunāparanto janapado tadavasari. ",
  "mn145:7.3_0": "Tatra sudaṁ āyasmā puṇṇo sunāparantasmiṁ janapade viharati. ",
  "mn145:7.4_0": "Atha kho āyasmā puṇṇo tenevantaravassena pañcamattāni upāsakasatāni paṭivedesi,",
  "mn145:7.4_1": "tenevantaravassena pañcamattāni upāsikasatāni paṭivedesi,",
  "mn145:7.4_2": "tenevantaravassena tisso vijjā sacchākāsi.",
  "mn145:7.5_0": "Atha kho āyasmā puṇṇo aparena samayena parinibbāyi. ",
  "mn145:8.1_0": "Atha kho sambahulā bhikkhū yena bhagavā tenupasaṅkamiṁsu;",
  "mn145:8.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn145:8.1_2": "Ekamantaṁ nisinnā kho te bhikkhū bhagavantaṁ etadavocuṁ:",
  "mn145:8.2_0": "“yo so, bhante,",
  "mn145:8.2_1": "puṇṇo nāma kulaputto bhagavatā saṅkhittena ovādena ovadito so kālaṅkato.",
  "mn145:8.3_0": "Tassa kā gati, ko abhisamparāyo”ti? ",
  "mn145:8.4_0": "“Paṇḍito, bhikkhave,",
  "mn145:8.4_1": "puṇṇo kulaputto paccapādi dhammassānudhammaṁ,",
  "mn145:8.4_2": "na ca maṁ dhammādhikaraṇaṁ viheṭhesi.",
  "mn145:8.5_0": "Parinibbuto, bhikkhave, puṇṇo kulaputto”ti. ",
  "mn145:8.6_0": "Idamavoca bhagavā. ",
  "mn145:8.7_0": "Attamanā te bhikkhū bhagavato bhāsitaṁ abhinandunti. ",
  "mn145:8.8_0": "Puṇṇovādasuttaṁ niṭṭhitaṁ tatiyaṁ. "
}