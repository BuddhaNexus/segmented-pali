{
  "atk-s0514a13:0_0": "20. Sattatinipāto",
  "atk-s0514a13:2_0": " [531] 1. Kusajātakavaṇṇanā",
  "atk-s0514a13:3_0": "Idaṁte raṭṭhanti idaṁ satthā jetavane viharanto ukkaṇṭhitabhikkhuṁ ārabbha kathesi.",
  "atk-s0514a13:3_1": "Eko kira sāvatthivāsī kulaputto sāsane uraṁ datvā pabbajito ekadivasaṁ sāvatthiyaṁ piṇḍāya caranto ekaṁ",
  "atk-s0514a13:3_2": "alaṅkataitthiṁ disvā subhanimittaggāhavasena oloketvā kilesābhibhūto anabhirato vihāsi dīghakesanakho",
  "atk-s0514a13:3_3": "kiliṭṭhacīvaro uppaṇḍuppaṇḍukajāto dhamanīsanthatagatto.",
  "atk-s0514a13:3_4": "Yathā hi devalokā cavanadhammānaṁ devaputtānaṁ pañca pubbanimittāni paññāyanti,",
  "atk-s0514a13:3_5": "mālā milāyanti,",
  "atk-s0514a13:3_6": "vatthāni kilissanti,",
  "atk-s0514a13:3_7": "sarīre dubbaṇṇiyaṁ okkamati,",
  "atk-s0514a13:3_8": "ubhohi kacchehi sedā muccanti,",
  "atk-s0514a13:3_9": "devo devāsane nābhiramati,",
  "atk-s0514a13:3_10": "evameva sāsanā cavanadhammānaṁ ukkaṇṭhitabhikkhūnaṁ pañca pubbanimittāni paññāyanti,",
  "atk-s0514a13:3_11": "saddhāpupphāni milāyanti,",
  "atk-s0514a13:3_12": "sīlavatthāni kilissanti,",
  "atk-s0514a13:3_13": "sarīre maṅkutāya ceva ayasavasena ca dubbaṇṇiyaṁ okkamati,",
  "atk-s0514a13:3_14": "kilesasedā muccanti,",
  "atk-s0514a13:3_15": "araññarukkhamūlasuññāgāresu nābhiramanti.",
  "atk-s0514a13:3_16": "Tassapi tāni paññāyiṁsu.",
  "atk-s0514a13:3_17": "Atha naṁ bhikkhū satthu santikaṁ netvā ‘‘ayaṁ, bhante,",
  "atk-s0514a13:3_18": "ukkaṇṭhito’’ti dassesuṁ.",
  "atk-s0514a13:3_19": "Satthā ‘‘saccaṁ kira tvaṁ, bhikkhu,",
  "atk-s0514a13:3_20": "ukkaṇṭhitosī’’ti taṁ pucchitvā ‘‘saccaṁ,",
  "atk-s0514a13:3_21": "bhante’’ti vutte ‘‘mā, bhikkhu,",
  "atk-s0514a13:3_22": "kilesavasiko hohi,",
  "atk-s0514a13:3_23": "mātugāmo nāmesa pāpo,",
  "atk-s0514a13:3_24": "tasmiṁ paṭibaddhacittataṁ vinodehi,",
  "atk-s0514a13:3_25": "sāsane abhirama,",
  "atk-s0514a13:3_26": "mātugāme paṭibaddhacittatāya hi tejavantopi porāṇakapaṇḍitā nittejā hutvā anayabyasanaṁ pāpuṇiṁsū’’ti vatvā atītaṁ āhari.",
  "atk-s0514a13:4_0": "Atīte mallaraṭṭhe kusāvatīrājadhāniyaṁ okkāko nāma rājā dhammena samena rajjaṁ kāresi.",
  "atk-s0514a13:4_1": "Tassa soḷasannaṁ itthisahassānaṁ jeṭṭhikā sīlavatī nāma aggamahesī ahosi,",
  "atk-s0514a13:4_2": "sā neva puttaṁ,",
  "atk-s0514a13:4_3": "na dhītaraṁ labhi.",
  "atk-s0514a13:4_4": "Athassa nāgarā ceva raṭṭhavāsino ca rājanivesanadvāre sannipatitvā ‘‘raṭṭhaṁ nassissati,",
  "atk-s0514a13:4_5": "raṭṭhaṁ nassissatī’’ti upakkosiṁsu.",
  "atk-s0514a13:4_6": "Rājā sīhapañjaraṁ ugghāṭetvā ‘‘mayi rajjaṁ kārente adhammakāro nāma natthi,",
  "atk-s0514a13:4_7": "kasmā upakkosathā’’ti pucchi. ‘‘Saccaṁ, deva,",
  "atk-s0514a13:4_8": "adhammakāro nāma natthi,",
  "atk-s0514a13:4_9": "apica vaṁsānurakkhako pana vo putto natthi,",
  "atk-s0514a13:4_10": "añño rajjaṁ gahetvā raṭṭhaṁ nāsessati,",
  "atk-s0514a13:4_11": "tasmā dhammena rajjaṁ kāretuṁ samatthaṁ puttaṁ patthethā’’ti.",
  "atk-s0514a13:4_12": "‘‘Puttaṁ patthento kiṁ karomī’’ti?",
  "atk-s0514a13:4_13": "‘‘Paṭhamaṁ tāva ekaṁ sattāhaṁ cullanāṭakaṁ dhammanāṭakaṁ katvā vissajjetha,",
  "atk-s0514a13:4_14": "sace sā puttaṁ labhissati, sādhu, no ce,",
  "atk-s0514a13:4_15": "atha majjhimanāṭakaṁ vissajjetha,",
  "atk-s0514a13:4_16": "tato jeṭṭhanāṭakaṁ,",
  "atk-s0514a13:4_17": "avassaṁ ettakāsu itthīsu ekā puññavatī puttaṁ labhissatī’’ti.",
  "atk-s0514a13:4_18": "Rājā tesaṁ vacanena tathā katvā satta divase yathāsukhaṁ abhiramitvā āgatāgataṁ pucchi –",
  "atk-s0514a13:4_19": "‘‘kacci vo putto laddho’’ti?",
  "atk-s0514a13:4_20": "Sabbā ‘‘na labhāma,",
  "atk-s0514a13:4_21": "devā’’ti āhaṁsu.",
  "atk-s0514a13:4_22": "Rājā ‘‘na me putto uppajjissatī’’ti anattamano ahosi.",
  "atk-s0514a13:4_23": "Nāgarā puna tatheva upakkosiṁsu.",
  "atk-s0514a13:4_24": "Rājā ‘‘kiṁ upakkosatha,",
  "atk-s0514a13:4_25": "mayā tumhākaṁ vacanena nāṭakāni vissaṭṭhāni,",
  "atk-s0514a13:4_26": "ekāpi puttaṁ na labhati,",
  "atk-s0514a13:4_27": "idāni kiṁ karomā’’ti āha. ‘‘Deva,",
  "atk-s0514a13:4_28": "etā dussīlā bhavissanti nippuññā,",
  "atk-s0514a13:4_29": "natthi etāsaṁ puttalābhāya puññaṁ,",
  "atk-s0514a13:4_30": "tumhe etāsu puttaṁ alabhantīsupi mā appossukkataṁ āpajjatha,",
  "atk-s0514a13:4_31": "aggamahesī vo sīlavatī devī sīlasampannā,",
  "atk-s0514a13:4_32": "taṁ vissajjetha,",
  "atk-s0514a13:4_33": "tassā putto uppajjissatī’’ti.",
  "atk-s0514a13:5_0": "So ‘‘sādhū’’ti sampaṭicchitvā ‘‘ito kira sattame divase rājā sīlavatiṁ deviṁ dhammanāṭakaṁ katvā vissajjessati,",
  "atk-s0514a13:5_1": "purisā sannipatantū’’ti bheriṁ carāpetvā sattame divase deviṁ alaṅkārāpetvā rājanivesanā otāretvā vissajjesi.",
  "atk-s0514a13:5_2": "Tassā sīlatejena sakkassa bhavanaṁ uṇhākāraṁ dassesi.",
  "atk-s0514a13:5_3": "Sakko ‘‘kiṁ nu kho’’ti āvajjento deviyā puttapatthanabhāvaṁ ñatvā ‘‘etissā mayā puttaṁ dātuṁ vaṭṭati,",
  "atk-s0514a13:5_4": "atthi nu kho devaloke etissā anucchaviko putto’’ti upadhārento bodhisattaṁ addasa.",
  "atk-s0514a13:5_5": "So kira tadā tāvatiṁsabhavane āyuṁ khepetvā uparidevaloke nibbattitukāmo ahosi.",
  "atk-s0514a13:5_6": "Sakko tassa vimānadvāraṁ gantvā taṁ pakkositvā, ‘‘mārisa,",
  "atk-s0514a13:5_7": "tayā manussalokaṁ gantvā okkākarañño aggamahesiyā kucchimhi paṭisandhiṁ gaṇhituṁ vaṭṭatī’’ti sampaṭicchāpetvā",
  "atk-s0514a13:5_8": "aparampi devaputtaṁ ‘‘tvampi etissā eva putto bhavissasī’’ti vatvā ‘‘mā kho panassā koci sīlaṁ bhindatū’’ti",
  "atk-s0514a13:5_9": "mahallakabrāhmaṇavesena rañño nivesanadvāraṁ agamāsi.",
  "atk-s0514a13:6_0": "Mahājanopi nhāto alaṅkato ‘‘ahaṁ deviṁ gaṇhissāmi,",
  "atk-s0514a13:6_1": "ahaṁ deviṁ gaṇhissāmī’’ti rājadvāre sannipatitvā sakkañca disvā ‘‘tvaṁ kasmā āgatosī’’ti parihāsamakāsi.",
  "atk-s0514a13:6_2": "Sakko ‘‘kiṁ maṁ tumhe garahatha,",
  "atk-s0514a13:6_3": "sacepi me sarīraṁ jiṇṇaṁ,",
  "atk-s0514a13:6_4": "rāgo pana na jīrati,",
  "atk-s0514a13:6_5": "sace sīlavatiṁ labhissāmi,",
  "atk-s0514a13:6_6": "ādāya naṁ gamissāmīti āgatomhī’’ti vatvā attano ānubhāvena sabbesaṁ puratova aṭṭhāsi.",
  "atk-s0514a13:6_7": "Añño koci tassa tejena purato bhavituṁ nāsakkhi.",
  "atk-s0514a13:6_8": "So taṁ sabbālaṅkārapaṭimaṇḍitaṁ nivesanā nikkhamantiññeva hatthe gahetvā pakkāmi.",
  "atk-s0514a13:6_9": "Atha naṁ tattha tattha ṭhitā garahiṁsu ‘‘passatha, bho,",
  "atk-s0514a13:6_10": "mahallakabrāhmaṇo evaṁ uttamarūpadharaṁ deviṁ ādāya gacchati,",
  "atk-s0514a13:6_11": "attano yuttaṁ na jānātī’’ti.",
  "atk-s0514a13:6_12": "Devīpi ‘‘mahallako maṁ gahetvā gacchatī’’ti na aṭṭīyati na harāyati.",
  "atk-s0514a13:6_13": "Rājāpi vātapāne ṭhatvā ‘‘ko nu kho deviṁ gahetvā gacchatī’’ti olokento taṁ disvā anattamano ahosi.",
  "atk-s0514a13:7_0": "Sakko taṁ ādāya nagaradvārato nikkhamitvā dvārasamīpe ekaṁ gharaṁ māpesi vivaṭadvāraṁ paññattakaṭṭhattharikaṁ.",
  "atk-s0514a13:7_1": "Atha naṁ sā ‘‘idaṁ te nivesana’’nti pucchi. So ‘‘āma, bhadde,",
  "atk-s0514a13:7_2": "pubbe panāhaṁ eko,",
  "atk-s0514a13:7_3": "idānimhā mayaṁ dve janā,",
  "atk-s0514a13:7_4": "ahaṁ bhikkhāya caritvā taṇḍulādīni āharissāmi,",
  "atk-s0514a13:7_5": "tvaṁ imissā kaṭṭhattharikāya nipajjāhī’’ti vatvā taṁ mudunā hatthena parāmasanto dibbasamphassaṁ pharāpetvā tattha nipajjāpesi.",
  "atk-s0514a13:7_6": "Sā dibbasamphassapharaṇena saññaṁ vissajjesi.",
  "atk-s0514a13:7_7": "Atha naṁ attano ānubhāvena tāvatiṁsabhavanaṁ netvā alaṅkatavimāne dibbasayane nipajjāpesi.",
  "atk-s0514a13:7_8": "Sā sattame divase pabujjhitvā taṁ sampattiṁ disvā ‘‘na so brāhmaṇo manusso,",
  "atk-s0514a13:7_9": "sakko bhavissatī’’ti aññāsi.",
  "atk-s0514a13:7_10": "Sakkopi tasmiṁ samaye pāricchattakamūle dibbanāṭakaparivuto nisinno ahosi.",
  "atk-s0514a13:7_11": "Sā sayanā uṭṭhāya tassa santikaṁ gantvā vanditvā ekamantaṁ aṭṭhāsi.",
  "atk-s0514a13:7_12": "Atha naṁ sakko ‘‘varaṁ te, devi, dadāmi,",
  "atk-s0514a13:7_13": "gaṇhāhī’’ti āha.",
  "atk-s0514a13:7_14": "‘‘Tena hi, deva,",
  "atk-s0514a13:7_15": "ekaṁ puttaṁ me dehī’’ti. ‘‘Devi,",
  "atk-s0514a13:7_16": "tiṭṭhatu eko putto,",
  "atk-s0514a13:7_17": "ahaṁ te dve putte dassāmi.",
  "atk-s0514a13:7_18": "Tesu pana eko paññavā bhavissati virūpavā,",
  "atk-s0514a13:7_19": "eko rūpavā na paññavā.",
  "atk-s0514a13:7_20": "Tesu kataraṁ paṭhamaṁ icchasī’’ti?",
  "atk-s0514a13:7_21": "‘‘Paññavantaṁ, devā’’ti.",
  "atk-s0514a13:7_22": "So ‘‘sādhū’’ti vatvā tassā kusatiṇaṁ dibbavatthaṁ dibbacandanaṁ pāricchattakapupphaṁ kokanudañca nāma",
  "atk-s0514a13:7_23": "vīṇaṁ datvā taṁ ādāya rañño sayanagharaṁ pavisitvā raññā saddhiṁ ekasayane nipajjāpetvā aṅguṭṭhakena",
  "atk-s0514a13:7_24": "tassā nābhiṁ parāmasi.",
  "atk-s0514a13:7_25": "Tasmiṁ khaṇe bodhisatto tassā kucchimhi paṭisandhiṁ gaṇhi.",
  "atk-s0514a13:7_26": "Sakkopi sakaṭṭhānameva gato.",
  "atk-s0514a13:7_27": "Paṇḍitā devī gabbhassa patiṭṭhitabhāvaṁ jāni.",
  "atk-s0514a13:8_0": "Atha naṁ pabuddho rājā disvā, ‘‘devi,",
  "atk-s0514a13:8_1": "kena nītāsī’’ti pucchi.",
  "atk-s0514a13:8_2": "‘‘Sakkena, devā’’ti.",
  "atk-s0514a13:8_3": "‘‘Ahaṁ paccakkhato ekaṁ mahallakabrāhmaṇaṁ taṁ ādāya gacchantaṁ addasaṁ,",
  "atk-s0514a13:8_4": "kasmā maṁ vañcesī’’ti?",
  "atk-s0514a13:8_5": "‘‘Saddahatha, deva,",
  "atk-s0514a13:8_6": "sakko maṁ gahetvā devalokaṁ nesī’’ti.",
  "atk-s0514a13:8_7": "‘‘Na saddahāmi, devī’’ti.",
  "atk-s0514a13:8_8": "Athassa sā sakkadattiyaṁ kusatiṇaṁ dassetvā ‘‘saddahathā’’ti āha.",
  "atk-s0514a13:8_9": "Rājā ‘‘kusatiṇaṁ nāma yato kutoci labbhatī’’ti na saddahi.",
  "atk-s0514a13:8_10": "Athassa sā dibbavatthādīni dassesi.",
  "atk-s0514a13:8_11": "Rājā tāni disvā saddahitvā, ‘‘bhadde,",
  "atk-s0514a13:8_12": "sakko tāva taṁ netu,",
  "atk-s0514a13:8_13": "putto pana te laddho’’ti pucchi.",
  "atk-s0514a13:8_14": "‘‘Laddho mahārāja,",
  "atk-s0514a13:8_15": "gabbho me patiṭṭhito’’ti.",
  "atk-s0514a13:8_16": "So tuṭṭho tassā gabbhaparihāraṁ adāsi .",
  "atk-s0514a13:8_17": "Sā dasamāsaccayena puttaṁ vijāyi,",
  "atk-s0514a13:8_18": "tassa aññaṁ nāmaṁ akatvā kusatiṇanāmameva akaṁsu.",
  "atk-s0514a13:8_19": "Kusakumārassa padasā gamanakāle itaro devaputto tassā kucchiyaṁ paṭisandhiṁ gaṇhi.",
  "atk-s0514a13:8_20": "Sā dasamāse paripuṇṇe puttaṁ vijāyi,",
  "atk-s0514a13:8_21": "tassa ‘‘jayampatī’’ti nāmaṁ kariṁsu.",
  "atk-s0514a13:8_22": "Te mahantena yasena vaḍḍhiṁsu.",
  "atk-s0514a13:8_23": "Bodhisatto paññavā ācariyassa santike kiñci sippaṁ anuggahetvā attanova paññāya sabbasippesu nipphattiṁ pāpuṇi.",
  "atk-s0514a13:9_0": "Athassa soḷasavassakāle rājā rajjaṁ dātukāmo deviṁ āmantetvā ‘‘bhadde,",
  "atk-s0514a13:9_1": "puttassa te rajjaṁ datvā nāṭakāni upaṭṭhapessāma,",
  "atk-s0514a13:9_2": "mayaṁ jīvantāyeva naṁ rajje patiṭṭhitaṁ passissāma,",
  "atk-s0514a13:9_3": "sakalajambudīpe kho pana yassa rañño dhītaraṁ icchati,",
  "atk-s0514a13:9_4": "tamassa ānetvā aggamahesiṁ karissāma,",
  "atk-s0514a13:9_5": "cittamassa jānāhi,",
  "atk-s0514a13:9_6": "kataraṁ rājadhītaraṁ rocesī’’ti āha.",
  "atk-s0514a13:9_7": "Sā ‘‘sādhū’’ti sampaṭicchitvā ‘‘kumārassa imaṁ pavattiṁ ārocetvā cittaṁ jānāhī’’ti ekaṁ paricārikaṁ pesesi.",
  "atk-s0514a13:9_8": "Sā gantvā tassa taṁ pavattiṁ ārocesi.",
  "atk-s0514a13:9_9": "Taṁ sutvā mahāsatto cintesi –",
  "atk-s0514a13:9_10": "‘‘ahaṁ na rūpavā,",
  "atk-s0514a13:9_11": "rūpasampannā rājadhītā ānītāpi maṁ disvā ‘kiṁ me iminā virūpenā’ti palāyissati iti no lajjitabbakaṁ bhavissati,",
  "atk-s0514a13:9_12": "kiṁ me gharāvāsena,",
  "atk-s0514a13:9_13": "dharamāne mātāpitaro upaṭṭhahitvā tesaṁ accayena nikkhamitvā pabbajissāmī’’ti.",
  "atk-s0514a13:9_14": "So ‘‘mayhaṁ neva rajjenattho,",
  "atk-s0514a13:9_15": "na nāṭakehi,",
  "atk-s0514a13:9_16": "ahaṁ mātāpitūnaṁ accayena pabbajissāmī’’ti āha.",
  "atk-s0514a13:9_17": "Sā gantvā tassa kathaṁ deviyā ārocesi,",
  "atk-s0514a13:9_18": "devīpi rañño ārocesi.",
  "atk-s0514a13:9_19": "Rājā anattamano hutvā puna katipāhaccayena sāsanaṁ pesesi.",
  "atk-s0514a13:9_20": "Sopi paṭibāhatiyeva.",
  "atk-s0514a13:9_21": "Evaṁ yāvatatiyaṁ paṭibāhitvā catutthavāre cintesi –",
  "atk-s0514a13:9_22": "‘‘mātāpitūhi saddhiṁ ekantena paṭipakkhabhāvo nāma na yutto,",
  "atk-s0514a13:9_23": "ekaṁ upāyaṁ karissāmī’’ti.",
  "atk-s0514a13:10_0": "So kammārajeṭṭhakaṁ pakkosāpetvā bahuṁ suvaṇṇaṁ datvā ‘‘ekaṁ itthirūpakaṁ karohī’’ti uyyojetvā tasmiṁ",
  "atk-s0514a13:10_1": "pakkante aññaṁ suvaṇṇaṁ gahetvā sayampi itthirūpakaṁ akāsi.",
  "atk-s0514a13:10_2": "Bodhisattānañhi adhippāyo nāma samijjhati.",
  "atk-s0514a13:10_3": "Taṁ suvaṇṇarūpakaṁ jivhāya avaṇṇanīyasobhaṁ ahosi.",
  "atk-s0514a13:10_4": "Atha naṁ mahāsatto khomaṁ nivāsāpetvā sirigabbhe ṭhapāpesi.",
  "atk-s0514a13:10_5": "So kammārajeṭṭhakena ābhatarūpakaṁ disvā taṁ garahitvā ‘‘gaccha amhākaṁ sirigabbhe ṭhapitarūpakaṁ āharā’’ti āha.",
  "atk-s0514a13:10_6": "So sirigabbhaṁ paviṭṭho taṁ disvā ‘‘kumārena saddhiṁ abhiramituṁ ekā devaccharā,",
  "atk-s0514a13:10_7": "āgatā bhavissatī’’ti hatthaṁ pasāretuṁ avisahanto nikkhamitvā ‘‘deva,",
  "atk-s0514a13:10_8": "sirigabbhe ayyā ekikāva ṭhitā,",
  "atk-s0514a13:10_9": "upagantuṁ na sakkomī’’ti āha. ‘‘Tāta, gaccha,",
  "atk-s0514a13:10_10": "suvaṇṇarūpakaṁ etaṁ,",
  "atk-s0514a13:10_11": "āharā’’ti puna pesito āhari.",
  "atk-s0514a13:10_12": "Kumāro kammārena kataṁ rūpakaṁ suvaṇṇagabbhe nikkhipāpetvā attanā kataṁ alaṅkārāpetvā rathe ṭhapāpetvā",
  "atk-s0514a13:10_13": "‘‘evarūpaṁ labhanto gaṇhāmī’’ti mātu santikaṁ pahiṇi.",
  "atk-s0514a13:11_0": "Sā amacce pakkosāpetvā, ‘‘tātā,",
  "atk-s0514a13:11_1": "mayhaṁ putto mahāpuñño sakkadattiyo anucchavikaṁ kumārikaṁ labhissati,",
  "atk-s0514a13:11_2": "tumhe evarūpaṁ labhantā gaṇhissatha,",
  "atk-s0514a13:11_3": "imaṁ rūpakaṁ paṭicchannayāne ṭhapetvā sakalajambudīpaṁ carantā yassa rañño evarūpaṁ dhītaraṁ passatha,",
  "atk-s0514a13:11_4": "tassetaṁ datvā ‘okkākarājā tumhehi saddhiṁ āvāhaṁ karissatī’ti divasaṁ vavatthapetvā āgacchathā’’ti āha.",
  "atk-s0514a13:11_5": "Te ‘‘sādhū’’ti taṁ ādāya mahantena parivārena nikkhamitvā vicarantā yaṁ rājadhāniṁ pāpuṇanti,",
  "atk-s0514a13:11_6": "tattha sāyanhasamaye mahājanassa samosaraṇaṭṭhāne taṁ rūpakaṁ vatthapupphālaṅkārehi alaṅkaritvā suvaṇṇasivikaṁ",
  "atk-s0514a13:11_7": "āropetvā titthamagge ṭhapetvā amaccā sayaṁ paṭikkamitvā āgatāgatānaṁ kathāsavanatthaṁ ekamante tiṭṭhanti.",
  "atk-s0514a13:11_8": "Mahājano taṁ oloketvā ‘‘suvaṇṇarūpaka’’nti saññaṁ akatvā ‘‘ayaṁ manussitthī samānāpi devaccharapaṭibhāgā ativiya sobhati,",
  "atk-s0514a13:11_9": "kiṁ nu kho ettha ṭhitā,",
  "atk-s0514a13:11_10": "kuto vā āgatā,",
  "atk-s0514a13:11_11": "amhākaṁ nagare evarūpā natthī’’ti vaṇṇento pakkamati.",
  "atk-s0514a13:11_12": "Taṁ sutvā amaccā ‘‘sace idha evarūpā dārikā bhaveyya,",
  "atk-s0514a13:11_13": "‘asukā rājadhītā viya asukā amaccadhītā viyā’ti vadeyyuṁ,",
  "atk-s0514a13:11_14": "addhā idha evarūpā natthī’’ti taṁ ādāya aññaṁ nagaraṁ gacchanti.",
  "atk-s0514a13:12_0": "Te evaṁ vicarantā anupubbena maddaraṭṭhe sāgalanagaraṁ sampāpuṇiṁsu.",
  "atk-s0514a13:12_1": "Tattha maddarañño aṭṭha dhītaro uttamarūpadharā devaccharapaṭibhāgā,",
  "atk-s0514a13:12_2": "tāsaṁ sabbajeṭṭhikā pabhāvatī nāma.",
  "atk-s0514a13:12_3": "Tassā sarīrato bālasūriyassa pabhā viya pabhā niccharanti,",
  "atk-s0514a13:12_4": "andhakārepi catuhatthe antogabbhe padīpakiccaṁ natthi,",
  "atk-s0514a13:12_5": "sabbo gabbho ekobhāsova hoti.",
  "atk-s0514a13:12_6": "Dhātī panassā khujjā,",
  "atk-s0514a13:12_7": "sā pabhāvatiṁ bhojetvā tassā sīsanhāpanatthaṁ aṭṭhahi vaṇṇadāsīhi aṭṭha ghaṭe gāhāpetvā sāyanhasamaye",
  "atk-s0514a13:12_8": "udakatthāya gacchantī titthamagge ṭhitaṁ taṁ rūpakaṁ disvā ‘‘pabhāvatī’’ti saññāya ‘‘ayaṁ dubbinītā ‘sīsaṁ",
  "atk-s0514a13:12_9": "nhāyissāmī’ti amhe udakatthāya pesetvā paṭhamataraṁ āgantvā titthamagge ṭhitā’’ti kujjhitvā ‘‘are kulalajjāpanike",
  "atk-s0514a13:12_10": "amhehi purimataraṁ āgantvā kasmā idha ṭhitāsi,",
  "atk-s0514a13:12_11": "sace rājā jānissati,",
  "atk-s0514a13:12_12": "nāsessati no’’ti vatvā hatthena gaṇḍapasse pahari,",
  "atk-s0514a13:12_13": "hatthatalaṁ bhijjamānaṁ viya jātaṁ.",
  "atk-s0514a13:12_14": "Tato ‘‘suvaṇṇarūpaka’’nti ñatvā hasamānā tāsaṁ vaṇṇadāsīnaṁ santikaṁ gacchantī ‘‘passathetaṁ me kammaṁ,",
  "atk-s0514a13:12_15": "mama dhītātisaññāya pahāraṁ adāsiṁ,",
  "atk-s0514a13:12_16": "ayaṁ mama dhītu santike kimagghati,",
  "atk-s0514a13:12_17": "kevalaṁ me hattho dukkhāpito’’ti āha.",
  "atk-s0514a13:13_0": "Atha naṁ rājadūtā gahetvā ‘‘tvaṁ ‘mama dhītā ito abhirūpatarā’ti vadantī kaṁ nāma kathesī’’ti āhaṁsu.",
  "atk-s0514a13:13_1": "‘‘Maddarañño dhītaraṁ pabhāvatiṁ,",
  "atk-s0514a13:13_2": "idaṁ rūpakaṁ tassā soḷasimpi kalaṁ na agghatī’’ti.",
  "atk-s0514a13:13_3": "Te tuṭṭhamānasā rājadvāraṁ gantvā ‘‘okkākarañño dūtā dvāre ṭhitā’’ti paṭihāresuṁ.",
  "atk-s0514a13:13_4": "Rājā āsanā vuṭṭhāya ṭhitakova ‘‘pakkosathā’’ti āha.",
  "atk-s0514a13:13_5": "Te pavisitvā rājānaṁ vanditvā ‘‘mahārāja,",
  "atk-s0514a13:13_6": "amhākaṁ rājā tumhākaṁ ārogyaṁ pucchatī’’ti vatvā katasakkārasammānā ‘‘kimatthaṁ āgatatthā’’ti puṭṭhā ‘‘amhākaṁ rañño sīhassaro putto kusakumāro nāma,",
  "atk-s0514a13:13_7": "rājā tassa rajjaṁ dātukāmo amhe tumhākaṁ santikaṁ pahiṇi,",
  "atk-s0514a13:13_8": "tumhākaṁ kira dhītā pabhāvatī,",
  "atk-s0514a13:13_9": "taṁ tassa detha,",
  "atk-s0514a13:13_10": "imañca suvaṇṇarūpakaṁ deyyadhammaṁ gaṇhathā’’ti taṁ rūpakaṁ tassa adaṁsu.",
  "atk-s0514a13:13_11": "Sopi ‘‘evarūpena mahārājena saddhiṁ vivāhamaṅgalaṁ bhavissatī’’ti tuṭṭhacitto sampaṭicchi .",
  "atk-s0514a13:13_12": "Atha naṁ dūtā āhaṁsu –",
  "atk-s0514a13:13_13": "‘‘mahārāja,",
  "atk-s0514a13:13_14": "amhehi na sakkā papañcaṁ kātuṁ,",
  "atk-s0514a13:13_15": "kumārikāya laddhabhāvaṁ rañño ārocessāma,",
  "atk-s0514a13:13_16": "atha naṁ so āgantvā ādāya gamissatī’’ti.",
  "atk-s0514a13:13_17": "So ‘‘sādhū’’ti vatvā tesaṁ sakkāraṁ katvā vissajjesi.",
  "atk-s0514a13:13_18": "Te gantvā rañño ca deviyā ca ārocesuṁ.",
  "atk-s0514a13:13_19": "Rājā mahantena parivārena kusāvatito nikkhamitvā anupubbena sāgalanagaraṁ pāpuṇi.",
  "atk-s0514a13:13_20": "Maddarājā paccuggantvā taṁ nagaraṁ pavesetvā mahantaṁ sakkāramakāsi.",
  "atk-s0514a13:14_0": "Sīlavatī devī paṇḍitattā ‘‘ko jānāti,",
  "atk-s0514a13:14_1": "kiṁ bhavissatī’’ti ekāhadvīhaccayena maddarājānaṁ āha –",
  "atk-s0514a13:14_2": "‘‘mahārāja,",
  "atk-s0514a13:14_3": "suṇisaṁ daṭṭhukāmāmhī’’ti.",
  "atk-s0514a13:14_4": "So ‘‘sādhū’’ti sampaṭicchitvā taṁ pakkosāpesi.",
  "atk-s0514a13:14_5": "Pabhāvatī sabbālaṅkārapaṭimaṇḍitā dhātigaṇaparivutā āgantvā sassuṁ vandi.",
  "atk-s0514a13:14_6": "Sā taṁ disvā cintesi –",
  "atk-s0514a13:14_7": "‘‘ayaṁ kumārikā abhirūpā,",
  "atk-s0514a13:14_8": "mayhaṁ putto virūpo.",
  "atk-s0514a13:14_9": "Sace esā taṁ passissati,",
  "atk-s0514a13:14_10": "ekāhampi avasitvā palāyissati,",
  "atk-s0514a13:14_11": "upāyaṁ karissāmī’’ti.",
  "atk-s0514a13:14_12": "Sā maddarājānaṁ āmantetvā,",
  "atk-s0514a13:14_13": "‘‘mahārāja,",
  "atk-s0514a13:14_14": "suṇisā me puttassa anucchavikā,",
  "atk-s0514a13:14_15": "apica kho pana amhākaṁ kulapaveṇiyā āgataṁ cārittaṁ atthi,",
  "atk-s0514a13:14_16": "sace ayaṁ tasmiṁ cāritte vattissati,",
  "atk-s0514a13:14_17": "nessāmi na’’nti āha.",
  "atk-s0514a13:14_18": "‘‘Kiṁ pana vo cāritta’’nti.",
  "atk-s0514a13:14_19": "‘‘Amhākaṁ vaṁse yāva ekassa gabbhassa patiṭṭhānaṁ hoti,",
  "atk-s0514a13:14_20": "tāva divā sāmikaṁ passituṁ na labhati.",
  "atk-s0514a13:14_21": "Sace esā tathā karissati,",
  "atk-s0514a13:14_22": "nessāmi na’’nti.",
  "atk-s0514a13:14_23": "Rājā ‘‘kiṁ, amma,",
  "atk-s0514a13:14_24": "sakkhissasi evaṁ vattitu’’nti dhītaraṁ pucchi.",
  "atk-s0514a13:14_25": "Sā ‘‘āma tātā’’ti āha.",
  "atk-s0514a13:14_26": "Tato okkākarājā maddarañño bahuṁ dhanaṁ datvā taṁ ādāya pakkāmi.",
  "atk-s0514a13:14_27": "Maddarājāpi mahantena parivārena dhītaraṁ uyyojesi.",
  "atk-s0514a13:15_0": "Okkāko kusāvatiṁ gantvā nagaraṁ alaṅkārāpetvā sabbabandhanāni mocetvā puttassa abhisekaṁ katvā rajjaṁ",
  "atk-s0514a13:15_1": "datvā pabhāvatiṁ aggamahesiṁ kāretvā nagare ‘‘kusarājassa āṇā’’ti bheriṁ carāpesi.",
  "atk-s0514a13:15_2": "Sakalajambudīpatale rājāno yesaṁ dhītaro atthi,",
  "atk-s0514a13:15_3": "te kusarañño dhītaro pahiṇiṁsu .",
  "atk-s0514a13:15_4": "Yesaṁ puttā atthi,",
  "atk-s0514a13:15_5": "te tena saddhiṁ mittabhāvaṁ ākaṅkhantā putte upaṭṭhāke katvā pahiṇiṁsu.",
  "atk-s0514a13:15_6": "Bodhisattassa nāṭakaparivāro mahā ahosi,",
  "atk-s0514a13:15_7": "mahantena yasena rajjaṁ kāresi.",
  "atk-s0514a13:15_8": "So pabhāvatiṁ divā passituṁ na labhati,",
  "atk-s0514a13:15_9": "sāpi taṁ divā passituṁ na labhati,",
  "atk-s0514a13:15_10": "ubhinnaṁ rattidassanameva hoti.",
  "atk-s0514a13:15_11": "Tattha pabhāvatiyā sarīrappabhāpi abbohārikā ahosi.",
  "atk-s0514a13:15_12": "Bodhisatto sirigabbhato rattiṁyeva nikkhamati.",
  "atk-s0514a13:16_0": "So katipāhaccayena pabhāvatiṁ divā daṭṭhukāmo mātuyā ārocesi.",
  "atk-s0514a13:16_1": "Sā ‘‘mā te tāta, rucci,",
  "atk-s0514a13:16_2": "yāva ekaṁ puttaṁ labhasi,",
  "atk-s0514a13:16_3": "tāva āgamehī’’ti,",
  "atk-s0514a13:16_4": "paṭikkhipi.",
  "atk-s0514a13:16_5": "So punappunaṁ yāciyeva.",
  "atk-s0514a13:16_6": "Atha naṁ sā āha –",
  "atk-s0514a13:16_7": "‘‘tena hi hatthisālaṁ gantvā hatthimeṇḍavesena tiṭṭha,",
  "atk-s0514a13:16_8": "ahaṁ taṁ tattha ānessāmi,",
  "atk-s0514a13:16_9": "atha naṁ akkhīni pūretvā olokeyyāsi,",
  "atk-s0514a13:16_10": "mā ca attānaṁ jānāpehī’’ti.",
  "atk-s0514a13:16_11": "So ‘‘sādhū’’ti sampaṭicchitvā hatthisālaṁ agamāsi.",
  "atk-s0514a13:16_12": "Athassa mātā hatthisālaṁ alaṅkārāpetvā pabhāvatiṁ ‘‘ehi sāmikassa hatthino passāmā’’ti tattha netvā ‘‘ayaṁ hatthī asuko nāma,",
  "atk-s0514a13:16_13": "ayaṁ hatthī asuko nāmā’’ti tassā dassesi.",
  "atk-s0514a13:16_14": "Tattha taṁ rājā mātu pacchato gacchantiṁ disvā hatthigopakavesena hatthichakaṇapiṇḍena piṭṭhiyaṁ pahari.",
  "atk-s0514a13:16_15": "Sā kuddhā ‘‘rañño kathetvā te hatthaṁ chindāpessāmī’’ti vatvā deviṁ ujjhāpesi.",
  "atk-s0514a13:16_16": "Rājamātā ‘‘mā amma kujjhī’’ti suṇisaṁ saññāpetvā piṭṭhiṁ parimajji.",
  "atk-s0514a13:16_17": "Punapi rājā taṁ daṭṭhukāmo hutvā assasālāya assagopakavesena taṁ disvā tatheva assachakaṇapiṇḍena pahari.",
  "atk-s0514a13:16_18": "Tadāpi taṁ kuddhaṁ sassu saññāpesi.",
  "atk-s0514a13:17_0": "Punekadivase pabhāvatī mahāsattaṁ passitukāmā hutvā sassuyā ārocetvā ‘‘alaṁ mā te ruccī’’ti paṭikkhittāpi punappunaṁ yāci.",
  "atk-s0514a13:17_1": "Atha naṁ sā āha –",
  "atk-s0514a13:17_2": "‘‘tena hi sve mama putto nagaraṁ padakkhiṇaṁ karissati,",
  "atk-s0514a13:17_3": "tvaṁ sīhapañjaraṁ vivaritvā taṁ passeyyāsī’’ti.",
  "atk-s0514a13:17_4": "Evañca pana vatvā punadivase nagaraṁ alaṅkārāpetvā jayampatikumāraṁ rājavesaṁ gāhāpetvā hatthipiṭṭhe",
  "atk-s0514a13:17_5": "nisīdāpetvā bodhisattaṁ pacchimāsane nisīdāpetvā nagaraṁ padakkhiṇaṁ kārāpesi.",
  "atk-s0514a13:17_6": "Sā pabhāvatiṁ ādāya sīhapañjare ṭhatvā ‘‘passa tava sāmikassa sirisobhagga’’nti āha.",
  "atk-s0514a13:17_7": "Sā ‘‘anucchaviko me sāmiko laddho’’ti attamanā ahosi.",
  "atk-s0514a13:17_8": "Taṁ divasaṁ pana mahāsatto hatthimeṇḍavesena jayampatissa pacchimāsane nisīditvā yathādhippāyena pabhāvatiṁ",
  "atk-s0514a13:17_9": "olokento hatthavikārādivasena cittaruciyā keḷiṁ dassesi.",
  "atk-s0514a13:17_10": "Hatthimhi atikkante rājamātā pabhāvatiṁ pucchi –",
  "atk-s0514a13:17_11": "‘‘diṭṭho te, amma,",
  "atk-s0514a13:17_12": "sāmiko’’ti.",
  "atk-s0514a13:17_13": "‘‘Āma ayye,",
  "atk-s0514a13:17_14": "pacchimāsane panassa nisinno hatthimeṇḍo ativiya dubbinīto,",
  "atk-s0514a13:17_15": "mayhaṁ hatthavikārādīni dassesi,",
  "atk-s0514a13:17_16": "kasmā evarūpaṁ alakkhikaṁ rañño pacchimāsane nisīdāpesuṁ,",
  "atk-s0514a13:17_17": "nīharāpehi na’’nti? ‘‘Amma,",
  "atk-s0514a13:17_18": "rañño pacchimāsane rakkhā nāma icchitabbā’’ti.",
  "atk-s0514a13:18_0": "Sā cintesi –",
  "atk-s0514a13:18_1": "‘‘ayaṁ hatthimeṇḍo ativiya nibbhayo,",
  "atk-s0514a13:18_2": "rājānaṁ ‘rājā’tipi na maññati,",
  "atk-s0514a13:18_3": "kiṁ nu kho esova kusarājā,",
  "atk-s0514a13:18_4": "addhā hi eso ativiya virūpo eva bhavissati,",
  "atk-s0514a13:18_5": "teneva maṁ na dassentī’’ti.",
  "atk-s0514a13:18_6": "Sā khujjaṁ kaṇṇamūle āha – ‘‘amma,",
  "atk-s0514a13:18_7": "gaccha tāva jānāhi,",
  "atk-s0514a13:18_8": "kiṁ purimāsane nisinnako rājā,",
  "atk-s0514a13:18_9": "udāhu pacchimāsane’’ti?",
  "atk-s0514a13:18_10": "‘‘Kathaṁ panāhaṁ jānissāmī’’ti.",
  "atk-s0514a13:18_11": "‘‘Sace hi so rājā bhavissati,",
  "atk-s0514a13:18_12": "paṭhamataraṁ hatthipiṭṭhito otarissati,",
  "atk-s0514a13:18_13": "imāya saññāya jānāhī’’ti.",
  "atk-s0514a13:18_14": "Sā gantvā ekamante ṭhitā paṭhamaṁ mahāsattaṁ otarantaṁ addasa,",
  "atk-s0514a13:18_15": "pacchā jayampatikumāraṁ.",
  "atk-s0514a13:18_16": "Mahāsattopi ito cito ca olokento khujjaṁ disvā ‘‘iminā nāma kāraṇena esā āgatā bhavissatī’’ti ñatvā taṁ",
  "atk-s0514a13:18_17": "pakkosāpetvā ‘‘imaṁ antaraṁ pabhāvatiyā mā kathehī’’ti daḷhaṁ vatvā uyyojesi.",
  "atk-s0514a13:18_18": "Sā gantvā ‘‘purimāsane nisinno paṭhamaṁ otarī’’ti āha.",
  "atk-s0514a13:18_19": "Pabhāvatī tassā vacanaṁ saddahi.",
  "atk-s0514a13:19_0": "Mahāsattopi puna daṭṭhukāmo hutvā mātaraṁ yāci.",
  "atk-s0514a13:19_1": "Sā paṭikkhipituṁ asakkontī ‘‘tena hi aññātakavesena uyyānaṁ gacchāhī’’ti āha.",
  "atk-s0514a13:19_2": "So uyyānaṁ gantvā pokkharaṇiyaṁ galappamāṇaṁ udakaṁ pavisitvā paduminipattena sīsaṁ chādetvā pupphitapadumena mukhaṁ āvaritvā aṭṭhāsi.",
  "atk-s0514a13:19_3": "Mātāpissa pabhāvatiṁ uyyānaṁ netvā sāyanhasamaye ‘‘ime rukkhe passa,",
  "atk-s0514a13:19_4": "sakuṇe passa,",
  "atk-s0514a13:19_5": "mige passā’’ti palobhayamānā pokkharaṇītīraṁ pāyāsi.",
  "atk-s0514a13:19_6": "Sā pañcavidhapadumasañchannaṁ pokkharaṇiṁ disvā nhāyitukāmā paricārikāhi saddhiṁ pokkharaṇiṁ otaritvā",
  "atk-s0514a13:19_7": "kīḷantī taṁ padumaṁ disvā vicinitukāmā hatthaṁ pasāresi.",
  "atk-s0514a13:19_8": "Atha naṁ rājā paduminipattaṁ apanetvā ‘‘ahaṁ kusarājā’’ti vatvā hatthe gaṇhi.",
  "atk-s0514a13:19_9": "Sā tassa mukhaṁ disvā ‘‘yakkho maṁ gaṇhī’’ti viravitvā tattheva visaññitaṁ pattā.",
  "atk-s0514a13:19_10": "Athassā rājā hatthaṁ muñci.",
  "atk-s0514a13:19_11": "Sā saññaṁ paṭilabhitvā ‘‘kusarājā kira maṁ hatthe gaṇhi,",
  "atk-s0514a13:19_12": "imināvāhaṁ hatthisālāya hatthichakaṇapiṇḍena,",
  "atk-s0514a13:19_13": "assasālāya assachakaṇapiṇḍena pahaṭā,",
  "atk-s0514a13:19_14": "ayameva maṁ hatthissa pacchimāsane nisīditvā uppaṇḍesi,",
  "atk-s0514a13:19_15": "kiṁ me evarūpena dummukhena patinā,",
  "atk-s0514a13:19_16": "imaṁ jahitvā ahaṁ jīvantī aññaṁ patiṁ labhissāmī’’ti cintetvā attanā saddhiṁ āgate amacce pakkosāpetvā ‘‘mama yānavāhanaṁ sajjaṁ karotha,",
  "atk-s0514a13:19_17": "ajjeva gamissāmī’’ti āhaṁ .",
  "atk-s0514a13:19_18": "Te rañño ārocesuṁ.",
  "atk-s0514a13:19_19": "Rājā cintesi –",
  "atk-s0514a13:19_20": "‘‘sace gantuṁ na labhissati,",
  "atk-s0514a13:19_21": "hadayamassā phalissati,",
  "atk-s0514a13:19_22": "gacchatu puna taṁ attano balena ānessāmī’’ti cintetvā athassā gamanaṁ anujāni.",
  "atk-s0514a13:19_23": "Sā pitunagarameva agamāsi.",
  "atk-s0514a13:20_0": "Mahāsattopi uyyānato nagaraṁ pavisitvā alaṅkatapāsādaṁ abhiruhi.",
  "atk-s0514a13:20_1": "Bodhisattañhi sā pubbapatthanāvasena na icchi,",
  "atk-s0514a13:20_2": "sopi pubbakammavaseneva virūpo ahosi.",
  "atk-s0514a13:20_3": "Atīte kira bārāṇasiyaṁ dvāragāme uparimavīthiyā ca heṭṭhimavīthiyā ca dve kulāni vasiṁsu.",
  "atk-s0514a13:20_4": "Ekassa kulassa dve puttā ahesuṁ.",
  "atk-s0514a13:20_5": "Ekassa ekāva dhītā ahosi.",
  "atk-s0514a13:20_6": "Dvīsu puttesu bodhisatto kaniṭṭho.",
  "atk-s0514a13:20_7": "Taṁ kumārikaṁ jeṭṭhakassa adaṁsu.",
  "atk-s0514a13:20_8": "Kaniṭṭho adārabharaṇo bhātu santikeyeva vasi.",
  "atk-s0514a13:20_9": "Athekadivasaṁ tasmiṁ ghare atirasakapūve paciṁsu.",
  "atk-s0514a13:20_10": "Bodhisatto araññaṁ gato hoti.",
  "atk-s0514a13:20_11": "Tassa pūvaṁ ṭhapetvā avasese bhājetvā khādiṁsu.",
  "atk-s0514a13:20_12": "Tasmiṁ khaṇe paccekabuddho bhikkhāya gharadvāraṁ agamāsi.",
  "atk-s0514a13:20_13": "Bodhisattassa bhātujāyā ‘‘cūḷapatino aññaṁ pūvaṁ pacissāmī’’ti taṁ gahetvā paccekabuddhassa adāsi.",
  "atk-s0514a13:20_14": "Sopi taṁ khaṇaññeva araññato āgacchi.",
  "atk-s0514a13:20_15": "Atha naṁ sā āha – ‘‘sāmi,",
  "atk-s0514a13:20_16": "cittaṁ pasādehi,",
  "atk-s0514a13:20_17": "tava koṭṭhāso paccekabuddhassa dinno’’ti.",
  "atk-s0514a13:20_18": "So ‘‘tava koṭṭhāsaṁ khāditvā mama koṭṭhāsaṁ desi,",
  "atk-s0514a13:20_19": "ahaṁ kiṁ khādissāmī’’ti kuddho paccekabuddhaṁ anugantvā pattato pūvaṁ gaṇhi.",
  "atk-s0514a13:20_20": "Sā mātu gharaṁ gantvā navavilīnaṁ campakapupphavaṇṇaṁ sappiṁ āharitvā paccekabuddhassa pattaṁ pūresi,",
  "atk-s0514a13:20_21": "taṁ obhāsaṁ muñci.",
  "atk-s0514a13:20_22": "Sā taṁ disvā patthanaṁ paṭṭhapesi – ‘‘bhante,",
  "atk-s0514a13:20_23": "iminā dānabalena nibbattanibbattaṭṭhāne me sarīraṁ obhāsajātaṁ hotu,",
  "atk-s0514a13:20_24": "uttamarūpadharā ca bhaveyyaṁ,",
  "atk-s0514a13:20_25": "iminā ca me asappurisena saddhiṁ ekaṭṭhāne vāso mā ahosī’’ti.",
  "atk-s0514a13:20_26": "Iti sā imissā pubbapatthanāya vasena taṁ na icchi.",
  "atk-s0514a13:20_27": "Bodhisattopi taṁ pūva tasmiṁ sappipatte osīdāpetvā patthanaṁ paṭṭhapesi – ‘‘bhante,",
  "atk-s0514a13:20_28": "imaṁ yojanasate vasantimpi ānetvā mama pādaparicārikaṁ kātuṁ samattho bhaveyya’’nti.",
  "atk-s0514a13:20_29": "Tattha yaṁ so kuddho gantvā pūvaṁ gaṇhi,",
  "atk-s0514a13:20_30": "tassa pubbakammassa vasena virūpo ahosi,",
  "atk-s0514a13:20_31": "pubbapatthanāya sā ca taṁ na icchīti.",
  "atk-s0514a13:21_0": "So pabhāvatiyā gatāya sokappatto ahosi,",
  "atk-s0514a13:21_1": "nānākārehi paricārayamānāpi naṁ sesitthiyo olokāpetumpi nāsakkhiṁsu, ,",
  "atk-s0514a13:21_2": "pabhāvatirahitamassa sakalampi nivesanaṁ tucchaṁ viya khāyi.",
  "atk-s0514a13:21_3": "So ‘‘idāni sāgalanagaraṁ pattā bhavissatī’’ti paccūsasamaye mātu santikaṁ gantvā, ‘‘amma,",
  "atk-s0514a13:21_4": "ahaṁ pabhāvatiṁ ānessāmi,",
  "atk-s0514a13:21_5": "tumhe rajjaṁ anusāsathā’’ti vadanto paṭhamaṁ gāthamāha –",
  "atk-s0514a13:22_0": "1.",
  "atk-s0514a13:23_0": " ‘‘Idaṁ te raṭṭhaṁ sadhanaṁ sayoggaṁ, sakāyuraṁ sabbakāmūpapannaṁ;",
  "atk-s0514a13:24_0": "Idaṁ te rajjaṁ anusāsa amma, gacchāmahaṁ yattha piyā pabhāvatī’’ti.",
  "atk-s0514a13:25_0": "Tattha sayogganti hatthiyoggādisahitaṁ.",
  "atk-s0514a13:25_1": "Sakāyuranti sapañcarājakakudhabhaṇḍaṁ. Anusāsa,",
  "atk-s0514a13:25_2": "ammāti so kira purisassa rajjaṁ datvā puna gaṇhanaṁ nāma na yuttanti pitu vā bhātu vā aniyyādetvā mātu niyyādento evamāha.",
  "atk-s0514a13:26_0": "Sā tassa kathaṁ sutvā ‘‘tena hi, tāta,",
  "atk-s0514a13:26_1": "appamatto bhaveyyāsi,",
  "atk-s0514a13:26_2": "mātugāmo nāma aparisuddhahadayo’’ti vatvā nānaggarasabhojanassa suvaṇṇakaroṭiṁ pūretvā ‘‘idaṁ antarāmagge bhuñjeyyāsī’’ti vatvā uyyojesi.",
  "atk-s0514a13:26_3": "So taṁ ādāya mātaraṁ vanditvā tikkhattuṁ padakkhiṇaṁ katvā ‘‘jīvanto puna tumhe passissāmī’’ti vatvā",
  "atk-s0514a13:26_4": "sirigabbhaṁ pavisitvā pañcāvudhaṁ sannayhitvā bhattakaroṭiyā saddhiṁ kahāpaṇasahassaṁ pasibbake katvā",
  "atk-s0514a13:26_5": "kokanudañca vīṇaṁ ādāya nagarā nikkhamitvā maggaṁ paṭipajjitvā mahabbalo mahāthāmo yāva majjhanhikā paṇṇāsa",
  "atk-s0514a13:26_6": "yojanāni gantvā bhattaṁ bhuñjitvā sesadivasabhāgena puna paṇṇāsa yojanāni gantvā ekāheneva yojanasatikaṁ",
  "atk-s0514a13:26_7": "maggaṁ khepetvā sāyanhasamaye nhatvā sāgalanagaraṁ pāvisi.",
  "atk-s0514a13:26_8": "Tasmiṁ paviṭṭhamatteyeva tassa tejena pabhāvatī sayanapiṭṭhe saṇṭhātuṁ asakkontī otaritvā bhūmiyaṁ nipajji.",
  "atk-s0514a13:26_9": "Bodhisattaṁ kilantindriyaṁ vīthiyā gacchantaṁ aññatarā itthī disvā pakkosāpetvā nisīdāpetvā pāde dhovāpetvā sayanaṁ dāpesi.",
  "atk-s0514a13:26_10": "So kilantakāyo nipajjitvā niddaṁ okkami.",
  "atk-s0514a13:27_0": "Atha sā tasmiṁ niddamupagate bhattaṁ sampādetvā taṁ pabodhetvā bhattaṁ bhojesi.",
  "atk-s0514a13:27_1": "So tuṭṭho tassā saddhiṁ bhattakaroṭiyā kahāpaṇasahassaṁ adāsi.",
  "atk-s0514a13:27_2": "So pañcāvudhaṁ tattheva ṭhapetvā ‘‘gantabbaṭṭhānaṁ me atthī’’ti vatvā vīṇaṁ ādāya hatthisālaṁ gantvā ‘‘ajja me idha vasituṁ detha,",
  "atk-s0514a13:27_3": "gandhabbaṁ vo karissāmī’’ti vatvā hatthigopakehi anuññāto ekamante nipajjitvā thokaṁ niddāyitvā paṭippassaddhadaratho",
  "atk-s0514a13:27_4": "uṭṭhāya vīṇaṁ muñcitvā ‘‘sāgalanagaravāsino imaṁ saddaṁ suṇantū’’ti vīṇaṁ vādento gāyi.",
  "atk-s0514a13:27_5": "Pabhāvatī bhūmiyaṁ nipannā taṁ saddaṁ sutvāva ‘‘ayaṁ na aññassa vīṇāsaddo,",
  "atk-s0514a13:27_6": "nissaṁsayaṁ kusarājā mamatthāya āgato’’ti aññāsi.",
  "atk-s0514a13:27_7": "Maddarājāpi taṁ saddaṁ sutvā ‘‘ativiya madhuraṁ vādeti,",
  "atk-s0514a13:27_8": "sve etaṁ pakkosāpetvā mama gandhabbaṁ kāressāmī’’ti cintesi.",
  "atk-s0514a13:28_0": "Bodhisatto ‘‘na sakkā idha vasamānena pabhāvatī daṭṭhuṁ,",
  "atk-s0514a13:28_1": "aṭṭhānameta’’nti pātova nikkhamitvā sāyaṁ bhuttageheyeva pātarāsaṁ bhuñjitvā vīṇaṁ ṭhapetvā rājakumbhakārassa",
  "atk-s0514a13:28_2": "santikaṁ gantvā tassa antevāsikabhāvaṁ upagantvā ekadivaseneva gharaṁ mattikāya pūretvā ‘‘bhājanāni karomi",
  "atk-s0514a13:28_3": "ācariyā’’ti vatvā, ‘‘āma,",
  "atk-s0514a13:28_4": "kārohī’’ti vutte ekaṁ mattikāpiṇḍaṁ cakke ṭhapetvā cakkaṁ āviñchi,",
  "atk-s0514a13:28_5": "sakiṁ āviddhameva yāva majjhanhikātikkamā bhamiyeva.",
  "atk-s0514a13:28_6": "So nānāvaṇṇāni khuddakamahantāni bhājanāni katvā pabhāvatiyā atthāya bhājanaṁ karonto nānārūpāni samuṭṭhāpesi.",
  "atk-s0514a13:28_7": "Bodhisattānañhi adhippāyo nāma samijjhati,",
  "atk-s0514a13:28_8": "‘‘tāni rūpāni pabhāvatīyeva passatū’’ti adhiṭṭhāsi.",
  "atk-s0514a13:28_9": "So sabbabhājanāni sukkhāpetvā pacitvā gehaṁ pūresi.",
  "atk-s0514a13:28_10": "Kumbhakāro nānābhājanāni gahetvā rājakulaṁ agamāsi.",
  "atk-s0514a13:28_11": "Rājā disvā ‘‘kenimāni katānī’’ti pucchi. ‘‘Mayā, devā’’ti.",
  "atk-s0514a13:28_12": "‘‘Ahaṁ tayā katāni jānāmi, kathehi,",
  "atk-s0514a13:28_13": "kena katānī’’ti?",
  "atk-s0514a13:28_14": "‘‘Antevāsikena me devā’’ti.",
  "atk-s0514a13:28_15": "‘‘Na te so antevāsī,",
  "atk-s0514a13:28_16": "ācariyo te so,",
  "atk-s0514a13:28_17": "tvaṁ tassa santike sippaṁ sikkha,",
  "atk-s0514a13:28_18": "ito paṭṭhāya ca so mama dhītānaṁ bhājanāni karotu,",
  "atk-s0514a13:28_19": "imañcassa sahassaṁ dehī’’ti sahassaṁ dāpetvā ‘‘nānāvaṇṇāni imāni khuddakabhājanāni mama dhītānaṁ dehī’’ti āha.",
  "atk-s0514a13:29_0": "So tāni tāsaṁ santikaṁ netvā ‘‘imāni vo kīḷanatthāya khuddakabhājanānī’’ti āha.",
  "atk-s0514a13:29_1": "Tā sabbā āgamiṁsu.",
  "atk-s0514a13:29_2": "Kumbhakāro mahāsattena pabhāvatiyā atthāya katabhājanameva tassā adāsi.",
  "atk-s0514a13:29_3": "Sā ca bhājanaṁ gahetvā tattha attano ca mahāsattassa ca khujjāya ca rūpaṁ passitvā ‘‘idaṁ na aññena kataṁ,",
  "atk-s0514a13:29_4": "kusarājeneva kata’’nti ñatvā kujjhitvā bhūmiyaṁ khipitvā ‘‘iminā mayhaṁ attho natthi,",
  "atk-s0514a13:29_5": "icchantānaṁ dehī’’ti āha.",
  "atk-s0514a13:29_6": "Athassā bhaginiyo kuddhabhāvaṁ ñatvā ‘‘khuddakabhājanaṁ kusaraññā katanti maññasi,",
  "atk-s0514a13:29_7": "idaṁ tena na kataṁ,",
  "atk-s0514a13:29_8": "kumbhakāreneva kataṁ,",
  "atk-s0514a13:29_9": "gaṇhāhi na’’nti avahasiṁsu.",
  "atk-s0514a13:29_10": "Sā tena katabhāvaṁ tassa ca āgatabhāvaṁ tāsaṁ na kathesi.",
  "atk-s0514a13:29_11": "Kumbhakāro sahassaṁ bodhisattassa datvā ‘‘tāta,",
  "atk-s0514a13:29_12": "rājā te tuṭṭho,",
  "atk-s0514a13:29_13": "ito kira paṭṭhāya rājadhītānaṁ bhājanāni kareyyāsi,",
  "atk-s0514a13:29_14": "ahaṁ tāsaṁ harissāmī’’ti āha.",
  "atk-s0514a13:30_0": "So ‘‘idhāpi vasantena na sakkā pabhāvatī daṭṭhu’’nti taṁ sahassaṁ tasseva datvā rājupaṭṭhākassa naḷakārassa",
  "atk-s0514a13:30_1": "santikaṁ gantvā tassa antevāsiko hutvā pabhāvatiyā atthāya tālavaṇṭaṁ katvā tattheva setacchattañca āpānabhūmiñca",
  "atk-s0514a13:30_2": "vatthaṁ gahetvā ṭhitaṁ pabhāvatiñcāti nānārūpāni dassesi.",
  "atk-s0514a13:30_3": "Naḷakāro tañca aññañca tena katabhaṇḍakaṁ ādāya rājakulaṁ agamāsi.",
  "atk-s0514a13:30_4": "Rājā disvā ‘‘kenimāni katānī’’ti pucchitvā purimanayeneva sahassaṁ datvā ‘‘imāni naḷakārabhaṇḍāni mama dhītānaṁ dehī’’ti āha.",
  "atk-s0514a13:30_5": "Sopi bodhisattena pabhāvatiyā atthāya kataṁ tālavaṇṭaṁ tassāyeva adāsi.",
  "atk-s0514a13:30_6": "Tatrapi rūpāni añño jano na passati,",
  "atk-s0514a13:30_7": "pabhāvatī pana disvā kusaraññā katabhāvaṁ ñatvā ‘‘gaṇhitukāmā gaṇhantū’’ti kuddhā bhūmiyaṁ khipi .",
  "atk-s0514a13:30_8": "Atha naṁ sesā avahasiṁsu.",
  "atk-s0514a13:30_9": "Naḷakāro sahassaṁ āharitvā bodhisattassa datvā taṁ pavattiṁ ārocesi.",
  "atk-s0514a13:31_0": "So ‘‘idampi mayhaṁ avasanaṭṭhāna’’nti sahassaṁ tasseva datvā rājamālākārassa santikaṁ gantvā antevāsikabhāvaṁ",
  "atk-s0514a13:31_1": "upagantvā nānāvidhaṁ mālāvikatiṁ ganthitvā pabhāvatiyā atthāya nānārūpavicitraṁ ekaṁ cumbaṭakaṁ akāsi.",
  "atk-s0514a13:31_2": "Mālākāro taṁ sabbaṁ ādāya rājakulaṁ agamāsi.",
  "atk-s0514a13:31_3": "Rājā disvā ‘‘kenimāni ganthitānī’’ti pucchi. ‘‘Mayā, devā’’ti.",
  "atk-s0514a13:31_4": "‘‘Ahaṁ tayā ganthitāni jānāmi, kathehi,",
  "atk-s0514a13:31_5": "kena ganthitānī’’ti?",
  "atk-s0514a13:31_6": "‘‘Antevāsikena me , devā’’ti.",
  "atk-s0514a13:31_7": "‘‘Na so antevāsī,",
  "atk-s0514a13:31_8": "ācariyo te so,",
  "atk-s0514a13:31_9": "tvaṁ tassa santike sippaṁ sikkha,",
  "atk-s0514a13:31_10": "ito paṭṭhāya ca so mama dhītānaṁ pupphāni ganthatu,",
  "atk-s0514a13:31_11": "imañcassa sahassaṁ dehī’’ti sahassaṁ datvā ‘‘imāni pupphāni mama dhītānaṁ dehī’’ti āha.",
  "atk-s0514a13:31_12": "Sopi bodhisattena pabhāvatiyā atthāya kataṁ cumbaṭakaṁ tassāyeva adāsi.",
  "atk-s0514a13:31_13": "Sā tattha attano ca rañño ca rūpehi saddhiṁ nānārūpāni disvā tena katabhāvaṁ ñatvā kujjhitvā bhūmiyaṁ khipi.",
  "atk-s0514a13:31_14": "Sesā bhaginiyo taṁ tatheva avahasiṁsu.",
  "atk-s0514a13:31_15": "Mālākāropi sahassaṁ āharitvā bodhisattassa datvā taṁ pavattiṁ ārocesi.",
  "atk-s0514a13:32_0": "So ‘‘idampi mayhaṁ avasanaṭṭhāna’’nti sahassaṁ tasseva datvā rañño sūdassa santikaṁ gantvā antevāsikabhāvaṁ upagacchi.",
  "atk-s0514a13:32_1": "Athekadivasaṁ sūdo rañño bhojanavikatiṁ haranto attano atthāya pacituṁ bodhisattassa aṭṭhimaṁsaṁ adāsi.",
  "atk-s0514a13:32_2": "So taṁ tathā sampādesi,",
  "atk-s0514a13:32_3": "yathāssa gandho sakalanagaraṁ avatthari.",
  "atk-s0514a13:32_4": "Rājā taṁ ghāyitvā ‘‘kiṁ te mahānase aññampi maṁsaṁ pacasī’’ti pucchi. ‘‘Natthi, deva,",
  "atk-s0514a13:32_5": "apica kho pana me antevāsikassa aṭṭhimaṁsaṁ pacanatthāya dinnaṁ,",
  "atk-s0514a13:32_6": "tasseva so gandho bhavissatī’’ti.",
  "atk-s0514a13:32_7": "Rājā āharāpetvā tato thokaṁ jivhagge ṭhapesi,",
  "atk-s0514a13:32_8": "tāvadeva satta rasaharaṇisahassāni khobhentaṁ phari.",
  "atk-s0514a13:32_9": "Rājā rasataṇhāya bajjhitvā sahassaṁ datvā ‘‘ito paṭṭhāya tava antevāsinā mama ca dhītānañca me bhattaṁ pacāpetvā tvaṁ mayhaṁ āhara,",
  "atk-s0514a13:32_10": "so me dhītānaṁ haratū’’ti āha.",
  "atk-s0514a13:32_11": "Sūdo gantvā tassa ārocesi.",
  "atk-s0514a13:32_12": "So taṁ sutvā ‘‘idāni me manoratho matthakaṁ patto,",
  "atk-s0514a13:32_13": "idāni panāhaṁ pabhāvatiṁ daṭṭhuṁ labhissāmī’’ti tuṭṭho taṁ sahassaṁ tasseva datvā punadivase bhattaṁ",
  "atk-s0514a13:32_14": "sampādetvā rañño bhattabhājanāni pesetvā rājadhītānaṁ bhattakājaṁ sayaṁ gahetvā pabhāvatiyā vasanapāsādaṁ abhiruhi.",
  "atk-s0514a13:32_15": "Sā taṁ bhattakājaṁ ādāya pāsādaṁ abhiruhantaṁ disvā cintesi –",
  "atk-s0514a13:32_16": "‘‘ayaṁ attano ananucchavikaṁ dāsakammakarehi kattabbaṁ karoti.",
  "atk-s0514a13:32_17": "Sace panāhaṁ katipāhaṁ tuṇhī bhavissāmi,",
  "atk-s0514a13:32_18": "‘idāni maṁ esā rocatī’ti saññī hutvā katthaci agantvā maṁ olokento idheva vasissati,",
  "atk-s0514a13:32_19": "idāneva taṁ akkositvā paribhāsitvā muhuttampi idha vasituṁ adatvā palāpessāmī’’ti.",
  "atk-s0514a13:32_20": "Sā dvāraṁ aḍḍhavivaṭaṁ katvā ekaṁ hatthaṁ kavāṭe laggetvā ekena hatthena aggaḷaṁ uppīḷetvā dutiyaṁ gāthamāha –",
  "atk-s0514a13:33_0": "2.",
  "atk-s0514a13:34_0": " ‘‘Anujjubhūtena haraṁ mahantaṁ, divā ca ratto ca nisīthakāle;",
  "atk-s0514a13:35_0": "Paṭigaccha tvaṁ khippaṁ kusāvatiṁ kusa, nicchāmi dubbaṇṇamahaṁ vasanta’’nti.",
  "atk-s0514a13:36_0": "Tassattho – mahārāja,",
  "atk-s0514a13:36_1": "tvaṁ bhattakārako hutvā ujukena cittena yopi te sīsaṁ bhindeyya,",
  "atk-s0514a13:36_2": "tassapetaṁ kammaṁ na karosi,",
  "atk-s0514a13:36_3": "anujubhūtena pana cittena mamatthāya etaṁ mahantaṁ kājaṁ haranto divā ca ratto ca nisīthakāle ca mahantaṁ dukkhaṁ anubhavissasi,",
  "atk-s0514a13:36_4": "kiṁ te tena anubhūtena dukkhena,",
  "atk-s0514a13:36_5": "tvaṁ attano nagaraṁ kusāvatimeva paṭigaccha,",
  "atk-s0514a13:36_6": "aññaṁ attanā sadisiṁ atirasakapūvasaṇṭhānamukhiṁ yakkhiniṁ aggamahesiṁ katvā rajjaṁ kārehīti.",
  "atk-s0514a13:36_7": "Nicchāmi dubbaṇṇamahaṁ vasantanti ahaṁ pana taṁ dubbaṇṇaṁ dussaṇṭhitaṁ idha vasantaṁ na icchāmīti.",
  "atk-s0514a13:37_0": "So ‘‘pabhāvatiyā me santikā kathā laddhā’’ti tuṭṭhacitto tisso gāthā abhāsi –",
  "atk-s0514a13:38_0": "3.",
  "atk-s0514a13:39_0": " ‘‘Nāhaṁ gamissāmi ito kusāvatiṁ, pabhāvatī vaṇṇapalobhito tava;",
  "atk-s0514a13:40_0": "Ramāmi maddassa niketaramme, hitvāna raṭṭhaṁ tava dassane rato.",
  "atk-s0514a13:41_0": "4.",
  "atk-s0514a13:42_0": " ‘‘Pabhāvatī vaṇṇapalobhito tava, sammūḷharūpo vicarāmi mediniṁ;",
  "atk-s0514a13:43_0": "Disaṁ na jānāmi kutomhi āgato, tayamhi matto migamandalocane.",
  "atk-s0514a13:44_0": "5.",
  "atk-s0514a13:45_0": " ‘‘Suvaṇṇacīravasane, jātarūpasumekhale;",
  "atk-s0514a13:46_0": "Sussoṇi tava kāmā hi, nāhaṁ rajjena matthiko’’ti.",
  "atk-s0514a13:47_0": "Tattha ramāmīti abhiramāmi na ukkaṇṭhāmi.",
  "atk-s0514a13:47_1": "Sammūḷharūpoti kilesasammūḷho hutvā.",
  "atk-s0514a13:47_2": "Tayamhi mattoti tayi mattomhi,",
  "atk-s0514a13:47_3": "tayā vā mattomhi.",
  "atk-s0514a13:47_4": "Suvaṇṇacīravasaneti suvaṇṇakhacitavatthavasane.",
  "atk-s0514a13:47_5": "Nāhaṁ rajjena matthikoti na ahaṁ rajjena atthiko.",
  "atk-s0514a13:48_0": "Evaṁ vutte sā cintesi –",
  "atk-s0514a13:48_1": "‘‘ahaṁ etaṁ ‘vippaṭisārī bhavissatī’ti paribhāsāmi,",
  "atk-s0514a13:48_2": "ayaṁ pana rajjitvāva katheti,",
  "atk-s0514a13:48_3": "sace kho pana maṁ ‘ahaṁ kusarājā’ti vatvā hatthe gaṇheyya,",
  "atk-s0514a13:48_4": "ko taṁ nivāreyya,",
  "atk-s0514a13:48_5": "koci no imaṁ kathaṁ suṇeyyā’’ti dvāraṁ thaketvā sūciṁ datvā anto aṭṭhāsi.",
  "atk-s0514a13:48_6": "Sopi bhattakājaṁ āharitvā bhattaṁ vaḍḍhetvā rājadhītaro bhojesi.",
  "atk-s0514a13:48_7": "Pabhāvatī ‘‘gaccha kusarājena pakkabhattaṁ āharā’’ti khujjaṁ pesesi.",
  "atk-s0514a13:48_8": "Sā āharitvā ‘‘bhuñjāhī’’ti āha.",
  "atk-s0514a13:48_9": "Nāhaṁ tena pakkabhattaṁ bhuñjāmi,",
  "atk-s0514a13:48_10": "tvaṁ bhuñjitvā attano laddhanivāpaṁ gahetvā bhattaṁ pacitvā āhara,",
  "atk-s0514a13:48_11": "kusarañño āgatabhāvañca mā kassaci ārocesīti.",
  "atk-s0514a13:48_12": "Khujjā tato paṭṭhāya tassā koṭṭhāsaṁ āharitvā sayaṁ bhuñjati,",
  "atk-s0514a13:48_13": "attano koṭṭhāsaṁ tassā upaneti.",
  "atk-s0514a13:48_14": "Kusarājāpi tato paṭṭhāya taṁ passituṁ alabhanto cintesi –",
  "atk-s0514a13:48_15": "‘‘atthi nu kho pabhāvatiyā mayi sineho,",
  "atk-s0514a13:48_16": "udāhu natthi,",
  "atk-s0514a13:48_17": "vīmaṁsissāmi na’’nti.",
  "atk-s0514a13:48_18": "So pana rājadhītaro bhojetvā bhattakājaṁ ādāya nikkhanto tassā gabbhadvāre pāsādatalaṁ pādena paharitvā",
  "atk-s0514a13:48_19": "bhājanāni ghaṭṭetvā nitthunitvā visaññī hutvā viya avakujjo pati.",
  "atk-s0514a13:48_20": "Sā tassa nitthunitasaddena dvāraṁ vivaritvā taṁ bhattakājena otthataṁ disvā cintesi –",
  "atk-s0514a13:48_21": "‘‘ayaṁ sakalajambudīpe aggarājā maṁ nissāya rattindivaṁ dukkhaṁ anubhoti,",
  "atk-s0514a13:48_22": "sukhumālatāya bhattakājena avatthato patati,",
  "atk-s0514a13:48_23": "jīvati nu kho,",
  "atk-s0514a13:48_24": "no vā’’ti.",
  "atk-s0514a13:48_25": "Sā gabbhato nikkhamitvā tassa nāsavātaṁ upadhāretuṁ gīvaṁ pasāretvā mukhaṁ olokesi.",
  "atk-s0514a13:48_26": "So mukhapūraṁ kheḷaṁ gahetvā tassā sarīre pātesi.",
  "atk-s0514a13:48_27": "Sā taṁ paribhāsitvā gabbhaṁ pavisitvā dvāraṁ aḍḍhavivaṭaṁ thaketvā ṭhitā gāthamāha –",
  "atk-s0514a13:49_0": "6.",
  "atk-s0514a13:50_0": " ‘‘Abbhūti tassa bho hoti, yo anicchantamicchati;",
  "atk-s0514a13:51_0": "Akāmaṁ rāja kāmesi, akantaṁ kantumicchasī’’ti.",
  "atk-s0514a13:52_0": "Tattha abbhūtīti abhūti, avuḍḍhīti attho.",
  "atk-s0514a13:53_0": "So pana paṭibaddhacittatāya akkosiyamānopi paribhāsiyamānopi vippaṭisāraṁ anuppādetvāva anantaraṁ gāthamāha –",
  "atk-s0514a13:54_0": "7.",
  "atk-s0514a13:55_0": " ‘‘Akāmaṁ vā sakāmaṁ vā, yo naro labhate piyaṁ;",
  "atk-s0514a13:56_0": "Lābhamettha pasaṁsāma, alābho tattha pāpako’’ti.",
  "atk-s0514a13:57_0": "Sāpi tasmiṁ evaṁ kathentepi anosakkitvā thaddhataravacanaṁ vatvā palāpetukāmā itaraṁ gāthamāha –",
  "atk-s0514a13:58_0": "8.",
  "atk-s0514a13:59_0": " ‘‘Pāsāṇasāraṁ khaṇasi, kaṇikārassa dārunā;",
  "atk-s0514a13:60_0": "Vātaṁ jālena bādhesi, yo anicchantamicchasī’’ti.",
  "atk-s0514a13:61_0": "Tattha kaṇikārassa dārunāti kaṇikārakaṭṭhena. Bādhesīti bandhasīti.",
  "atk-s0514a13:62_0": "Taṁ sutvā rājā tisso gāthāyo abhāsi –",
  "atk-s0514a13:63_0": "9.",
  "atk-s0514a13:64_0": " ‘‘Pāsāṇo nūna te hadaye, ohito mudulakkhaṇe;",
  "atk-s0514a13:65_0": "Yo te sātaṁ na vindāmi, tirojanapadāgato.",
  "atk-s0514a13:66_0": "10.",
  "atk-s0514a13:67_0": " ‘‘Yadā maṁ bhakuṭiṁ katvā, rājaputtī udikkhati;",
  "atk-s0514a13:68_0": "Āḷāriko tadā homi, rañño maddassantepure.",
  "atk-s0514a13:69_0": "11.",
  "atk-s0514a13:70_0": " ‘‘Yadā umhayamānā maṁ, rājaputtī udikkhati;",
  "atk-s0514a13:71_0": "Nāḷāriko tadā homi, rājā homi tadā kuso’’ti.",
  "atk-s0514a13:72_0": "Tattha mudulakkhaṇeti mudunā itthilakkhaṇena samannāgate.",
  "atk-s0514a13:72_1": "Yoti yo ahaṁ tiroraṭṭhā āgato tava santike vasanto paṭisanthāramattampi sātaṁ na labhāmi,",
  "atk-s0514a13:72_2": "so evaṁ maññāmi,",
  "atk-s0514a13:72_3": "mayi sinehuppattinivāraṇāya nūna tava hadaye pāsāṇo ṭhapito.",
  "atk-s0514a13:72_4": "Bhakuṭiṁ katvāti kodhavasena valivisamaṁ nalāṭaṁ katvā.",
  "atk-s0514a13:72_5": "Āḷārikoti bhattakārako.",
  "atk-s0514a13:72_6": "Tasmiṁ khaṇe ahaṁ maddarañño antepure bhattakārakadāso viya homīti vadati.",
  "atk-s0514a13:72_7": "Umhayamānāti pahaṭṭhākāraṁ dassetvā hasamānā.",
  "atk-s0514a13:72_8": "Rājā homīti tasmiṁ khaṇe ahaṁ kusāvatīnagare rajjaṁ kārento rājā viya homi,",
  "atk-s0514a13:72_9": "kasmāsi evaṁ pharusā,",
  "atk-s0514a13:72_10": "ito paṭṭhāya mā evarūpaṁ kari, bhaddeti.",
  "atk-s0514a13:73_0": "Sā tassa vacanaṁ sutvā cintesi –",
  "atk-s0514a13:73_1": "‘‘ayaṁ ativiya allīyitvā katheti,",
  "atk-s0514a13:73_2": "musāvādaṁ katvā upāyena naṁ ito palāpessāmī’’ti gāthamāha –",
  "atk-s0514a13:74_0": "12.",
  "atk-s0514a13:75_0": " ‘‘Sace hi vacanaṁ saccaṁ, nemittānaṁ bhavissati;",
  "atk-s0514a13:76_0": "Neva me tvaṁ patī assa, kāmaṁ chindantu sattadhā’’ti.",
  "atk-s0514a13:77_0": "Tassattho – mahārāja,",
  "atk-s0514a13:77_1": "mayā ‘‘ayaṁ kusarājā mayhaṁ pati bhavissati,",
  "atk-s0514a13:77_2": "na bhavissatī’’ti bahū nimittapāṭhakā pucchitā,",
  "atk-s0514a13:77_3": "te ‘‘kāmaṁ kira maṁ sattadhā chindantu,",
  "atk-s0514a13:77_4": "neva me tvaṁ pati bhavissasī’’ti vadiṁsūti.",
  "atk-s0514a13:78_0": "Taṁ sutvā rājā taṁ paṭibāhanto ‘‘bhadde,",
  "atk-s0514a13:78_1": "mayāpi attano raṭṭhe nemittakā pucchitā,",
  "atk-s0514a13:78_2": "te ‘aññatra sīhassarakusarājato tava pati nāma añño natthī’ti byākariṁsu,",
  "atk-s0514a13:78_3": "ahampi attano ñāṇabalanimittena evameva kathesi’’nti vatvā anantaraṁ gāthamāha –",
  "atk-s0514a13:79_0": "13.",
  "atk-s0514a13:80_0": " ‘‘Sace hi vacanaṁ saccaṁ, aññesaṁ yadi vā mama;",
  "atk-s0514a13:81_0": "Neva tuyhaṁ patī atthi, añño sīhassarā kusā’’ti.",
  "atk-s0514a13:82_0": "Tassattho –",
  "atk-s0514a13:82_1": "yadi hi aññesaṁ nemittānaṁ vacanaṁ saccaṁ,",
  "atk-s0514a13:82_2": "yadi vā mama vacanaṁ saccaṁ,",
  "atk-s0514a13:82_3": "tava añño pati nāma natthīti.",
  "atk-s0514a13:83_0": "Sā tassa vacanaṁ sutvā ‘‘na sakkā imaṁ lajjāpetuṁ vā palāpetuṁ vā,",
  "atk-s0514a13:83_1": "kiṁ me iminā’’ti dvāraṁ pidhāya attānaṁ na dassesi.",
  "atk-s0514a13:83_2": "Sopi kājaṁ gahetvā otari,",
  "atk-s0514a13:83_3": "tato paṭṭhāya taṁ daṭṭhuṁ na labhati,",
  "atk-s0514a13:83_4": "bhattakārakakammaṁ karonto ativiya kilamati ,",
  "atk-s0514a13:83_5": "bhuttapātarāso dārūni phāleti,",
  "atk-s0514a13:83_6": "bhājanāni dhovati,",
  "atk-s0514a13:83_7": "kājena udakaṁ āharati,",
  "atk-s0514a13:83_8": "sayanto ambaṇapiṭṭhe sayati,",
  "atk-s0514a13:83_9": "pāto vuṭṭhāya yāguādīni pacati harati bhojeti,",
  "atk-s0514a13:83_10": "nandirāgaṁ nissāya atidukkhaṁ anubhoti.",
  "atk-s0514a13:83_11": "So ekadivasaṁ bhattagehadvārena gacchantiṁ khujjaṁ disvā pakkosi.",
  "atk-s0514a13:83_12": "Sā pabhāvatiyā bhayena tassa santikaṁ gantuṁ avisahantī turitaturitā viya gacchati.",
  "atk-s0514a13:83_13": "Atha naṁ vegena upagantvā ‘‘khujje’’ti āha.",
  "atk-s0514a13:84_0": "Sā nivattitvā ṭhitā ‘‘ko eso’’ti vatvā ‘‘tumhākaṁ saddaṁ na suṇāmī’’ti āha.",
  "atk-s0514a13:84_1": "Atha naṁ ‘‘khujje tvampi sāminīpi te ubhopi ativiya thaddhā,",
  "atk-s0514a13:84_2": "ettakaṁ kālaṁ tumhākaṁ santike vasanto ārogyasāsanamattampi na labhāmi,",
  "atk-s0514a13:84_3": "deyyadhammaṁ pana kiṁ dassatha,",
  "atk-s0514a13:84_4": "tiṭṭhatu tāvetaṁ,",
  "atk-s0514a13:84_5": "api me pabhāvatiṁ mudukaṁ katvā dassetuṁ sakkhissasī’’ti āha .",
  "atk-s0514a13:84_6": "Sā ‘‘sādhū’’ti sampaṭicchi.",
  "atk-s0514a13:84_7": "Atha naṁ ‘‘sace me taṁ dassetuṁ sakkhissasi,",
  "atk-s0514a13:84_8": "khujjabhāvaṁ te ujukaṁ katvā gīveyyakaṁ dassāmī’’ti palobhento pañca gāthāyo abhāsi –",
  "atk-s0514a13:85_0": "14.",
  "atk-s0514a13:86_0": " ‘‘Nekkhaṁ gīvaṁ te kāressaṁ, patvā khujje kusāvatiṁ;",
  "atk-s0514a13:87_0": "Sace maṁ nāganāsūrū, olokeyya pabhāvatī.",
  "atk-s0514a13:88_0": "15.",
  "atk-s0514a13:89_0": " ‘‘Nekkhaṁ gīvaṁ te kāressaṁ, patvā khujje kusāvatiṁ;",
  "atk-s0514a13:90_0": "Sace maṁ nāganāsūrū, ālapeyya pabhāvatī.",
  "atk-s0514a13:91_0": "16.",
  "atk-s0514a13:92_0": " ‘‘Nekkhaṁ gīvaṁ te kāressaṁ, patvā khujje kusāvatiṁ;",
  "atk-s0514a13:93_0": "Sace maṁ nāganāsūrū, umhāyeyya pabhāvatī.",
  "atk-s0514a13:94_0": "17.",
  "atk-s0514a13:95_0": " ‘‘Nekkhaṁ gīvaṁ te kāressaṁ, patvā khujje kusāvatiṁ;",
  "atk-s0514a13:96_0": "Sace maṁ nāganāsūrū, pamhāyeyya pabhāvatī.",
  "atk-s0514a13:97_0": "18.",
  "atk-s0514a13:98_0": " ‘‘Nekkhaṁ gīvaṁ te kāressaṁ, patvā khujje kusāvatiṁ;",
  "atk-s0514a13:99_0": "Sace maṁ nāganāsūrū, pāṇīhi upasamphuse’’ti.",
  "atk-s0514a13:100_0": "Tattha nekkhaṁ gīvaṁ teti tava gīveyyaṁ sabbasuvaṇṇamayameva kāressāmīti attho.",
  "atk-s0514a13:100_1": "‘‘Nekkhaṁ gīvaṁ te karissāmī’’tipi pāṭho,",
  "atk-s0514a13:100_2": "tava gīvāya nekkhamayaṁ piḷandhanaṁ piḷandhessāmīti attho.",
  "atk-s0514a13:100_3": "Olokeyyāti sace tava vacanena maṁ pabhāvatī olokeyya,",
  "atk-s0514a13:100_4": "sace maṁ tāya olokāpetuṁ sakkhissasīti attho.",
  "atk-s0514a13:100_5": "‘‘Ālapeyyā’’tiādīsupi eseva nayo.",
  "atk-s0514a13:100_6": "Ettha pana umhāyeyyāti mandahasitavasena parihāseyya.",
  "atk-s0514a13:100_7": "Pamhāyeyyāti mahāhasitavasena parihāseyya.",
  "atk-s0514a13:101_0": "Sā tassa vacanaṁ sutvā ‘‘gacchatha tumhe, deva,",
  "atk-s0514a13:101_1": "katipāhaccayena naṁ tumhākaṁ vase karissāmi,",
  "atk-s0514a13:101_2": "passatha me parakkama’’nti vatvā taṁ karaṇīyaṁ tīretvā pabhāvatiyā santikaṁ gantvā tassā vasanagabbhaṁ",
  "atk-s0514a13:101_3": "sodhentī viya paharaṇayoggaṁ leḍḍukhaṇḍampi asesetvā antamaso pādukāpi nīharitvā sakalagabbhaṁ sammajjitvā",
  "atk-s0514a13:101_4": "gabbhadvāre ummāraṁ antaraṁ katvā uccāsanaṁ paññapetvā pabhāvatiyā ekaṁ nīcapīṭhakaṁ attharitvā ‘‘ehi,  amma,",
  "atk-s0514a13:101_5": "sīse te ūkā vicinissāmī’’ti taṁ tattha pīṭhake nisīdāpetvā attano ūruantare tassā sīsaṁ ṭhapetvā thokaṁ",
  "atk-s0514a13:101_6": "kaṇḍuyitvā ‘‘aho imissā sīse bahū ūkā’’ti sakasīsato ūkā gahetvā tassā hatthe ṭhapetvā ‘‘passa kittakā",
  "atk-s0514a13:101_7": "te sīse ūkā’’ti piyakathaṁ kathetvā mahāsattassa guṇaṁ kathentī gāthamāha –",
  "atk-s0514a13:102_0": "19.",
  "atk-s0514a13:103_0": " ‘‘Na hi nūnāyaṁ rājaputtī, kuse sātampi vindati;",
  "atk-s0514a13:104_0": "Āḷārike bhate pose, vetanena anatthike’’ti.",
  "atk-s0514a13:105_0": "Tassattho –",
  "atk-s0514a13:105_1": "ekaṁsena ayaṁ rājaputtī pubbe kusāvatīnagare kusanarindassa santike mālāgandhavilepanavatthālaṅkāravasena appamattakampi sātaṁ na vindati na labhati,",
  "atk-s0514a13:105_2": "tambūlamattampi etena etissā dinnapubbaṁ na bhavissati.",
  "atk-s0514a13:105_3": "Kiṁkāraṇā?",
  "atk-s0514a13:105_4": "Itthiyo nāma ekadivasampi aṅkaṁ avattharitvā nipannasāmikamhi hadayaṁ bhindituṁ na sakkonti,",
  "atk-s0514a13:105_5": "ayaṁ pana āḷārike bhate pose āḷārikattañca bhatakattañca upagate etasmiṁ purise mūlenapi anatthike kevalaṁ",
  "atk-s0514a13:105_6": "taṁyeva nissāya rajjaṁ pahāya āgantvā evaṁ dukkhaṁ anubhavante paṭisanthāramattampi na karoti,",
  "atk-s0514a13:105_7": "sacepi te, amma,",
  "atk-s0514a13:105_8": "tasmiṁ sineho natthi,",
  "atk-s0514a13:105_9": "sakalajambudīpe aggarājā maṁ nissāya kilamatīti tassa kiñcideva dātuṁ arahasīti.",
  "atk-s0514a13:106_0": "Sā taṁ sutvā khujjāya kujjhi.",
  "atk-s0514a13:106_1": "Atha naṁ khujjā gīvāyaṁ gahetvā antogabbhe khipitvā sayaṁ bahi hutvā dvāraṁ pidhāya āviñchanarajjumhi olambantī aṭṭhāsi.",
  "atk-s0514a13:106_2": "Pabhāvatī taṁ gahetuṁ asakkontī dvāramūle ṭhatvā akkosantī itaraṁ gāthamāha –",
  "atk-s0514a13:107_0": "20.",
  "atk-s0514a13:108_0": " ‘‘Na hi nūnāyaṁ sā khujjā, labhati jivhāya chedanaṁ;",
  "atk-s0514a13:109_0": "Sunisitena satthena, evaṁ dubbhāsitaṁ bhaṇa’’nti.",
  "atk-s0514a13:110_0": "Tattha sunisitenāti suṭṭhu nisitena tikhiṇasatthena.",
  "atk-s0514a13:110_1": "Evaṁ dubbhāsitanti evaṁ asotabbayuttakaṁ dubbhāsitaṁ bhaṇantī.",
  "atk-s0514a13:111_0": "Atha khujjā āviñcanarajjuṁ gahetvā ṭhitāva ‘‘nippaññe dubbinīte tava rūpaṁ kiṁ karissati,",
  "atk-s0514a13:111_1": "kiṁ mayaṁ tava rūpaṁ khāditvā yāpessāmā’’ti vatvā terasahi gāthāhi bodhisattassa guṇaṁ pakāsentī khujjāgajjitaṁ nāma gajji –",
  "atk-s0514a13:112_0": "21.",
  "atk-s0514a13:113_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:114_0": "Mahāyasoti katvāna, karassu rucire piyaṁ.",
  "atk-s0514a13:115_0": "22.",
  "atk-s0514a13:116_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:117_0": "Mahaddhanoti katvāna, karassu rucire piyaṁ.",
  "atk-s0514a13:118_0": "23.",
  "atk-s0514a13:119_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:120_0": "Mahabbaloti katvāna, karassu rucire piyaṁ.",
  "atk-s0514a13:121_0": "24.",
  "atk-s0514a13:122_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:123_0": "Mahāraṭṭhoti katvāna, karassu rucire piyaṁ.",
  "atk-s0514a13:124_0": "25.",
  "atk-s0514a13:125_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:126_0": "Mahārājāti katvāna, karassu rucire piyaṁ.",
  "atk-s0514a13:127_0": "26.",
  "atk-s0514a13:128_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:129_0": "Sīhassaroti katvāna, karassu rucire piyaṁ.",
  "atk-s0514a13:130_0": "27.",
  "atk-s0514a13:131_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:132_0": "Vaggussaroti katvāna, karassu rucire piyaṁ.",
  "atk-s0514a13:133_0": "28.",
  "atk-s0514a13:134_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:135_0": "Bindussaroti katvāna, karassu rucire piyaṁ.",
  "atk-s0514a13:136_0": "29.",
  "atk-s0514a13:137_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:138_0": "Mañjussaroti katvāna, karassu rucire piyaṁ.",
  "atk-s0514a13:139_0": "30.",
  "atk-s0514a13:140_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:141_0": "Madhussaroti katvāna, karassu rucire piyaṁ.",
  "atk-s0514a13:142_0": "31.",
  "atk-s0514a13:143_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:144_0": "Satasippoti katvāna, karassu rucire piyaṁ.",
  "atk-s0514a13:145_0": "32.",
  "atk-s0514a13:146_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:147_0": "Khattiyotipi katvāna, karassu rucire piyaṁ.",
  "atk-s0514a13:148_0": "33.",
  "atk-s0514a13:149_0": " ‘‘Mā naṁ rūpena pāmesi, ārohena pabhāvati;",
  "atk-s0514a13:150_0": "Kusarājāti katvāna, karassu rucire piya’’nti.",
  "atk-s0514a13:151_0": "Tattha mā naṁ rūpena pāmesi, ārohena,",
  "atk-s0514a13:151_1": "pabhāvatīti are pabhāvati,",
  "atk-s0514a13:151_2": "mā tvaṁ etaṁ kusanarindaṁ attano rūpena ārohapariṇāhena pamini,",
  "atk-s0514a13:151_3": "evaṁ pamāṇaṁ gaṇhi.",
  "atk-s0514a13:151_4": "Mahāyasoti mahānubhāvo soti evaṁ hadaye katvāna rucire piyadassane karassu tassa piyaṁ.",
  "atk-s0514a13:151_5": "Ānubhāvoyeva hissa rūpanti vadati.",
  "atk-s0514a13:151_6": "Esa nayo sabbattha.",
  "atk-s0514a13:151_7": "Api ca mahāyasoti mahāparivāro.",
  "atk-s0514a13:151_8": "Mahaddhanoti mahābhogo.",
  "atk-s0514a13:151_9": "Mahabbaloti mahāthāmo.",
  "atk-s0514a13:151_10": "Mahāraṭṭhoti vipularaṭṭho.",
  "atk-s0514a13:151_11": "Mahārājāti sakalajambudīpe aggarājā.",
  "atk-s0514a13:151_12": "Sīhassaroti sīhasaddasamānasaddo.",
  "atk-s0514a13:151_13": "Vaggussaroti līlāyuttassaro.",
  "atk-s0514a13:151_14": "Bindussaroti sampiṇḍitaghanassaro.",
  "atk-s0514a13:151_15": "Mañjussaroti sundarassaro.",
  "atk-s0514a13:151_16": "Madhussaroti madhurayuttassaro.",
  "atk-s0514a13:151_17": "Satasippoti paresaṁ santike asikkhitvā attano baleneva nipphannaanekasatasippo.",
  "atk-s0514a13:151_18": "Khattiyoti okkākapaveṇiyaṁ jāto asambhinnakhattiyo.",
  "atk-s0514a13:151_19": "Kusarājāti sakkadattiyakusatiṇasamānanāmo rājā.",
  "atk-s0514a13:151_20": "Evarūpo hi añño rājā nāma natthīti jānitvā etassa piyaṁ karohīti khujjā ettakāhi gāthāhi tassa guṇaṁ kathesi.",
  "atk-s0514a13:152_0": "Pabhāvatī tassā vacanaṁ sutvā ‘‘khujje ativiya gajjasi,",
  "atk-s0514a13:152_1": "hatthena pāpuṇantī sasāmikabhāvaṁ te jānāpessāmī’’ti khujjaṁ tajjesi.",
  "atk-s0514a13:152_2": "Sāpi taṁ ‘‘ahaṁ taṁ rakkhamānā pituno te kusarājassa āgatabhāvaṁ nārocesiṁ, hotu,",
  "atk-s0514a13:152_3": "ajja rañño ārocessāmī’’ti mahantena saddena bhāyāpesi.",
  "atk-s0514a13:152_4": "Sāpi ‘‘kocideva suṇeyyā’’ti khujjaṁ saññāpesi.",
  "atk-s0514a13:152_5": "Bodhisattopi taṁ passituṁ alabhanto satta māse dubbhojanena dukkhaseyyāya kilamanto cintesi –",
  "atk-s0514a13:152_6": "‘‘ko me etāya attho,",
  "atk-s0514a13:152_7": "satta māse vasanto etaṁ passitumpi na labhāmi,",
  "atk-s0514a13:152_8": "ativiya kakkhaḷā sāhasikā,",
  "atk-s0514a13:152_9": "gantvā mātāpitaro passissāmī’’ti.",
  "atk-s0514a13:152_10": "Tasmiṁ khaṇe sakko āvajjento tassa ukkaṇṭhitabhāvaṁ ñatvā ‘‘rājā satta māse pabhāvatiṁ daṭṭhumpi na labhi,",
  "atk-s0514a13:152_11": "labhanākāramassa karissāmī’’ti maddarañño dūte katvā sattannaṁ rājūnaṁ dūtaṁ pāhento ‘‘pabhāvatī,",
  "atk-s0514a13:152_12": "kusarājaṁ chaḍḍetvā āgatā,",
  "atk-s0514a13:152_13": "āgacchantu pabhāvatiṁ gaṇhantū’’ti ekekassa visuṁ visuṁ sāsanaṁ pahiṇi.",
  "atk-s0514a13:152_14": "Te mahāparivārena gantvā nagaraṁ patvā aññamaññassa āgatakāraṇaṁ na jānanti.",
  "atk-s0514a13:152_15": "Te ‘‘tvaṁ kasmā āgato,",
  "atk-s0514a13:152_16": "tvaṁ kasmā āgatosī’’ti pucchitvā tamatthaṁ ñatvā kujjhitvā ‘‘ekaṁ kira dhītaraṁ sattannaṁ dassati,",
  "atk-s0514a13:152_17": "passathassa anācāraṁ,",
  "atk-s0514a13:152_18": "uppaṇḍeti no,",
  "atk-s0514a13:152_19": "gaṇhatha na’’nti ‘‘sabbesampi amhākaṁ pabhāvatiṁ detu yuddhaṁ vā’’ti sāsanāni pahiṇitvā nagaraṁ parivārayiṁsu.",
  "atk-s0514a13:152_20": "Maddarājā sāsanaṁ sutvā bhītatasito amacce āmantetvā ‘‘kiṁ karomā’’ti pucchi.",
  "atk-s0514a13:152_21": "Atha naṁ amaccā ‘‘deva ,",
  "atk-s0514a13:152_22": "sattapi rājāno pabhāvatiṁ nissāya āgatā,",
  "atk-s0514a13:152_23": "‘sace na dassati,",
  "atk-s0514a13:152_24": "pākāraṁ bhinditvā nagaraṁ pavisitvā jīvitakkhayaṁ pāpetvā taṁ gaṇhissāmā’ti vadanti,",
  "atk-s0514a13:152_25": "pākāre abhinneyeva tesaṁ pabhāvatiṁ pesessāmā’’ti vatvā gāthamāhaṁsu –",
  "atk-s0514a13:153_0": "34.",
  "atk-s0514a13:154_0": " ‘‘Ete nāgā upatthaddhā, sabbe tiṭṭhanti vammitā;",
  "atk-s0514a13:155_0": "Purā maddanti pākāraṁ, ānentetaṁ pabhāvati’’nti.",
  "atk-s0514a13:156_0": "Tattha upatthaddhāti atithaddhā dappitā.",
  "atk-s0514a13:156_1": "Ānentetaṁ pabhāvatinti ānentu etaṁ pabhāvatinti sāsanāni pahiṇiṁsu.",
  "atk-s0514a13:156_2": "Tasmā yāva ete nāgā pākāraṁ na maddanti,",
  "atk-s0514a13:156_3": "tāva nesaṁ pabhāvatiṁ pesehi,",
  "atk-s0514a13:156_4": "mahārājāti.",
  "atk-s0514a13:157_0": "Taṁ sutvā rājā ‘‘sacāhaṁ ekassa pabhāvatiṁ pesessāmi,",
  "atk-s0514a13:157_1": "sesā yuddhaṁ karissanti,",
  "atk-s0514a13:157_2": "na sakkā ekassa dātuṁ,",
  "atk-s0514a13:157_3": "sakalajambudīpe aggarājānaṁ ‘virūpo’ti chaḍḍetvā āgatā āgamanassa phalaṁ labhatu,",
  "atk-s0514a13:157_4": "vadhitvāna naṁ satta khaṇḍāni katvā sattannaṁ khattiyānaṁ pesessāmī’’ti vadanto anantaraṁ gāthamāha –",
  "atk-s0514a13:158_0": "35.",
  "atk-s0514a13:159_0": " ‘‘Satta bile karitvāna, ahametaṁ pabhāvatiṁ;",
  "atk-s0514a13:160_0": "Khattiyānaṁ padassāmi, ye maṁ hantuṁ idhāgatā’’ti.",
  "atk-s0514a13:161_0": "Tassa sā kathā sakalanivesane pākaṭā ahosi.",
  "atk-s0514a13:161_1": "Paricārikā gantvā ‘‘rājā kira taṁ satta khaṇḍāni katvā sattannaṁ rājūnaṁ pesessatī’’ti pabhāvatiyā ārocesuṁ.",
  "atk-s0514a13:161_2": "Sā maraṇabhayabhītā āsanā vuṭṭhāya bhaginīhi parivutā mātu sirigabbhaṁ agamāsi.",
  "atk-s0514a13:161_3": "Tamatthaṁ pakāsento satthā āha –",
  "atk-s0514a13:162_0": "36.",
  "atk-s0514a13:163_0": " ‘‘Avuṭṭhahi rājaputtī, sāmā koseyyavāsinī;",
  "atk-s0514a13:164_0": "Assupuṇṇehi nettehi, dāsīgaṇapurakkhatā’’ti.",
  "atk-s0514a13:165_0": "Tattha sāmāti suvaṇṇavaṇṇā. Koseyyavāsinīti suvaṇṇakhacitakoseyyanivasanā.",
  "atk-s0514a13:166_0": "Sā mātu santikaṁ gantvā mātaraṁ vanditvā paridevamānā āha –",
  "atk-s0514a13:167_0": "37.",
  "atk-s0514a13:168_0": " ‘‘Taṁ nūna kakkūpanisevitaṁ mukhaṁ, ādāsadantātharupaccavekkhitaṁ;",
  "atk-s0514a13:169_0": "Subhaṁ sunettaṁ virajaṁ anaṅgaṇaṁ, chuddhaṁ vane ṭhassati khattiyehi.",
  "atk-s0514a13:170_0": "38.",
  "atk-s0514a13:171_0": " ‘‘Te nūna me asite vellitagge, kese mudū candanasāralitte;",
  "atk-s0514a13:172_0": "Samākule sīvathikāya majjhe, pādehi gijjhā parikaḍḍhissanti.",
  "atk-s0514a13:173_0": "39.",
  "atk-s0514a13:174_0": " ‘‘Tā nūna me tambanakhā sulomā, bāhā mudū candanasāralittā;",
  "atk-s0514a13:175_0": "Chinnā vane ujjhitā khattiyehi, gayha dhaṅko gacchati yenakāmaṁ.",
  "atk-s0514a13:176_0": "40.",
  "atk-s0514a13:177_0": " ‘‘Te nūna tālūpanibhe alambe, nisevite kāsikacandanena;",
  "atk-s0514a13:178_0": "Thanesu me lambissati siṅgālo, mātūva putto taruṇo tanūjo.",
  "atk-s0514a13:179_0": "41.",
  "atk-s0514a13:180_0": " ‘‘Taṁ nūna soṇiṁ puthulaṁ sukoṭṭitaṁ, nisevitaṁ kañcanamekhalāhi;",
  "atk-s0514a13:181_0": "Chinnaṁ vane khattiyehī avatthaṁ, siṅgālasaṅghā parikaḍḍhissanti.",
  "atk-s0514a13:182_0": "42.",
  "atk-s0514a13:183_0": " ‘‘Soṇā dhaṅkā siṅgālā ca, ye caññe santi dāṭhino;",
  "atk-s0514a13:184_0": "Ajarā nūna hessanti, bhakkhayitvā pabhāvatiṁ.",
  "atk-s0514a13:185_0": "43.",
  "atk-s0514a13:186_0": " ‘‘Sace maṁsāni hariṁsu, khattiyā dūragāmino;",
  "atk-s0514a13:187_0": "Aṭṭhīni amma yācitvā, anupathe dahātha naṁ.",
  "atk-s0514a13:188_0": "44.",
  "atk-s0514a13:189_0": " ‘‘Khettāni amma kāretvā, kaṇikārettha ropaya;",
  "atk-s0514a13:190_0": "Yadā te pupphitā assu, hemantānaṁ himaccaye;",
  "atk-s0514a13:191_0": "Sareyyātha mamaṁ amma, evaṁvaṇṇā pabhāvatī’’ti.",
  "atk-s0514a13:192_0": "Tattha kakkūpanisevitantila kakkūpanisevitanti sāsapakakkaloṇakakkamattikakakkatilakakkahaliddikakkamukhacuṇṇakehi imehi pañcahi kakkehi upanisevitaṁ.",
  "atk-s0514a13:192_1": "Ādāsadantātharupaccavekkhitanti dantamayatharumhi ādāse paccavekkhitaṁ tattha oloketvā maṇḍitaṁ.",
  "atk-s0514a13:192_2": "Subhanti subhamukhaṁ.",
  "atk-s0514a13:192_3": "Virajanti vigatarajaṁ nimmalaṁ.",
  "atk-s0514a13:192_4": "Anaṅgaṇanti gaṇḍapiḷakādidosarahitaṁ.",
  "atk-s0514a13:192_5": "Chuddhanti amma evarūpaṁ mama mukhaṁ addhā idāni khattiyehi chaḍḍitaṁ vane araññe ṭhassatīti paridevati.",
  "atk-s0514a13:192_6": "Asiteti kāḷake.",
  "atk-s0514a13:192_7": "Vellitaggeti unnatagge.",
  "atk-s0514a13:192_8": "Sīvathikāyāti susānamhi.",
  "atk-s0514a13:192_9": "Parikaḍḍhissantīti evarūpe mama kese manussamaṁsakhādakā gijjhā pādehi paharitvā nūna parikaḍḍhissanti.",
  "atk-s0514a13:192_10": "Gayha dhaṅko gacchati yenakāmanti amma mama evarūpaṁ bāhaṁ nūna dhaṅko gahetvā luñjitvā khādanto yenakāmaṁ gacchissati.",
  "atk-s0514a13:193_0": "Tālūpanibheti suvaṇṇatālaphalasadise.",
  "atk-s0514a13:193_1": "Kāsikacandanenāti sukhumacandanena nisevite.",
  "atk-s0514a13:193_2": "Thanesu meti amma mama susāne patitāya evarūpe thane disvā mukhena ḍaṁsitvā tesu me thanesu attano tanujo",
  "atk-s0514a13:193_3": "mātu taruṇaputto viya nūna siṅgālo lambissati.",
  "atk-s0514a13:193_4": "Soṇinti kaṭiṁ.",
  "atk-s0514a13:193_5": "Sukoṭṭitanti gohanukena paharitvā suvaḍḍhitaṁ.",
  "atk-s0514a13:193_6": "Avatthanti chaḍḍitaṁ.",
  "atk-s0514a13:193_7": "Bhakkhayitvāti amma ete ettakā nūna mama maṁsaṁ khāditvā ajarā bhavissanti.",
  "atk-s0514a13:194_0": "Sace maṁsāni hariṁsūti amma sace te khattiyā mayiṁ paṭibaddhacittā mama maṁsāni hareyyuṁ,",
  "atk-s0514a13:194_1": "atha tumhe aṭṭhīni yācitvā anupathe dahāthanaṁ,",
  "atk-s0514a13:194_2": "jaṅghamaggamahāmaggānaṁ antare daheyyāthāti vadati.",
  "atk-s0514a13:194_3": "Khettānīti amma mama jhāpitaṭṭhāne mālādivatthūni kāretvā ettha etesu khettesu kaṇikārarukkhe ropaya.",
  "atk-s0514a13:194_4": "Himaccayeti himapātātikkame phagguṇamāse.",
  "atk-s0514a13:194_5": "Sareyyāthāti tesaṁ pupphānaṁ suvaṇṇacaṅkoṭakaṁ pūretvā ūrūsu ṭhapetvā mama dhītā pabhāvatī evaṁvaṇṇāti sareyyātha.",
  "atk-s0514a13:195_0": "Iti sā maraṇabhayatajjitā mātu santike vilapi.",
  "atk-s0514a13:195_1": "Maddarājāpi ‘‘pharasuñca gaṇḍikañca gahetvā coraghātako idheva āgacchatū’’ti āṇāpesi.",
  "atk-s0514a13:195_2": "Tassa āgamanaṁ sakalarājagehe pākaṭaṁ ahosi.",
  "atk-s0514a13:195_3": "Athassa āgatabhāvaṁ sutvā pabhāvatiyā mātā uṭṭhāyāsanā sokasamappitā rañño santikaṁ agamāsi.",
  "atk-s0514a13:195_4": "Tamatthaṁ pakāsento satthā āha –",
  "atk-s0514a13:196_0": "45.",
  "atk-s0514a13:197_0": " ‘‘Tassā mātā udaṭṭhāsi, khattiyā devavaṇṇinī;",
  "atk-s0514a13:198_0": "Disvā asiñca sūnañca, rañño maddassantepure’’ti.",
  "atk-s0514a13:199_0": "Tattha udaṭṭhāsīti āsanā uṭṭhāya rañño santikaṁ gantvā aṭṭhāsi.",
  "atk-s0514a13:199_1": "Disvā asiñca sūnañcāti antepuramhi alaṅkatamahātale rañño purato nikkhittaṁ pharasuñca gaṇḍikañca disvā vilapantī gāthamāha –",
  "atk-s0514a13:200_0": "46.",
  "atk-s0514a13:201_0": " ‘‘Iminā nūna asinā, susaññaṁ tanumajjhimaṁ;",
  "atk-s0514a13:202_0": "Dhītaraṁ madda hantvāna, khattiyānaṁ padassasī’’ti.",
  "atk-s0514a13:203_0": "Tattha asināti pharasuṁ sandhāyāha.",
  "atk-s0514a13:203_1": "So hi imasmiṁ ṭhāne asi nāma jāto.",
  "atk-s0514a13:203_2": "Susaññaṁ tanumajjhimanti suṭṭhu saññātaṁ tanumajjhimaṁ.",
  "atk-s0514a13:204_0": "Atha naṁ rājā saññāpento āha – ‘‘devi,",
  "atk-s0514a13:204_1": "kiṁ kathesi,",
  "atk-s0514a13:204_2": "tava dhītā sakalajambudīpe aggarājānaṁ ‘virūpo’ti chaḍḍetvā gatamagge padavalañje avinaṭṭheyeva maccuṁ nalāṭenādāya āgatā,",
  "atk-s0514a13:204_3": "idāni attano rūpaṁ nissāya īdisaṁ phalaṁ labhatū’’ti.",
  "atk-s0514a13:204_4": "Sā tassa vacanaṁ sutvā dhītu santikaṁ gantvā vilapantī āha –",
  "atk-s0514a13:205_0": "47.",
  "atk-s0514a13:206_0": " ‘‘Na me akāsi vacanaṁ, atthakāmāya puttike;",
  "atk-s0514a13:207_0": "Sājja lohitasañchannā, gacchasi yamasādhanaṁ.",
  "atk-s0514a13:208_0": "48.",
  "atk-s0514a13:209_0": " ‘‘Evamāpajjatī poso, pāpiyañca nigacchati;",
  "atk-s0514a13:210_0": "Yo ve hitānaṁ vacanaṁ, na karoti atthadassinaṁ.",
  "atk-s0514a13:211_0": "49.",
  "atk-s0514a13:212_0": " ‘‘Sace ca ajja dhāresi, kumāraṁ cārudassanaṁ;",
  "atk-s0514a13:213_0": "Kusena jātaṁ khattiyaṁ, suvaṇṇamaṇimekhalaṁ;",
  "atk-s0514a13:214_0": "Pūjitaṁ ñātisaṅghehi, na gacchasi yamakkhayaṁ.",
  "atk-s0514a13:215_0": "50.",
  "atk-s0514a13:216_0": " ‘‘Yatthassu bherī nadati, kuñjaro ca nikūjati;",
  "atk-s0514a13:217_0": "Khattiyānaṁ kule bhadde, kinnu sukhataraṁ tato.",
  "atk-s0514a13:218_0": "51.",
  "atk-s0514a13:219_0": " ‘‘Asso ca sisati dvāre, kumāro uparodati;",
  "atk-s0514a13:220_0": "Khattiyānaṁ kule bhadde, kinnu sukhataraṁ tato.",
  "atk-s0514a13:221_0": "52.",
  "atk-s0514a13:222_0": " ‘‘Mayūrakoñcābhirude, kokilābhinikūjite;",
  "atk-s0514a13:223_0": "Khattiyānaṁ kule bhadde, kinnu sukhataraṁ tato’’ti.",
  "atk-s0514a13:224_0": "Tattha puttiketi taṁ ālapati.",
  "atk-s0514a13:224_1": "Idaṁ vuttaṁ hoti – amma,",
  "atk-s0514a13:224_2": "idha kiṁ karissasi,",
  "atk-s0514a13:224_3": "sāmikassa santikaṁ gaccha,",
  "atk-s0514a13:224_4": "mā rūpamadena majjīti evaṁ yācantiyāpi me vacanaṁ na akāsi,",
  "atk-s0514a13:224_5": "sā tvaṁ ajja lohitasañchannā gacchasi yamasādhanaṁ,",
  "atk-s0514a13:224_6": "maccurājassa bhavanaṁ gamissasīti.",
  "atk-s0514a13:224_7": "Pāpiyañcāti ito pāpatarañca nigacchati.",
  "atk-s0514a13:224_8": "Sace ca ajja dhāresīti, amma,",
  "atk-s0514a13:224_9": "sace tvaṁ cittassa vasaṁ agantvā kusanarindaṁ paṭicca laddhaṁ attano rūpena sadisaṁ cārudassanaṁ kumāraṁ ajja dhārayissasi.",
  "atk-s0514a13:224_10": "Yamakkhayanti evaṁ sante yamanivesanaṁ na gaccheyyāsi.",
  "atk-s0514a13:224_11": "Tato yamhi khattiyakule ayaṁ vibhūti,",
  "atk-s0514a13:224_12": "tamhā nānābherisaddena ceva mattavāraṇakoñcanādena ca ninnāditā kusāvatīrājakulā kiṁ nu sukhataraṁ disvā idhāgatāsīti attho.",
  "atk-s0514a13:224_13": "Sisatīti hasati.",
  "atk-s0514a13:224_14": "Kumāroti susikkhito gandhabbakumāro.",
  "atk-s0514a13:224_15": "Uparodatīti nānātūriyāni gahetvā upahāraṁ karoti.",
  "atk-s0514a13:224_16": "Kokilābhinikūjiteti kusarājakule sāyaṁ pāto pavattanaccagītavāditūpahāraṁ paṭippharantī viya kokilehi abhinikūjite.",
  "atk-s0514a13:225_0": "Iti sāpi ettakāhi gāthāhi tāya saddhiṁ sallapitvā ‘‘sace ajja kusanarindo idha assa,",
  "atk-s0514a13:225_1": "ime satta rājāno palāpetvā mama dhītaraṁ dukkhā pamocetvā ādāya gaccheyyā’’ti cintetvā gāthamāha –",
  "atk-s0514a13:226_0": "53.",
  "atk-s0514a13:227_0": " ‘‘Kahaṁ nu kho sattumaddano, pararaṭṭhappamaddano;",
  "atk-s0514a13:228_0": "Kuso soḷārapaññāṇo, yo no dukkhā pamocaye’’ti.",
  "atk-s0514a13:229_0": "Tattha soḷārapaññāṇoti uḷārapañño.",
  "atk-s0514a13:230_0": "Tato pabhāvatī ‘‘mama mātu kusassa vaṇṇaṁ bhaṇantiyā mukhaṁ nappahoti,",
  "atk-s0514a13:230_1": "ācikkhissāmi tāvassā tassa idheva āḷārikakammaṁ katvā vasanabhāva’’nti cintetvā gāthamāha –",
  "atk-s0514a13:231_0": "54.",
  "atk-s0514a13:232_0": " ‘‘Idheva so sattumaddano, pararaṭṭhappamaddano;",
  "atk-s0514a13:233_0": "Kuso soḷārapaññāṇo, yo te sabbe vadhissatī’’ti.",
  "atk-s0514a13:234_0": "Athassā mātā ‘‘ayaṁ maraṇabhayabhītā vippalapatī’’ti cintetvā gāthamāha –",
  "atk-s0514a13:235_0": "55.",
  "atk-s0514a13:236_0": " ‘‘Ummattikā nu bhaṇasi, andhabālā pabhāsasi;",
  "atk-s0514a13:237_0": "Kuso ce āgato assa, kiṁ na jānemu taṁ maya’’nti.",
  "atk-s0514a13:238_0": "Tattha andhabālāti sammūḷhā aññāṇā hutvā.",
  "atk-s0514a13:238_1": "Kiṁ na jānemūti kena kāraṇena taṁ na jāneyyāma.",
  "atk-s0514a13:238_2": "So hi antarāmagge ṭhitova amhākaṁ sāsanaṁ peseyya,",
  "atk-s0514a13:238_3": "samussitaddhajā caturaṅginīsenā paññāyetha,",
  "atk-s0514a13:238_4": "tvaṁ pana maraṇabhayena kathesīti.",
  "atk-s0514a13:239_0": "Sā evaṁ vutte ‘‘na me mātā saddahati,",
  "atk-s0514a13:239_1": "tassa idhāgantvā satta māse vasanabhāvaṁ na jānāti,",
  "atk-s0514a13:239_2": "dassessāmi na’’nti cintetvā mātaraṁ hatthe gahetvā sīhapañjaraṁ vivaritvā hatthaṁ pasāretvā dassentī gāthamāha –",
  "atk-s0514a13:240_0": "56.",
  "atk-s0514a13:241_0": " ‘‘Eso āḷāriko poso, kumārīpuramantare;",
  "atk-s0514a13:242_0": "Daḷhaṁ katvāna saṁvelliṁ, kumbhiṁ dhovati oṇato’’ti.",
  "atk-s0514a13:243_0": "Tattha kumārīpuramantareti vātapāne ṭhitā tava dhītānaṁ kumārīnaṁ vasanaṭṭhānantare naṁ olokehi.",
  "atk-s0514a13:243_1": "Saṁvellinti kacchaṁ bandhitvā kumbhiṁ dhovati.",
  "atk-s0514a13:244_0": "So kira tadā ‘‘ajja me manoratho matthakaṁ pāpuṇissati,",
  "atk-s0514a13:244_1": "addhā maraṇabhayatajjitā,",
  "atk-s0514a13:244_2": "pabhāvatī,",
  "atk-s0514a13:244_3": "mama āgatabhāvaṁ kathessati,",
  "atk-s0514a13:244_4": "bhājanāni dhovitvā paṭisāmessāmī’’ti udakaṁ āharitvā bhājanāni dhovituṁ ārabhi.",
  "atk-s0514a13:244_5": "Atha naṁ mātā paribhāsantī gāthamāha –",
  "atk-s0514a13:245_0": "57.",
  "atk-s0514a13:246_0": " ‘‘Veṇī tvamasi caṇḍālī, adūsi kulagandhinī;",
  "atk-s0514a13:247_0": "Kathaṁ maddakule jātā, dāsaṁ kayirāsi kāmuka’’nti.",
  "atk-s0514a13:248_0": "Tattha veṇīti tacchikā.",
  "atk-s0514a13:248_1": "Adūsi kulagandhinīti udāhu tvaṁ kuladūsikā.",
  "atk-s0514a13:248_2": "Kāmukanti kathaṁ nāma tvaṁ evarūpe kule jātā attano sāmikaṁ dāsaṁ kareyyāsīti.",
  "atk-s0514a13:249_0": "Tato pabhāvatī ‘‘mama mātā imassa maṁ nissāya evaṁ vasanabhāvaṁ na jānāti maññe’’ti cintetvā itaraṁ gāthamāha –",
  "atk-s0514a13:250_0": "58.",
  "atk-s0514a13:251_0": " ‘‘Namhi veṇī na caṇḍālī, na camhi kulagandhinī;",
  "atk-s0514a13:252_0": "Okkākaputto bhaddante, tvaṁ nu dāsoti maññasī’’ti.",
  "atk-s0514a13:253_0": "Tattha okkākaputtoti, amma,",
  "atk-s0514a13:253_1": "esa okkākaputto,",
  "atk-s0514a13:253_2": "tvaṁ pana ‘‘dāso’’ti maññasi,",
  "atk-s0514a13:253_3": "kasmā naṁ ahaṁ ‘‘dāso’’ti kathessāmīti.",
  "atk-s0514a13:254_0": "Idānissa yasaṁ vaṇṇentī āha –",
  "atk-s0514a13:255_0": "59.",
  "atk-s0514a13:256_0": " ‘‘Yo brāhmaṇasahassāni, sadā bhojeti vīsatiṁ;",
  "atk-s0514a13:257_0": "Okkākaputto bhaddante, tvaṁ nu dāsoti maññasi.",
  "atk-s0514a13:258_0": "60.",
  "atk-s0514a13:259_0": " Yassa nāgasahassāni, sadā yojenti vīsatiṁ;",
  "atk-s0514a13:260_0": "Okkākaputto bhaddante, tvaṁ nu dāsoti maññasi.",
  "atk-s0514a13:261_0": "61.",
  "atk-s0514a13:262_0": " ‘‘Yassa assasahassāni, sadā yojenti vīsatiṁ;",
  "atk-s0514a13:263_0": "Okkākaputto bhaddante, tvaṁ nu dāsoti maññasi.",
  "atk-s0514a13:264_0": "62.",
  "atk-s0514a13:265_0": " ‘‘Yassa rathasahassāni, sadā yojenti vīsatiṁ;",
  "atk-s0514a13:266_0": "Okkākaputto bhaddante, tvaṁ nu dāsoti maññasi;",
  "atk-s0514a13:267_0": "Yassa usabhasahassāni, sadā yojenti vīsatiṁ;",
  "atk-s0514a13:268_0": "Okkākaputto bhaddante, tvaṁ nu dāsoti maññasi.",
  "atk-s0514a13:269_0": "63.",
  "atk-s0514a13:270_0": " ‘‘Yassa dhenusahassāni, sadā duhanti vīsatiṁ;",
  "atk-s0514a13:271_0": "Okkākaputto bhaddante, tvaṁ nu dāsoti maññasī’’ti.",
  "atk-s0514a13:272_0": "Evaṁ tāya pañcahi gāthāhi mahāsattassa yaso vaṇṇito.",
  "atk-s0514a13:272_1": "Athassā mātā ‘‘ayaṁ asambhitā kathaṁ katheti,",
  "atk-s0514a13:272_2": "addhā evameta’’nti saddahitvā rañño santikaṁ gantvā tamatthaṁ ārocesi.",
  "atk-s0514a13:272_3": "So vegena pabhāvatiyā santikaṁ gantvā ‘‘saccaṁ kira, amma,",
  "atk-s0514a13:272_4": "kusarājā idhāgato’’ti.",
  "atk-s0514a13:272_5": "‘‘Āma tāta,",
  "atk-s0514a13:272_6": "ajjassa satta māsā atikkantā tava dhītānaṁ āḷārikattaṁ karontassā’’ti.",
  "atk-s0514a13:272_7": "So tassā asaddahanto khujjaṁ pucchitvā yathābhūtaṁ sutvā dhītaraṁ garahanto gāthamāha –",
  "atk-s0514a13:273_0": "64.",
  "atk-s0514a13:274_0": " ‘‘Taggha te dukkaṭaṁ bāle, yaṁ khattiyaṁ mahabbalaṁ;",
  "atk-s0514a13:275_0": "Nāgaṁ maṇḍūkavaṇṇena, na taṁ akkhāsidhāgata’’nti.",
  "atk-s0514a13:276_0": "Tattha tagghāti ekaṁseneva.",
  "atk-s0514a13:277_0": "So dhītaraṁ garahitvā vegena tassa santikaṁ gantvā katapaṭisanthāro añjaliṁ paggayha attano accayaṁ dassento gāthamāha –",
  "atk-s0514a13:278_0": "65.",
  "atk-s0514a13:279_0": " ‘‘Aparādhaṁ mahārāja, tvaṁ no khama rathesabha;",
  "atk-s0514a13:280_0": "Yaṁ taṁ aññātavesena, nāññāsimhā idhāgata’’nti.",
  "atk-s0514a13:281_0": "Taṁ sutvā mahāsatto ‘‘sacāhaṁ pharusaṁ vakkhāmi,",
  "atk-s0514a13:281_1": "idhevassa hadayaṁ phalissati,",
  "atk-s0514a13:281_2": "assāsessāmi na’’nti cintetvā bhājanantare ṭhitova itaraṁ gāthamāha –",
  "atk-s0514a13:282_0": "66.",
  "atk-s0514a13:283_0": " ‘‘Mādisassa na taṁ channaṁ, yohaṁ āḷāriko bhave;",
  "atk-s0514a13:284_0": "Tvaññeva me pasīdassu, natthi te deva dukkaṭa’’nti.",
  "atk-s0514a13:285_0": "Rājā tassa santikā paṭisanthāraṁ labhitvā pāsādaṁ abhiruhitvā pabhāvatiṁ pakkosāpetvā khamāpanatthāya pesetuṁ gāthamāha –",
  "atk-s0514a13:286_0": "67.",
  "atk-s0514a13:287_0": " ‘‘Gaccha bāle khamāpehi, kusarājaṁ mahabbalaṁ;",
  "atk-s0514a13:288_0": "Khamāpito kuso rājā, so te dassati jīvita’’nti.",
  "atk-s0514a13:289_0": "Sā pitu vacanaṁ sutvā bhaginīhi ceva paricārikāhi ca parivutā tassa santikaṁ agamāsi.",
  "atk-s0514a13:289_1": "Sopi kammakāravesena ṭhitova tassā attano santikaṁ āgamanaṁ ñatvā ‘‘ajja pabhāvatiyā mānaṁ bhinditvā",
  "atk-s0514a13:289_2": "pādamūle naṁ kalale nipajjāpessāmī’’ti sabbaṁ attanā ābhataṁ udakaṁ chaḍḍetvā khalamaṇḍalamattaṁ ṭhānaṁ",
  "atk-s0514a13:289_3": "madditvā ekakalalaṁ akāsi.",
  "atk-s0514a13:289_4": "Sā tassa santikaṁ gantvā tassa pādesu nipatitvā kalalapiṭṭhe nipannā taṁ khamāpesi.",
  "atk-s0514a13:289_5": "Tamatthaṁ pakāsento satthā āha –",
  "atk-s0514a13:290_0": "68.",
  "atk-s0514a13:291_0": " ‘‘Pitussa vacanaṁ sutvā, devavaṇṇī pabhāvatī;",
  "atk-s0514a13:292_0": "Sirasā aggahī pāde, kusarājaṁ mahabbala’’nti.",
  "atk-s0514a13:293_0": "Tattha sirasāti sirasā nipatitvā kusarājānaṁ pāde aggahesīti.",
  "atk-s0514a13:294_0": "Gahetvā ca pana naṁ khamāpentī tisso gāthāyo abhāsi –",
  "atk-s0514a13:295_0": "69.",
  "atk-s0514a13:296_0": " ‘‘Yāmā ratyo atikkantā, tāmā deva tayā vinā;",
  "atk-s0514a13:297_0": "Vande te sirasā pāde, mā me kujjha rathesabha.",
  "atk-s0514a13:298_0": "70.",
  "atk-s0514a13:299_0": " ‘‘Sabbaṁ te paṭijānāmi, mahārāja suṇohi me;",
  "atk-s0514a13:300_0": "Na cāpi appiyaṁ tuyhaṁ, kareyyāmi ahaṁ puna.",
  "atk-s0514a13:301_0": "71.",
  "atk-s0514a13:302_0": " ‘‘Evaṁ ce yācamānāya, vacanaṁ me na kāhasi;",
  "atk-s0514a13:303_0": "Idāni maṁ tāto hantvā, khattiyānaṁ padassatī’’ti.",
  "atk-s0514a13:304_0": "Tattha ratyoti rattiyo.",
  "atk-s0514a13:304_1": "Tāmāti tā imā sabbāpi tayā vinā atikkantā.",
  "atk-s0514a13:304_2": "Sabbaṁ te paṭijānāmīti, mahārāja,",
  "atk-s0514a13:304_3": "ettakaṁ kālaṁ mayā tava appiyameva kataṁ,",
  "atk-s0514a13:304_4": "idaṁ te ahaṁ sabbaṁ paṭijānāmi,",
  "atk-s0514a13:304_5": "aparampi suṇohi me,",
  "atk-s0514a13:304_6": "ito paṭṭhāyāhaṁ puna tuyhaṁ appiyaṁ na karissāmi.",
  "atk-s0514a13:304_7": "Evaṁ ceti sace evaṁ yācamānāya mama tvaṁ vacanaṁ na karissasīti.",
  "atk-s0514a13:305_0": "Taṁ sutvā rājā ‘‘sacāhaṁ ‘imaṁ tvañceva jānissasī’ti vakkhāmi,",
  "atk-s0514a13:305_1": "hadayamassā phalissati,",
  "atk-s0514a13:305_2": "assāsessāmi na’’nti cintetvā āha –",
  "atk-s0514a13:306_0": "72.",
  "atk-s0514a13:307_0": " ‘‘Evaṁ te yācamānāya, kiṁ na kāhāmi te vaco;",
  "atk-s0514a13:308_0": "Vikuddho tyasmi kalyāṇi, mā tvaṁ bhāyi pabhāvati.",
  "atk-s0514a13:309_0": "73.",
  "atk-s0514a13:310_0": " ‘‘Sabbaṁ te paṭijānāmi, rājaputti suṇohi me;",
  "atk-s0514a13:311_0": "Na cāpi appiyaṁ tuyhaṁ, kareyyāmi ahaṁ puna.",
  "atk-s0514a13:312_0": "74.",
  "atk-s0514a13:313_0": " ‘‘Tava kāmā hi sussoṇi, pahu dukkhaṁ titikkhisaṁ;",
  "atk-s0514a13:314_0": "Bahuṁ maddakulaṁ hantvā, nayituṁ taṁ pabhāvatī’’ti.",
  "atk-s0514a13:315_0": "Tattha kiṁ na kāhāmīti kiṁkāraṇā tava vacanaṁ na karissāmi.",
  "atk-s0514a13:315_1": "Vikuddho tyasmīti vikuddho nikkopo te asmiṁ.",
  "atk-s0514a13:315_2": "Sabbaṁ teti vikuddhabhāvañca idāni appiyakaraṇañca ubhayaṁ te idaṁ sabbameva paṭijānāmi.",
  "atk-s0514a13:315_3": "Tava kāmāti tava kāmena taṁ icchamāno.",
  "atk-s0514a13:315_4": "Titikkhisanti adhivāsemi.",
  "atk-s0514a13:315_5": "Bahuṁ maddakulaṁ hantvā nayituṁ tanti bahumaddarājakulaṁ hanitvā balakkārena taṁ netuṁ samatthoti.",
  "atk-s0514a13:316_0": "Atha so sakkassa devarañño paricārikaṁ viya taṁ attano paricārikaṁ disvā khattiyamānaṁ uppādetvā ‘‘mayi",
  "atk-s0514a13:316_1": "kira dharamāneyeva mama bhariyaṁ aññe gahetvā gamissantī’’ti sīho viya rājaṅgaṇe vijambhamāno ‘‘sakalanagaravāsino",
  "atk-s0514a13:316_2": "me āgatabhāvaṁ jānantū’’ti vagganto nadanto seḷento apphoṭento ‘‘idāni te jīvaggāhaṁ gahessāmi,",
  "atk-s0514a13:316_3": "rathādayo me yojentū’’ti anantaraṁ gāthamāha –",
  "atk-s0514a13:317_0": "75.",
  "atk-s0514a13:318_0": " ‘‘Yojayantu rathe asse, nānācitte samāhite;",
  "atk-s0514a13:319_0": "Atha dakkhatha me vegaṁ, vidhamantassa sattavo’’ti.",
  "atk-s0514a13:320_0": "Tattha nānācitteti nānālaṅkāravicitte.",
  "atk-s0514a13:320_1": "Samāhiteti asse sandhāya vuttaṁ,",
  "atk-s0514a13:320_2": "susikkhite nibbisevaneti attho.",
  "atk-s0514a13:320_3": "Atha dakkhatha me veganti atha me parakkamaṁ passissathāti.",
  "atk-s0514a13:321_0": "Sattūnaṁ gaṇhanaṁ nāma mayhaṁ bhāro,",
  "atk-s0514a13:321_1": "gaccha tvaṁ nhatvā alaṅkaritvā pāsādaṁ āruhāti taṁ uyyojesi.",
  "atk-s0514a13:321_2": "Maddarājāpissa parihārakaraṇatthaṁ amacce pahiṇi.",
  "atk-s0514a13:321_3": "Te tassa mahānasadvāreyeva sāṇiṁ parikkhipitvā kappake upaṭṭhapesuṁ.",
  "atk-s0514a13:321_4": "So katamassukammo sīsaṁnhāto sabbālaṅkārapaṭimaṇḍito amaccādīhi parivuto ‘‘pāsādaṁ abhiruhissāmī’’ti disā viloketvā apphoṭesi.",
  "atk-s0514a13:321_5": "Olokitaolokitaṭṭhānaṁ vikampi.",
  "atk-s0514a13:321_6": "So ‘‘idāni me parakkamaṁ passissathā’’ti āha.",
  "atk-s0514a13:321_7": "Tamatthaṁ pakāsento satthā anantaraṁ gāthamāha –",
  "atk-s0514a13:322_0": "76.",
  "atk-s0514a13:323_0": " ‘‘Tañca tattha udikkhiṁsu, rañño maddassantepure;",
  "atk-s0514a13:324_0": "Vijambhamānaṁ sīhaṁva, phoṭentaṁ diguṇaṁ bhuja’’nti.",
  "atk-s0514a13:325_0": "Tassattho –",
  "atk-s0514a13:325_1": "tañca tattha vijambhantaṁ apphoṭentaṁ rañño antepure vātapānāni vivaritvā itthiyo udikkhiṁsūti.",
  "atk-s0514a13:326_0": "Athassa maddarājā kataāneñjakāraṇaṁ alaṅkatavaravāraṇaṁ pesesi.",
  "atk-s0514a13:326_1": "So samussitasetacchattaṁ hatthikkhandhaṁ āruyha ‘‘pabhāvatiṁ ānethā’’ti tampi pacchato nisīdāpetvā caturaṅginiyā",
  "atk-s0514a13:326_2": "senāya parivuto pācīnadvārena nikkhamitvā parasenaṁ oloketvā ‘‘ahaṁ kusarājā,",
  "atk-s0514a13:326_3": "jīvitatthikā urena nipajjantū’’ti tikkhattuṁ sīhanādaṁ naditvā sattumaddanaṁ akāsi.",
  "atk-s0514a13:326_4": "Tamatthaṁ pakāsento satthā āha –",
  "atk-s0514a13:327_0": "77.",
  "atk-s0514a13:328_0": " ‘‘Hatthikkhandhañca āruyha, āropetvā pabhāvatiṁ;",
  "atk-s0514a13:329_0": "Saṅgāmaṁ otaritvāna, sīhanādaṁ nadī kuso.",
  "atk-s0514a13:330_0": "78.",
  "atk-s0514a13:331_0": " ‘‘Tassa taṁ nadato sutvā, sīhassevitare migā;",
  "atk-s0514a13:332_0": "Khattiyā vipalāyiṁsu, kusasaddabhayaṭṭitā.",
  "atk-s0514a13:333_0": "79.",
  "atk-s0514a13:334_0": " ‘‘Hatthārohā anīkaṭṭhā, rathikā pattikārakā;",
  "atk-s0514a13:335_0": "Aññamaññassa chindanti, kusasaddabhayaṭṭitā.",
  "atk-s0514a13:336_0": "80.",
  "atk-s0514a13:337_0": " ‘‘Tasmiṁ saṅgāmasīsasmiṁ, passitvā haṭṭhamānaso;",
  "atk-s0514a13:338_0": "Kusassa rañño devindo, adā verocanaṁ maṇiṁ.",
  "atk-s0514a13:339_0": "81.",
  "atk-s0514a13:340_0": " ‘‘So taṁ vijjhitvā saṅgāmaṁ, laddhā verocanaṁ maṇiṁ;",
  "atk-s0514a13:341_0": "Hatthikkhandhagato rājā, pāvekkhi nagaraṁ puraṁ.",
  "atk-s0514a13:342_0": "82.",
  "atk-s0514a13:343_0": " ‘‘Jīvaggāhaṁ gahetvāna, bandhitvā satta khattiye;",
  "atk-s0514a13:344_0": "Sasurassūpanāmesi, ime te deva sattavo.",
  "atk-s0514a13:345_0": "83.",
  "atk-s0514a13:346_0": " ‘‘Sabbeva te vasaṁ gatā, amittā vihatā tava;",
  "atk-s0514a13:347_0": "Kāmaṁ karohi te tayā, muñca vā te hanassu vā’’ti.",
  "atk-s0514a13:348_0": "Tattha vipalāyiṁsūti satiṁ paccupaṭṭhāpetuṁ asakkontā vipallatthacittā bhijjiṁsu.",
  "atk-s0514a13:348_1": "Kusasaddabhayaṭṭitāti kusarañño saddaṁ nissāya jātena bhayena upaddutā mūḷhacittā.",
  "atk-s0514a13:348_2": "Aññamaññassa chindantīti aññamaññaṁ chindanti maddanti.",
  "atk-s0514a13:348_3": "‘‘Bhindiṁsū’’tipi pāṭho.",
  "atk-s0514a13:348_4": "Tasminti evaṁ bodhisattassa saddasavaneneva saṅgāme bhinne tasmiṁ saṅgāmasīse taṁ mahāsattassa parakkamaṁ",
  "atk-s0514a13:348_5": "passitvā tuṭṭhahadayo sakko verocanaṁ nāma maṇikkhandhaṁ tassa adāsi.",
  "atk-s0514a13:348_6": "Nagaraṁ puranti nagarasaṅkhātaṁ puraṁ.",
  "atk-s0514a13:348_7": "Bandhitvāti tesaññeva uttari sāṭakena pacchābāhaṁ bandhitvā.",
  "atk-s0514a13:348_8": "Kāmaṁ karohi te tayāti tvaṁ attano kāmaṁ icchaṁ ruciṁ karohi,",
  "atk-s0514a13:348_9": "ete hi tayā dāsā katāyevāti.",
  "atk-s0514a13:349_0": "Rājā āha –",
  "atk-s0514a13:350_0": "84.",
  "atk-s0514a13:351_0": " ‘‘Tuyheva sattavo ete, na hi te mayha sattavo;",
  "atk-s0514a13:352_0": "Tvaññeva no mahārāja, muñca vā te hanassu vā’’ti.",
  "atk-s0514a13:353_0": "Tattha tvaññeva noti, mahārāja, tvaṁyeva amhākaṁ issaroti.",
  "atk-s0514a13:354_0": "Evaṁ vutte mahāsatto ‘‘kiṁ imehi māritehi,",
  "atk-s0514a13:354_1": "mā tesaṁ āgamanaṁ niratthakaṁ hotu,",
  "atk-s0514a13:354_2": "pabhāvatiyā kaniṭṭhā satta maddarājadhītaro atthi,",
  "atk-s0514a13:354_3": "tā nesaṁ dāpessāmī’’ti cintetvā gāthamāha –",
  "atk-s0514a13:355_0": "85.",
  "atk-s0514a13:356_0": " ‘‘Imā te dhītaro satta, devakaññūpamā subhā;",
  "atk-s0514a13:357_0": "Dadāhi nesaṁ ekekaṁ, hontu jāmātaro tavā’’ti.",
  "atk-s0514a13:358_0": "Atha naṁ rājā āha –",
  "atk-s0514a13:359_0": "86.",
  "atk-s0514a13:360_0": " ‘‘Amhākañceva tāsañca, tvaṁ no sabbesamissaro;",
  "atk-s0514a13:361_0": "Tvaññeva no mahārāja, dehi nesaṁ yadicchasī’’ti.",
  "atk-s0514a13:362_0": "Tattha tvaṁ no sabbesanti,",
  "atk-s0514a13:362_1": "mahārāja kusanarinda,",
  "atk-s0514a13:362_2": "kiṁ vadesi,",
  "atk-s0514a13:362_3": "tvaññeva etesañca sattannaṁ rājūnaṁ mamañca imāsañca sabbesaṁ no issaro.",
  "atk-s0514a13:362_4": "Yadicchasīti yadi icchasi,",
  "atk-s0514a13:362_5": "yassa vā yaṁ dātuṁ icchasi,",
  "atk-s0514a13:362_6": "tassa taṁ dehīti.",
  "atk-s0514a13:363_0": "Evaṁ vutte so tā sabbāpi alaṅkārāpetvā ekekassa rañño ekekaṁ adāsi.",
  "atk-s0514a13:363_1": "Tamatthaṁ pakāsento satthā pañca gāthāyo abhāsi –",
  "atk-s0514a13:364_0": "87.",
  "atk-s0514a13:365_0": " ‘‘Ekamekassa ekekaṁ, adā sīhassaro kuso;",
  "atk-s0514a13:366_0": "Khattiyānaṁ tadā tesaṁ, rañño maddassa dhītaro.",
  "atk-s0514a13:367_0": "88.",
  "atk-s0514a13:368_0": " ‘‘Pīṇitā tena lābhena, tuṭṭhā sīhassare kuse;",
  "atk-s0514a13:369_0": "Sakaraṭṭhāni pāyiṁsu, khattiyā satta tāvade.",
  "atk-s0514a13:370_0": "89.",
  "atk-s0514a13:371_0": " ‘‘Pabhāvatiñca ādāya, maṇiṁ verocanaṁ subhaṁ;",
  "atk-s0514a13:372_0": "Kusāvatiṁ kuso rājā, agamāsi mahabbalo.",
  "atk-s0514a13:373_0": "90.",
  "atk-s0514a13:374_0": " ‘‘Tyassu ekarathe yantā, pavisantā kusāvatiṁ;",
  "atk-s0514a13:375_0": "Samānā vaṇṇarūpena, nāññamaññātirocisuṁ.",
  "atk-s0514a13:376_0": "91.",
  "atk-s0514a13:377_0": " ‘‘Mātā puttena saṁgacchi, ubhayo ca jayampatī;",
  "atk-s0514a13:378_0": "Samaggā te tadā āsuṁ, phītaṁ dharaṇimāvasu’’nti.",
  "atk-s0514a13:379_0": "Tattha pīṇitāti santappitā.",
  "atk-s0514a13:379_1": "Pāyiṁsūti idāni appamattā bhaveyyāthāti kusanarindena ovaditā agamaṁsu.",
  "atk-s0514a13:379_2": "Agamāsīti katipāhaṁ vasitvā ‘‘amhākaṁ raṭṭhaṁ gamissāmā’’ti sasuraṁ āpucchitvā gato.",
  "atk-s0514a13:379_3": "Ekarathe yantāti dvepi ekarathaṁ abhiruyha gacchantā.",
  "atk-s0514a13:379_4": "Samānā vaṇṇarūpenāti vaṇṇena ca rūpena ca samānā hutvā.",
  "atk-s0514a13:379_5": "Nāññamaññātirocisunti eko ekaṁ nātikkami.",
  "atk-s0514a13:379_6": "Maṇiratanānubhāvena kira mahāsatto abhirūpo ahosi suvaṇṇavaṇṇo sobhaggappatto,",
  "atk-s0514a13:379_7": "so kira pubbe paccekabuddhassa piṇḍapātanissandena buddhapaṭimākaraṇanissandena ca evaṁ tejavanto ahosi.",
  "atk-s0514a13:379_8": "Saṁgacchīti athassa mātā mahāsattassa āgamanaṁ sutvā nagare bheriṁ carāpetvā mahāsattassa bahuṁ paṇṇākāraṁ ādāya paccuggamanaṁ katvā samāgacchi.",
  "atk-s0514a13:379_9": "Sopi mātarā saddhiṁyeva nagaraṁ padakkhiṇaṁ katvā sattāhaṁ chaṇakīḷaṁ kīḷitvā alaṅkatapāsādatalaṁ abhiruhi.",
  "atk-s0514a13:379_10": "Tepi ubho jayampatikā samaggā ahesuṁ,",
  "atk-s0514a13:379_11": "tato paṭṭhāya yāvajīvaṁ samaggā sammodamānā phītaṁ dharaṇiṁ ajjhāvasiṁsūti.",
  "atk-s0514a13:380_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0514a13:380_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0514a13:380_2": "Tadā mātāpitaro mahārājakulāni ahesuṁ,",
  "atk-s0514a13:380_3": "kaniṭṭho ānando,",
  "atk-s0514a13:380_4": "khujjā khujjuttarā,",
  "atk-s0514a13:380_5": "pabhāvatī rāhulamātā,",
  "atk-s0514a13:380_6": "parisā buddhaparisā,",
  "atk-s0514a13:380_7": "kusarājā pana ahameva ahosinti.",
  "atk-s0514a13:381_0": "Kusajātakavaṇṇanā paṭhamā.",
  "atk-s0514a13:383_0": " [532] 2. Soṇanandajātakavaṇṇanā",
  "atk-s0514a13:384_0": "Devatā nusi gandhabboti idaṁ satthā jetavane viharanto mātuposakabhikkhuṁ ārabbha kathesi.",
  "atk-s0514a13:384_1": "Vatthu sāmajātake (jā.",
  "atk-s0514a13:384_2": "2.22.296 ādayo) vatthusadisaṁ.",
  "atk-s0514a13:384_3": "Tadā pana satthā ‘‘mā,",
  "atk-s0514a13:384_4": "bhikkhave,",
  "atk-s0514a13:384_5": "imaṁ bhikkhuṁ ujjhāyittha,",
  "atk-s0514a13:384_6": "porāṇakapaṇḍitā sakalajambudīpe rajjaṁ labhamānāpi taṁ aggahetvā mātāpitaro posiṁsuyevā’’ti vatvā atītaṁ āhari.",
  "atk-s0514a13:385_0": "Atīte bārāṇasī brahmavaḍḍhanaṁ nāma nagaraṁ ahosi.",
  "atk-s0514a13:385_1": "Tattha manojo nāma rājā rajjaṁ kāresi.",
  "atk-s0514a13:385_2": "Tattha aññataro asītikoṭivibhavo brāhmaṇamahāsālo aputtako ahosi.",
  "atk-s0514a13:385_3": "Tassa brāhmaṇī teneva ‘‘bhoti puttaṁ patthehī’’ti vuttā patthesi.",
  "atk-s0514a13:385_4": "Atha bodhisatto brahmalokā cavitvā tassā kucchismiṁ paṭisandhiṁ gaṇhi,",
  "atk-s0514a13:385_5": "jātassa cassa ‘‘soṇakumāro’’ti nāmaṁ kariṁsu.",
  "atk-s0514a13:385_6": "Tassa padasā gamanakāle aññopi satto brahmalokā cavitvā tassāyeva kucchimhi paṭisandhiṁ gaṇhi,",
  "atk-s0514a13:385_7": "tassa jātassa ‘‘nandakumāro’’ti nāmaṁ kariṁsu.",
  "atk-s0514a13:385_8": "Tesaṁ uggahitavedānaṁ sabbasippesu nipphattiṁ pattānaṁ vayappattānaṁ rūpasampadaṁ disvā brāhmaṇo brāhmaṇiṁ",
  "atk-s0514a13:385_9": "āmantetvā ‘‘bhoti puttaṁ soṇakumāraṁ gharabandhanena bandhissāmā’’ti āha.",
  "atk-s0514a13:385_10": "Sā ‘‘sādhū’’ti sampaṭicchitvā puttassa tamatthaṁ ācikkhi .",
  "atk-s0514a13:385_11": "So ‘‘alaṁ, amma,",
  "atk-s0514a13:385_12": "mayhaṁ gharāvāsena,",
  "atk-s0514a13:385_13": "ahaṁ yāvajīvaṁ tumhe paṭijaggitvā tumhākaṁ accayena himavantaṁ pavisitvā pabbajissāmī’’ti āha.",
  "atk-s0514a13:385_14": "Sā brāhmaṇassa etamatthaṁ ārocesi.",
  "atk-s0514a13:386_0": "Te punappunaṁ kathentāpi tassa cittaṁ alabhitvā nandakumāraṁ āmantetvā ‘‘tāta,",
  "atk-s0514a13:386_1": "tena hi tvaṁ kuṭumbaṁ paṭipajjāhī’’ti vatvā ‘‘nāhaṁ bhātarā chaḍḍitakheḷaṁ sīsena ukkhipāmi,",
  "atk-s0514a13:386_2": "ahampi tumhākaṁ accayena bhātarāva saddhiṁ pabbajissāmī’’ti vutte tesaṁ vacanaṁ sutvā ‘‘ime dve evaṁ taruṇāva kāme pajahanti,",
  "atk-s0514a13:386_3": "kimaṅgaṁ pana mayaṁ,",
  "atk-s0514a13:386_4": "sabbeyeva pabbajissāmā’’ti cintetvā, ‘‘tātā ,",
  "atk-s0514a13:386_5": "kiṁ vo amhākaṁ accayena pabbajjāya,",
  "atk-s0514a13:386_6": "idāneva sabbe mayaṁ pabbajissāmā’’ti rañño ārocetvā sabbaṁ dhanaṁ dānamukhe vissajjetvā dāsajanaṁ bhujissaṁ",
  "atk-s0514a13:386_7": "katvā ñātīnaṁ dātabbayuttakaṁ datvā cattāropi janā brahmavaḍḍhananagarā nikkhamitvā himavantapadese pañcapadumasañchannaṁ",
  "atk-s0514a13:386_8": "saraṁ nissāya ramaṇīye vanasaṇḍe assamaṁ māpetvā pabbajitvā tattha vasiṁsu.",
  "atk-s0514a13:386_9": "Ubhopi bhātaro mātāpitaro paṭijaggiṁsu,",
  "atk-s0514a13:386_10": "tesaṁ pātova dantakaṭṭhañca mukhadhovanañca datvā paṇṇasālañca pariveṇañca sammajjitvā pānīyaṁ paribhojanīyaṁ",
  "atk-s0514a13:386_11": "upaṭṭhapetvā araññato madhuraphalāphalāni āharitvā mātāpitaro khādāpenti,",
  "atk-s0514a13:386_12": "uṇhena vā sītena vā vārinā nhāpenti,",
  "atk-s0514a13:386_13": "jaṭā sodhenti,",
  "atk-s0514a13:386_14": "pādaparikammādīni tesaṁ karonti.",
  "atk-s0514a13:387_0": "Evaṁ addhāne gate nandapaṇḍito ‘‘mayā ābhataphalāphalāneva paṭhamaṁ mātāpitaro khādāpessāmī’’ti purato",
  "atk-s0514a13:387_1": "gantvā hiyyo ca parahiyyo ca gahitaṭṭhānato yāni vā tāni vā pātova āharitvā mātāpitaro khādāpesi.",
  "atk-s0514a13:387_2": "Te tāni khāditvā mukhaṁ vikkhāletvā uposathikā bhavanti.",
  "atk-s0514a13:387_3": "Soṇapaṇḍito pana dūraṁ gantvā madhuramadhurāni supakkasupakkāni āharitvā upanāmesi. Atha naṁ, ‘‘tāta,",
  "atk-s0514a13:387_4": "kaniṭṭhena te ābhatāni mayaṁ pātova khāditvā uposathikā jātā,",
  "atk-s0514a13:387_5": "na idāni no attho’’ti vadanti.",
  "atk-s0514a13:387_6": "Iti tassa phalāphalāni paribhogaṁ na labhanti vinassanti,",
  "atk-s0514a13:387_7": "punadivasesupi tathevāti .",
  "atk-s0514a13:387_8": "Evaṁ so pañcābhiññatāya dūraṁ gantvāpi āharati,",
  "atk-s0514a13:387_9": "te pana na khādanti.",
  "atk-s0514a13:388_0": "Atha mahāsatto cintesi –",
  "atk-s0514a13:388_1": "‘‘mātāpitaro me sukhumālā,",
  "atk-s0514a13:388_2": "nando ca yāni vā tāni vā apakkaduppakkāni phalāphalāni āharitvā khādāpeti,",
  "atk-s0514a13:388_3": "evaṁ sante ime na cīraṁ pavattissanti,",
  "atk-s0514a13:388_4": "vāressāmi na’’nti.",
  "atk-s0514a13:388_5": "Atha naṁ so āmantetvā ‘‘nanda,",
  "atk-s0514a13:388_6": "ito paṭṭhāya phalāphalaṁ āharitvā mamāgamanaṁ paṭimānehi,",
  "atk-s0514a13:388_7": "ubhopi ekatova khādāpessāmā’’ti āha.",
  "atk-s0514a13:388_8": "So evaṁ vuttepi attano puññaṁ paccāsīsanto na tassa vacanamakāsi.",
  "atk-s0514a13:388_9": "Mahāsatto ‘‘nando mama vacanaṁ akaronto ayuttaṁ karoti,",
  "atk-s0514a13:388_10": "palāpessāmi naṁ,",
  "atk-s0514a13:388_11": "tato ekakova mātāpitaro paṭijaggissāmī’’ti cintetvā ‘‘nanda,",
  "atk-s0514a13:388_12": "tvaṁ anovādako paṇḍitānaṁ vacanaṁ na karosi,",
  "atk-s0514a13:388_13": "ahaṁ jeṭṭho,",
  "atk-s0514a13:388_14": "mātāpitaro mameva bhāro,",
  "atk-s0514a13:388_15": "ahameva nesaṁ paṭijaggissāmi,",
  "atk-s0514a13:388_16": "tvaṁ idha vasituṁ na lacchasi,",
  "atk-s0514a13:388_17": "aññattha yāhī’’ti tassa accharaṁ pahari.",
  "atk-s0514a13:389_0": "So tena palāpito tassa santike ṭhātuṁ asakkonto taṁ vanditvā mātāpitaro upasaṅkamitvā tamatthaṁ ārocetvā",
  "atk-s0514a13:389_1": "attano paṇṇasālaṁ pavisitvā kasiṇaṁ oloketvā taṁ divasameva pañca abhiññāyo aṭṭha samāpattiyo nibbattetvā cintesi –",
  "atk-s0514a13:389_2": "‘‘ahaṁ sīnerupādato ratanavālukā āharitvā mama bhātu paṇṇasālāya pariveṇe okiritvā bhātaraṁ khamāpetuṁ pahomi,",
  "atk-s0514a13:389_3": "evampi na sobhissati,",
  "atk-s0514a13:389_4": "anotattato udakaṁ āharitvā mama bhātu paṇṇasālāya pariveṇe osiñcitvā bhātaraṁ khamāpetuṁ pahomi,",
  "atk-s0514a13:389_5": "evampi na sobhissati,",
  "atk-s0514a13:389_6": "sace me bhātaraṁ devatānaṁ vasena khamāpeyyaṁ,",
  "atk-s0514a13:389_7": "cattāro ca mahārājāno sakkañca ānetvā bhātaraṁ khamāpetuṁ pahomi,",
  "atk-s0514a13:389_8": "evampi na sobhissati ,",
  "atk-s0514a13:389_9": "sakalajambudīpe manojaṁ aggarājānaṁ ādiṁ katvā rājāno ānetvā khamāpessāmi,",
  "atk-s0514a13:389_10": "evaṁ sante mama bhātu guṇo sakalajambudīpe avattharitvā gamissati,",
  "atk-s0514a13:389_11": "candimasūriyo viya paññāyissatī’’ti.",
  "atk-s0514a13:389_12": "So tāvadeva iddhiyā gantvā brahmavaḍḍhananagare tassa rañño nivesanadvāre otaritvā ṭhito ‘‘eko kira vo tāpaso daṭṭhukāmo’’ti rañño ārocāpesi.",
  "atk-s0514a13:389_13": "Rājā ‘‘kiṁ pabbajitassa mayā diṭṭhena,",
  "atk-s0514a13:389_14": "āhāratthāya āgato bhavissatī’’ti bhattaṁ pahiṇi,",
  "atk-s0514a13:389_15": "so bhattaṁ na icchi.",
  "atk-s0514a13:389_16": "Taṇḍulaṁ pahiṇi,",
  "atk-s0514a13:389_17": "taṇḍulaṁ na icchi.",
  "atk-s0514a13:389_18": "Vatthāni pahiṇi,",
  "atk-s0514a13:389_19": "vatthāni na icchi.",
  "atk-s0514a13:389_20": "Tambūlaṁ pahiṇi,",
  "atk-s0514a13:389_21": "tambūlaṁ na icchi.",
  "atk-s0514a13:389_22": "Athassa santike dūtaṁ pesesi,",
  "atk-s0514a13:389_23": "‘‘kimatthaṁ āgatosī’’ti.",
  "atk-s0514a13:389_24": "So dūtena puṭṭho ‘‘rājānaṁ upaṭṭhahituṁ āgatomhī’’ti āha.",
  "atk-s0514a13:389_25": "Rājā taṁ sutvā ‘‘bahū mama upaṭṭhākā,",
  "atk-s0514a13:389_26": "attanova tāpasadhammaṁ karotū’’ti pesesi.",
  "atk-s0514a13:389_27": "So taṁ sutvā ‘‘ahaṁ tumhākaṁ attano balena sakalajambudīpe rajjaṁ gahetvā dassāmī’’ti āha.",
  "atk-s0514a13:390_0": "Taṁ sutvā rājā cintesi –",
  "atk-s0514a13:390_1": "‘‘pabbajitā nāma paṇḍitā,",
  "atk-s0514a13:390_2": "kiñci upāyaṁ jānissantī’’ti taṁ pakkosāpetvā āsane nisīdāpetvā vanditvā ‘‘bhante,",
  "atk-s0514a13:390_3": "tumhe kira mayhaṁ sakalajambudīparajjaṁ gahetvā dassathā’’ti pucchi.",
  "atk-s0514a13:390_4": "‘‘Āma mahārājā’’ti.",
  "atk-s0514a13:390_5": "‘‘Kathaṁ gaṇhissathā’’ti?",
  "atk-s0514a13:390_6": "‘‘Mahārāja,",
  "atk-s0514a13:390_7": "antamaso khuddakamakkhikāya pivanamattampi lohitaṁ kassaci anuppādetvā tava dhanacchedaṁ akatvā attano iddhiyāva gahetvā dassāmi,",
  "atk-s0514a13:390_8": "apica kevalaṁ papañcaṁ akatvā ajjeva nikkhamituṁ vaṭṭatī’’ti.",
  "atk-s0514a13:390_9": "So tassa vacanaṁ saddahitvā senaṅgaparivuto nagarā nikkhami.",
  "atk-s0514a13:390_10": "Sace senāya uṇhaṁ hoti,",
  "atk-s0514a13:390_11": "nandapaṇḍito attano iddhiyā chāyaṁ katvā sītaṁ karoti,",
  "atk-s0514a13:390_12": "deve vassante senāya upari vassituṁ na deti,",
  "atk-s0514a13:390_13": "sītaṁ vā uṇhaṁ vā vāreti,",
  "atk-s0514a13:390_14": "magge khāṇukaṇṭakādayo sabbaparissaye antaradhāpeti,",
  "atk-s0514a13:390_15": "maggaṁ kasiṇamaṇḍalaṁ viya samaṁ katvā sayaṁ ākāse cammakhaṇḍaṁ pattharitvā pallaṅkena nisinno senāya parivuto gacchati.",
  "atk-s0514a13:391_0": "Evaṁ senaṁ ādāya paṭhamaṁ kosalaraṭṭhaṁ gantvā nagarassāvidūre khandhāvāraṁ nivāsāpetvā ‘‘yuddhaṁ vā",
  "atk-s0514a13:391_1": "no detu setacchattaṁ vā’’ti kosalarañño dūtaṁ pāhesi.",
  "atk-s0514a13:391_2": "So kujjhitvā ‘‘kiṁ ahaṁ na rājā’’ti ‘‘yuddhaṁ dammī’’ti senāya purakkhato nikkhami.",
  "atk-s0514a13:391_3": "Dve senā yujjhituṁ ārabhiṁsu .",
  "atk-s0514a13:391_4": "Nandapaṇḍito dvinnampi antare attano nisīdanaṁ ajinacammaṁ mahantaṁ katvā pasāretvā dvīhipi senāhi khittasare cammeneva sampaṭicchi.",
  "atk-s0514a13:391_5": "Ekasenāyapi koci kaṇḍena viddho nāma natthi,",
  "atk-s0514a13:391_6": "hatthagatānaṁ pana kaṇḍānaṁ khayena dvepi senā nirussāhā aṭṭhaṁsu.",
  "atk-s0514a13:391_7": "Nandapaṇḍito manojarājassa santikaṁ gantvā ‘‘mā bhāyi,",
  "atk-s0514a13:391_8": "mahārājā’’ti assāsetvā kosalassa santikaṁ gantvā ‘‘mahārāja, mā bhāyi,",
  "atk-s0514a13:391_9": "natthi te paripantho,",
  "atk-s0514a13:391_10": "tava rajjaṁ taveva bhavissati,",
  "atk-s0514a13:391_11": "kevalaṁ manojarañño vasavattī hohī’’ti āha.",
  "atk-s0514a13:391_12": "So tassa saddahitvā ‘‘sādhū’’ti sampaṭicchi.",
  "atk-s0514a13:391_13": "Atha naṁ manojassa santikaṁ netvā ‘‘mahārāja,",
  "atk-s0514a13:391_14": "kosalarājā te vase vattati,",
  "atk-s0514a13:391_15": "imassa rajjaṁ imasseva hotū’’ti āha.",
  "atk-s0514a13:391_16": "So ‘‘sādhū’’ti sampaṭicchitvā taṁ attano vase vattetvā dve senā ādāya aṅgaraṭṭhaṁ gantvā aṅgaṁ gahetvā",
  "atk-s0514a13:391_17": "tato magadharaṭṭhanti etenupāyena sakalajambudīpe rājāno attano vase vattetvā tato tehi parivuto brahmavaḍḍhananagarameva gato.",
  "atk-s0514a13:391_18": "Rajjaṁ gaṇhanto panesa sattannaṁ saṁvaccharānaṁ upari sattadivasādhikehi sattamāsehi gaṇhi.",
  "atk-s0514a13:391_19": "So ekekarājadhānito nānappakāraṁ khajjabhojanaṁ āharāpetvā ekasatarājāno gahetvā tehi saddhiṁ sattāhaṁ mahāpānaṁ pivi.",
  "atk-s0514a13:392_0": "Nandapaṇḍito ‘‘yāva rājā sattāhaṁ issariyasukhaṁ anubhoti,",
  "atk-s0514a13:392_1": "tāvassa attānaṁ na dassessāmī’’ti uttarakurumhi piṇḍāya caritvā himavante kañcanaguhādvāre sattāhaṁ vasi.",
  "atk-s0514a13:392_2": "Manojopi sattame divase attano mahantaṁ sirivibhavaṁ oloketvā ‘‘ayaṁ yaso na mayhaṁ mātāpitūhi,",
  "atk-s0514a13:392_3": "na aññehi dinno,",
  "atk-s0514a13:392_4": "nandatāpasaṁ nissāya uppanno,",
  "atk-s0514a13:392_5": "taṁ kho pana me apassantassa ajja sattamo divaso,",
  "atk-s0514a13:392_6": "kahaṁ nu kho me yasadāyako’’ti nandapaṇḍitaṁ sari.",
  "atk-s0514a13:392_7": "So tassa anussaraṇabhāvaṁ ñatvā āgantvā purato ākāse aṭṭhāsi.",
  "atk-s0514a13:392_8": "Rājā taṁ disvā cintesi –",
  "atk-s0514a13:392_9": "‘‘ahaṁ imassa tāpasassa devatābhāvaṁ vā manussabhāvaṁ vā na jānāmi,",
  "atk-s0514a13:392_10": "sace esa manusso bhaveyya,",
  "atk-s0514a13:392_11": "sakalajambudīparajjaṁ etasseva dassāmi.",
  "atk-s0514a13:392_12": "Atha devo,",
  "atk-s0514a13:392_13": "sakkāramassa karissāmī’’ti.",
  "atk-s0514a13:392_14": "So taṁ vīmaṁsanto paṭhamaṁ gāthamāha –",
  "atk-s0514a13:393_0": "92.",
  "atk-s0514a13:394_0": " ‘‘Devatā nuti gandhabbo, adu sakko purindado;",
  "atk-s0514a13:395_0": "Manussabhūto iddhimā, kathaṁ jānemu taṁ maya’’nti.",
  "atk-s0514a13:396_0": "So tassa vacanaṁ sutvā sabhāvameva kathento dutiyaṁ gāthamāha –",
  "atk-s0514a13:397_0": "93.",
  "atk-s0514a13:398_0": " ‘‘Nāpi devo na gandhabbo, nāpi sakko purindado;",
  "atk-s0514a13:399_0": "Manussabhūto iddhimā, evaṁ jānāhi bhāradhā’’ti.",
  "atk-s0514a13:400_0": "Tattha bhāradhāti raṭṭhabhāradhāritāya naṁ evaṁ ālapati.",
  "atk-s0514a13:401_0": "Taṁ sutvā rājā ‘‘manussabhūto kirāyaṁ mayhaṁ evaṁ bahupakāro,",
  "atk-s0514a13:401_1": "mahantena yasena naṁ santappessāmī’’ti cintetvā āha –",
  "atk-s0514a13:402_0": "94.",
  "atk-s0514a13:403_0": " ‘‘Katarūpamidaṁ bhoto, veyyāvaccaṁ anappakaṁ;",
  "atk-s0514a13:404_0": "Devamhi vassamānamhi, anovassaṁ bhavaṁ akā.",
  "atk-s0514a13:405_0": "95.",
  "atk-s0514a13:406_0": " ‘‘Tato vātātape ghore, sītacchāyaṁ bhavaṁ akā;",
  "atk-s0514a13:407_0": "Tato amittamajjhesu, saratāṇaṁ bhavaṁ akā.",
  "atk-s0514a13:408_0": "96.",
  "atk-s0514a13:409_0": " ‘‘Tato phītāni raṭṭhāni, vasino te bhavaṁ akā;",
  "atk-s0514a13:410_0": "Tato ekasataṁ khatye, anuyante bhavaṁ akā.",
  "atk-s0514a13:411_0": "97.",
  "atk-s0514a13:412_0": " ‘‘Patītāssu mayaṁ bhoto, vada taṁ bhañjamicchasi;",
  "atk-s0514a13:413_0": "Hatthiyānaṁ assarathaṁ, nāriyo ca alaṅkatā;",
  "atk-s0514a13:414_0": "Nivesanāni rammāni, mayaṁ bhoto dadāmase.",
  "atk-s0514a13:415_0": "98.",
  "atk-s0514a13:416_0": " ‘‘Atha vaṅge vā magadhe, mayaṁ bhoto dadāmase;",
  "atk-s0514a13:417_0": "Atha vā assakāvantī, sumanā damma te mayaṁ.",
  "atk-s0514a13:418_0": "99.",
  "atk-s0514a13:419_0": " ‘‘Upaḍḍhaṁ vāpi rajjassa, mayaṁ bhoto dadāmase;",
  "atk-s0514a13:420_0": "Sace te attho rajjena, anusāsa yadicchasī’’ti.",
  "atk-s0514a13:421_0": "Tattha katarūpamidanti katasabhāvaṁ.",
  "atk-s0514a13:421_1": "Veyyāvaccanti kāyaveyyāvatikakammaṁ.",
  "atk-s0514a13:421_2": "Anovassanti avassaṁ,",
  "atk-s0514a13:421_3": "yathā devo na vassati ,",
  "atk-s0514a13:421_4": "tathā katanti attho.",
  "atk-s0514a13:421_5": "Sītacchāyanti sītalaṁ chāyaṁ.",
  "atk-s0514a13:421_6": "Vasino teti te raṭṭhavāsino amhākaṁ vasavattino.",
  "atk-s0514a13:421_7": "Khatyeti khattiye,",
  "atk-s0514a13:421_8": "aṭṭhakathāyaṁ pana ayameva pāṭho.",
  "atk-s0514a13:421_9": "Patītāssumayanti tuṭṭhā mayaṁ.",
  "atk-s0514a13:421_10": "Vada taṁ bhañjamicchasīti bhañjanti ratanassetaṁ nāmaṁ,",
  "atk-s0514a13:421_11": "varaṁ te dadāmi,",
  "atk-s0514a13:421_12": "yaṁ ratanaṁ icchasi,",
  "atk-s0514a13:421_13": "taṁ vadehīti attho.",
  "atk-s0514a13:421_14": "‘‘Hatthiyāna’’ntiādīhi sarūpato taṁ taṁ ratanaṁ dasseti.",
  "atk-s0514a13:421_15": "Assakāvantīassakaraṭṭhaṁ vā avantiraṭṭhaṁ vā.",
  "atk-s0514a13:421_16": "Rajjenāti sacepi te sakalajambudīparajjena attho,",
  "atk-s0514a13:421_17": "tampi te datvā ahaṁ phalakāvudhahattho tumhākaṁ rathassa purato gamissāmīti dīpeti.",
  "atk-s0514a13:421_18": "Yadicchasīti etesu mayā vuttappakāresu yaṁ icchasi,",
  "atk-s0514a13:421_19": "taṁ anusāsa āṇāpehīti.",
  "atk-s0514a13:422_0": "Taṁ sutvā nandapaṇḍito attano adhippāyaṁ āvikaronto āha –",
  "atk-s0514a13:423_0": "100.",
  "atk-s0514a13:424_0": " ‘‘Na me atthopi rajjena, nagarena dhanena vā;",
  "atk-s0514a13:425_0": "Athopi janapadena, attho mayhaṁ na vijjatī’’ti.",
  "atk-s0514a13:426_0": "‘‘Sace te mayi sineho atthi, ekaṁ me vacanaṁ karohī’’ti vatvā gāthādvayamāha –",
  "atk-s0514a13:427_0": "101.",
  "atk-s0514a13:428_0": " ‘‘Bhotova raṭṭhe vijite, araññe atthi assamo;",
  "atk-s0514a13:429_0": "Pitā mayhaṁ janettī ca, ubho sammanti assame.",
  "atk-s0514a13:430_0": "102.",
  "atk-s0514a13:431_0": " ‘‘Tesāhaṁ pubbācariyesu, puññaṁ na labhāmi kātave;",
  "atk-s0514a13:432_0": "Bhavantaṁ ajjhāvaraṁ katvā, soṇaṁ yācemu saṁvara’’nti.",
  "atk-s0514a13:433_0": "Tattha raṭṭheti rajje.",
  "atk-s0514a13:433_1": "Vijiteti āṇāpavattiṭṭhāne.",
  "atk-s0514a13:433_2": "Assamoti himavantāraññe eko assamo atthi.",
  "atk-s0514a13:433_3": "Sammantīti tasmiṁ assame vasanti.",
  "atk-s0514a13:433_4": "Tesāhanti tesu ahaṁ.",
  "atk-s0514a13:433_5": "Kātaveti vattapaṭivattaphalāphalāharaṇasaṅkhātaṁ puññaṁ kātuṁ na labhāmi,",
  "atk-s0514a13:433_6": "bhātā me soṇapaṇḍito nāma mamekasmiṁ aparādhe mā idha vasīti maṁ palāpesi.",
  "atk-s0514a13:433_7": "Ajjhāvaranti adhiāvaraṁ te mayaṁ bhavantaṁ saparivāraṁ katvā soṇapaṇḍitaṁ saṁvaraṁ yācemu,",
  "atk-s0514a13:433_8": "āyatiṁ saṁvaraṁ yācāmāti attho.",
  "atk-s0514a13:433_9": "‘‘Yācemimaṁ vara’’ntipi pāṭho,",
  "atk-s0514a13:433_10": "mayaṁ tayā saddhiṁ soṇaṁ yāceyyāma khamāpeyyāma,",
  "atk-s0514a13:433_11": "imaṁ varaṁ tava santikā gaṇhāmīti attho.",
  "atk-s0514a13:434_0": "Atha naṁ rājā āha –",
  "atk-s0514a13:435_0": "103.",
  "atk-s0514a13:436_0": " ‘‘Karomi te taṁ vacanaṁ, yaṁ maṁ bhaṇasi brāhmaṇa;",
  "atk-s0514a13:437_0": "Etañca kho no akkhāhi, kīvanto hontu yācakā’’ti.",
  "atk-s0514a13:438_0": "Tattha karomīti ahaṁ sakalajambudīparajjaṁ dadamāno ettakaṁ kiṁ na karissāmi,",
  "atk-s0514a13:438_1": "karomīti vadati.",
  "atk-s0514a13:438_2": "Kīvantoti kittakā.",
  "atk-s0514a13:439_0": "Nandapaṇḍito āha –",
  "atk-s0514a13:440_0": "104.",
  "atk-s0514a13:441_0": " ‘‘Parosataṁ jānapadā, mahāsālā ca brāhmaṇā;",
  "atk-s0514a13:442_0": "Ime ca khattiyā sabbe, abhijātā yasassino;",
  "atk-s0514a13:443_0": "Bhavañca rājā manojo, alaṁ hessanti yācakā’’ti.",
  "atk-s0514a13:444_0": "Tattha jānapadāti gahapatī.",
  "atk-s0514a13:444_1": "Mahāsālā ca brāhmaṇāti sārappattā brāhmaṇā ca parosatāyeva.",
  "atk-s0514a13:444_2": "Alaṁ hessantīti pariyattā bhavissanti.",
  "atk-s0514a13:444_3": "Yācakāti mamatthāya soṇapaṇḍitassa khamāpakā.",
  "atk-s0514a13:445_0": "Atha naṁ rājā āha –",
  "atk-s0514a13:446_0": "105.",
  "atk-s0514a13:447_0": " ‘‘Hatthī asse ca yojentu, rathaṁ sannayha sārathi;",
  "atk-s0514a13:448_0": "Ābandhanāni gaṇhātha, pādāsussārayaddhaje;",
  "atk-s0514a13:449_0": "Assamaṁ taṁ gamissāmi, yattha sammati kosiyo’’ti.",
  "atk-s0514a13:450_0": "Tattha yojentūti hatthārohā hatthī,",
  "atk-s0514a13:450_1": "assārohā ca asse kappentu.",
  "atk-s0514a13:450_2": "Rathaṁ sannayha sārathīti sammasārathi tvampi rathaṁ sannayha.",
  "atk-s0514a13:450_3": "Ābandhanānīti hatthiassarathesu ābandhitabbāni bhaṇḍāni ca gaṇhatha.",
  "atk-s0514a13:450_4": "Pādāsussārayaddhajeti rathe ṭhapitadhajapādāsu dhaje ussārayantu ussāpentu.",
  "atk-s0514a13:450_5": "Kosiyoti yasmiṁ assame kosiyagotto vasatīti.",
  "atk-s0514a13:451_0": "106.",
  "atk-s0514a13:452_0": " ‘‘Tato ca rājā pāyāsi, senāya caturaṅginī;",
  "atk-s0514a13:453_0": "Agamā assamaṁ rammaṁ, yattha sammati kosiyo’’ti. – ayaṁ abhisambuddhagāthā;",
  "atk-s0514a13:454_0": "Tattha tato cāti,",
  "atk-s0514a13:454_1": "bhikkhave,",
  "atk-s0514a13:454_2": "evaṁ vatvā tato so rājā ekasatakhattiye gahetvā mahatiyā senāya parivuto nandapaṇḍitaṁ purato katvā nagarā nikkhami.",
  "atk-s0514a13:454_3": "Caturaṅgīnīti caturaṅginiyā senāya agamāsi,",
  "atk-s0514a13:454_4": "antaramagge vattamānopi avassaṁ gāmitāya evaṁ vutto.",
  "atk-s0514a13:454_5": "Catuvīsatiakkhobhaṇisaṅkhātena balakāyena saddhiṁ maggaṁ paṭipannassa tassa nandapaṇḍito iddhānubhāvena",
  "atk-s0514a13:454_6": "aṭṭhusabhavitthataṁ maggaṁ samaṁ māpetvā ākāse cammakhaṇḍaṁ pattharitvā tattha pallaṅkena nisīditvā senāya",
  "atk-s0514a13:454_7": "parivuto alaṅkatahatthikkhandhe nisīditvā gacchantena raññā saddhiṁ dhammayuttakathaṁ kathento sītauṇhādiparissaye",
  "atk-s0514a13:454_8": "vārento agamāsi.",
  "atk-s0514a13:455_0": "Athassa assamaṁ pāpuṇanadivase soṇapaṇḍito ‘‘mama kaniṭṭhassa atirekasattamāsasattadivasādhikāni satta",
  "atk-s0514a13:455_1": "vassāni nikkhantassā’’ti āvajjetvā ‘‘kahaṁ nu kho so etarahī’’ti dibbena cakkhunā olokento ‘‘catuvīsatiakkhobhaṇiparivārena",
  "atk-s0514a13:455_2": "saddhiṁ ekasatarājāno gahetvā mamaññeva khamāpetuṁ āgacchatī’’ti disvā cintesi –",
  "atk-s0514a13:455_3": "‘‘imehi rājūhi ceva parisāhi ca mama kaniṭṭhassa bahūni pāṭihāriyāni diṭṭhāni,",
  "atk-s0514a13:455_4": "mamānubhāvaṁ ajānitvā ‘ayaṁ kūṭajaṭilo attano pamāṇaṁ na jānāti,",
  "atk-s0514a13:455_5": "amhākaṁ ayyena saddhiṁ payojesī’ti maṁ vambhentā kathentā avīciparāyaṇā bhaveyyuṁ,",
  "atk-s0514a13:455_6": "iddhipāṭihāriyaṁ nesaṁ dassessāmī’’ti.",
  "atk-s0514a13:455_7": "So caturaṅgulamattena aṁsaṁ aphusantaṁ ākāse kājaṁ ṭhapetvā anotattato udakaṁ āharituṁ rañño avidūre ākāsena pāyāsi.",
  "atk-s0514a13:455_8": "Nandapaṇḍito taṁ āgacchantaṁ disvā attānaṁ dassetuṁ avisahanto nisinnaṭṭhāneyeva antaradhāyitvā palāyitvā himavantaṁ pāvisi.",
  "atk-s0514a13:455_9": "Manojarājā pana taṁ ramaṇīyena isivesena tathā āgacchantaṁ disvā gāthamāha –",
  "atk-s0514a13:456_0": "107.",
  "atk-s0514a13:457_0": " ‘‘Kassa kādambayo kājo, vehāsaṁ caturaṅgulaṁ;",
  "atk-s0514a13:458_0": "Aṁsaṁ asamphusaṁ eti, udahārāya gacchato’’ti.",
  "atk-s0514a13:459_0": "Tattha kādambayoti kadambarukkhamayo.",
  "atk-s0514a13:459_1": "Aṁsaṁ asamphusaṁ etīti aṁsaṁ asamphusanto sayameva āgacchati.",
  "atk-s0514a13:459_2": "Udahārāyāti udakaṁ āharituṁ gacchantassa kassa esa kājo evaṁ eti,",
  "atk-s0514a13:459_3": "ko nāma tvaṁ,",
  "atk-s0514a13:459_4": "kuto vā āgacchasīti.",
  "atk-s0514a13:460_0": "Evaṁ vutte mahāsatto gāthādvayamāha –",
  "atk-s0514a13:461_0": "108.",
  "atk-s0514a13:462_0": " ‘‘Ahaṁ soṇo mahārāja, tāpaso sahitabbato;",
  "atk-s0514a13:463_0": "Bharāmi mātāpitaro, rattindivamatandito.",
  "atk-s0514a13:464_0": "109.",
  "atk-s0514a13:465_0": " ‘‘Vane phalañca mūlañca, āharitvā disampati;",
  "atk-s0514a13:466_0": "Posemi mātāpitaro, pubbe katamanussara’’nti.",
  "atk-s0514a13:467_0": "Tattha sahitabbatoti sahitavato sīlācārasampanno eko tāpaso ahanti vadati.",
  "atk-s0514a13:467_1": "Bharāmīti posemi.",
  "atk-s0514a13:467_2": "Atanditoti analaso hutvā.",
  "atk-s0514a13:467_3": "Pubbe katamanussaranti tehi pubbe kataṁ mayhaṁ guṇaṁ anussarantoti.",
  "atk-s0514a13:468_0": "Taṁ sutvā rājā tena saddhiṁ vissāsaṁ kattukāmo anantaraṁ gāthamāha –",
  "atk-s0514a13:469_0": "110.",
  "atk-s0514a13:470_0": " ‘‘Icchāma assamaṁ gantuṁ, yattha sammati kosiyo;",
  "atk-s0514a13:471_0": "Maggaṁ no soṇa akkhāhi, yena gacchemu assama’’nti.",
  "atk-s0514a13:472_0": "Tattha assamanti tumhākaṁ assamapadaṁ.",
  "atk-s0514a13:473_0": "Atha mahāsatto attano ānubhāvena assamapadagāmimaggaṁ māpetvā gāthamāha –",
  "atk-s0514a13:474_0": "111.",
  "atk-s0514a13:475_0": " ‘‘Ayaṁ ekapadī rāja, yenetaṁ meghasannibhaṁ;",
  "atk-s0514a13:476_0": "Koviḷārehi sañchannaṁ, ettha sammati kosiyo’’ti.",
  "atk-s0514a13:477_0": "Tassattho – mahārāja,",
  "atk-s0514a13:477_1": "ayaṁ ekapadiko jaṅghamaggo,",
  "atk-s0514a13:477_2": "iminā gacchatha,",
  "atk-s0514a13:477_3": "yena disābhāgena etaṁ meghavaṇṇaṁ supupphitakoviḷārasañchannaṁ vanaṁ dissati,",
  "atk-s0514a13:477_4": "ettha mama pitā kosiyagotto vasati,",
  "atk-s0514a13:477_5": "etassa so assamoti.",
  "atk-s0514a13:478_0": "112.",
  "atk-s0514a13:479_0": " ‘‘Idaṁ vatvāna pakkāmi, taramāno mahāisi;",
  "atk-s0514a13:480_0": "Vehāse antalikkhasmiṁ, anusāsitvāna khattiye.",
  "atk-s0514a13:481_0": "113.",
  "atk-s0514a13:482_0": " ‘‘Assamaṁ parimajjitvā, paññāpetvāna āsanaṁ;",
  "atk-s0514a13:483_0": "Paṇṇasālaṁ pavisitvā, pitaraṁ patibodhayi.",
  "atk-s0514a13:484_0": "114.",
  "atk-s0514a13:485_0": " ‘‘Ime āyanti rājāno, abhijātā yasassino;",
  "atk-s0514a13:486_0": "Assamā nikkhamitvāna, nisīda tvaṁ mahāise.",
  "atk-s0514a13:487_0": "115.",
  "atk-s0514a13:488_0": " ‘‘Tassa taṁ vacanaṁ sutvā, taramāno mahāisi;",
  "atk-s0514a13:489_0": "Assamā nikkhamitvāna, sadvāramhi upāvisī’’ti. – imā abhisambuddhagāthā;",
  "atk-s0514a13:490_0": "Tattha pakkāmīti anotattaṁ agamāsi.",
  "atk-s0514a13:490_1": "Assamaṁ parimajjitvāti,",
  "atk-s0514a13:490_2": "bhikkhave,",
  "atk-s0514a13:490_3": "so isi vegena anotattaṁ gantvā pānīyaṁ ādāya tesu rājūsu assamaṁ asampattesuyeva āgantvā pānīyaghaṭe",
  "atk-s0514a13:490_4": "pānīyamāḷake ṭhapetvā ‘‘mahājano pivissatī’’ti vanakusumehi vāsetvā sammajjaniṁ ādāya assamaṁ sammajjitvā",
  "atk-s0514a13:490_5": "paṇṇasāladvāre pitu āsanaṁ paññāpetvā pavisitvā pitaraṁ jānāpesīti attho.",
  "atk-s0514a13:490_6": "Upāvisīti uccāsane nisīdi.",
  "atk-s0514a13:491_0": "Bodhisattassa mātā pana tassa pacchato nīcaṭṭhāne ekamantaṁ nisīdi.",
  "atk-s0514a13:491_1": "Mahāsatto nīcāsane nisīdi.",
  "atk-s0514a13:491_2": "Nandapaṇḍitopi bodhisattassa anotattato pānīyaṁ ādāya assamaṁ āgatakāle rañño santikaṁ āgantvā assamassa avidūre khandhāvāraṁ nivāsesi.",
  "atk-s0514a13:491_3": "Atha rājā nhatvā sabbālaṅkārapaṭimaṇḍito ekasatarājaparivuto nandapaṇḍitaṁ gahetvā mahantena sirisobhaggena bodhisattaṁ khamāpetuṁ assamaṁ pāvisi.",
  "atk-s0514a13:491_4": "Atha naṁ tathā āgacchantaṁ bodhisattassa pitā disvā bodhisattaṁ pucchi,",
  "atk-s0514a13:491_5": "sopissa ācikkhi.",
  "atk-s0514a13:491_6": "Tamatthaṁ pakāsento satthā āha –",
  "atk-s0514a13:492_0": "116.",
  "atk-s0514a13:493_0": " ‘‘Tañca disvāna āyantaṁ, jalantaṁriva tejasā;",
  "atk-s0514a13:494_0": "Khatyasaṅghaparibyūḷhaṁ, kosiyo etadabravi.",
  "atk-s0514a13:495_0": "117.",
  "atk-s0514a13:496_0": " ‘‘Kassa bherī mudiṅgā ca, saṅkhā paṇavadindimā;",
  "atk-s0514a13:497_0": "Purato paṭipannāni, hāsayantā rathesabhaṁ.",
  "atk-s0514a13:498_0": "118.",
  "atk-s0514a13:499_0": " ‘‘Kassa kañcanapaṭṭena, puthunā vijjuvaṇṇinā;",
  "atk-s0514a13:500_0": "Yuvā kalāpasannaddho, ko eti siriyā jalaṁ.",
  "atk-s0514a13:501_0": "119.",
  "atk-s0514a13:502_0": " ‘‘Ukkāmukhapahaṭṭhaṁva , khadiraṅgārasannibhaṁ;",
  "atk-s0514a13:503_0": "Mukhañca rucirā bhāti, ko eti siriyā jalaṁ.",
  "atk-s0514a13:504_0": "120.",
  "atk-s0514a13:505_0": " ‘‘Kassa paggahitaṁ chattaṁ, sasalākaṁ manoramaṁ;",
  "atk-s0514a13:506_0": "Ādiccaraṁsāvaraṇaṁ, ko eti siriyā jalaṁ.",
  "atk-s0514a13:507_0": "121.",
  "atk-s0514a13:508_0": " ‘‘Kassa aṅgaṁ pariggayha, vālabījanimuttamaṁ;",
  "atk-s0514a13:509_0": "Caranti varapuññassa, hatthikkhandhena āyato.",
  "atk-s0514a13:510_0": "122.",
  "atk-s0514a13:511_0": " ‘‘Kassa setāni chattāni, ājānīyā ca vammitā;",
  "atk-s0514a13:512_0": "Samantā parikīrenti, ko eti siriyā jalaṁ.",
  "atk-s0514a13:513_0": "123.",
  "atk-s0514a13:514_0": " ‘‘Kassa ekasataṁ khatyā, anuyantā yasassino;",
  "atk-s0514a13:515_0": "Samantānupariyanti, ko eti siriyā jalaṁ.",
  "atk-s0514a13:516_0": "124.",
  "atk-s0514a13:517_0": " ‘‘Hatthiassarathapatti, senā ca caturaṅginī;",
  "atk-s0514a13:518_0": "Samantānupariyanti, ko eti siriyā jalaṁ.",
  "atk-s0514a13:519_0": "125.",
  "atk-s0514a13:520_0": " ‘‘Kassesā mahatī senā, piṭṭhito anuvattati;",
  "atk-s0514a13:521_0": "Akkhobhaṇī apariyantā, sāgarasseva ūmiyo.",
  "atk-s0514a13:522_0": "126.",
  "atk-s0514a13:523_0": " ‘‘Rājābhirājā manojo, indova jayataṁ pati;",
  "atk-s0514a13:524_0": "Nandassajjhāvaraṁ eti, assamaṁ brahmacārinaṁ.",
  "atk-s0514a13:525_0": "127.",
  "atk-s0514a13:526_0": " ‘‘Tassesā mahatī senā, piṭṭhito anuvattati;",
  "atk-s0514a13:527_0": "Akkhobhaṇī apariyantā, sāgarasseva ūmiyo’’ti.",
  "atk-s0514a13:528_0": "Tattha jalantaṁrivāti jalantaṁ viya.",
  "atk-s0514a13:528_1": "Paṭipannānīti etāni tūriyāni kassa purato āgacchantīti attho.",
  "atk-s0514a13:528_2": "Hāsayantāti tosentā.",
  "atk-s0514a13:528_3": "Kañcanapaṭṭenāti, tāta,",
  "atk-s0514a13:528_4": "kassa kañcanamayena vijjuvaṇṇena uṇhīsapaṭṭena nalāṭanto parikkhittoti pucchati.",
  "atk-s0514a13:528_5": "Yuvāti taruṇo.",
  "atk-s0514a13:528_6": "Kalāpasannaddhoti sannaddhasaratūṇīro.",
  "atk-s0514a13:528_7": "Ukkāmukhapahaṭṭhaṁ vāti kammārānaṁ uddhane pahaṭṭhaṁ suvaṇṇaṁ viya.",
  "atk-s0514a13:528_8": "Khadiraṅgārasannibhanti vītaccitakhadiraṅgāravaṇṇaṁ.",
  "atk-s0514a13:528_9": "Ādiccaraṁsāvaraṇantiādiccaraṁsīnaṁ āvaraṇaṁ.",
  "atk-s0514a13:528_10": "Aṅgaṁ pariggayhāti aṅgaṁ pariggahetvā,",
  "atk-s0514a13:528_11": "sarīraṁ parikkhipitvāti attho.",
  "atk-s0514a13:528_12": "Vālabījanimuttamanti vālabījaniṁ uttamaṁ .",
  "atk-s0514a13:528_13": "Carantīti sañcaranti.",
  "atk-s0514a13:528_14": "Chattānīti ājānīyapiṭṭhe nisinnānaṁ dhāritachattāni.",
  "atk-s0514a13:528_15": "Parikīrentīti tassa samantā sabbadisābhāgesu parikīrayanti.",
  "atk-s0514a13:528_16": "Caturaṅginīti etehi hatthiādīhi catūhi aṅgehi samannāgatā.",
  "atk-s0514a13:528_17": "Akkhobhaṇīti khobhetuṁ na sakkā.",
  "atk-s0514a13:528_18": "Sāgarassevāti sāgarassa ūmiyo viya apariyantā.",
  "atk-s0514a13:528_19": "Rājābhirājāti ekasatarājūnaṁ pūjito,",
  "atk-s0514a13:528_20": "tesaṁ vā adhiko rājāti rājābhirājā.",
  "atk-s0514a13:528_21": "Jayataṁ patīti jayappattānaṁ tāvatiṁsānaṁ jeṭṭhako.",
  "atk-s0514a13:528_22": "Ajjhāvaranti mamaṁ khamāpanatthāya nandassa parisabhāvaṁ upagantvā eti.",
  "atk-s0514a13:529_0": "Satthā āha –",
  "atk-s0514a13:530_0": "128.",
  "atk-s0514a13:531_0": " ‘‘Anulittā candanena, kāsikuttamadhārino;",
  "atk-s0514a13:532_0": "Sabbe pañjalikā hutvā, isīnaṁ ajjhupāgamu’’nti.",
  "atk-s0514a13:533_0": "Tattha isīnaṁ ajjhupāgamunti,",
  "atk-s0514a13:533_1": "bhikkhave,",
  "atk-s0514a13:533_2": "sabbepi te rājāno surabhicandanena anulittā uttamakāsikavatthadhārino sirasi patiṭṭhāpitaañjalī hutvā isīnaṁ santikaṁ upagatā.",
  "atk-s0514a13:534_0": "Tato manojo rājā taṁ vanditvā ekamantaṁ nisinno paṭisanthāraṁ karonto gāthādvayamāha –",
  "atk-s0514a13:535_0": "129.",
  "atk-s0514a13:536_0": " ‘‘Kacci nu bhoto kusalaṁ, kacci bhoto anāmayaṁ;",
  "atk-s0514a13:537_0": "Kacci uñchena yāpetha, kacci mūlaphalā bahū.",
  "atk-s0514a13:538_0": "130.",
  "atk-s0514a13:539_0": " ‘‘Kacci ḍaṁsā makasā ca, appameva sarīsapā;",
  "atk-s0514a13:540_0": "Vane vāḷamigākiṇṇe, kacci hiṁsā na vijjatī’’ti.",
  "atk-s0514a13:541_0": "Tato paraṁ ubhinnaṁ tesaṁ vacanapaṭivacanavasena kathitagāthā honti –",
  "atk-s0514a13:542_0": "131.",
  "atk-s0514a13:543_0": " ‘‘Kusalañceva no rāja, atho rāja anāmayaṁ;",
  "atk-s0514a13:544_0": "Atho uñchena yāpema, atho mūlaphalā bahū.",
  "atk-s0514a13:545_0": "132.",
  "atk-s0514a13:546_0": " ‘‘Atho ḍaṁsā makasā ca, appameva sarīsapā;",
  "atk-s0514a13:547_0": "Vane vāḷamigākiṇṇe, hiṁsā mayhaṁ na vijjati.",
  "atk-s0514a13:548_0": "133.",
  "atk-s0514a13:549_0": " ‘‘Bahūni vassapūgāni, assame sammataṁ idha;",
  "atk-s0514a13:550_0": "Nābhijānāmi uppannaṁ, ābādhaṁ amanoramaṁ.",
  "atk-s0514a13:551_0": "134.",
  "atk-s0514a13:552_0": " ‘‘Svāgataṁ te mahārāja, atho te adurāgataṁ;",
  "atk-s0514a13:553_0": "Issarosi anuppatto, yaṁ idhatthi pavedaya.",
  "atk-s0514a13:554_0": "135.",
  "atk-s0514a13:555_0": " ‘‘Tindukāni piyālāni, madhuke kāsumāriyo;",
  "atk-s0514a13:556_0": "Phalāni khuddakappāni, bhuñja rāja varaṁ varaṁ.",
  "atk-s0514a13:557_0": "136.",
  "atk-s0514a13:558_0": " ‘‘Idampi pānīyaṁ sītaṁ, ābhataṁ girigabbharā;",
  "atk-s0514a13:559_0": "Tato piva mahārāja, sace tvaṁ abhikaṅkhasi.",
  "atk-s0514a13:560_0": "137.",
  "atk-s0514a13:561_0": " ‘‘Paṭiggahitaṁ yaṁ dinnaṁ, sabbassa agghiyaṁ kataṁ;",
  "atk-s0514a13:562_0": "Nandassāpi nisāmetha, vacanaṁ so pavakkhati.",
  "atk-s0514a13:563_0": "138.",
  "atk-s0514a13:564_0": " ‘‘Ajjhāvaramhā nandassa, bhoto santikamāgatā;",
  "atk-s0514a13:565_0": "Suṇātu bhavaṁ vacanaṁ, nandassa parisāya cā’’ti.",
  "atk-s0514a13:566_0": "Imā yebhuyyena pākaṭasambandhāyeva,",
  "atk-s0514a13:566_1": "yaṁ panettha apākaṭaṁ,",
  "atk-s0514a13:566_2": "tadeva vakkhāma.",
  "atk-s0514a13:566_3": "Pavedayāti yaṁ imasmiṁ ṭhāne tava abhirucitaṁ atthi,",
  "atk-s0514a13:566_4": "taṁ no kathehīti vadati.",
  "atk-s0514a13:566_5": "Khuddakappānīti etāni nānārukkhaphalāni khuddakamadhupaṭibhāgāni madhurāni.",
  "atk-s0514a13:566_6": "Varaṁ varanti ito uttamuttamaṁ gahetvā bhuñja.",
  "atk-s0514a13:566_7": "Girigabbharāti anotattato.",
  "atk-s0514a13:566_8": "Sabbassa agghiyanti yena mayaṁ āpucchitā,",
  "atk-s0514a13:566_9": "taṁ amhehi paṭiggahitaṁ nāma tumhehi ca dinnameva nāma,",
  "atk-s0514a13:566_10": "ettāvatā imassa janassa sabbassa agghiyaṁ tumhehi kataṁ.",
  "atk-s0514a13:566_11": "Nandassāpīti amhākaṁ tāva sabbaṁ kataṁ,",
  "atk-s0514a13:566_12": "idāni pana nandapaṇḍito kiñci vattukāmo ,",
  "atk-s0514a13:566_13": "tassapi tāva vacanaṁ suṇātha.",
  "atk-s0514a13:566_14": "Ajjhāvaramhāti mayañhi na aññena kammena āgatā,",
  "atk-s0514a13:566_15": "nandassa pana parisā hutvā tumhākaṁ khamāpanatthāya āgatāti vadati.",
  "atk-s0514a13:566_16": "Bhavanti bhavaṁ soṇapaṇḍito suṇātu.",
  "atk-s0514a13:567_0": "Evaṁ vutte nandapaṇḍito uṭṭhāyāsanā mātāpitaro ca bhātarañca vanditvā sakaparisāya saddhiṁ sallapanto āha –",
  "atk-s0514a13:568_0": "139.",
  "atk-s0514a13:569_0": " ‘‘Parosataṁ jānapadā, mahāsālā ca brāhmaṇā;",
  "atk-s0514a13:570_0": "Ime ca khattiyā sabbe, abhijātā yasassino;",
  "atk-s0514a13:571_0": "Bhavañca rājā manojo, anumaññantu me vaco.",
  "atk-s0514a13:572_0": "140.",
  "atk-s0514a13:573_0": " ‘‘Ye ca santi samītāro, yakkhāni idha massame;",
  "atk-s0514a13:574_0": "Araññe bhūtabhabyāni, suṇantu vacanaṁ mama.",
  "atk-s0514a13:575_0": "141.",
  "atk-s0514a13:576_0": " ‘‘Namo katvāna bhūtānaṁ, isiṁ vakkhāmi subbataṁ;",
  "atk-s0514a13:577_0": "So tyāhaṁ dakkhiṇā bāhu, tava kosiya sammato.",
  "atk-s0514a13:578_0": "142.",
  "atk-s0514a13:579_0": " ‘‘Pitaraṁ me janettiñca, bhattukāmassa me sato;",
  "atk-s0514a13:580_0": "Vīra puññamidaṁ ṭhānaṁ, mā maṁ kosiya vāraya.",
  "atk-s0514a13:581_0": "143.",
  "atk-s0514a13:582_0": " ‘‘Sabbhi hetaṁ upaññātaṁ, mametaṁ upanissaja;",
  "atk-s0514a13:583_0": "Uṭṭhānapāricariyāya, dīgharattaṁ tayā kataṁ;",
  "atk-s0514a13:584_0": "Dhātāpitūsu puññāni, mama lokadado bhava.",
  "atk-s0514a13:585_0": "144.",
  "atk-s0514a13:586_0": " ‘‘Tatheva santi manujā, dhamme dhammapadaṁ vidū;",
  "atk-s0514a13:587_0": "Maggo saggassa lokassa, yathā jānāsi tvaṁ ise.",
  "atk-s0514a13:588_0": "145.",
  "atk-s0514a13:589_0": " ‘‘Uṭṭhānapāricariyāya, mātāpitusukhāvahaṁ;",
  "atk-s0514a13:590_0": "Taṁ maṁ puññā nivāreti, ariyamaggāvaro naro’’ti.",
  "atk-s0514a13:591_0": "Tattha anumaññantūti anubujjhantu,",
  "atk-s0514a13:591_1": "sādhukaṁ sutvā paccakkhaṁ karontūti attho.",
  "atk-s0514a13:591_2": "Samītāroti samāgatā.",
  "atk-s0514a13:591_3": "Araññe bhūtabhabyānīti asmiṁ himavantāraññe yāni bhūtāni ceva vuḍḍhimariyādappattāni bhabyāni ca taruṇadevatāni,",
  "atk-s0514a13:591_4": "tānipi sabbāni mama vacanaṁ suṇantūti attho.",
  "atk-s0514a13:591_5": "‘‘Namo katvānā’’ti idaṁ so parisāya saññaṁ datvā tasmiṁ vanasaṇḍe nibbattadevatānaṁ namakkāraṁ katvā āha.",
  "atk-s0514a13:591_6": "Tassattho –",
  "atk-s0514a13:591_7": "ajja bahūhi devatāhi mama bhātikassa dhammakathāsavanatthaṁ āgatāhi bhavitabbaṁ,",
  "atk-s0514a13:591_8": "ahaṁ vo namakkāro,",
  "atk-s0514a13:591_9": "tumhepi mayhaṁ sahāyā hothāti.",
  "atk-s0514a13:591_10": "So devatānaṁ añjaliṁ paggahetvā parisaṁ jānāpetvā ‘‘isiṁ vakkhāmī’’tiādimāha.",
  "atk-s0514a13:591_11": "Tattha isinti soṇapaṇḍitaṁ sandhāya vadati.",
  "atk-s0514a13:591_12": "Sammatoti bhātaro nāma aṅgasamā honti,",
  "atk-s0514a13:591_13": "tasmā so te ahaṁ dakkhiṇā bāhūti sammato.",
  "atk-s0514a13:591_14": "Tena me khamituṁ arahathāti dīpeti.",
  "atk-s0514a13:592_0": "Vīrāti vīriyavanta mahāparakkama.",
  "atk-s0514a13:592_1": "Puññamidaṁ ṭhānanti idaṁ mātāpituupaṭṭhānaṁ nāma puññaṁ saggasaṁvattanikakāraṇaṁ,",
  "atk-s0514a13:592_2": "taṁ karontaṁ maṁ mā vārayāti vadati.",
  "atk-s0514a13:592_3": "Sabbhi hetanti etañhi mātāpituupaṭṭhānaṁ nāma paṇḍitehi upaññātaṁ upagantvā ñātañceva vaṇṇitañca.",
  "atk-s0514a13:592_4": "Mametaṁ upanissajāti idaṁ tvaṁ mayhaṁ nissaja vissajjehi dehi.",
  "atk-s0514a13:592_5": "Uṭṭhānapāricariyāyāti uṭṭhānena ca pāricariyāya ca.",
  "atk-s0514a13:592_6": "Katanti dīgharattaṁ tayā kusalaṁ kataṁ.",
  "atk-s0514a13:592_7": "Puññānīti idāni ahaṁ mātāpitūsu puññāni kattukāmo.",
  "atk-s0514a13:592_8": "Mama lokadadoti tassa mama tvaṁ saggalokadado hoti,",
  "atk-s0514a13:592_9": "ahañhi tesaṁ vattaṁ upaṭṭhānaṁ katvā devaloke aparimāṇaṁ yasaṁ labhissāmi,",
  "atk-s0514a13:592_10": "tassa me tvaṁ dāyako hohīti vadati.",
  "atk-s0514a13:593_0": "Tathevāti yathā tvaṁ jānāsi,",
  "atk-s0514a13:593_1": "tatheva aññepi manujā imissaṁ parisāyaṁ santi,",
  "atk-s0514a13:593_2": "te nānappakāre dhamme idaṁ jeṭṭhāpacāyikabhāvasaṅkhātaṁ dhammakoṭṭhāsaṁ vadanti. Kinti?",
  "atk-s0514a13:593_3": "Maggo saggassa lokassāti.",
  "atk-s0514a13:593_4": "Sukhāvahanti uṭṭhānena ca pāricariyāya ca mātāpitūnaṁ sukhāvahaṁ.",
  "atk-s0514a13:593_5": "Taṁ manti taṁ maṁ evaṁ sammāpaṭipannampi bhātā soṇapaṇḍito tamhā puññā abhivāreti.",
  "atk-s0514a13:593_6": "Ariyamaggāvaroti so evaṁ vārento ayaṁ naro mama piyadassanatāya ariyasaṅkhātassa vedalokassa maggāvaraṇo nāma hotīti.",
  "atk-s0514a13:594_0": "Evaṁ nandapaṇḍitena vutte mahāsatto ‘‘imassa tāva tumhehi vacanaṁ sutaṁ,",
  "atk-s0514a13:594_1": "idāni mamapi suṇāthā’’ti sāvento āha –",
  "atk-s0514a13:595_0": "146.",
  "atk-s0514a13:596_0": " ‘‘Suṇantu bhonto vacanaṁ, bhāturajjhāvarā mama;",
  "atk-s0514a13:597_0": "Kulavaṁsaṁ mahārāja, porāṇaṁ parihāpayaṁ;",
  "atk-s0514a13:598_0": "Adhammacārī jeṭṭhesu, nirayaṁ sopapajjati.",
  "atk-s0514a13:599_0": "147.",
  "atk-s0514a13:600_0": " ‘‘Ye ca dhammassa kusalā, porāṇassa disampati;",
  "atk-s0514a13:601_0": "Cārittena ca sampannā, na te gacchanti duggatiṁ.",
  "atk-s0514a13:602_0": "148.",
  "atk-s0514a13:603_0": " ‘‘Mātā pitā ca bhātā ca, bhaginī ñāti bandhavā;",
  "atk-s0514a13:604_0": "Sabbe jeṭṭhassa te bhārā, evaṁ jānāhi bhāradha.",
  "atk-s0514a13:605_0": "149.",
  "atk-s0514a13:606_0": " ‘‘Ādiyitvā garuṁ bhāraṁ, nāviko viya ussahe;",
  "atk-s0514a13:607_0": "Dhammañca nappamajjāmi, jeṭṭho casmi rathesabhā’’ti.",
  "atk-s0514a13:608_0": "Tattha bhāturajjhāvarāti mama bhātu parisā hutvā āgatā bhonto sabbepi rājāno mamapi tāva vacanaṁ suṇantu.",
  "atk-s0514a13:608_1": "Parihāpayanti parihāpento.",
  "atk-s0514a13:608_2": "Dhammassāti jeṭṭhāpacāyanadhammassa paveṇīdhammassa.",
  "atk-s0514a13:608_3": "Kusalāti chekā.",
  "atk-s0514a13:608_4": "Cārittena cāti ācārasīlena sampannā.",
  "atk-s0514a13:608_5": "Bhārāti sabbe ete jeṭṭhena vahitabbā paṭijaggitabbāti tassa bhārā nāma.",
  "atk-s0514a13:608_6": "Nāviko viyāti yathā nāvāya garuṁ bhāraṁ ādiyitvā samuddamajjhe nāvaṁ sotthinā netuṁ nāviko ussaheti vāyamati,",
  "atk-s0514a13:608_7": "saha nāvāya sabbabhaṇḍañca jano ca tasseva bhāro hoti,",
  "atk-s0514a13:608_8": "tathā mameva sabbe ñātakā bhāroti ,",
  "atk-s0514a13:608_9": "ahañca te ussahāmi paṭijaggituṁ sakkomi,",
  "atk-s0514a13:608_10": "tañca jeṭṭhāpacāyanadhammaṁ nappamajjāmi,",
  "atk-s0514a13:608_11": "na kevalañca etesaññeva,",
  "atk-s0514a13:608_12": "sakalassapi lokassa jeṭṭho ca asmi,",
  "atk-s0514a13:608_13": "tasmā ahameva saddhiṁ nandena paṭijaggituṁ yuttoti.",
  "atk-s0514a13:609_0": "Taṁ sutvā sabbepi te rājāno attamanā hutvā ‘‘jeṭṭhabhātikassa kira avasesā bhārāti ajja amhehi ñāta’’nti",
  "atk-s0514a13:609_1": "nandapaṇḍitaṁ pahāya mahāsattaṁ sannissitā hutvā tassa thutiṁ karontā dve gāthā abhāsiṁsu –",
  "atk-s0514a13:610_0": "150.",
  "atk-s0514a13:611_0": " ‘‘Adhigamā tame ñāṇaṁ, jālaṁva jātavedato;",
  "atk-s0514a13:612_0": "Evameva no bhavaṁ dhammaṁ, kosiyo pavidaṁsayi.",
  "atk-s0514a13:613_0": "151.",
  "atk-s0514a13:614_0": " ‘‘Yathā udayamādicco, vāsudevo pabhaṅkaro;",
  "atk-s0514a13:615_0": "Pāṇīnaṁ pavidaṁseti, rūpaṁ kalyāṇapāpakaṁ;",
  "atk-s0514a13:616_0": "Evameva no bhavaṁ dhammaṁ, kosiyo pavidaṁsayī’’ti.",
  "atk-s0514a13:617_0": "Tattha adhigamāti mayaṁ ito pubbe jeṭṭhāpacāyanadhammapaṭicchādake tame vattamānā na jānāma,",
  "atk-s0514a13:617_1": "ajja jātavedato jālaṁva ñāṇaṁ adhigatā.",
  "atk-s0514a13:617_2": "Evameva noti yathā mahandhakāre pabbatamatthake jalito jātavedo samantā ālokaṁ pharanto rūpāni dasseti,",
  "atk-s0514a13:617_3": "tathā no bhavaṁ kosiyagotto dhammaṁ pavidaṁsayīti attho.",
  "atk-s0514a13:617_4": "Vāsudevoti vasudevo vasujotano,",
  "atk-s0514a13:617_5": "dhanapakāsanoti attho.",
  "atk-s0514a13:618_0": "Iti mahāsatto ettakaṁ kālaṁ nandapaṇḍitassa pāṭihāriyāni disvā tasmiṁ pasannacitte te rājāno ñāṇabalena",
  "atk-s0514a13:618_1": "tasmiṁ pasādaṁ bhinditvā attano kathaṁ gāhāpetvā sabbeva attano mukhaṁ ullokite akāsi.",
  "atk-s0514a13:618_2": "Atha nandapaṇḍito ‘‘bhātā me paṇḍito byatto dhammakathiko sabbepime rājāno bhinditvā attano pakkhe kari,",
  "atk-s0514a13:618_3": "ṭhapetvā imaṁ añño mayhaṁ paṭisaraṇaṁ natthi,",
  "atk-s0514a13:618_4": "imameva yācissāmī’’ti cintetvā gāthamāha –",
  "atk-s0514a13:619_0": "152.",
  "atk-s0514a13:620_0": " ‘‘Evaṁ me yācamānassa, añjaliṁ nāvabujjhatha;",
  "atk-s0514a13:621_0": "Tava baddhacaro hessaṁ, vuṭṭhito paricārako’’ti.",
  "atk-s0514a13:622_0": "Tassatthā –",
  "atk-s0514a13:622_1": "sace tumhe mama evaṁ yācamānassa khamāpanatthāya paggahitaṁ añjaliṁ nāvabujjhatha na paṭiggaṇhatha,",
  "atk-s0514a13:622_2": "tumheva mātāpitaro upaṭṭhahatha,",
  "atk-s0514a13:622_3": "ahaṁ pana tumhākaṁ baddhacaro veyyāvaccakaro hessaṁ,",
  "atk-s0514a13:622_4": "rattindivaṁ analasabhāvena vuṭṭhito paricārako ahaṁ tumhe paṭijaggissāmīti.",
  "atk-s0514a13:623_0": "Mahāsattassa pakatiyāpi nandapaṇḍite doso vā veraṁ vā natthi,",
  "atk-s0514a13:623_1": "atithaddhaṁ vacanaṁ kathentassa panassa mānahāpanatthaṁ niggahavasena tathā katvā idānissa vacanaṁ sutvā",
  "atk-s0514a13:623_2": "tuṭṭhacitto tasmiṁ pasādaṁ uppādetvā ‘‘idāni te khamāmi,",
  "atk-s0514a13:623_3": "mātāpitaro ca paṭijaggituṁ labhissasī’’ti tassa guṇaṁ pakāsento āha –",
  "atk-s0514a13:624_0": "153.",
  "atk-s0514a13:625_0": " ‘‘Addhā nanda vijānāsi, saddhammaṁ sabbhi desitaṁ;",
  "atk-s0514a13:626_0": "Ariyo ariyasamācāro, bāḷhaṁ tvaṁ mama ruccasi.",
  "atk-s0514a13:627_0": "154.",
  "atk-s0514a13:628_0": " ‘‘Bhavantaṁ vadāmi bhotiñca, suṇātha vacanaṁ mama;",
  "atk-s0514a13:629_0": "Nāyaṁ bhāro bhāramato, ahu mayhaṁ kudācanaṁ.",
  "atk-s0514a13:630_0": "155.",
  "atk-s0514a13:631_0": " ‘‘Taṁ maṁ upaṭṭhitaṁ santaṁ, mātāpitu sukhāvahaṁ;",
  "atk-s0514a13:632_0": "Nando ajjhāvaraṁ katvā, upaṭṭhānāya yācati.",
  "atk-s0514a13:633_0": "156.",
  "atk-s0514a13:634_0": " ‘‘Yo ve icchati kāmena, santānaṁ brahmacārinaṁ;",
  "atk-s0514a13:635_0": "Nandaṁ vo varatha eko, kaṁ nando upatiṭṭhatū’’ti.",
  "atk-s0514a13:636_0": "Tattha ariyoti sundaro.",
  "atk-s0514a13:636_1": "Ariyasamācāroti sundarasamācāropi jāto.",
  "atk-s0514a13:636_2": "Bāḷhanti idāni tvaṁ mama ativiya ruccasi.",
  "atk-s0514a13:636_3": "Suṇāthāti amma tātā tumhe mama vacanaṁ suṇātha.",
  "atk-s0514a13:636_4": "Nāyaṁ bhāroti ayaṁ tumhākaṁ paṭijagganabhāro na kadāci mama bhāramato ahu.",
  "atk-s0514a13:636_5": "Taṁ manti taṁ bhāroti amaññitvāva maṁ tumhe upaṭṭhitaṁ samānaṁ.",
  "atk-s0514a13:636_6": "Upaṭṭhānāya yācatīti tumhe upaṭṭhātuṁ maṁ yācati.",
  "atk-s0514a13:636_7": "Yo ve icchatīti mayhañhi tvaṁ me mātaraṁ vā pitaraṁ vā upaṭṭhahāti vattuṁ na yuttaṁ,",
  "atk-s0514a13:636_8": "tumhākaṁ pana santānaṁ brahmacārīnaṁ yo eko icchati,",
  "atk-s0514a13:636_9": "taṁ vadāmi kāmena nandaṁ vo varatha,",
  "atk-s0514a13:636_10": "taṁ mama kaniṭṭhaṁ nandaṁ rocetha,",
  "atk-s0514a13:636_11": "tumhesu kaṁ esa upaṭṭhātu,",
  "atk-s0514a13:636_12": "ubhopi hi mayaṁ tumhākaṁ puttāyevāti.",
  "atk-s0514a13:637_0": "Athassa mātā āsanā vuṭṭhāya,",
  "atk-s0514a13:637_1": "‘‘tāta soṇapaṇḍita,",
  "atk-s0514a13:637_2": "cirappavuttho te kaniṭṭho,",
  "atk-s0514a13:637_3": "evaṁ cirāgatampi taṁ yācituṁ na visahāmi,",
  "atk-s0514a13:637_4": "mayañhi taṁ nissitā,",
  "atk-s0514a13:637_5": "idāni pana tayā anuññātā ahaṁ etaṁ brahmacārinaṁ bāhāhi upagūhitvā sīse upasiṅghāyituṁ labheyya’’nti imamatthaṁ pakāsentī gāthamāha –",
  "atk-s0514a13:638_0": "157.",
  "atk-s0514a13:639_0": " ‘‘Tayā tāta anuññātā, soṇa taṁ nissitā mayaṁ;",
  "atk-s0514a13:640_0": "Upaghātuṁ labhe nandaṁ, muddhani brahmacārina’’nti.",
  "atk-s0514a13:641_0": "Atha mahāsatto ‘‘tena hi, amma,",
  "atk-s0514a13:641_1": "anujānāmi,",
  "atk-s0514a13:641_2": "tvaṁ gaccha,",
  "atk-s0514a13:641_3": "puttaṁ nandaṁ āliṅgitvā sīse ghāyitvā cumbitvā tava hadaye sokaṁ nibbāpehī’’ti āha.",
  "atk-s0514a13:641_4": "Sā tassa santikaṁ gantvā nandapaṇḍitaṁ parisamajjheyeva āliṅgitvā sīsaṁ ghāyitvā cumbitvā hadaye sokaṁ nibbāpetvā mahāsattena saddhiṁ sallapantī āha –",
  "atk-s0514a13:642_0": "158.",
  "atk-s0514a13:643_0": " ‘‘Assatthasseva taruṇaṁ, pavāḷaṁ māluteritaṁ;",
  "atk-s0514a13:644_0": "Cirassaṁ nandaṁ disvāna, hadayaṁ me pavedhati.",
  "atk-s0514a13:645_0": "159.",
  "atk-s0514a13:646_0": " ‘‘Yadā suttāpi supine, nandaṁ passāmi āgataṁ;",
  "atk-s0514a13:647_0": "Udaggā sumanā homi, nando no āgato ayaṁ.",
  "atk-s0514a13:648_0": "160.",
  "atk-s0514a13:649_0": " ‘‘Yadā ca paṭibujjhitvā, nandaṁ passāmi nāgataṁ;",
  "atk-s0514a13:650_0": "Bhiyyo āvisatī soko, domanassañcanappakaṁ.",
  "atk-s0514a13:651_0": "161.",
  "atk-s0514a13:652_0": " ‘‘Sāhaṁ ajja cirassampi, nandaṁ passāmi āgataṁ;",
  "atk-s0514a13:653_0": "Bhattucca mayhañca piyo, nando no pāvisī gharaṁ.",
  "atk-s0514a13:654_0": "162.",
  "atk-s0514a13:655_0": " ‘‘Pitupi nando suppiyo, yaṁ nando nappavase gharā;",
  "atk-s0514a13:656_0": "Labhatū tāta nando taṁ, maṁ nando upatiṭṭhatū’’ti.",
  "atk-s0514a13:657_0": "Tattha māluteritanti yathā vātāhataṁ assatthassa pallavaṁ kampati,",
  "atk-s0514a13:657_1": "evaṁ cirassaṁ nandaṁ disvā ajja mama hadayaṁ kampatīti vadati. Suttāti,",
  "atk-s0514a13:657_2": "tāta soṇa,",
  "atk-s0514a13:657_3": "yadāhaṁ suttāpi supine nandaṁ āgataṁ passāmi,",
  "atk-s0514a13:657_4": "tadāpi udaggā homi.",
  "atk-s0514a13:657_5": "Bhattuccāti sāmikassa ca me mayhañca piyo.",
  "atk-s0514a13:657_6": "Nando no pāvisī gharanti, tāta,",
  "atk-s0514a13:657_7": "putto no nando paṇṇasālaṁ pavisatu.",
  "atk-s0514a13:657_8": "Yanti yasmā pitupi suṭṭhu piyo,",
  "atk-s0514a13:657_9": "tasmā puna imamhā gharā na vippavaseyya.",
  "atk-s0514a13:657_10": "Nandotanti, tāta,",
  "atk-s0514a13:657_11": "nando yaṁ icchati,",
  "atk-s0514a13:657_12": "taṁ labhatu.",
  "atk-s0514a13:657_13": "Maṁ nandoti,",
  "atk-s0514a13:657_14": "tāta soṇa,",
  "atk-s0514a13:657_15": "tava pitaraṁ tvaṁ upaṭṭhaha,",
  "atk-s0514a13:657_16": "maṁ nando upaṭṭhātu.",
  "atk-s0514a13:658_0": "Mahāsatto ‘‘evaṁ hotū’’ti mātu vacanaṁ sampaṭicchitvā ‘‘nanda,",
  "atk-s0514a13:658_1": "tayā jeṭṭhakakoṭṭhāso laddho,",
  "atk-s0514a13:658_2": "mātā nāma atiguṇakārikā,",
  "atk-s0514a13:658_3": "appamatto hutvā paṭijaggeyyāsī’’ti ovaditvā mātu guṇaṁ pakāsento dve gāthā abhāsi –",
  "atk-s0514a13:659_0": "163.",
  "atk-s0514a13:660_0": " ‘‘Anukampikā patiṭṭhā ca, pubbe rasadadī ca no;",
  "atk-s0514a13:661_0": "Maggo saggassa lokassa, mātā taṁ varate ise.",
  "atk-s0514a13:662_0": "164.",
  "atk-s0514a13:663_0": " ‘‘Pubbe rasadadī gottī, mātā puññūpasaṁhitā;",
  "atk-s0514a13:664_0": "Maggo saggassa lokassa, mātā taṁ varate ise’’ti.",
  "atk-s0514a13:665_0": "Tattha anukampikāti muduhadayā.",
  "atk-s0514a13:665_1": "Pubbe rasadadīti paṭhamameva attano khīrasaṅkhātassa rasassa dāyikā.",
  "atk-s0514a13:665_2": "Mātā tanti mama mātā maṁ na icchati,",
  "atk-s0514a13:665_3": "taṁ varati icchati.",
  "atk-s0514a13:665_4": "Gottīti gopāyikā.",
  "atk-s0514a13:665_5": "Puññūpasaṁhitāti puññūpanissitā puññadāyikā.",
  "atk-s0514a13:666_0": "Evaṁ mahāsatto dvīhi gāthāhi mātu guṇaṁ kathetvā punāgantvā tassā āsane nisinnakāle ‘‘nanda,",
  "atk-s0514a13:666_1": "tvaṁ dukkarakārikaṁ mātaraṁ labhasi,",
  "atk-s0514a13:666_2": "ubhopi mayaṁ mātarā dukkhena saṁvaḍḍhitā,",
  "atk-s0514a13:666_3": "taṁ idāni tvaṁ appamatto paṭijaggāhi,",
  "atk-s0514a13:666_4": "amadhurāni phalāphalāni mā khādāpehī’’ti vatvā parisamajjheyeva mātu dukkarakārikataṁ pakāsento āha –",
  "atk-s0514a13:667_0": "165.",
  "atk-s0514a13:668_0": " ‘‘Ākaṅkhamānā puttaphalaṁ, devatāya namassati;",
  "atk-s0514a13:669_0": "Nakkhattāni ca pucchati, utusaṁvaccharāni ca.",
  "atk-s0514a13:670_0": "166.",
  "atk-s0514a13:671_0": " ‘‘Tassā utumhi nhātāya, hoti gabbhassa vokkamo;",
  "atk-s0514a13:672_0": "Tena dohaḷinī hoti, suhadā tena vuccati.",
  "atk-s0514a13:673_0": "167.",
  "atk-s0514a13:674_0": " ‘‘Saṁvaccharaṁ vā ūnaṁ vā, pariharitvā vijāyati;",
  "atk-s0514a13:675_0": "Tena sā janayantīti, janetti tena vuccati.",
  "atk-s0514a13:676_0": "168.",
  "atk-s0514a13:677_0": " ‘‘Thanakhīrena gītena, aṅgapāvuraṇena ca;",
  "atk-s0514a13:678_0": "Rodantaṁ puttaṁ toseti, tosentī tena vuccati.",
  "atk-s0514a13:679_0": "169.",
  "atk-s0514a13:680_0": " ‘‘Tato vātātape ghore, mamaṁ katvā udikkhati;",
  "atk-s0514a13:681_0": "Dārakaṁ appajānantaṁ, posentī tena vuccati.",
  "atk-s0514a13:682_0": "170.",
  "atk-s0514a13:683_0": " ‘‘Yañca mātudhanaṁ hoti, yañca hoti pituddhanaṁ;",
  "atk-s0514a13:684_0": "Ubhayampetassa gopeti, api puttassa no siyā.",
  "atk-s0514a13:685_0": "171.",
  "atk-s0514a13:686_0": " ‘‘Evaṁ putta aduṁ putta, iti mātā vihaññati;",
  "atk-s0514a13:687_0": "Pamattaṁ paradāresu, nisīthe pattayobbane;",
  "atk-s0514a13:688_0": "Sāyaṁ puttaṁ anāyantaṁ, iti mātā vihaññati.",
  "atk-s0514a13:689_0": "172.",
  "atk-s0514a13:690_0": " ‘‘Evaṁ kicchā bhato poso, mātu aparicārako;",
  "atk-s0514a13:691_0": "Mātari micchā caritvāna, nirayaṁ sopapajjati.",
  "atk-s0514a13:692_0": "173.",
  "atk-s0514a13:693_0": " ‘‘Evaṁ kicchā bhato poso, pitu aparicārako;",
  "atk-s0514a13:694_0": "Pitari micchā caritvāna, nirayaṁ sopapajjati.",
  "atk-s0514a13:695_0": "174.",
  "atk-s0514a13:696_0": " ‘‘Dhanāpi dhanakāmānaṁ, nassati iti me sutaṁ;",
  "atk-s0514a13:697_0": "Mātaraṁ aparicaritvāna, kicchaṁ vā so nigacchati.",
  "atk-s0514a13:698_0": "175.",
  "atk-s0514a13:699_0": " ‘‘Dhanāpi dhanakāmānaṁ, nassati iti me sutaṁ;",
  "atk-s0514a13:700_0": "Pitaraṁ aparicaritvāna, kicchaṁ vā so nigacchati.",
  "atk-s0514a13:701_0": "176.",
  "atk-s0514a13:702_0": " ‘‘Ānando ca pamodo ca, sadā hasitakīḷitaṁ;",
  "atk-s0514a13:703_0": "Mātaraṁ paricaritvāna, labbhametaṁ vijānato.",
  "atk-s0514a13:704_0": "177.",
  "atk-s0514a13:705_0": " ‘‘Ānando ca pamodo ca, sadā hasitakīḷitaṁ;",
  "atk-s0514a13:706_0": "Pitaraṁ paricaritvāna, labbhametaṁ vijānato.",
  "atk-s0514a13:707_0": "178.",
  "atk-s0514a13:708_0": " ‘‘Dānañca piyavācā ca, atthacariyā ca yā idha;",
  "atk-s0514a13:709_0": "Samānattatā ca dhammesu, tattha tattha yathārahaṁ;",
  "atk-s0514a13:710_0": "Ete kho saṅgahā loke, rathassāṇīva yāyato.",
  "atk-s0514a13:711_0": "179.",
  "atk-s0514a13:712_0": " ‘‘Ete ca saṅgahā nāssu, na mātā puttakāraṇā;",
  "atk-s0514a13:713_0": "Labhetha mānaṁ pūjaṁ vā, pitā vā puttakāraṇā.",
  "atk-s0514a13:714_0": "180.",
  "atk-s0514a13:715_0": " ‘‘Yasmā ca saṅgahā ete, sammapekkhanti paṇḍitā;",
  "atk-s0514a13:716_0": "Tasmā mahattaṁ papponti, pāsaṁsā ca bhavanti te.",
  "atk-s0514a13:717_0": "181.",
  "atk-s0514a13:718_0": " ‘‘Brahmāti mātāpitaro, pubbācariyāti vuccare;",
  "atk-s0514a13:719_0": "Āhuneyyā ca puttānaṁ, pajāya anukampakā.",
  "atk-s0514a13:720_0": "182.",
  "atk-s0514a13:721_0": " ‘‘Tasmā hi ne namasseyya, sakkareyya ca paṇḍito;",
  "atk-s0514a13:722_0": "Annena atho pānena, vatthena sayanena ca;",
  "atk-s0514a13:723_0": "Ucchādanena nhāpanena, pādānaṁ dhovanena ca.",
  "atk-s0514a13:724_0": "183.",
  "atk-s0514a13:725_0": " ‘‘Tāya naṁ pāricariyāya, mātāpitūsu paṇḍitā;",
  "atk-s0514a13:726_0": "Idheva naṁ pasaṁsanti, pecca sagge pamodatī’’ti.",
  "atk-s0514a13:727_0": "Tattha puttaphalanti puttasaṅkhātaṁ phalaṁ.",
  "atk-s0514a13:727_1": "Devatāya namassatīti ‘‘putto me uppajjatū’’ti devatāya namakkāraṁ karoti āyācati.",
  "atk-s0514a13:727_2": "Pucchatīti ‘‘katarena nakkhattena jāto putto dīghāyuko hoti,",
  "atk-s0514a13:727_3": "katarena appāyuko’’ti evaṁ nakkhattāni ca pucchati.",
  "atk-s0514a13:727_4": "Utusaṁvaccharāni cāti ‘‘channaṁ utūnaṁ katarasmiṁ utumhi jāto dīghāyuko hoti,",
  "atk-s0514a13:727_5": "katarasmiṁ utumhi appāyuko,",
  "atk-s0514a13:727_6": "kativassāya vā mātuyā jāto putto dīghāyuko hoti,",
  "atk-s0514a13:727_7": "kativassāya appāyuko’’ti evaṁ utusaṁvaccharāni ca pucchati.",
  "atk-s0514a13:727_8": "Utumhi nhātāyāti pupphe uppanne utumhi nhātāya.",
  "atk-s0514a13:727_9": "Vokkamoti tiṇṇaṁ sannipātā gabbhāvakkanti hoti,",
  "atk-s0514a13:727_10": "kucchiyaṁ gabbho patiṭṭhāti.",
  "atk-s0514a13:727_11": "Tenāti tena gabbhena sā dohaḷinī hoti.",
  "atk-s0514a13:727_12": "Tenāti tadā tassā kucchimhi nibbattapajāya sineho uppajjati,",
  "atk-s0514a13:727_13": "tena kāraṇena ‘‘suhadā’’ti vuccati.",
  "atk-s0514a13:727_14": "Tenāti tena kāraṇena sā ‘‘janayantī’’ti ca ‘‘janettī’’ti ca vuccati.",
  "atk-s0514a13:728_0": "Aṅgapāvuraṇena cāti thanantare nipajjāpetvā sarīrasamphassaṁ pharāpentī aṅgasaṅkhāteneva pāvuraṇena.",
  "atk-s0514a13:728_1": "Tosentīti saññāpentī hāsentī.",
  "atk-s0514a13:728_2": "Mamaṁ katvā udikkhatīti ‘‘puttassa me upari vāto paharati,",
  "atk-s0514a13:728_3": "ātapo pharatī’’ti evaṁ mamaṁkāraṁ katvā siniddhena hadayena udikkhati.",
  "atk-s0514a13:728_4": "Ubhayampetassāti ubhayampi etaṁ dhanaṁ etassa puttassa atthāya aññesaṁ adassetvā sāragabbhādīsu mātā gopeti.",
  "atk-s0514a13:728_5": "Evaṁ putta,",
  "atk-s0514a13:728_6": "aduṁ puttāti ‘‘andhabāla putta,",
  "atk-s0514a13:728_7": "evaṁ rājakulādīsu appamatto hohi,",
  "atk-s0514a13:728_8": "aduñca kammaṁ mā karohī’’ti sikkhāpentī iti mātā vihaññati kilamati.",
  "atk-s0514a13:728_9": "Pattayobbaneti putte pattayobbane taṁ puttaṁ nisīthe paradāresu pamattaṁ sāyaṁ anāgacchantaṁ ñatvā assupuṇṇehi",
  "atk-s0514a13:728_10": "nettehi maggaṁ olokentī vihaññati kilamati.",
  "atk-s0514a13:729_0": "Kicchā bhatoti kicchena bhato paṭijaggito.",
  "atk-s0514a13:729_1": "Micchā caritvānāti mātaraṁ apaṭijaggitvā.",
  "atk-s0514a13:729_2": "Dhanāpīti dhanampi,",
  "atk-s0514a13:729_3": "ayameva vā pāṭho.",
  "atk-s0514a13:729_4": "Idaṁ vuttaṁ hoti –",
  "atk-s0514a13:729_5": "dhanakāmānaṁ uppannaṁ dhanampi mātaraṁ apaṭijaggantānaṁ nassatīti me sutanti.",
  "atk-s0514a13:729_6": "Kicchaṁ vā soti iti dhanaṁ vā tassa nassati,",
  "atk-s0514a13:729_7": "dukkhaṁ vāso puriso nigacchati.",
  "atk-s0514a13:729_8": "Labbhametanti etaṁ idhaloke ca paraloke ca ānandādisukhaṁ mātaraṁ paricaritvā vijānato paṇḍitassa labbhaṁ,",
  "atk-s0514a13:729_9": "sakkā laddhuṁ tādisenāti attho.",
  "atk-s0514a13:730_0": "Dānañcāti mātāpitūnaṁ dānaṁ dātabbaṁ,",
  "atk-s0514a13:730_1": "piyavacanaṁ bhaṇitabbaṁ,",
  "atk-s0514a13:730_2": "uppannakiccasādhanavasena attho caritabbo.",
  "atk-s0514a13:730_3": "Dhammesūti jeṭṭhāpacāyanadhammesu tattha tattha parisamajjhe vā rahogatānaṁ vā abhivādanādivasena samānattatā kātabbā,",
  "atk-s0514a13:730_4": "na raho abhivādanādīni katvā parisati na kātabbāni,",
  "atk-s0514a13:730_5": "sabbattha samāneneva bhavitabbaṁ.",
  "atk-s0514a13:730_6": "Ete ca saṅgahā nāssūti sace ete cattāro saṅgahā na bhaveyyuṁ.",
  "atk-s0514a13:730_7": "Sammapekkhantīti sammā nayena kāraṇena pekkhanti.",
  "atk-s0514a13:730_8": "Mahattanti seṭṭhattaṁ.",
  "atk-s0514a13:730_9": "Brahmāti puttānaṁ brahmasamā uttamā seṭṭhā.",
  "atk-s0514a13:730_10": "Pubbācariyāti paṭhamācariyā.",
  "atk-s0514a13:730_11": "Āhuneyyāti āhunapaṭiggāhakā yassa kassaci sakkārassa anucchavikā.",
  "atk-s0514a13:730_12": "Annena athoti annena ceva attho pānena ca.",
  "atk-s0514a13:730_13": "Peccāti kālakiriyāya pariyosāne ito gantvā sagge pamodatīti.",
  "atk-s0514a13:731_0": "Evaṁ mahasatto sineruṁ pavaṭṭento viya dhammadesanaṁ niṭṭhāpesi.",
  "atk-s0514a13:731_1": "Taṁ sutvā sabbepi te rājāno balakāyā ca pasīdiṁsu.",
  "atk-s0514a13:731_2": "Atha ne pañcasu sīlesu patiṭṭhāpetvā ‘‘dānādīsu appamattā hothā’’ti ovaditvā uyyojesi.",
  "atk-s0514a13:731_3": "Sabbepi dhammena rajjaṁ kāretvā āyupariyosāne devanagaraṁ pūrayiṁsu.",
  "atk-s0514a13:731_4": "Soṇapaṇḍitanandapaṇḍitāpi yāvatāyukaṁ mātāpitaro paricaritvā brahmalokaparāyaṇā ahesuṁ.",
  "atk-s0514a13:732_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0514a13:732_1": "saccapariyosāne mātuposakabhikkhu sotāpattiphale patiṭṭhahi.",
  "atk-s0514a13:732_2": "Tadā mātāpitaro māhārājakulāni ahesuṁ,",
  "atk-s0514a13:732_3": "nandapaṇḍito ānando ,",
  "atk-s0514a13:732_4": "manojarājā sāriputto,",
  "atk-s0514a13:732_5": "ekasatarājāno asītimahātherā ceva aññataratherā ca,",
  "atk-s0514a13:732_6": "catuvīsati akkhobhaṇiyo buddhaparisā,",
  "atk-s0514a13:732_7": "soṇapaṇḍito pana ahameva ahosinti.",
  "atk-s0514a13:733_0": "Soṇanandajātakavaṇṇanā dutiyā.",
  "atk-s0514a13:734_0": "Jātakuddānaṁ –",
  "atk-s0514a13:735_0": "Atha sattatimamhi nipātavare, sabhāvantu kusāvatirājavaro;",
  "atk-s0514a13:736_0": "Atha soṇasunandavaro ca puna, abhivāsitasattatimamhi suteti.",
  "atk-s0514a13:737_0": "Sattatinipātavaṇṇanā niṭṭhitā."
}