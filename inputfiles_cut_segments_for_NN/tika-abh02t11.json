{
  "tika-abh02t11:0_0": "12. Jhānavibhaṅgo",
  "tika-abh02t11:1_0": "1. Suttantabhājanīyaṁ",
  "tika-abh02t11:2_0": "Mātikāvaṇṇanā",
  "tika-abh02t11:3_0": "508.",
  "tika-abh02t11:3_1": "Jhānassa pubbabhāgakaraṇīyasampadā pātimokkhasaṁvarādi.",
  "tika-abh02t11:3_2": "Asubhānussatiyo lokuttarajjhānāni ca ito bahiddhā natthīti sabbappakāra-ggahaṇaṁ karoti,",
  "tika-abh02t11:3_3": "suññā parappavādā samaṇebhīti (ma. ni. 1.139; a. ni.",
  "tika-abh02t11:3_4": "4.241) vacanena samaṇabhāvakarapubbabhāgakaraṇīyasampadāsampannassapi abhāvaṁ dasseti.",
  "tika-abh02t11:3_5": "Sikkhāpadesu nāmakāyādivasena vuttesu vacanānatikkamavasena sikkhitabbesu,",
  "tika-abh02t11:3_6": "avītikkamanaviraticetanāsaṅkhātesu vā sikkhākoṭṭhāsesu paripūraṇavasena sikkhitabbesu sā sā bhikkhusikkhādikā",
  "tika-abh02t11:3_7": "sikkhāpadekadesabhūtā sikkhitabbāti āha ‘‘sikkhāpadesūti idamassa sikkhitabbadhammaparidīpana’’nti.",
  "tika-abh02t11:4_0": "Santosādivasena itarītarasantosaṁ,",
  "tika-abh02t11:4_1": "tassa ca vaṇṇavāditaṁ,",
  "tika-abh02t11:4_2": "aladdhā ca aparitassanaṁ,",
  "tika-abh02t11:4_3": "laddhā ca agadhitaparibhoganti ete guṇe dasseti.",
  "tika-abh02t11:4_4": "Jhānabhāvanāya kārakoti paridīpanaṁ kārakabhāvaparidīpanaṁ.",
  "tika-abh02t11:4_5": "Araññantiādinā senāsanassa pabhedaṁ,",
  "tika-abh02t11:4_6": "appasaddantiādinā nirādīnavataṁ,",
  "tika-abh02t11:4_7": "paṭisallānasāruppanti ānisaṁsaṁ dīpetīti āha ‘‘senāsanappabhede…pe…",
  "tika-abh02t11:4_8": "paridīpana’’nti.",
  "tika-abh02t11:5_0": "Mātikāvaṇṇanā niṭṭhitā.",
  "tika-abh02t11:6_0": "Niddesavaṇṇanā",
  "tika-abh02t11:7_0": "509.",
  "tika-abh02t11:7_1": "Kammatthehi diṭṭhi-saddādīhi sāsanaṁ vuttanti ‘‘diṭṭhattā diṭṭhī’’tiādi vuttaṁ.",
  "tika-abh02t11:7_2": "Sabhāvaṭṭhenāti aviparītaṭṭhena.",
  "tika-abh02t11:7_3": "Sikkhiyamāno kāyādīni vineti,",
  "tika-abh02t11:7_4": "na aññathāti āha ‘‘sikkhitabbaṭṭhena vinayo’’ti,",
  "tika-abh02t11:7_5": "vinayo vā sikkhitabbāni sikkhāpadāni,",
  "tika-abh02t11:7_6": "khandhattayaṁ sikkhitabbanti vinayo viyāti vinayoti dasseti.",
  "tika-abh02t11:7_7": "Satthu anusāsanadānabhūtaṁ sikkhattayanti āha ‘‘anusiṭṭhidānavasenā’’ti.",
  "tika-abh02t11:8_0": "Sammādiṭṭhipaccayattāti sammādiṭṭhiyā paccayattā.",
  "tika-abh02t11:8_1": "Tisso hi sikkhā sikkhantassa sammādiṭṭhi paripūratīti.",
  "tika-abh02t11:8_2": "‘‘Tasmātiha tvaṁ bhikkhu ādimeva visodhehi kusalesu dhammesu,",
  "tika-abh02t11:8_3": "ko cādi kusalānaṁ dhammānaṁ?",
  "tika-abh02t11:8_4": "Sīlañca suvisuddhaṁ diṭṭhi ca ujukā’’ti (saṁ. ni.",
  "tika-abh02t11:8_5": "5.369) vacanato sammādiṭṭhipubbaṅgamaṁ sikkhattayaṁ.",
  "tika-abh02t11:8_6": "Etasmiñca atthadvaye phalakāraṇopacārehi sikkhattayaṁ ‘‘diṭṭhī’’ti vuttaṁ,",
  "tika-abh02t11:8_7": "kusaladhammehi vā attano ekadesabhūtehīti adhippāyo.",
  "tika-abh02t11:8_8": "Bhagavato vinayanakiriyattā vinayo sikkhattayaṁ,",
  "tika-abh02t11:8_9": "taṁ pana vinayanaṁ dhammeneva avisamasabhāvena,",
  "tika-abh02t11:8_10": "desanādhammena vā pavattaṁ,",
  "tika-abh02t11:8_11": "na daṇḍādināti ‘‘dhammavinayo’’ti vuttaṁ.",
  "tika-abh02t11:9_0": "Anavajjadhammatthanti paramānavajjanibbānatthaṁ,",
  "tika-abh02t11:9_1": "akuppacetovimuttiatthaṁ vā.",
  "tika-abh02t11:9_2": "Dhammesu abhiññeyyādīsu abhijānanādikāraṇaṁ sikkhattayanti taṁ ‘‘dhammavinayo’’ti vuttaṁ.",
  "tika-abh02t11:9_3": "‘‘Imissā imasmi’’nti punappunaṁ vuccamānaṁ niyamakaraṇaṁ hoti,",
  "tika-abh02t11:9_4": "eva-saddalopo vā katoti adhippāyenāha ‘‘niyamo kato’’ti.",
  "tika-abh02t11:10_0": "510.Bhikkhukoti anaññatthena ka-kārena padaṁ vaḍḍhitanti ‘‘bhikkhanadhammatāyā’’ti atthamāha.",
  "tika-abh02t11:10_1": "Bhikkhakoti pana pāṭhe bhikkhatīti bhikkhakoti attho.",
  "tika-abh02t11:10_2": "Jallikaṁ rajamissaṁ malaṁ,",
  "tika-abh02t11:10_3": "amissaṁ malameva.",
  "tika-abh02t11:10_4": "Bhinnapaṭadharoti nibbacanaṁ bhinnapaṭadhare bhikkhu-saddassa niruḷhattā vuttaṁ.",
  "tika-abh02t11:11_0": "Yassa bhāvetabbo pahātabbo ca odhi avasiṭṭho atthi,",
  "tika-abh02t11:11_1": "so odhiso,",
  "tika-abh02t11:11_2": "arahā pana tadabhāvā odhirahitoti ‘‘anodhiso kilesānaṁ pahānā bhikkhū’’ti vutto.",
  "tika-abh02t11:11_3": "Odhi-saddo vā ekadese niruḷhoti sabbamaggā sabbakilesā ca arahatā bhāvitā pahīnā ca ‘‘odhī’’ti na vuccanti.",
  "tika-abh02t11:11_4": "Pahānāti idañca nibbacanaṁ bhedanapariyāyavasena vuttanti veditabbaṁ.",
  "tika-abh02t11:12_0": "Sekkhotiādinā bhikkhu-saddena vuccamānaṁ atthaṁ guṇavasena dasseti,",
  "tika-abh02t11:12_1": "heṭṭhā pana ‘‘samaññāya paṭiññāyā’’ti paññāyanavasena,",
  "tika-abh02t11:12_2": "‘‘bhikkhatī’’tiādinā nibbacanavasena dassito.",
  "tika-abh02t11:13_0": "Sekkho bhikkhūti satta sekkhā kathitā,",
  "tika-abh02t11:13_1": "bhinnattā pāpakānaṁ…pe…",
  "tika-abh02t11:13_2": "bhikkhūti khīṇāsavova kathitoti idaṁ dvayaṁ ‘‘sekkhoti puthujjanakalyāṇakena saddhiṁ satta ariyā,",
  "tika-abh02t11:13_3": "bhinnattāti iminā pana cattāro phalaṭṭhā’’ti iminā dvayena na sameti,",
  "tika-abh02t11:13_4": "tadidaṁ nippariyāyadassanaṁ vuttanti veditabbaṁ.",
  "tika-abh02t11:13_5": "‘‘Sesaṭṭhānesu puthujjanakalyāṇakādayo kathitā’’ti vuttaṁ,",
  "tika-abh02t11:13_6": "nanu paṭiññāya bhikkhusīlopi vuttoti? Vutto,",
  "tika-abh02t11:13_7": "na pana idhādhippeto sabbappakārajjhānanibbattakassa adhippetattā.",
  "tika-abh02t11:14_0": "Bhagavato vacanaṁ upasampadākammakaraṇassa kāraṇattā ṭhānaṁ,",
  "tika-abh02t11:14_1": "tadanurūpaṁ ṭhānārahaṁ,",
  "tika-abh02t11:14_2": "anūnañattianussāvanaṁ uppaṭipāṭiyā ca avuttanti attho.",
  "tika-abh02t11:15_0": "511.Nippariyāyato sīlaṁ samādānaviratiavītikkamanaviratibhāvatoti adhippāyo.",
  "tika-abh02t11:15_1": "Anabhijjhādīni sandhāya cetasikasīlassa pariyāyasīlatā vuttā.",
  "tika-abh02t11:15_2": "Nagaravaḍḍhakī vatthuvijjācariyoti vadanti.",
  "tika-abh02t11:15_3": "Catubbidho āhāro asitādīni,",
  "tika-abh02t11:15_4": "bhakkhitabbabhuñjitabbalehitabbacubitabbāni vā.",
  "tika-abh02t11:16_0": "Pātimokkhasaṁvarena upeto pihitindriyo hoti tiṇṇaṁ sucaritānaṁ indriyasaṁvarāhārattā,",
  "tika-abh02t11:16_1": "pātimokkhasaṁvaro vā indriyasaṁvarassa upanissayo hoti.",
  "tika-abh02t11:16_2": "Iti pātimokkhasaṁvarena pihitindriyo ‘‘pātimokkhasaṁvarasaṁvuto’’ti vutto.",
  "tika-abh02t11:16_3": "Iminā adhippāyena ‘‘saṁvuto’’ti etassa pihitindriyoti atthamāha.",
  "tika-abh02t11:16_4": "Pātimokkhena ca saṁvarena cāti idaṁ pātimokkhato aññaṁ sīlaṁ kāyikaavītikkamādiggahaṇena gahitanti iminā adhippāyena vuttanti daṭṭhabbaṁ.",
  "tika-abh02t11:16_5": "Dutiyo panattho dvinnampi ekatthataṁ sandhāya vutto.",
  "tika-abh02t11:17_0": "513.Sabbampidussīlyanti iminā abhijjhādayo ca gahitāti sandhāyāha ‘‘manasāpi ācarati eva,",
  "tika-abh02t11:17_1": "tasmā taṁ dassetu’’nti.",
  "tika-abh02t11:17_2": "Tatthāti kāyikavītikkamādivasena vuttesu anācāresu.",
  "tika-abh02t11:17_3": "Garubhaṇḍavissajjanamāpajjatīti thullaccayaṁ āpajjatīti attho.",
  "tika-abh02t11:18_0": "Aropimoti saṅghikabhūmiyaṁ uṭṭhito vutto.",
  "tika-abh02t11:18_1": "Phātikammanti garubhaṇḍantarabhūtaṁ kammaṁ.",
  "tika-abh02t11:18_2": "Daṇḍakammanti yathāvuttaṁ hatthakammamāha.",
  "tika-abh02t11:18_3": "Sināyanti etenāti sinānaṁ, cuṇṇādi.",
  "tika-abh02t11:19_0": "Saccālīkena piyavādī ‘‘cāṭū’’ti vuccati,",
  "tika-abh02t11:19_1": "cāṭuṁ attānaṁ icchatīti cāṭukāmo,",
  "tika-abh02t11:19_2": "tassa bhāvo cāṭukamyatā.",
  "tika-abh02t11:19_3": "Muggasūpassa appavisanaṭṭhānaṁ nāma natthi sabbāhārehi aviruddhattāti adhippāyo.",
  "tika-abh02t11:19_4": "Paribhaṭati dhāreti,",
  "tika-abh02t11:19_5": "poseti vāti paribhaṭo,",
  "tika-abh02t11:19_6": "atha vā parivārabhūto bhaṭo sevako paribhaṭo.",
  "tika-abh02t11:20_0": "Bhaṇḍāgārikakammaṁ gihīnaṁ kariyamānaṁ vuttaṁ.",
  "tika-abh02t11:20_1": "Piṇḍatthaṁ paṭipiṇḍadānaṁ,",
  "tika-abh02t11:20_2": "piṇḍaṁ datvā paṭipiṇḍaggahaṇaṁ vā piṇḍapaṭipiṇḍaṁ.",
  "tika-abh02t11:20_3": "Saṅghabhogacetiyabhogānaṁ ayoniso vicāraṇaṁ saṅghuppādacetiyuppādapaṭṭhapanaṁ,",
  "tika-abh02t11:20_4": "attano santake viya paṭipajjananti keci.",
  "tika-abh02t11:21_0": "514.",
  "tika-abh02t11:21_1": "Gāvo caranti etthāti gocaro,",
  "tika-abh02t11:21_2": "gocaro viyāti gocaro,",
  "tika-abh02t11:21_3": "abhiṇhaṁ caritabbaṭṭhānaṁ.",
  "tika-abh02t11:21_4": "Gāvo vā cakkhādīni indriyāni,",
  "tika-abh02t11:21_5": "tehi caritabbaṭṭhānaṁ gocaro.",
  "tika-abh02t11:21_6": "Ayutto gocaro agocaroti tadañño yutto ‘‘gocaro’’ti vutto.",
  "tika-abh02t11:22_0": "Vā-saddo vidhunanatthopi hotīti katvā āha ‘‘viniddhutakibbisāni vā’’ti.",
  "tika-abh02t11:23_0": "515.",
  "tika-abh02t11:23_1": "Avarā pacchimā mattā etesanti oramattakāni.",
  "tika-abh02t11:23_2": "Saṁyamakaraṇīyānīti kāyavācāsaṁyamamattena kattabbapaṭikammāni,",
  "tika-abh02t11:23_3": "vikkhipitabbāni vā.",
  "tika-abh02t11:23_4": "‘‘Puna na evaṁ karomī’’ti cittena saṁvaramattena,",
  "tika-abh02t11:23_5": "indriyasaṁvareneva vā karaṇīyāni saṁvarakaraṇīyāni.",
  "tika-abh02t11:23_6": "Divivihārajanapadavāsī divivihāravāsī.",
  "tika-abh02t11:23_7": "Manassa adhiṭṭhānameva adhiṭṭhānāvikammaṁ.",
  "tika-abh02t11:23_8": "Desanā idha ‘‘vuṭṭhānāvikamma’’nti adhippetā.",
  "tika-abh02t11:23_9": "Tattha ‘‘cittuppādakaraṇīyāni manasikārapaṭibaddhānī’’ti vacanato pātimokkhasaṁvaravisuddhatthaṁ anatikkamanīyāni",
  "tika-abh02t11:23_10": "anāpattigamanīyāni vajjāni vuttānīti ācariyassa adhippāyo.",
  "tika-abh02t11:23_11": "Catubbidhassāti attānuvādaparānuvādadaṇḍaduggatibhayassa.",
  "tika-abh02t11:24_0": "516.",
  "tika-abh02t11:24_1": "‘‘Idha bhikkhū’’ti bhikkhu eva adhippetoti sandhāya ‘‘sesasikkhā pana atthuddhāravasena sikkhā-saddassa atthadassanatthaṁ vuttā’’ti āha.",
  "tika-abh02t11:24_2": "Bhikkhuggahaṇaṁ pana aggaparisāmukhena sabbajjhānanibbattakānaṁ catunnampi parisānaṁ dassanatthaṁ kataṁ.",
  "tika-abh02t11:24_3": "Guṇato vā bhikkhu adhippetoti sabbāpi sikkhā idhādhippetāti daṭṭhabbā.",
  "tika-abh02t11:24_4": "Sabbena sikkhāsamādānenāti ettha yena samādānena sabbāpi sikkhā samādinnā honti,",
  "tika-abh02t11:24_5": "taṁ ekampi sabbasamādānakiccakarattā sabbasamādānaṁ nāma hoti,",
  "tika-abh02t11:24_6": "anekesu pana vattabbameva natthi.",
  "tika-abh02t11:24_7": "Sabbena sikkhitabbākārenāti avītikkamadesanāvuṭṭhānavattacaraṇādiākārena.",
  "tika-abh02t11:24_8": "Vītikkamanavasena sesassapi nissesatākaraṇaṁ sandhāya ‘‘bhinnassapī’’tiādimāha.",
  "tika-abh02t11:25_0": "519.",
  "tika-abh02t11:25_1": "Āvaraṇīyehi cittaparisodhanabhāvanā jāgariyānuyogoti katvā āha ‘‘bhāvana’’nti.",
  "tika-abh02t11:25_2": "Suppapariggāhakanti ‘‘suppapariggāhakaṁ nāma idaṁ ito pubbe ito parañca natthi,",
  "tika-abh02t11:25_3": "ayametassa paccayo’’tiādinā pariggāhakaṁ.",
  "tika-abh02t11:26_0": "520-521.Yuttoti ārambhamāno.",
  "tika-abh02t11:26_1": "Sātaccaṁ nepakkañca pavattayamāno jāgariyānuyogaṁ anuyutto hotīti sambandhaṁ dasseti.",
  "tika-abh02t11:27_0": "522.Lokiyāyapi…pe…",
  "tika-abh02t11:27_1": "āhāti idaṁ vipassanābhāvanāya satipaṭṭhānādayo ekasmiṁ ārammaṇe saha nappavattanti,",
  "tika-abh02t11:27_2": "pavattamānānipi indriyabalāni bojjhaṅgesveva antogadhāni honti.",
  "tika-abh02t11:27_3": "Pītisambojjhaṅgaggahaṇena hi tadupanissayabhūtaṁ saddhindriyaṁ saddhābalañca gahitameva hoti ‘‘saddhūpanisaṁ pāmojja’’nti (saṁ. ni.",
  "tika-abh02t11:27_4": "2.23) vuttattā.",
  "tika-abh02t11:27_5": "Maggaṅgāni pañceva vipassanākkhaṇe pavattantīti imamatthaṁ sandhāya vuttanti daṭṭhabbaṁ.",
  "tika-abh02t11:28_0": "523.",
  "tika-abh02t11:28_1": "Samantato, sammā,",
  "tika-abh02t11:28_2": "samaṁ vā sātthakādipajānanaṁ sampajānaṁ,",
  "tika-abh02t11:28_3": "tadeva sampajaññaṁ.",
  "tika-abh02t11:28_4": "Tenāti satisampayuttattā eva uddese avuttāpi sati niddese ‘‘sato’’ti iminā vuttāti adhippāyo.",
  "tika-abh02t11:29_0": "Sātthakānaṁ abhikkamādīnaṁ sampajānanaṁ sātthakasampajaññaṁ.",
  "tika-abh02t11:29_1": "Evaṁ sappāyasampajaññaṁ.",
  "tika-abh02t11:29_2": "Abhikkamādīsu pana bhikkhācāragocare aññatthāpi ca pavattesu avijahite kammaṭṭhānasaṅkhāte gocare sampajaññaṁ gocarasampajaññaṁ.",
  "tika-abh02t11:29_3": "Abhikkamādīsu asammuyhanameva sampajaññaṁ asammohasampajaññaṁ.",
  "tika-abh02t11:30_0": "Dvekathāti vacanakaraṇākaraṇakathā na kathitapubbā.",
  "tika-abh02t11:30_1": "Vacanaṁ karomi eva,",
  "tika-abh02t11:30_2": "tasmā subbacattā paṭivacanaṁ demīti attho.",
  "tika-abh02t11:31_0": "Kammaṭṭhānasīsenevāti kammaṭṭhānaggeneva,",
  "tika-abh02t11:31_1": "kammaṭṭhānaṁ padhānaṁ katvā evāti attho.",
  "tika-abh02t11:31_2": "Tena ‘‘pattampi acetana’’ntiādinā vakkhamānaṁ kammaṭṭhānaṁ,",
  "tika-abh02t11:31_3": "yathāparihariyamānaṁ vā avijahitvāti dasseti.",
  "tika-abh02t11:31_4": "‘‘Tasmā’’ti etassa ‘‘dhammakathā kathetabbāyevāti vadantī’’ti etena sambandho.",
  "tika-abh02t11:31_5": "Bhayeti paracakkādibhaye.",
  "tika-abh02t11:32_0": "Avasesaṭṭhāneti yāguaggahitaṭṭhāne.",
  "tika-abh02t11:32_1": "Ṭhānacaṅkamanamevāti adhiṭṭhātabbiriyāpathavasena vuttaṁ,",
  "tika-abh02t11:32_2": "na bhojanādikāle avassaṁ kattabbanisajjāyapi paṭikkhepavasena.",
  "tika-abh02t11:33_0": "Thero dārucīriyo –",
  "tika-abh02t11:34_0": "‘‘Tasmātiha te, bāhiya,",
  "tika-abh02t11:34_1": "evaṁ sikkhitabbaṁ.",
  "tika-abh02t11:34_2": "Diṭṭhe diṭṭhamattaṁ bhavissati,",
  "tika-abh02t11:34_3": "sute mute viññāte.",
  "tika-abh02t11:34_4": "Yato kho te, bāhiya,",
  "tika-abh02t11:34_5": "diṭṭhe diṭṭhamattaṁ bhavissati,",
  "tika-abh02t11:34_6": "sute mute viññāte viññātamattaṁ bhavissati,",
  "tika-abh02t11:34_7": "tato tvaṁ, bāhiya, na tena,",
  "tika-abh02t11:34_8": "yato tvaṁ, bāhiya, na tena.",
  "tika-abh02t11:34_9": "Tato tvaṁ, bāhiya,",
  "tika-abh02t11:34_10": "na tattha,",
  "tika-abh02t11:34_11": "yato tvaṁ, bāhiya,",
  "tika-abh02t11:34_12": "na tattha.",
  "tika-abh02t11:34_13": "Tato tvaṁ, bāhiya,",
  "tika-abh02t11:34_14": "nevidha na huraṁ na ubhayamantarena.",
  "tika-abh02t11:34_15": "Esevanto dukkhassā’’ti (udā. 10) –",
  "tika-abh02t11:35_0": "Ettakena arahattaṁ sacchākāsi.",
  "tika-abh02t11:36_0": "Khāṇuādipariharaṇatthaṁ,",
  "tika-abh02t11:36_1": "patiṭṭhitapādapariharaṇatthaṁ vā passena haraṇaṁ vītiharaṇanti vadanti.",
  "tika-abh02t11:36_2": "Yāva patiṭṭhitapādo,",
  "tika-abh02t11:36_3": "tāva āharaṇaṁ atiharaṇaṁ,",
  "tika-abh02t11:36_4": "tato paraṁ haraṇaṁ vītiharaṇanti ayaṁ vā etesaṁ viseso.",
  "tika-abh02t11:36_5": "Avīcinti nirantaraṁ.",
  "tika-abh02t11:37_0": "Paṭhamajavanepi…pe…",
  "tika-abh02t11:37_1": "na hotīti idaṁ pañcaviññāṇavīthiyaṁ itthipurisoti rajjanādīnaṁ abhāvaṁ sandhāya vuttaṁ.",
  "tika-abh02t11:37_2": "Tattha hi āvajjanavoṭṭhabbanānaṁ ayoniso āvajjanavoṭṭhabbanavasena iṭṭhe itthirūpādimhi lobho,",
  "tika-abh02t11:37_3": "aniṭṭhe ca paṭigho uppajjati.",
  "tika-abh02t11:37_4": "Manodvāre pana itthipurisoti rajjanādi hoti,",
  "tika-abh02t11:37_5": "tassa pañcadvārajavanaṁ mūlaṁ,",
  "tika-abh02t11:37_6": "yathāvuttaṁ vā sabbaṁ bhavaṅgādi.",
  "tika-abh02t11:37_7": "Evaṁ manodvārajavanassa mūlavasena mūlapariññā vuttā.",
  "tika-abh02t11:37_8": "Āgantukatāvakālikatā pana pañcadvārajavanasseva apubbatittaratāvasena.",
  "tika-abh02t11:37_9": "Maṇisappo sīhaḷadīpe vijjamānā ekā sappajātīti vadanti.",
  "tika-abh02t11:37_10": "Calananti kampanaṁ.",
  "tika-abh02t11:38_0": "Atiharatīti yāva mukhā āharati.",
  "tika-abh02t11:38_1": "Vītiharatīti tato yāva kucchi,",
  "tika-abh02t11:38_2": "tāva harati,",
  "tika-abh02t11:38_3": "kucchigataṁ vā passato harati.",
  "tika-abh02t11:38_4": "Allattañca anupāletīti vāyuādīhi ativisosanaṁ yathā na hoti,",
  "tika-abh02t11:38_5": "tathā pāleti.",
  "tika-abh02t11:38_6": "Ābhujatīti pariyesanajjhoharaṇajiṇṇājiṇṇatādiṁ āvajjeti,",
  "tika-abh02t11:38_7": "vijānātīti attho.",
  "tika-abh02t11:38_8": "Taṁtaṁvijānananipphādakoyeva hi payogo ‘‘sammāpayogo’’ti vuttoti.",
  "tika-abh02t11:38_9": "Atha vā ‘‘sammāpaṭipattimāgamma abbhantare attā nāma koci bhujanako natthī’’tiādinā vijānanaṁ ābhujanaṁ.",
  "tika-abh02t11:39_0": "Aṭṭhāneti manussāmanussapariggahite ayutte ṭhāne khettadevāyatanādike.",
  "tika-abh02t11:39_1": "Tumbato veḷunāḷiādiudakabhājanato.",
  "tika-abh02t11:39_2": "Tanti chaḍḍitaṁ udakaṁ.",
  "tika-abh02t11:40_0": "Gateti gamaneti pubbe abhikkamapaṭikkamaggahaṇena gamanepi purato pacchato ca kāyassa atiharaṇaṁ vuttanti idha gamanameva gahitanti veditabbaṁ,",
  "tika-abh02t11:40_1": "vakkhamāno vā etesaṁ viseso.",
  "tika-abh02t11:41_0": "Ettakenāti kammaṭṭhānaṁ avissajjetvā catunnaṁ iriyāpathānaṁ pavattanavacanamattena gocarasampajaññaṁ na pākaṭaṁ hotīti attho.",
  "tika-abh02t11:41_1": "Evaṁ pana sutte kammaṭṭhānaṁ avibhūtaṁ hotīti caṅkamanaṭṭhānanisajjāsu eva pavatte pariggaṇhantassa sutte pavattā apākaṭā hontīti attho.",
  "tika-abh02t11:42_0": "Kāyādikiriyāmayattā āvajjanakiriyāsamuṭṭhitattā ca javanaṁ,",
  "tika-abh02t11:42_1": "sabbampi vā chadvārappavattaṁ kiriyāmayapavattaṁ nāma,",
  "tika-abh02t11:42_2": "dutiyajjhānaṁ vacīsaṅkhāravirahā ‘‘tuṇhībhāvo’’ti vuccati.",
  "tika-abh02t11:43_0": "526.Upāsanaṭṭhānanti issāsānaṁ viya upāsanassa sikkhāyogakaraṇassa kammaṭṭhānaupāsanassa ṭhānanti attho.",
  "tika-abh02t11:43_1": "Tameva hi atthaṁ dassetuṁ ‘‘yogapatha’’nti āhāti.",
  "tika-abh02t11:43_2": "Sīsaṁ dhovatīti icchādāsabyā bhujissataṁ ñāpayati,",
  "tika-abh02t11:43_3": "micchāpaṭipannehi vā pakkhittaṁ ayasarajaṁ dhovati.",
  "tika-abh02t11:44_0": "529.Vinayapariyāyena adinnādānapārājike āgataṁ.",
  "tika-abh02t11:44_1": "Suttantapariyāyena āraññakasikkhāpade ‘‘pañcadhanusatikaṁ pacchima’’nti āgataṁ āraññikaṁ bhikkhuṁ sandhāya.",
  "tika-abh02t11:44_2": "Na hi so vinayapariyāyike araññe vasanato ‘‘āraññako pantasenāsano’’ti sutte vuttoti.",
  "tika-abh02t11:45_0": "530.‘‘Nitumba’’ntipi ‘‘nadīkuñja’’ntipi yaṁ vadanti,",
  "tika-abh02t11:45_1": "taṁ kandaranti apabbatapadesepi vidugganadīnivattanapadesaṁ kandaranti dasseti.",
  "tika-abh02t11:46_0": "531.Bhājetvā dassitanti etena bhājetabbataṁ ante niddesassa kāraṇaṁ dasseti.",
  "tika-abh02t11:47_0": "533.",
  "tika-abh02t11:47_1": "Rahassa kiriyā rahassaṁ,",
  "tika-abh02t11:47_2": "taṁ arahati tassa yogganti rāhasseyyakaṁ.",
  "tika-abh02t11:47_3": "Vicittā hi taddhitāti.",
  "tika-abh02t11:47_4": "Rahasi vā sādhu rahassaṁ,",
  "tika-abh02t11:47_5": "tassa yoggaṁ rāhasseyyakaṁ.",
  "tika-abh02t11:48_0": "536.Paṇihitoti suṭṭhu ṭhapito.",
  "tika-abh02t11:49_0": "537.Pariggahitaniyyānanti pariggahitaniyyānasabhāvaṁ,",
  "tika-abh02t11:49_1": "kāyādīsu suṭṭhu pavattiyā niyyānasabhāvayuttanti attho.",
  "tika-abh02t11:49_2": "Kāyādipariggahaṇaṁ ñāṇaṁ vā pariggaho,",
  "tika-abh02t11:49_3": "taṁ-sampayuttatāya pariggahitaṁ niyyānabhūtaṁ upaṭṭhānaṁ katvāti attho.",
  "tika-abh02t11:50_0": "542-543.Vikārappattiyāti cittassa vikārāpattibhāvenāti attho.",
  "tika-abh02t11:50_1": "Sabbasaṅgāhikavasenāti sattasaṅkhāragatasabbakodhasaṅgāhikavasena.",
  "tika-abh02t11:50_2": "Sabbasaṅgahaṇañca samucchedappahānassapi adhippetattā katanti veditabbaṁ.",
  "tika-abh02t11:51_0": "546.Idaṁsandhāyāti ‘‘dve dhammā’’ti sandhāya.",
  "tika-abh02t11:51_1": "Ekavacanena ‘‘thinamiddha’’nti uddisitvāpi niddese ‘‘santā’’ti vacanabhedo,",
  "tika-abh02t11:51_2": "bahuvacanaṁ katanti attho.",
  "tika-abh02t11:51_3": "Nirodhasantatāyāti vacanaṁ aṅgasantatāya,",
  "tika-abh02t11:51_4": "sabhāvasantatāya vā santatānivāraṇatthaṁ.",
  "tika-abh02t11:52_0": "550.",
  "tika-abh02t11:52_1": "Thinamiddhavikāravirahā tappaṭipakkhasaññā ālokasaññā nāma hoti.",
  "tika-abh02t11:52_2": "Teneva vuttaṁ ‘‘ayaṁ saññā ālokā hotī’’ti.",
  "tika-abh02t11:53_0": "553.",
  "tika-abh02t11:53_1": "‘‘Vantattā muttattā’’tiādīni,",
  "tika-abh02t11:53_2": "‘‘ālokā hotī’’tiādīni ca ‘‘cattattātiādīnī’’ti vuttāni.",
  "tika-abh02t11:53_3": "Ādi-saddena vā dvinnampi niddesapadāni saṅgahetvā tattha yāni yesaṁ vevacanāni,",
  "tika-abh02t11:53_4": "tāneva sandhāya ‘‘aññamaññavevacanānī’’ti vuttanti daṭṭhabbaṁ.",
  "tika-abh02t11:53_5": "Paṭimuñcatoti etena sārambhaṁ abhibhavaṁ dasseti.",
  "tika-abh02t11:53_6": "Nirāvaraṇā hutvā ābhujati sampajānātīti nirāvaraṇābhogā,",
  "tika-abh02t11:53_7": "taṁsabhāvattā vivaṭā.",
  "tika-abh02t11:54_0": "556.",
  "tika-abh02t11:54_1": "‘‘Vikālo nu kho,",
  "tika-abh02t11:54_2": "na nu kho’’ti anicchayatāya katavatthujjhācāramūlako vippaṭisāro vatthujjhācāro kāraṇavohārena vuttoti daṭṭhabbo.",
  "tika-abh02t11:55_0": "562.Kilissantīti kilesentīti atthaṁ vadanti,",
  "tika-abh02t11:55_1": "sadarathabhāvena sayameva vā kilissanti.",
  "tika-abh02t11:55_2": "Na hi te uppajjamānā kilesarahitā uppajjantīti.",
  "tika-abh02t11:56_0": "564.Idheva ca vibhaṅge ‘‘upeto hotī’’tiādi tattha tattha vuttameva.",
  "tika-abh02t11:57_0": "588.Niddesavasenāti ‘‘tattha katamā upekkhā?",
  "tika-abh02t11:57_1": "Yā upekkhā’’tiādiniddesavasena.",
  "tika-abh02t11:57_2": "‘‘Imāya upekkhāya upeto hotī’’tiādi paṭiniddesavasenāti vadanti.",
  "tika-abh02t11:57_3": "‘‘Tattha katamā…pe…",
  "tika-abh02t11:57_4": "imāya upekkhāya upeto hotī’’ti etena puggalo niddiṭṭho hoti,",
  "tika-abh02t11:57_5": "‘‘samupeto’’tiādinā paṭiniddiṭṭho.",
  "tika-abh02t11:57_6": "Yāva vā ‘‘samannāgato’’ti padaṁ,",
  "tika-abh02t11:57_7": "tāva niddiṭṭho,",
  "tika-abh02t11:57_8": "‘‘tena vuccati upekkhako’’ti iminā paṭiniddiṭṭhoti tesaṁ vasena niddesapaṭiniddesā yojetabbā.",
  "tika-abh02t11:57_9": "Pakārenāti upekkhāya ‘‘upekkhanā’’tiādidhammappakārena ‘‘upeto samupeto’’tiādipuggalappakārena ca upekkhakasaddassa atthaṁ ṭhapento paṭṭhapenti.",
  "tika-abh02t11:57_10": "‘‘Upekkhā’’ti etassa atthassa ‘‘upekkhanā’’ti kāraṇaṁ.",
  "tika-abh02t11:57_11": "Upekkhanāvasena hi upekkhāti.",
  "tika-abh02t11:57_12": "Tathā ‘‘upeto samupeto’’ti etesaṁ ‘‘upāgato samupāgato’’ti kāraṇanti evaṁ dhammapuggalavasena tassa tassatthassa kāraṇaṁ dassentā vivaranti,",
  "tika-abh02t11:57_13": "‘‘upekkhako’’ti imasseva vā atthassa ‘‘imāya upekkhāya upeto hotī’’tiādinā kāraṇaṁ dassentā.",
  "tika-abh02t11:57_14": "‘‘Upekkhanā ajjhupekkhanā samupeto’’tiādinā byañjanānaṁ vibhāgaṁ dassentā vibhajanti.",
  "tika-abh02t11:57_15": "Upekkhaka-saddantogadhāya vā upekkhāya tasseva ca upekkhaka-saddassa visuṁ atthavacanaṁ ‘‘yā upekkhā upekkhanā’’tiādinā,",
  "tika-abh02t11:57_16": "‘‘imāya upekkhāya upeto hotī’’tiādinā ca byañjanavibhāgo.",
  "tika-abh02t11:57_17": "Sabbathā aññātatā nikujjhitabhāvo,",
  "tika-abh02t11:57_18": "kenaci pakārena viññātepi niravasesaparicchindanābhāvo gambhīrabhāvo.",
  "tika-abh02t11:58_0": "602.Uparibhūmippattiyāti idaṁ ‘‘rūpasaññānaṁ samatikkamā’’ti ettheva yojetabbaṁ.",
  "tika-abh02t11:58_1": "Viññāṇañcāyatanādīnipi vā ākāsānañcāyatanādīnaṁ uparibhūmiyoti sabbatthāpi na na yujjati.",
  "tika-abh02t11:59_0": "610.",
  "tika-abh02t11:59_1": "Viññāṇañcāyatananiddese ‘‘anantaṁ viññāṇanti taṁyeva ākāsaṁ viññāṇena phuṭaṁ manasi karoti anantaṁ pharati,",
  "tika-abh02t11:59_2": "tena vuccati anantaṁ viññāṇa’’nti ettha viññāṇenāti etaṁ upayogatthe karaṇavacanaṁ,",
  "tika-abh02t11:59_3": "taṁyeva ākāsaṁ phuṭaṁ viññāṇaṁ manasi karotīti kira aṭṭhakathāyaṁ vuttaṁ.",
  "tika-abh02t11:59_4": "Ayaṁ vā etassa attho –",
  "tika-abh02t11:59_5": "taṁyeva ākāsaṁ phuṭaṁ viññāṇaṁ viññāṇañcāyatanaviññāṇena manasi karotīti.",
  "tika-abh02t11:59_6": "Ayaṁ panattho yutto –",
  "tika-abh02t11:59_7": "taṁyeva ākāsaṁ viññāṇena phuṭaṁ tena gahitākāraṁ manasi karoti,",
  "tika-abh02t11:59_8": "evaṁ taṁ viññāṇaṁ anantaṁ pharatīti.",
  "tika-abh02t11:59_9": "Yañhi ākāsaṁ paṭhamāruppasamaṅgī viññāṇena anantaṁ pharati,",
  "tika-abh02t11:59_10": "taṁ pharaṇākārasahitameva viññāṇaṁ manasikaronto dutiyāruppasamaṅgī anantaṁ pharatīti vuccatīti.",
  "tika-abh02t11:60_0": "615.Taṁyeva viññāṇaṁ abhāvetīti yaṁ pubbe ‘‘anantaṁ viññāṇa’’nti manasi kataṁ,",
  "tika-abh02t11:60_1": "taṁyevāti attho.",
  "tika-abh02t11:60_2": "Tasseva hi ārammaṇabhūtaṁ paṭhamena viya rūpanimittaṁ tatiyenāruppena abhāvetīti.",
  "tika-abh02t11:61_0": "Niddesavaṇṇanā niṭṭhitā.",
  "tika-abh02t11:62_0": "Suttantabhājanīyavaṇṇanā niṭṭhitā.",
  "tika-abh02t11:63_0": "2. Abhidhammabhājanīyavaṇṇanā",
  "tika-abh02t11:64_0": "623.",
  "tika-abh02t11:64_1": "Abhidhammabhājanīye pañcakanayadassane ‘‘pañca jhānānī’’ti ca,",
  "tika-abh02t11:64_2": "‘‘tattha katamaṁ paṭhamaṁ jhāna’’nti ca ādinā uddhaṭaṁ.",
  "tika-abh02t11:64_3": "Uddhaṭānaṁyeva catunnaṁ paṭhamatatiyacatutthapañcamajjhānānaṁ dassanato,",
  "tika-abh02t11:64_4": "dutiyasseva visesadassanato ca.",
  "tika-abh02t11:65_0": "Abhidhammabhājanīyavaṇṇanā niṭṭhitā.",
  "tika-abh02t11:66_0": "3. Pañhapucchakavaṇṇanā",
  "tika-abh02t11:67_0": "640.Lokuttarāpanetthāti etesu tīsujhānesu ‘‘lokuttarā siyā appamāṇārammaṇā’’ti evaṁ koṭṭhāsikā pana maggakāle,",
  "tika-abh02t11:67_1": "phalakāle vā lokuttarabhūtā evāti adhippāyo.",
  "tika-abh02t11:67_2": "Paricchinnākāsakasiṇālokakasiṇānāpānabrahmavihāracatutthāni sabbatthapādakacatutthe saṅgahitānīti daṭṭhabbāni.",
  "tika-abh02t11:68_0": "Buddhapaccekabuddhakhīṇāsavā maggaṁ bhāvayiṁsu,",
  "tika-abh02t11:68_1": "phalaṁ sacchikariṁsūti,",
  "tika-abh02t11:68_2": "bhāvessanti sacchikarissantīti ca heṭṭhimamaggaphalānaṁ vasena vuttanti veditabbaṁ.",
  "tika-abh02t11:68_3": "Kusalato terasasu hi catutthesu ayaṁ kathā pavattā,",
  "tika-abh02t11:68_4": "na ca kusalacatutthena arahattamaggaphalāni daṭṭhuṁ sakkoti.",
  "tika-abh02t11:69_0": "‘‘Kiriyato terasanna’’nti ettha lokuttaracatutthaṁ kiriyaṁ natthīti ‘‘dvādasanna’’nti vattabbaṁ,",
  "tika-abh02t11:69_1": "kusalato vā terasasu sekkhaphalacatutthaṁ antogadhaṁ katvā ‘‘kiriyato terasanna’’nti asekkhacatutthena saha vadatīti veditabbaṁ.",
  "tika-abh02t11:69_2": "Sabbatthapādakañcettha khīṇāsavānaṁ yāni abhiññādīni santi,",
  "tika-abh02t11:69_3": "tesaṁ sabbesaṁ pādakattā sabbatthapādakanti daṭṭhabbaṁ.",
  "tika-abh02t11:69_4": "Na hi tesaṁ vaṭṭaṁ atthīti.",
  "tika-abh02t11:69_5": "Paricchannākāsakasiṇacatutthādīni viya vā navattabbatāya sabbatthapādakasamānattā sabbatthapādakatā daṭṭhabbā.",
  "tika-abh02t11:70_0": "Manosaṅkhārā nāma saññāvedanā,",
  "tika-abh02t11:70_1": "cattāropi vā khandhā.",
  "tika-abh02t11:70_2": "Nimittaṁ ārabbhāti ettha ‘‘nimittaṁ nibbānañcā’’ti vattabbaṁ.",
  "tika-abh02t11:71_0": "‘‘Ajjhatto dhammo ajjhattassa dhammassa ārammaṇapaccayena paccayo’’ti (paṭṭhā.",
  "tika-abh02t11:71_1": "2.20.28) ettha ‘‘ajjhattā khandhā iddhividhañāṇassa pubbenivāsānussatiñāṇassa yathākammūpagañāṇassa anāgataṁsañāṇassa",
  "tika-abh02t11:71_2": "āvajjanāya ārammaṇapaccayena paccayo’’ti vuttattā na cetopariyañāṇaṁ viya yathākammūpagañāṇaṁ parasantānagatameva jānāti,",
  "tika-abh02t11:71_3": "sasantānagatampi pana apākaṭaṁ rūpaṁ dibbacakkhu viya apākaṭaṁ kammaṁ vibhāveti.",
  "tika-abh02t11:71_4": "Tenāha ‘‘attano kammajānanakāle’’ti.",
  "tika-abh02t11:72_0": "Pañhapucchakavaṇṇanā niṭṭhitā.",
  "tika-abh02t11:73_0": "Jhānavibhaṅgavaṇṇanā niṭṭhitā."
}