{
  "mn104:0.1_0": "Majjhima Nikāya 104 ",
  "mn104:0.2_0": "Sāmagāmasutta ",
  "mn104:1.1_0": "Evaṁ me sutaṁ—",
  "mn104:1.2_0": "ekaṁ samayaṁ bhagavā sakkesu viharati sāmagāme. ",
  "mn104:2.1_0": "Tena kho pana samayena nigaṇṭho nāṭaputto pāvāyaṁ adhunākālaṅkato hoti. ",
  "mn104:2.2_0": "Tassa kālaṅkiriyāya bhinnā nigaṇṭhā dvedhikajātā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti: ",
  "mn104:2.3_0": "“na tvaṁ imaṁ dhammavinayaṁ ājānāsi,",
  "mn104:2.3_1": "ahaṁ imaṁ dhammavinayaṁ ājānāmi.",
  "mn104:2.3_2": "Kiṁ tvaṁ imaṁ dhammavinayaṁ ājānissasi.",
  "mn104:2.3_3": "Micchāpaṭipanno tvamasi,",
  "mn104:2.3_4": "ahamasmi sammāpaṭipanno.",
  "mn104:2.3_5": "Sahitaṁ me,",
  "mn104:2.3_6": "asahitaṁ te.",
  "mn104:2.3_7": "Purevacanīyaṁ pacchā avaca,",
  "mn104:2.3_8": "pacchāvacanīyaṁ pure avaca.",
  "mn104:2.3_9": "Adhiciṇṇaṁ te viparāvattaṁ.",
  "mn104:2.3_10": "Āropito te vādo.",
  "mn104:2.3_11": "Niggahitosi,",
  "mn104:2.3_12": "cara vādappamokkhāya;",
  "mn104:2.3_13": "nibbeṭhehi vā sace pahosī”ti.",
  "mn104:2.4_0": "Vadhoyeva kho maññe nigaṇṭhesu nāṭaputtiyesu vattati. ",
  "mn104:2.5_0": "Yepi nigaṇṭhassa nāṭaputtassa sāvakā gihī odātavasanā tepi nigaṇṭhesu nāṭaputtiyesu nibbinnarūpā virattarūpā",
  "mn104:2.5_1": "paṭivānarūpā yathā taṁ durakkhāte dhammavinaye duppavedite aniyyānike anupasamasaṁvattanike asammāsambuddhappavedite",
  "mn104:2.5_2": "bhinnathūpe appaṭisaraṇe.",
  "mn104:3.1_0": "Atha kho cundo samaṇuddeso pāvāyaṁ vassaṁvuṭṭho yena sāmagāmo yenāyasmā ānando tenupasaṅkami;",
  "mn104:3.1_1": "upasaṅkamitvā āyasmantaṁ ānandaṁ abhivādetvā ekamantaṁ nisīdi.",
  "mn104:3.1_2": "Ekamantaṁ nisinno kho cundo samaṇuddeso āyasmantaṁ ānandaṁ etadavoca:",
  "mn104:3.2_0": "“nigaṇṭho, bhante, nāṭaputto pāvāyaṁ adhunākālaṅkato. ",
  "mn104:3.3_0": "Tassa kālaṅkiriyāya bhinnā nigaṇṭhā dvedhikajātā …pe… bhinnathūpe appaṭisaraṇe”ti. ",
  "mn104:4.1_0": "Evaṁ vutte, āyasmā ānando cundaṁ samaṇuddesaṁ etadavoca: ",
  "mn104:4.2_0": "“atthi kho idaṁ, āvuso cunda, kathāpābhataṁ bhagavantaṁ dassanāya. ",
  "mn104:4.3_0": "Āyāma,",
  "mn104:4.3_1": "āvuso cunda,",
  "mn104:4.3_2": "yena bhagavā tenupasaṅkamissāma;",
  "mn104:4.3_3": "upasaṅkamitvā etamatthaṁ bhagavato ārocessāmā”ti.",
  "mn104:4.4_0": "“Evaṁ, bhante”ti kho cundo samaṇuddeso āyasmato ānandassa paccassosi. ",
  "mn104:4.5_0": "Atha kho āyasmā ca ānando cundo ca samaṇuddeso yena bhagavā tenupasaṅkamiṁsu;",
  "mn104:4.5_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn104:4.5_2": "Ekamantaṁ nisinno kho āyasmā ānando bhagavantaṁ etadavoca:",
  "mn104:4.6_0": "“ayaṁ, bhante, cundo samaṇuddeso evamāha: ",
  "mn104:4.7_0": "‘nigaṇṭho, bhante, nāṭaputto pāvāyaṁ adhunākālaṅkato. ",
  "mn104:4.8_0": "Tassa kālaṅkiriyāya bhinnā nigaṇṭhā dvedhikajātā …pe… bhinnathūpe appaṭisaraṇe’ti. ",
  "mn104:4.9_0": "Tassa mayhaṁ, bhante, evaṁ hoti: ",
  "mn104:4.10_0": "‘mā heva bhagavato accayena saṅghe vivādo uppajji; ",
  "mn104:4.11_0": "svāssa vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānan’”ti. ",
  "mn104:5.1_0": "“Taṁ kiṁ maññasi, ānanda, ",
  "mn104:5.2_0": "ye vo mayā dhammā abhiññā desitā, seyyathidaṁ—",
  "mn104:5.3_0": "cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo,",
  "mn104:5.3_1": "passasi no tvaṁ, ānanda,",
  "mn104:5.3_2": "imesu dhammesu dvepi bhikkhū nānāvāde”ti?",
  "mn104:5.4_0": "“Ye me, bhante, dhammā bhagavatā abhiññā desitā, seyyathidaṁ—",
  "mn104:5.5_0": "cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo,",
  "mn104:5.5_1": "nāhaṁ passāmi imesu dhammesu dvepi bhikkhū nānāvāde.",
  "mn104:5.6_0": "Ye ca kho, bhante,",
  "mn104:5.6_1": "puggalā bhagavantaṁ patissayamānarūpā viharanti tepi bhagavato accayena saṅghe vivādaṁ janeyyuṁ ajjhājīve vā adhipātimokkhe vā.",
  "mn104:5.7_0": "Svāssa vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānan”ti. ",
  "mn104:5.8_0": "“Appamattako so, ānanda, vivādo yadidaṁ—ajjhājīve vā adhipātimokkhe vā. ",
  "mn104:5.9_0": "Magge vā hi, ānanda,",
  "mn104:5.9_1": "paṭipadāya vā saṅghe vivādo uppajjamāno uppajjeyya;",
  "mn104:5.9_2": "svāssa vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ.",
  "mn104:6.1_0": "Chayimāni, ānanda, vivādamūlāni. ",
  "mn104:6.2_0": "Katamāni cha? ",
  "mn104:6.3_0": "Idhānanda, bhikkhu kodhano hoti upanāhī. ",
  "mn104:6.4_0": "Yo so, ānanda,",
  "mn104:6.4_1": "bhikkhu kodhano hoti upanāhī so sattharipi agāravo viharati appatisso,",
  "mn104:6.4_2": "dhammepi agāravo viharati appatisso,",
  "mn104:6.4_3": "saṅghepi agāravo viharati appatisso,",
  "mn104:6.4_4": "sikkhāyapi na paripūrakārī hoti.",
  "mn104:6.5_0": "Yo so, ānanda,",
  "mn104:6.5_1": "bhikkhu satthari agāravo viharati appatisso, dhamme …",
  "mn104:6.5_2": "saṅghe agāravo viharati appatisso,",
  "mn104:6.5_3": "sikkhāya na paripūrakārī hoti,",
  "mn104:6.5_4": "so saṅghe vivādaṁ janeti;",
  "mn104:6.5_5": "yo hoti vivādo bahujanāhitāya bahujanāsukhāya,",
  "mn104:6.5_6": "bahuno janassa anatthāya ahitāya dukkhāya devamanussānaṁ.",
  "mn104:6.6_0": "Evarūpañce tumhe, ānanda,",
  "mn104:6.6_1": "vivādamūlaṁ ajjhattaṁ vā bahiddhā vā samanupasseyyātha,",
  "mn104:6.6_2": "tatra tumhe, ānanda,",
  "mn104:6.6_3": "tasseva pāpakassa vivādamūlassa pahānāya vāyameyyātha.",
  "mn104:6.7_0": "Evarūpañce tumhe, ānanda,",
  "mn104:6.7_1": "vivādamūlaṁ ajjhattaṁ vā bahiddhā vā na samanupasseyyātha.",
  "mn104:6.7_2": "Tatra tumhe, ānanda,",
  "mn104:6.7_3": "tasseva pāpakassa vivādamūlassa āyatiṁ anavassavāya paṭipajjeyyātha.",
  "mn104:6.8_0": "Evametassa pāpakassa vivādamūlassa pahānaṁ hoti,",
  "mn104:6.8_1": "evametassa pāpakassa vivādamūlassa āyatiṁ anavassavo hoti.",
  "mn104:7-11.1_0": "Puna caparaṁ, ānanda, bhikkhu makkhī hoti paḷāsī …pe… ",
  "mn104:7-11.2_0": "issukī hoti maccharī …pe… ",
  "mn104:7-11.3_0": "saṭho hoti māyāvī …pe… ",
  "mn104:7-11.4_0": "pāpiccho hoti micchādiṭṭhi …pe… ",
  "mn104:7-11.5_0": "sandiṭṭhiparāmāsī hoti ādhānaggāhī duppaṭinissaggī. ",
  "mn104:7-11.6_0": "Yo so, ānanda,",
  "mn104:7-11.6_1": "bhikkhu sandiṭṭhiparāmāsī hoti ādhānaggāhī duppaṭinissaggī so sattharipi agāravo viharati appatisso,",
  "mn104:7-11.6_2": "dhammepi agāravo viharati appatisso,",
  "mn104:7-11.6_3": "saṅghepi agāravo viharati appatisso,",
  "mn104:7-11.6_4": "sikkhāyapi na paripūrakārī hoti.",
  "mn104:7-11.7_0": "Yo so, ānanda,",
  "mn104:7-11.7_1": "bhikkhu satthari agāravo viharati appatisso, dhamme … saṅghe …",
  "mn104:7-11.7_2": "sikkhāya na paripūrakārī hoti so saṅghe vivādaṁ janeti;",
  "mn104:7-11.7_3": "yo hoti vivādo bahujanāhitāya bahujanāsukhāya,",
  "mn104:7-11.7_4": "bahuno janassa anatthāya ahitāya dukkhāya devamanussānaṁ.",
  "mn104:7-11.8_0": "Evarūpañce tumhe, ānanda,",
  "mn104:7-11.8_1": "vivādamūlaṁ ajjhattaṁ vā bahiddhā vā samanupasseyyātha.",
  "mn104:7-11.8_2": "Tatra tumhe, ānanda,",
  "mn104:7-11.8_3": "tasseva pāpakassa vivādamūlassa pahānāya vāyameyyātha.",
  "mn104:7-11.9_0": "Evarūpañce tumhe, ānanda,",
  "mn104:7-11.9_1": "vivādamūlaṁ ajjhattaṁ vā bahiddhā vā na samanupasseyyātha,",
  "mn104:7-11.9_2": "tatra tumhe, ānanda,",
  "mn104:7-11.9_3": "tasseva pāpakassa vivādamūlassa āyatiṁ anavassavāya paṭipajjeyyātha.",
  "mn104:7-11.10_0": "Evametassa pāpakassa vivādamūlassa pahānaṁ hoti,",
  "mn104:7-11.10_1": "evametassa pāpakassa vivādamūlassa āyatiṁ anavassavo hoti.",
  "mn104:7-11.11_0": "Imāni kho, ānanda, cha vivādamūlāni. ",
  "mn104:12.1_0": "Cattārimāni, ānanda, adhikaraṇāni. ",
  "mn104:12.2_0": "Katamāni cattāri? ",
  "mn104:12.3_0": "Vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ—",
  "mn104:12.4_0": "imāni kho, ānanda, cattāri adhikaraṇāni. ",
  "mn104:13.1_0": "Satta kho panime, ānanda, adhikaraṇasamathā—",
  "mn104:13.2_0": "uppannuppannānaṁ adhikaraṇānaṁ samathāya vūpasamāya sammukhāvinayo dātabbo,",
  "mn104:13.2_1": "sativinayo dātabbo,",
  "mn104:13.2_2": "amūḷhavinayo dātabbo,",
  "mn104:13.2_3": "paṭiññāya kāretabbaṁ,",
  "mn104:13.2_4": "yebhuyyasikā,",
  "mn104:13.2_5": "tassapāpiyasikā,",
  "mn104:13.2_6": "tiṇavatthārako.",
  "mn104:14.1_0": "Kathañcānanda, sammukhāvinayo hoti? ",
  "mn104:14.2_0": "Idhānanda, bhikkhū vivadanti dhammoti vā adhammoti vā vinayoti vā avinayoti vā. ",
  "mn104:14.3_0": "Tehānanda, bhikkhūhi sabbeheva samaggehi sannipatitabbaṁ. ",
  "mn104:14.4_0": "Sannipatitvā dhammanetti samanumajjitabbā. ",
  "mn104:14.5_0": "Dhammanettiṁ samanumajjitvā yathā tattha sameti tathā taṁ adhikaraṇaṁ vūpasametabbaṁ. ",
  "mn104:14.6_0": "Evaṁ kho, ānanda, sammukhāvinayo hoti; ",
  "mn104:14.7_0": "evañca panidhekaccānaṁ adhikaraṇānaṁ vūpasamo hoti yadidaṁ—",
  "mn104:14.8_0": "sammukhāvinayena. ",
  "mn104:15.1_0": "Kathañcānanda, yebhuyyasikā hoti? ",
  "mn104:15.2_0": "Te ce, ānanda, bhikkhū na sakkonti taṁ adhikaraṇaṁ tasmiṁ āvāse vūpasametuṁ. ",
  "mn104:15.3_0": "Tehānanda, bhikkhūhi yasmiṁ āvāse bahutarā bhikkhū so āvāso gantabbo. ",
  "mn104:15.4_0": "Tattha sabbeheva samaggehi sannipatitabbaṁ. ",
  "mn104:15.5_0": "Sannipatitvā dhammanetti samanumajjitabbā. ",
  "mn104:15.6_0": "Dhammanettiṁ samanumajjitvā yathā tattha sameti tathā taṁ adhikaraṇaṁ vūpasametabbaṁ. ",
  "mn104:15.7_0": "Evaṁ kho, ānanda, yebhuyyasikā hoti, evañca panidhekaccānaṁ adhikaraṇānaṁ vūpasamo hoti yadidaṁ—",
  "mn104:15.8_0": "yebhuyyasikāya. ",
  "mn104:16.1_0": "Kathañcānanda, sativinayo hoti? ",
  "mn104:16.2_0": "Idhānanda, bhikkhū bhikkhuṁ evarūpāya garukāya āpattiyā codenti pārājikena vā pārājikasāmantena vā: ",
  "mn104:16.3_0": "‘saratāyasmā evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti? ",
  "mn104:16.4_0": "So evamāha: ",
  "mn104:16.5_0": "‘na kho ahaṁ, āvuso, sarāmi evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti. ",
  "mn104:16.6_0": "Tassa kho, ānanda, bhikkhuno sativinayo dātabbo. ",
  "mn104:16.7_0": "Evaṁ kho, ānanda, sativinayo hoti, evañca panidhekaccānaṁ adhikaraṇānaṁ vūpasamo hoti yadidaṁ—",
  "mn104:16.8_0": "sativinayena. ",
  "mn104:17.1_0": "Kathañcānanda, amūḷhavinayo hoti? ",
  "mn104:17.2_0": "Idhānanda, bhikkhū bhikkhuṁ evarūpāya garukāya āpattiyā codenti pārājikena vā pārājikasāmantena vā: ",
  "mn104:17.3_0": "‘saratāyasmā evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti? ",
  "mn104:17.4_0": "So evamāha: ",
  "mn104:17.5_0": "‘na kho ahaṁ, āvuso, sarāmi evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti. ",
  "mn104:17.6_0": "Tamenaṁ so nibbeṭhentaṁ ativeṭheti: ",
  "mn104:17.7_0": "‘iṅghāyasmā sādhukameva jānāhi yadi sarasi evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti. ",
  "mn104:17.8_0": "So evamāha: ",
  "mn104:17.9_0": "‘ahaṁ kho, āvuso, ummādaṁ pāpuṇiṁ cetaso vipariyāsaṁ. ",
  "mn104:17.10_0": "Tena me ummattakena bahuṁ assāmaṇakaṁ ajjhāciṇṇaṁ bhāsitaparikkantaṁ. ",
  "mn104:17.11_0": "Nāhaṁ taṁ sarāmi. ",
  "mn104:17.12_0": "Mūḷhena me etaṁ katan’ti. ",
  "mn104:17.13_0": "Tassa kho, ānanda, bhikkhuno amūḷhavinayo dātabbo. ",
  "mn104:17.14_0": "Evaṁ kho, ānanda, amūḷhavinayo hoti, evañca panidhekaccānaṁ adhikaraṇānaṁ vūpasamo hoti yadidaṁ—",
  "mn104:17.15_0": "amūḷhavinayena. ",
  "mn104:18.1_0": "Kathañcānanda, paṭiññātakaraṇaṁ hoti? ",
  "mn104:18.2_0": "Idhānanda, bhikkhu codito vā acodito vā āpattiṁ sarati, vivarati uttānīkaroti. ",
  "mn104:18.3_0": "Tena, ānanda,",
  "mn104:18.3_1": "bhikkhunā vuḍḍhataraṁ bhikkhuṁ upasaṅkamitvā ekaṁsaṁ cīvaraṁ katvā pāde vanditvā ukkuṭikaṁ nisīditvā añjaliṁ paggahetvā evamassa vacanīyo:",
  "mn104:18.4_0": "‘ahaṁ, bhante, itthannāmaṁ āpattiṁ āpanno, taṁ paṭidesemī’ti. ",
  "mn104:18.5_0": "So evamāha: ",
  "mn104:18.6_0": "‘passasī’ti? ",
  "mn104:18.7_0": "‘Āma passāmī’ti. ",
  "mn104:18.8_0": "‘Āyatiṁ saṁvareyyāsī’ti. ",
  "mn104:18.9_0": "‘Saṁvarissāmī’ti. ",
  "mn104:18.10_0": "Evaṁ kho, ānanda, paṭiññātakaraṇaṁ hoti, evañca panidhekaccānaṁ adhikaraṇānaṁ vūpasamo hoti yadidaṁ—",
  "mn104:18.11_0": "paṭiññātakaraṇena. ",
  "mn104:19.1_0": "Kathañcānanda, tassapāpiyasikā hoti? ",
  "mn104:19.2_0": "Idhānanda, bhikkhu bhikkhuṁ evarūpāya garukāya āpattiyā codeti pārājikena vā pārājikasāmantena vā: ",
  "mn104:19.3_0": "‘saratāyasmā evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti? ",
  "mn104:19.4_0": "So evamāha: ",
  "mn104:19.5_0": "‘na kho ahaṁ, āvuso, sarāmi evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti. ",
  "mn104:19.6_0": "Tamenaṁ so nibbeṭhentaṁ ativeṭheti: ",
  "mn104:19.7_0": "‘iṅghāyasmā sādhukameva jānāhi yadi sarasi evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti. ",
  "mn104:19.8_0": "So evamāha: ",
  "mn104:19.9_0": "‘na kho ahaṁ, āvuso, sarāmi evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā; ",
  "mn104:19.10_0": "sarāmi ca kho ahaṁ, āvuso, evarūpiṁ appamattikaṁ āpattiṁ āpajjitā’ti. ",
  "mn104:19.11_0": "Tamenaṁ so nibbeṭhentaṁ ativeṭheti: ",
  "mn104:19.12_0": "‘iṅghāyasmā sādhukameva jānāhi yadi sarasi evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti? ",
  "mn104:19.13_0": "So evamāha: ",
  "mn104:19.14_0": "‘imañhi nāmāhaṁ, āvuso, appamattikaṁ āpattiṁ āpajjitvā apuṭṭho paṭijānissāmi. ",
  "mn104:19.15_0": "Kiṁ panāhaṁ evarūpiṁ garukaṁ āpattiṁ āpajjitvā pārājikaṁ vā pārājikasāmantaṁ vā puṭṭho na paṭijānissāmī’ti? ",
  "mn104:19.16_0": "So evamāha: ",
  "mn104:19.17_0": "‘imañhi nāma tvaṁ, āvuso,",
  "mn104:19.17_1": "appamattikaṁ āpattiṁ āpajjitvā apuṭṭho na paṭijānissasi,",
  "mn104:19.17_2": "kiṁ pana tvaṁ evarūpiṁ garukaṁ āpattiṁ āpajjitvā pārājikaṁ vā pārājikasāmantaṁ vā puṭṭho paṭijānissasi?",
  "mn104:19.18_0": "Iṅghāyasmā sādhukameva jānāhi yadi sarasi evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti. ",
  "mn104:19.19_0": "So evamāha: ",
  "mn104:19.20_0": "‘sarāmi kho ahaṁ, āvuso, evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā. ",
  "mn104:19.21_0": "Davā me etaṁ vuttaṁ, ravā me etaṁ vuttaṁ—",
  "mn104:19.22_0": "nāhaṁ taṁ sarāmi evarūpiṁ garukaṁ āpattiṁ āpajjitā pārājikaṁ vā pārājikasāmantaṁ vā’ti. ",
  "mn104:19.23_0": "Evaṁ kho, ānanda, tassapāpiyasikā hoti, evañca panidhekaccānaṁ adhikaraṇānaṁ vūpasamo hoti yadidaṁ—",
  "mn104:19.24_0": "tassapāpiyasikāya. ",
  "mn104:20.1_0": "Kathañcānanda, tiṇavatthārako hoti? ",
  "mn104:20.2_0": "Idhānanda,",
  "mn104:20.2_1": "bhikkhūnaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ hoti bhāsitaparikkantaṁ.",
  "mn104:20.3_0": "Tehānanda, bhikkhūhi sabbeheva samaggehi sannipatitabbaṁ. ",
  "mn104:20.4_0": "Sannipatitvā ekatopakkhikānaṁ bhikkhūnaṁ byattena bhikkhunā uṭṭhāyāsanā ekaṁsaṁ cīvaraṁ katvā añjaliṁ paṇāmetvā saṅgho ñāpetabbo—",
  "mn104:20.5_0": "Suṇātu me, bhante, saṅgho. ",
  "mn104:20.6_0": "Idaṁ amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. ",
  "mn104:20.7_0": "Yadi saṅghassa pattakallaṁ,",
  "mn104:20.7_1": "ahaṁ yā ceva imesaṁ āyasmantānaṁ āpatti yā ca attano āpatti,",
  "mn104:20.7_2": "imesañceva āyasmantānaṁ atthāya attano ca atthāya,",
  "mn104:20.7_3": "saṅghamajjhe tiṇavatthārakena deseyyaṁ,",
  "mn104:20.7_4": "ṭhapetvā thullavajjaṁ ṭhapetvā gihipaṭisaṁyuttan’ti.",
  "mn104:20.8_0": "Athāparesaṁ ekatopakkhikānaṁ bhikkhūnaṁ byattena bhikkhunā uṭṭhāyāsanā ekaṁsaṁ cīvaraṁ katvā añjaliṁ paṇāmetvā saṅgho ñāpetabbo: ",
  "mn104:20.9_0": "‘Suṇātu me, bhante, saṅgho. ",
  "mn104:20.10_0": "Idaṁ amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. ",
  "mn104:20.11_0": "Yadi saṅghassa pattakallaṁ,",
  "mn104:20.11_1": "ahaṁ yā ceva imesaṁ āyasmantānaṁ āpatti yā ca attano āpatti,",
  "mn104:20.11_2": "imesañceva āyasmantānaṁ atthāya attano ca atthāya,",
  "mn104:20.11_3": "saṅghamajjhe tiṇavatthārakena deseyyaṁ,",
  "mn104:20.11_4": "ṭhapetvā thullavajjaṁ ṭhapetvā gihipaṭisaṁyuttan’ti.",
  "mn104:20.12_0": "Evaṁ kho, ānanda, tiṇavatthārako hoti, evañca panidhekaccānaṁ adhikaraṇānaṁ vūpasamo hoti yadidaṁ—",
  "mn104:20.13_0": "tiṇavatthārakena. ",
  "mn104:21.1_0": "Chayime, ānanda,",
  "mn104:21.1_1": "dhammā sāraṇīyā piyakaraṇā garukaraṇā saṅgahāya avivādāya sāmaggiyā ekībhāvāya saṁvattanti.",
  "mn104:21.2_0": "Katame cha? ",
  "mn104:21.3_0": "Idhānanda, bhikkhuno mettaṁ kāyakammaṁ paccupaṭṭhitaṁ hoti sabrahmacārīsu āvi ceva raho ca. ",
  "mn104:21.4_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn104:21.5_0": "Puna caparaṁ, ānanda,",
  "mn104:21.5_1": "bhikkhuno mettaṁ vacīkammaṁ paccupaṭṭhitaṁ hoti sabrahmacārīsu āvi ceva raho ca.",
  "mn104:21.6_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn104:21.7_0": "Puna caparaṁ, ānanda,",
  "mn104:21.7_1": "bhikkhuno mettaṁ manokammaṁ paccupaṭṭhitaṁ hoti sabrahmacārīsu āvi ceva raho ca.",
  "mn104:21.8_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn104:21.9_0": "Puna caparaṁ, ānanda,",
  "mn104:21.9_1": "bhikkhu—ye te lābhā dhammikā dhammaladdhā antamaso pattapariyāpannamattampi tathārūpehi lābhehi—apaṭivibhattabhogī hoti,",
  "mn104:21.9_2": "sīlavantehi sabrahmacārīhi sādhāraṇabhogī.",
  "mn104:21.10_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn104:21.11_0": "Puna caparaṁ, ānanda,",
  "mn104:21.11_1": "bhikkhu—yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni",
  "mn104:21.11_2": "samādhisaṁvattanikāni tathārūpesu sīlesu—sīlasāmaññagato viharati sabrahmacārīhi āvi ceva raho ca.",
  "mn104:21.12_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn104:21.13_0": "Puna caparaṁ, ānanda,",
  "mn104:21.13_1": "bhikkhu—yāyaṁ diṭṭhi ariyā niyyānikā niyyāti takkarassa sammā dukkhakkhayāya tathārūpāya diṭṭhiyā—diṭṭhisāmaññagato",
  "mn104:21.13_2": "viharati sabrahmacārīhi āvi ceva raho ca.",
  "mn104:21.14_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. ",
  "mn104:21.15_0": "Ime kho, ānanda,",
  "mn104:21.15_1": "cha sāraṇīyā dhammā piyakaraṇā garukaraṇā saṅgahāya avivādāya sāmaggiyā ekībhāvāya saṁvattanti.",
  "mn104:22.1_0": "Ime ce tumhe, ānanda,",
  "mn104:22.1_1": "cha sāraṇīye dhamme samādāya vatteyyātha,",
  "mn104:22.1_2": "passatha no tumhe, ānanda,",
  "mn104:22.1_3": "taṁ vacanapathaṁ aṇuṁ vā thūlaṁ vā yaṁ tumhe nādhivāseyyāthā”ti?",
  "mn104:22.2_0": "“No hetaṁ, bhante”. ",
  "mn104:22.3_0": "“Tasmātihānanda, ime cha sāraṇīye dhamme samādāya vattatha. ",
  "mn104:22.4_0": "Taṁ vo bhavissati dīgharattaṁ hitāya sukhāyā”ti. ",
  "mn104:22.5_0": "Idamavoca bhagavā. ",
  "mn104:22.6_0": "Attamano āyasmā ānando bhagavato bhāsitaṁ abhinandīti. ",
  "mn104:22.7_0": "Sāmagāmasuttaṁ niṭṭhitaṁ catutthaṁ. "
}