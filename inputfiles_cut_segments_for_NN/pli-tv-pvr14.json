{
  "pli-tv-pvr14:0.1_0": "Parivāra",
  "pli-tv-pvr14:0.2_0": "Cūḷasaṅgāma",
  "pli-tv-pvr14:0.3_0": "1. Anuvijjakassapaṭipatti",
  "pli-tv-pvr14:1.1_0": "Saṅgāmāvacarena bhikkhunā saṅghaṁ upasaṅkamantena:",
  "pli-tv-pvr14:1.2_0": "nīcacittena saṅgho upasaṅkamitabbo; ",
  "pli-tv-pvr14:1.3_0": "rajoharaṇasamena cittena; ",
  "pli-tv-pvr14:1.4_0": "āsanakusalena bhavitabbaṁ nisajjakusalena;",
  "pli-tv-pvr14:1.4_1": "there bhikkhū anupakhajjantena,",
  "pli-tv-pvr14:1.4_2": "nave bhikkhū āsanena appaṭibāhantena,",
  "pli-tv-pvr14:1.4_3": "yathāpatirūpe āsane nisīditabbaṁ;",
  "pli-tv-pvr14:1.5_0": "anānākathikena bhavitabbaṁ atiracchānakathikena;",
  "pli-tv-pvr14:1.5_1": "sāmaṁ vā dhammo bhāsitabbo paro vā ajjhesitabbo ariyo vā tuṇhībhāvo nātimaññitabbo.",
  "pli-tv-pvr14:2.1_0": "Saṅghena anumatena puggalena anuvijjakena anuvijjitukāmena na upajjhāyo pucchitabbo, na ācariyo pucchitabbo,",
  "pli-tv-pvr14:2.1_1": "na saddhivihāriko pucchitabbo, na antevāsiko pucchitabbo,",
  "pli-tv-pvr14:2.1_2": "na samānupajjhāyako pucchitabbo,",
  "pli-tv-pvr14:2.1_3": "na samānācariyako pucchitabbo, na jāti pucchitabbā, na nāmaṁ pucchitabbaṁ, na gottaṁ pucchitabbaṁ, na āgamo pucchitabbo, na kulapadeso pucchitabbo, na jātibhūmi pucchitabbā.",
  "pli-tv-pvr14:2.2_0": "Taṁ kiṁ kāraṇā?",
  "pli-tv-pvr14:2.3_0": "Atrassa pemaṁ vā doso vā.",
  "pli-tv-pvr14:2.4_0": "Peme vā sati dose vā, chandāpi gaccheyya, dosāpi gaccheyya, mohāpi gaccheyya, bhayāpi gaccheyya.",
  "pli-tv-pvr14:3.1_0": "Saṅghena anumatena puggalena anuvijjakena anuvijjitukāmena saṅghagarukena bhavitabbaṁ no puggalagarukena,",
  "pli-tv-pvr14:3.1_1": "saddhammagarukena bhavitabbaṁ no āmisagarukena,",
  "pli-tv-pvr14:3.1_2": "atthavasikena bhavitabbaṁ no parisakappikena,",
  "pli-tv-pvr14:3.1_3": "kālena anuvijjitabbaṁ no akālena,",
  "pli-tv-pvr14:3.1_4": "bhūtena anuvijjitabbaṁ no abhūtena,",
  "pli-tv-pvr14:3.1_5": "saṇhena anuvijjitabbaṁ no pharusena,",
  "pli-tv-pvr14:3.1_6": "atthasaṁhitena anuvijjitabbaṁ no anatthasaṁhitena,",
  "pli-tv-pvr14:3.1_7": "mettācittena anuvijjitabbaṁ no dosantarena,",
  "pli-tv-pvr14:3.1_8": "na upakaṇṇakajappinā bhavitabbaṁ, na jimhaṁ pekkhitabbaṁ, na akkhi nikhaṇitabbaṁ, na bhamukaṁ ukkhipitabbaṁ, na sīsaṁ ukkhipitabbaṁ, na hatthavikāro kātabbo, na hatthamuddā dassetabbā.",
  "pli-tv-pvr14:4.1_0": "Āsanakusalena bhavitabbaṁ nisajjakusalena,",
  "pli-tv-pvr14:4.1_1": "yugamattaṁ pekkhantena atthaṁ anuvidhiyantena sake āsane nisīditabbaṁ, na ca āsanā vuṭṭhātabbaṁ, na vītihātabbaṁ, na kummaggo sevitabbo,",
  "pli-tv-pvr14:4.1_2": "na bāhāvikkhepakaṁ bhaṇitabbaṁ,",
  "pli-tv-pvr14:4.1_3": "aturitena bhavitabbaṁ asāhasikena,",
  "pli-tv-pvr14:4.1_4": "acaṇḍikatena bhavitabbaṁ vacanakkhamena,",
  "pli-tv-pvr14:4.1_5": "mettācittena bhavitabbaṁ hitānukampinā,",
  "pli-tv-pvr14:4.1_6": "kāruṇikena bhavitabbaṁ hitaparisakkinā,",
  "pli-tv-pvr14:4.1_7": "asamphappalāpinā bhavitabbaṁ pariyantabhāṇinā,",
  "pli-tv-pvr14:4.1_8": "averavasikena bhavitabbaṁ anasuruttena, attā pariggahetabbo, paro pariggahetabbo, codako pariggahetabbo, cuditako pariggahetabbo,",
  "pli-tv-pvr14:4.1_9": "adhammacodako pariggahetabbo,",
  "pli-tv-pvr14:4.1_10": "adhammacuditako pariggahetabbo, dhammacodako pariggahetabbo,",
  "pli-tv-pvr14:4.1_11": "dhammacuditako pariggahetabbo,",
  "pli-tv-pvr14:4.1_12": "vuttaṁ ahāpentena avuttaṁ apakāsentena otiṇṇāni padabyañjanāni sādhukaṁ pariggahetvā paro paṭipucchitvā yathā paṭiññāya kāretabbo, mando hāsetabbo, bhīrū assāsetabbo, caṇḍo nisedhetabbo, asuci vibhāvetabbo,",
  "pli-tv-pvr14:4.1_13": "ujumaddavena na chandāgatiṁ gantabbaṁ, na dosāgatiṁ gantabbaṁ, na mohāgatiṁ gantabbaṁ, na bhayāgatiṁ gantabbaṁ,",
  "pli-tv-pvr14:4.1_14": "majjhattena bhavitabbaṁ dhammesu ca puggalesu ca.",
  "pli-tv-pvr14:4.2_0": "Evañca pana anuvijjako anuvijjamāno satthu ceva sāsanakaro hoti,",
  "pli-tv-pvr14:4.2_1": "viññūnañca sabrahmacārīnaṁ piyo ca hoti manāpo ca garu ca bhāvanīyo ca.",
  "pli-tv-pvr14:5.1_0": "Suttaṁ saṁsandanatthāya, opammaṁ nidassanatthāya, attho viññāpanatthāya, paṭipucchā ṭhapanatthāya, okāsakammaṁ codanatthāya, codanā sāraṇatthāya, sāraṇā savacanīyatthāya, savacanīyaṁ palibodhatthāya, palibodho vinicchayatthāya, vinicchayo santīraṇatthāya,",
  "pli-tv-pvr14:5.1_1": "santīraṇaṁ ṭhānāṭhānagamanatthāya,",
  "pli-tv-pvr14:5.1_2": "ṭhānāṭhānagamanaṁ dummaṅkūnaṁ puggalānaṁ niggahatthāya,",
  "pli-tv-pvr14:5.1_3": "pesalānaṁ bhikkhūnaṁ sampaggahatthāya,",
  "pli-tv-pvr14:5.1_4": "saṅgho sampariggahasampaṭicchanatthāya,",
  "pli-tv-pvr14:5.1_5": "saṅghena anumatā puggalā paccekaṭṭhāyino avisaṁvādakaṭṭhāyino.",
  "pli-tv-pvr14:6.1_0": "Vinayo saṁvaratthāya, saṁvaro avippaṭisāratthāya, avippaṭisāro pāmujjatthāya, pāmujjaṁ pītatthāya, pīti passaddhatthāya, passaddhi sukhatthāya, sukhaṁ samādhatthāya,",
  "pli-tv-pvr14:6.1_1": "samādhi yathābhūtañāṇadassanatthāya,",
  "pli-tv-pvr14:6.1_2": "yathābhūtañāṇadassanaṁ nibbidatthāya, nibbidā virāgatthāya, virāgo vimuttatthāya,",
  "pli-tv-pvr14:6.1_3": "vimutti vimuttiñāṇadassanatthāya,",
  "pli-tv-pvr14:6.1_4": "vimuttiñāṇadassanaṁ anupādāparinibbānatthāya.",
  "pli-tv-pvr14:6.2_0": "Etadatthā kathā, etadatthā mantanā, etadatthā upanisā, etadatthaṁ sotāvadhānaṁ—",
  "pli-tv-pvr14:6.3_0": "yadidaṁ anupādācittassa vimokkhoti.",
  "pli-tv-pvr14:7.1_0": "Anuyogavattaṁ nisāmaya,",
  "pli-tv-pvr14:7.2_0": "Kusalena buddhimatā kataṁ;",
  "pli-tv-pvr14:7.3_0": "Suvuttaṁ sikkhāpadānulomikaṁ,",
  "pli-tv-pvr14:7.4_0": "Gatiṁ na nāsento samparāyikaṁ.",
  "pli-tv-pvr14:8.1_0": "Vatthuṁ vipattiṁ āpattiṁ,",
  "pli-tv-pvr14:8.2_0": "Nidānaṁ ākāraakovido;",
  "pli-tv-pvr14:8.3_0": "Pubbāparaṁ na jānāti,",
  "pli-tv-pvr14:8.4_0": "Katākataṁ samena ca.",
  "pli-tv-pvr14:9.1_0": "Kammañca adhikaraṇañca,",
  "pli-tv-pvr14:9.2_0": "samathe cāpi akovido;",
  "pli-tv-pvr14:9.3_0": "Ratto duṭṭho ca mūḷho ca,",
  "pli-tv-pvr14:9.4_0": "bhayā mohā ca gacchati.",
  "pli-tv-pvr14:10.1_0": "Na ca saññattikusalo,",
  "pli-tv-pvr14:10.2_0": "nijjhattiyā ca akovido;",
  "pli-tv-pvr14:10.3_0": "Laddhapakkho ahiriko,",
  "pli-tv-pvr14:10.4_0": "kaṇhakammo anādaro;",
  "pli-tv-pvr14:10.5_0": "Sa ve tādisako bhikkhu,",
  "pli-tv-pvr14:10.6_0": "appaṭikkhoti vuccati.",
  "pli-tv-pvr14:11.1_0": "Vatthuṁ vipattiṁ āpattiṁ,",
  "pli-tv-pvr14:11.2_0": "nidānaṁ ākārakovido;",
  "pli-tv-pvr14:11.3_0": "Pubbāparañca jānāti,",
  "pli-tv-pvr14:11.4_0": "katākataṁ samena ca.",
  "pli-tv-pvr14:12.1_0": "Kammañca adhikaraṇañca,",
  "pli-tv-pvr14:12.2_0": "samathe cāpi kovido;",
  "pli-tv-pvr14:12.3_0": "Aratto aduṭṭho amūḷho,",
  "pli-tv-pvr14:12.4_0": "bhayā mohā na gacchati.",
  "pli-tv-pvr14:13.1_0": "Saññattiyā ca kusalo,",
  "pli-tv-pvr14:13.2_0": "nijjhattiyā ca kovido;",
  "pli-tv-pvr14:13.3_0": "Laddhapakkho hirimano,",
  "pli-tv-pvr14:13.4_0": "sukkakammo sagāravo;",
  "pli-tv-pvr14:13.5_0": "Sa ve tādisako bhikkhu,",
  "pli-tv-pvr14:13.6_0": "sappaṭikkhoti vuccatīti.",
  "pli-tv-pvr14:14.1_0": "Cūḷasaṅgāmaṁ niṭṭhitaṁ.",
  "pli-tv-pvr14:15.1_0": "Tassuddānaṁ",
  "pli-tv-pvr14:16.1_0": "Nīcacittena puccheyya,",
  "pli-tv-pvr14:16.2_0": "garu saṅghe na puggale;",
  "pli-tv-pvr14:16.3_0": "Suttaṁ saṁsandanatthāya,",
  "pli-tv-pvr14:16.4_0": "vinayānuggahena ca;",
  "pli-tv-pvr14:16.5_0": "uddānaṁ cūḷasaṅgāme,",
  "pli-tv-pvr14:16.6_0": "ekuddeso idaṁ katanti."
}