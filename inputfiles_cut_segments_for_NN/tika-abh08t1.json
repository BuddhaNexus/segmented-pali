{
  "tika-abh08t1:0_0": "2. Dutiyo paricchedo",
  "tika-abh08t1:1_0": "Cetasikaniddesavaṇṇanā",
  "tika-abh08t1:2_0": "67.Cittānantaramuddiṭṭhā,",
  "tika-abh08t1:2_1": "ye ca cetasikā mayā ye ca cetasikā cittānantaraṁ mayā uddiṭṭhā,",
  "tika-abh08t1:2_2": "ito paraṁ idāni tesaṁ cetasikānaṁ vibhājanaṁ karissāmi ahaṁ.",
  "tika-abh08t1:3_0": "Imesu pana karuṇāmuditāvasena bhāvanākāle karuṇāpubbabhāgo vā,",
  "tika-abh08t1:3_1": "appanāpattāya karuṇāya pubbabhāgo,",
  "tika-abh08t1:3_2": "tasmiṁ pubbabhāge,",
  "tika-abh08t1:3_3": "karuṇāto pubbabhāge kāmāvacaracitteti attho.",
  "tika-abh08t1:3_4": "Ekā karuṇā uppajjati.",
  "tika-abh08t1:3_5": "Muditāpubbabhāge vā appanāpattāya muditāya pubbabhāge ekā muditā uppajjati.",
  "tika-abh08t1:3_6": "Iminā kāmāvacaracittena yogī micchākammantādīhi dhammehi viramati.",
  "tika-abh08t1:3_7": "Ramu-dhātu kīḷāyaṁ,",
  "tika-abh08t1:3_8": "vi-saddo viramaṇattho.",
  "tika-abh08t1:4_0": "68.Ādinā puññacittena,",
  "tika-abh08t1:4_1": "tettiṁsa niyatā matā ādinā puññacittena paṭhamamahākusalacittena saha niyatā tettiṁsa cetasikā bhagavatā matāti,",
  "tika-abh08t1:4_2": "atha vā karuṇāmuditā aniyatā ekena dhammena saha catuttiṁsa dhammā bhavanti.",
  "tika-abh08t1:5_0": "69.Kasmā panettha mettā ca,",
  "tika-abh08t1:5_1": "upekkhā ca na uddhaṭā ettha etesu yevāpanakadhammesu,",
  "tika-abh08t1:5_2": "niddhāraṇaṁ,",
  "tika-abh08t1:5_3": "mettā ca upekkhā ca dhammarājena satthunā na uddhaṭā na vuttā kasmā kāraṇā.",
  "tika-abh08t1:6_0": "70.Abyāpādena mettāpi abyāpādena mettā gahitā,",
  "tika-abh08t1:6_1": "upekkhāti tatramajjhattatāya ca gahitā yasmā kāraṇā,",
  "tika-abh08t1:6_2": "tasmā ubhopetā bhagavatā na gahitā.",
  "tika-abh08t1:7_0": "71.Kasmā yevāpanā dhammā,",
  "tika-abh08t1:7_1": "buddhenādiccabandhunā sabbe te yevāpanā dhammā yevāpananāmakā pāḷiyaṁ sarūpena eva.",
  "tika-abh08t1:7_2": "Bandhati snehena etasminti bandhu,",
  "tika-abh08t1:7_3": "ādiccassa bandhu ādiccabandhu,",
  "tika-abh08t1:7_4": "tena ādiccabandhunā buddhena na ca uddhaṭā na desitā.",
  "tika-abh08t1:8_0": "72.",
  "tika-abh08t1:8_1": "Kasmā kāraṇā?",
  "tika-abh08t1:8_2": "Yasmā aniyatā keci yevāpanakā aniyatā,",
  "tika-abh08t1:8_3": "yasmā kāraṇā rāsiṁ dukavaggādirāsiṁ na bhajanti na sevanti,",
  "tika-abh08t1:8_4": "yasmā kāraṇā keci yevāpanakā dubbalā,",
  "tika-abh08t1:8_5": "tasmā pāḷiyaṁ bhagavatā na vuttā.",
  "tika-abh08t1:9_0": "73.Chandādhimokkhamuditā manasi ca kāro,",
  "tika-abh08t1:10_0": "Majjhattatā ca karuṇā viratittayañca;",
  "tika-abh08t1:11_0": "Puññesu tena niyatāniyatā ca sabbe,",
  "tika-abh08t1:12_0": "Yevāpanā munivarena na ceva vuttā.",
  "tika-abh08t1:13_0": "Chandādhimokkho muditā manasikāro majjhattatā karuṇā viratittayañca puññesukusalesu niyatā cattāro aniyatā",
  "tika-abh08t1:13_1": "pañca sabbe yevāpanā na ca eva tena munivarena vuttā.",
  "tika-abh08t1:14_0": "74-80.Kasmā panettha phassova,",
  "tika-abh08t1:14_1": "paṭhamaṁ samudīrito ettha etesu cetasikesu,",
  "tika-abh08t1:14_2": "jātiniddhāraṇaṁ,",
  "tika-abh08t1:14_3": "phassova paṭhamaṁ samudīrito kathito.",
  "tika-abh08t1:14_4": "Kasmā kāraṇā?",
  "tika-abh08t1:14_5": "Kira mayā sutaṁ,",
  "tika-abh08t1:14_6": "ārammaṇe cittassa paṭhamaṁ abhinipātattā phasso paṭhamaṁ samudīrito,",
  "tika-abh08t1:14_7": "phusitvā pana phassena phassena ārammaṇaṁ phusitvā yogino vedanāya ārammaṇaṁ vedaye,",
  "tika-abh08t1:14_8": "saññāya sañjānāti,",
  "tika-abh08t1:14_9": "cetanāya ārammaṇaṁ cetaye.",
  "tika-abh08t1:14_10": "Sahajātānaṁ cetasikānaṁ phassova idha imasmiṁ citte mahesinā paṭhamaṁ vutto.",
  "tika-abh08t1:14_11": "Hi kasmā kāraṇā?",
  "tika-abh08t1:14_12": "Yasmā balavapaccayattā,",
  "tika-abh08t1:14_13": "tasmā vutto.",
  "tika-abh08t1:14_14": "Akāraṇamidaṁ sabbaṁ,",
  "tika-abh08t1:14_15": "cittānaṁ tu saheva ca “paṭhamābhinipātattā”ti ca “balavapaccayattā”ti ca idaṁ sabbaṁ vacanaṁ akāraṇaṁ ahetukaṁ ayuttaṁ,",
  "tika-abh08t1:14_16": "kasmā kāraṇā?",
  "tika-abh08t1:14_17": "Cittajānaṁ cittehi sahappavattānaṁ cetasikānaṁ ekuppādādibhāvena samānuppādasamānanirodhasamānālambaṇasamānavatthukabhāvena",
  "tika-abh08t1:14_18": "pavattito akāraṇaṁ ayuttaṁ.",
  "tika-abh08t1:14_19": "Ayaṁ tu paṭhamuppanno,",
  "tika-abh08t1:14_20": "ayaṁ pacchāti natthidaṁ ayaṁ dhammo paṭhamuppanno,",
  "tika-abh08t1:14_21": "ayaṁ dhammo pacchākāle uppanno iti idaṁ vacanaṁ natthi.",
  "tika-abh08t1:14_22": "Balavapaccayattepi kāraṇaṁ na ca dissati.",
  "tika-abh08t1:14_23": "Desanākkamato ceva paṭhamaṁ samudīrito iccevaṁ iti evaṁ iti iminā mayā vuttappakārena phassassa paṭhamaṁ samudīritataṁ viññunā vibhāvinā viññeyyaṁ,",
  "tika-abh08t1:14_24": "visesato visesena aññathā na viññeyyaṁ.",
  "tika-abh08t1:14_25": "Na ca pariyesitabboyaṁ,",
  "tika-abh08t1:14_26": "tasmā pubbāparakkamo yasmā kāraṇā ayaṁ pubbāparakkamo viññunā na ca pariyesitabbo na gavesitabbo,",
  "tika-abh08t1:14_27": "dhammā eva vacanatthalakkhaṇādīhi vijānatā paṇḍitena pariyesitabbā.",
  "tika-abh08t1:15_0": "Iṭṭhākārānubhavanarasā iṭṭhārammaṇānubhavanakiccā subhojanarasaṁ anubhavanto rājā viya.",
  "tika-abh08t1:15_1": "Cetasikaassādapaccupaṭṭhānā cetasikapassaddhipadaṭṭhānā.",
  "tika-abh08t1:16_0": "Paccābhiññāṇakaraṇarasā paṭijānanakiccā vaḍḍhakissa abhiññāṇakaraṇamiva vaḍḍhakino sakiṁ sañjānitvāpi",
  "tika-abh08t1:16_1": "dāruharesu suttassa paṭipasāraṇaṁ viyāti adhippāyo.",
  "tika-abh08t1:16_2": "Yathāgahitanimittavasenāti yathāpavattitanimittassa vasena.",
  "tika-abh08t1:16_3": "Manasi abhinivesakaraṇaṁ gayhākārā.",
  "tika-abh08t1:17_0": "Āyūhanarasā pavattanakiccasādhakā.",
  "tika-abh08t1:17_1": "Mahāvaḍḍhakiādayo viya yathā mahāvaḍḍhakī sayampi dāruṁ tacchati,",
  "tika-abh08t1:17_2": "parepi dāruṁ tacchāpeti,",
  "tika-abh08t1:17_3": "evaṁ sayampi ārammaṇe sandahati,",
  "tika-abh08t1:17_4": "sampayuttadhammepi abhisandahāpeti.",
  "tika-abh08t1:18_0": "Āhananaṁ bhuso hananaṁ, pariyāhananaṁ samantā hananaṁ, taṁ raso etassāti āhananapariyāhananaraso.",
  "tika-abh08t1:19_0": "Ārammaṇānumajjanalakkhaṇo ārammaṇaparimaddanalakkhaṇo.",
  "tika-abh08t1:20_0": "Pinayatīti pīti,",
  "tika-abh08t1:20_1": "sahajātadhamme ārammaṇe pinayatīti attho.",
  "tika-abh08t1:20_2": "Kāyacittapharaṇarasā.",
  "tika-abh08t1:20_3": "Udaggassa cittassa bhāvo odagyaṁ,",
  "tika-abh08t1:20_4": "taṁ paccupaṭṭhānaṁ etassāti odagyapaccupaṭṭhānā.",
  "tika-abh08t1:21_0": "Saddahanti vatthuttayaṁ saddahanti.",
  "tika-abh08t1:21_1": "Akālusiyapaccupaṭṭhānā anāvilabhāvapaccupaṭṭhānā.",
  "tika-abh08t1:21_2": "Saddheyyavatthupadaṭṭhānā saddahitabbavatthuttayāsannakāraṇā.",
  "tika-abh08t1:22_0": "Araññagatasudesako viya araññe gato maggasudesako viya.",
  "tika-abh08t1:23_0": "Attanā avinibbhuttānaṁ dhammānanti avigatānaṁ cetasikānaṁ.",
  "tika-abh08t1:23_1": "Tesanti tesaṁ cetasikānaṁ dhammānaṁ.",
  "tika-abh08t1:23_2": "Santepi ca tesaṁ cetasikānaṁ anupālanalakkhaṇādimhi vidhāne atthikkhaṇeyeva taṁ tesaṁ pāletabbānaṁ cetasikānaṁ",
  "tika-abh08t1:23_3": "pavattakkhaṇeyeva taṁ jīvitaṁ te dhamme pāletabbe cetasike anupāleti.",
  "tika-abh08t1:23_4": "Udakaṁ viyāti yathā udakaṁ attani uppalādīni anupāleti,",
  "tika-abh08t1:23_5": "tathā anupālanalakkhaṇādimhi vidhāne santepi tesaṁ atthikkhaṇeyeva anupāleti,",
  "tika-abh08t1:23_6": "vijjamānakkhaṇeva anupāletīti adhippāyo.",
  "tika-abh08t1:23_7": "Paccayuppannepi ca dhamme anupāleti,",
  "tika-abh08t1:23_8": "dhāti viya kumāraṁ aññāya janitaṁ kumāraṁ rakkhantī dhāti viya,",
  "tika-abh08t1:23_9": "parassa puttaṁ aṅkādinā dhāretīti dhāti.",
  "tika-abh08t1:23_10": "Sayaṁpavattitadhammasambandheneva pavattati attanā pavattitehi dhammehi sampavattati.",
  "tika-abh08t1:23_11": "Niyāmako viya yathā niyāmako ekanāvāya vutthehi janehi saha pavattati,",
  "tika-abh08t1:23_12": "bhaṅgato uddhaṁ taṁ jīvitaṁ na pavattayati,",
  "tika-abh08t1:23_13": "attano ca abhāvā ṭhapayitabbānaṁ cetasikānañca abhāvā,",
  "tika-abh08t1:23_14": "bhaṅgakkhaṇe cetasike na ṭhapeti sayaṁ bhijjamānattā,",
  "tika-abh08t1:23_15": "vaṭṭisneho khīyamāno padīpasikhaṁ na karoti yathā.",
  "tika-abh08t1:24_0": "Sommabhāvapaccupaṭṭhānoti mudubhāvapaccupaṭṭhāno, sītalabhāvapaccupaṭṭhāno vā.",
  "tika-abh08t1:25_0": "Kāyoti cettha vedanādayo tayo khandhā vedanākkhandho saññākkhandho saṅkhārakkhandho ime khandhā gahitā.",
  "tika-abh08t1:26_0": "Nimmaddanarasāti nimmaddanakiccā.",
  "tika-abh08t1:26_1": "Kāyacittānaṁ avūpasamatāuddhaccādikilesapaṭipakkhabhūtāti ādiggahaṇena kukkuccaṁ gahetabbaṁ.",
  "tika-abh08t1:27_0": "Iti abhidhammāvatāraṭīkāya",
  "tika-abh08t1:28_0": "Cetasikaniddesavaṇṇanā niṭṭhitā.",
  "tika-abh08t1:29_0": "Dutiyo paricchedo."
}