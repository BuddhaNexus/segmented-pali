{
  "dn27:0.1_0": "Dīgha Nikāya 27 ",
  "dn27:0.2_0": "Aggaññasutta ",
  "dn27:1.1_0": "Evaṁ me sutaṁ—",
  "dn27:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde. ",
  "dn27:1.3_0": "Tena kho pana samayena vāseṭṭhabhāradvājā bhikkhūsu parivasanti bhikkhubhāvaṁ ākaṅkhamānā. ",
  "dn27:1.4_0": "Atha kho bhagavā sāyanhasamayaṁ paṭisallānā vuṭṭhito pāsādā orohitvā pāsādapacchāyāyaṁ abbhokāse caṅkamati. ",
  "dn27:2.1_0": "Addasā kho vāseṭṭho bhagavantaṁ sāyanhasamayaṁ paṭisallānā vuṭṭhitaṁ pāsādā orohitvā pāsādapacchāyāyaṁ abbhokāse caṅkamantaṁ. ",
  "dn27:2.2_0": "Disvāna bhāradvājaṁ āmantesi: ",
  "dn27:2.3_0": "“ayaṁ,",
  "dn27:2.3_1": "āvuso bhāradvāja,",
  "dn27:2.3_2": "bhagavā sāyanhasamayaṁ paṭisallānā vuṭṭhito pāsādā orohitvā pāsādapacchāyāyaṁ abbhokāse caṅkamati.",
  "dn27:2.4_0": "Āyāmāvuso bhāradvāja, yena bhagavā tenupasaṅkamissāma; ",
  "dn27:2.5_0": "appeva nāma labheyyāma bhagavato santikā dhammiṁ kathaṁ savanāyā”ti. ",
  "dn27:2.6_0": "“Evamāvuso”ti kho bhāradvājo vāseṭṭhassa paccassosi. ",
  "dn27:2.7_0": "Atha kho vāseṭṭhabhāradvājā yena bhagavā tenupasaṅkamiṁsu;",
  "dn27:2.7_1": "upasaṅkamitvā bhagavantaṁ abhivādetvā bhagavantaṁ caṅkamantaṁ anucaṅkamiṁsu.",
  "dn27:3.1_0": "Atha kho bhagavā vāseṭṭhaṁ āmantesi: ",
  "dn27:3.2_0": "“tumhe khvattha, vāseṭṭha,",
  "dn27:3.2_1": "brāhmaṇajaccā brāhmaṇakulīnā brāhmaṇakulā agārasmā anagāriyaṁ pabbajitā, kacci vo, vāseṭṭha,",
  "dn27:3.2_2": "brāhmaṇā na akkosanti na paribhāsantī”ti?",
  "dn27:3.3_0": "“Taggha no, bhante,",
  "dn27:3.3_1": "brāhmaṇā akkosanti paribhāsanti attarūpāya paribhāsāya paripuṇṇāya,",
  "dn27:3.3_2": "no aparipuṇṇāyā”ti.",
  "dn27:3.4_0": "“Yathā kathaṁ pana vo, vāseṭṭha,",
  "dn27:3.4_1": "brāhmaṇā akkosanti paribhāsanti attarūpāya paribhāsāya paripuṇṇāya,",
  "dn27:3.4_2": "no aparipuṇṇāyā”ti?",
  "dn27:3.5_0": "“Brāhmaṇā, bhante, evamāhaṁsu: ",
  "dn27:3.6_0": "‘brāhmaṇova seṭṭho vaṇṇo, hīnā aññe vaṇṇā. ",
  "dn27:3.7_0": "Brāhmaṇova sukko vaṇṇo, kaṇhā aññe vaṇṇā. ",
  "dn27:3.8_0": "Brāhmaṇāva sujjhanti, no abrāhmaṇā. ",
  "dn27:3.9_0": "Brāhmaṇāva brahmuno puttā orasā mukhato jātā brahmajā brahmanimmitā brahmadāyādā. ",
  "dn27:3.10_0": "Te tumhe seṭṭhaṁ vaṇṇaṁ hitvā hīnamattha vaṇṇaṁ ajjhupagatā,",
  "dn27:3.10_1": "yadidaṁ muṇḍake samaṇake ibbhe kaṇhe bandhupādāpacce.",
  "dn27:3.11_0": "Tayidaṁ na sādhu,",
  "dn27:3.11_1": "tayidaṁ nappatirūpaṁ,",
  "dn27:3.11_2": "yaṁ tumhe seṭṭhaṁ vaṇṇaṁ hitvā hīnamattha vaṇṇaṁ ajjhupagatā yadidaṁ muṇḍake samaṇake ibbhe kaṇhe bandhupādāpacce’ti.",
  "dn27:3.12_0": "Evaṁ kho no, bhante,",
  "dn27:3.12_1": "brāhmaṇā akkosanti paribhāsanti attarūpāya paribhāsāya paripuṇṇāya,",
  "dn27:3.12_2": "no aparipuṇṇāyā”ti.",
  "dn27:4.1_0": "“Taggha vo, vāseṭṭha, brāhmaṇā porāṇaṁ assarantā evamāhaṁsu: ",
  "dn27:4.2_0": "‘brāhmaṇova seṭṭho vaṇṇo, hīnā aññe vaṇṇā; ",
  "dn27:4.3_0": "brāhmaṇova sukko vaṇṇo, kaṇhā aññe vaṇṇā; ",
  "dn27:4.4_0": "brāhmaṇāva sujjhanti, no abrāhmaṇā; ",
  "dn27:4.5_0": "brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti. ",
  "dn27:4.6_0": "Dissanti kho pana, vāseṭṭha, brāhmaṇānaṁ brāhmaṇiyo utuniyopi gabbhiniyopi vijāyamānāpi pāyamānāpi. ",
  "dn27:4.7_0": "Te ca brāhmaṇā yonijāva samānā evamāhaṁsu: ",
  "dn27:4.8_0": "‘brāhmaṇova seṭṭho vaṇṇo, hīnā aññe vaṇṇā; ",
  "dn27:4.9_0": "brāhmaṇova sukko vaṇṇo, kaṇhā aññe vaṇṇā; ",
  "dn27:4.10_0": "brāhmaṇāva sujjhanti, no abrāhmaṇā; ",
  "dn27:4.11_0": "brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti. ",
  "dn27:4.12_0": "Te brahmānañceva abbhācikkhanti, musā ca bhāsanti, bahuñca apuññaṁ pasavanti. ",
  "dn27:5.0_0": "1. Catuvaṇṇasuddhi ",
  "dn27:5.1_0": "Cattārome, vāseṭṭha, vaṇṇā—",
  "dn27:5.2_0": "khattiyā, brāhmaṇā, vessā, suddā. ",
  "dn27:5.3_0": "Khattiyopi kho, vāseṭṭha,",
  "dn27:5.3_1": "idhekacco pāṇātipātī hoti adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhī.",
  "dn27:5.4_0": "Iti kho, vāseṭṭha,",
  "dn27:5.4_1": "yeme dhammā akusalā akusalasaṅkhātā sāvajjā sāvajjasaṅkhātā asevitabbā asevitabbasaṅkhātā naalamariyā",
  "dn27:5.4_2": "naalamariyasaṅkhātā kaṇhā kaṇhavipākā viññugarahitā,",
  "dn27:5.4_3": "khattiyepi te idhekacce sandissanti.",
  "dn27:5.5_0": "Brāhmaṇopi kho, vāseṭṭha …pe… ",
  "dn27:5.6_0": "vessopi kho, vāseṭṭha …pe… ",
  "dn27:5.7_0": "suddopi kho, vāseṭṭha,",
  "dn27:5.7_1": "idhekacco pāṇātipātī hoti adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhī.",
  "dn27:5.8_0": "Iti kho, vāseṭṭha, yeme dhammā akusalā akusalasaṅkhātā …pe… ",
  "dn27:5.9_0": "kaṇhā kaṇhavipākā viññugarahitā; ",
  "dn27:5.10_0": "suddepi te idhekacce sandissanti. ",
  "dn27:6.1_0": "Khattiyopi kho, vāseṭṭha,",
  "dn27:6.1_1": "idhekacco pāṇātipātā paṭivirato hoti,",
  "dn27:6.1_2": "adinnādānā paṭivirato,",
  "dn27:6.1_3": "kāmesumicchācārā paṭivirato,",
  "dn27:6.1_4": "musāvādā paṭivirato,",
  "dn27:6.1_5": "pisuṇāya vācāya paṭivirato,",
  "dn27:6.1_6": "pharusāya vācāya paṭivirato,",
  "dn27:6.1_7": "samphappalāpā paṭivirato,",
  "dn27:6.1_8": "anabhijjhālu abyāpannacitto,",
  "dn27:6.1_9": "sammādiṭṭhī.",
  "dn27:6.2_0": "Iti kho, vāseṭṭha,",
  "dn27:6.2_1": "yeme dhammā kusalā kusalasaṅkhātā anavajjā anavajjasaṅkhātā sevitabbā sevitabbasaṅkhātā alamariyā alamariyasaṅkhātā sukkā sukkavipākā viññuppasatthā,",
  "dn27:6.2_2": "khattiyepi te idhekacce sandissanti.",
  "dn27:6.3_0": "Brāhmaṇopi kho, vāseṭṭha …pe… ",
  "dn27:6.4_0": "vessopi kho, vāseṭṭha …pe… ",
  "dn27:6.5_0": "suddopi kho, vāseṭṭha, idhekacco pāṇātipātā paṭivirato hoti …pe… ",
  "dn27:6.6_0": "anabhijjhālu, abyāpannacitto, sammādiṭṭhī. ",
  "dn27:6.7_0": "Iti kho, vāseṭṭha,",
  "dn27:6.7_1": "yeme dhammā kusalā kusalasaṅkhātā anavajjā anavajjasaṅkhātā sevitabbā sevitabbasaṅkhātā alamariyā alamariyasaṅkhātā sukkā sukkavipākā viññuppasatthā;",
  "dn27:6.8_0": "suddepi te idhekacce sandissanti. ",
  "dn27:7.1_0": "Imesu kho, vāseṭṭha,",
  "dn27:7.1_1": "catūsu vaṇṇesu evaṁ ubhayavokiṇṇesu vattamānesu kaṇhasukkesu dhammesu viññugarahitesu ceva viññuppasatthesu ca yadettha brāhmaṇā evamāhaṁsu:",
  "dn27:7.2_0": "‘brāhmaṇova seṭṭho vaṇṇo, hīnā aññe vaṇṇā; ",
  "dn27:7.3_0": "brāhmaṇova sukko vaṇṇo, kaṇhā aññe vaṇṇā; ",
  "dn27:7.4_0": "brāhmaṇāva sujjhanti, no abrāhmaṇā; ",
  "dn27:7.5_0": "brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti. ",
  "dn27:7.6_0": "Taṁ tesaṁ viññū nānujānanti. ",
  "dn27:7.7_0": "Taṁ kissa hetu? ",
  "dn27:7.8_0": "Imesañhi, vāseṭṭha,",
  "dn27:7.8_1": "catunnaṁ vaṇṇānaṁ yo hoti bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto,",
  "dn27:7.8_2": "so nesaṁ aggamakkhāyati dhammeneva,",
  "dn27:7.8_3": "no adhammena.",
  "dn27:7.9_0": "Dhammo hi, vāseṭṭha, seṭṭho janetasmiṁ, diṭṭhe ceva dhamme abhisamparāyañca. ",
  "dn27:7.10_0": "Tadamināpetaṁ, vāseṭṭha,",
  "dn27:7.10_1": "pariyāyena veditabbaṁ,",
  "dn27:7.10_2": "yathā dhammova seṭṭho janetasmiṁ,",
  "dn27:7.10_3": "diṭṭhe ceva dhamme abhisamparāyañca.",
  "dn27:8.1_0": "Jānāti kho, vāseṭṭha, rājā pasenadi kosalo: ",
  "dn27:8.2_0": "‘samaṇo gotamo anantarā sakyakulā pabbajito’ti. ",
  "dn27:8.3_0": "Sakyā kho pana, vāseṭṭha, rañño pasenadissa kosalassa anuyuttā bhavanti. ",
  "dn27:8.4_0": "Karonti kho, vāseṭṭha,",
  "dn27:8.4_1": "sakyā raññe pasenadimhi kosale nipaccakāraṁ abhivādanaṁ paccuṭṭhānaṁ añjalikammaṁ sāmīcikammaṁ.",
  "dn27:8.5_0": "Iti kho, vāseṭṭha,",
  "dn27:8.5_1": "yaṁ karonti sakyā raññe pasenadimhi kosale nipaccakāraṁ abhivādanaṁ paccuṭṭhānaṁ añjalikammaṁ sāmīcikammaṁ,",
  "dn27:8.5_2": "karoti taṁ rājā pasenadi kosalo tathāgate nipaccakāraṁ abhivādanaṁ paccuṭṭhānaṁ añjalikammaṁ sāmīcikammaṁ,",
  "dn27:8.5_3": "na naṁ ‘sujāto samaṇo gotamo,",
  "dn27:8.5_4": "dujjātohamasmi.",
  "dn27:8.6_0": "Balavā samaṇo gotamo, dubbalohamasmi. ",
  "dn27:8.7_0": "Pāsādiko samaṇo gotamo, dubbaṇṇohamasmi. ",
  "dn27:8.8_0": "Mahesakkho samaṇo gotamo, appesakkhohamasmī’ti. ",
  "dn27:8.9_0": "Atha kho naṁ dhammaṁyeva sakkaronto dhammaṁ garuṁ karonto dhammaṁ mānento dhammaṁ pūjento dhammaṁ apacāyamāno",
  "dn27:8.9_1": "evaṁ rājā pasenadi kosalo tathāgate nipaccakāraṁ karoti,",
  "dn27:8.9_2": "abhivādanaṁ paccuṭṭhānaṁ añjalikammaṁ sāmīcikammaṁ.",
  "dn27:8.10_0": "Imināpi kho etaṁ, vāseṭṭha,",
  "dn27:8.10_1": "pariyāyena veditabbaṁ,",
  "dn27:8.10_2": "yathā dhammova seṭṭho janetasmiṁ,",
  "dn27:8.10_3": "diṭṭhe ceva dhamme abhisamparāyañca.",
  "dn27:9.1_0": "Tumhe khvattha, vāseṭṭha, nānājaccā nānānāmā nānāgottā nānākulā agārasmā anagāriyaṁ pabbajitā. ",
  "dn27:9.2_0": "‘Ke tumhe’ti—puṭṭhā samānā ‘samaṇā sakyaputtiyāmhā’ti—paṭijānātha. ",
  "dn27:9.3_0": "Yassa kho panassa, vāseṭṭha,",
  "dn27:9.3_1": "tathāgate saddhā niviṭṭhā mūlajātā patiṭṭhitā daḷhā asaṁhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṁ,",
  "dn27:9.3_2": "tassetaṁ kallaṁ vacanāya:",
  "dn27:9.4_0": "‘bhagavatomhi putto oraso mukhato jāto dhammajo dhammanimmito dhammadāyādo’ti. ",
  "dn27:9.5_0": "Taṁ kissa hetu? ",
  "dn27:9.6_0": "Tathāgatassa hetaṁ, vāseṭṭha,",
  "dn27:9.6_1": "adhivacanaṁ ‘dhammakāyo’ itipi,",
  "dn27:9.6_2": "‘brahmakāyo’ itipi,",
  "dn27:9.6_3": "‘dhammabhūto’ itipi,",
  "dn27:9.6_4": "‘brahmabhūto’ itipi.",
  "dn27:10.1_0": "Hoti kho so, vāseṭṭha, samayo yaṁ kadāci karahaci dīghassa addhuno accayena ayaṁ loko saṁvaṭṭati. ",
  "dn27:10.2_0": "Saṁvaṭṭamāne loke yebhuyyena sattā ābhassarasaṁvattanikā honti. ",
  "dn27:10.3_0": "Te tattha honti manomayā pītibhakkhā sayaṁpabhā antalikkhacarā subhaṭṭhāyino ciraṁ dīghamaddhānaṁ tiṭṭhanti. ",
  "dn27:10.4_0": "Hoti kho so, vāseṭṭha, samayo yaṁ kadāci karahaci dīghassa addhuno accayena ayaṁ loko vivaṭṭati. ",
  "dn27:10.5_0": "Vivaṭṭamāne loke yebhuyyena sattā ābhassarakāyā cavitvā itthattaṁ āgacchanti. ",
  "dn27:10.6_0": "Tedha honti manomayā pītibhakkhā sayaṁpabhā antalikkhacarā subhaṭṭhāyino ciraṁ dīghamaddhānaṁ tiṭṭhanti. ",
  "dn27:11.0_0": "2. Rasapathavipātubhāva ",
  "dn27:11.1_0": "Ekodakībhūtaṁ kho pana, vāseṭṭha, tena samayena hoti andhakāro andhakāratimisā. ",
  "dn27:11.2_0": "Na candimasūriyā paññāyanti,",
  "dn27:11.2_1": "na nakkhattāni tārakarūpāni paññāyanti,",
  "dn27:11.2_2": "na rattindivā paññāyanti,",
  "dn27:11.2_3": "na māsaḍḍhamāsā paññāyanti,",
  "dn27:11.2_4": "na utusaṁvaccharā paññāyanti,",
  "dn27:11.2_5": "na itthipumā paññāyanti,",
  "dn27:11.2_6": "sattā sattātveva saṅkhyaṁ gacchanti.",
  "dn27:11.3_0": "Atha kho tesaṁ, vāseṭṭha,",
  "dn27:11.3_1": "sattānaṁ kadāci karahaci dīghassa addhuno accayena rasapathavī udakasmiṁ samatani;",
  "dn27:11.4_0": "seyyathāpi nāma payaso tattassa nibbāyamānassa upari santānakaṁ hoti; ",
  "dn27:11.5_0": "evameva pāturahosi. ",
  "dn27:11.6_0": "Sā ahosi vaṇṇasampannā gandhasampannā rasasampannā,",
  "dn27:11.6_1": "seyyathāpi nāma sampannaṁ vā sappi sampannaṁ vā navanītaṁ evaṁvaṇṇā ahosi.",
  "dn27:11.7_0": "Seyyathāpi nāma khuddamadhuṁ aneḷakaṁ; ",
  "dn27:11.8_0": "evamassādā ahosi. ",
  "dn27:11.9_0": "Atha kho, vāseṭṭha, aññataro satto lolajātiko: ",
  "dn27:11.10_0": "‘ambho, kimevidaṁ bhavissatī’ti rasapathaviṁ aṅguliyā sāyi. ",
  "dn27:11.11_0": "Tassa rasapathaviṁ aṅguliyā sāyato acchādesi, taṇhā cassa okkami. ",
  "dn27:11.12_0": "Aññepi kho, vāseṭṭha, sattā tassa sattassa diṭṭhānugatiṁ āpajjamānā rasapathaviṁ aṅguliyā sāyiṁsu. ",
  "dn27:11.13_0": "Tesaṁ rasapathaviṁ aṅguliyā sāyataṁ acchādesi, taṇhā ca tesaṁ okkami. ",
  "dn27:12.0_0": "3. Candimasūriyādipātubhāva ",
  "dn27:12.1_0": "Atha kho te, vāseṭṭha, sattā rasapathaviṁ hatthehi āluppakārakaṁ upakkamiṁsu paribhuñjituṁ. ",
  "dn27:12.2_0": "Yato kho te, vāseṭṭha, sattā rasapathaviṁ hatthehi āluppakārakaṁ upakkamiṁsu paribhuñjituṁ. ",
  "dn27:12.3_0": "Atha tesaṁ sattānaṁ sayaṁpabhā antaradhāyi. ",
  "dn27:12.4_0": "Sayaṁpabhāya antarahitāya candimasūriyā pāturahesuṁ. ",
  "dn27:12.5_0": "Candimasūriyesu pātubhūtesu nakkhattāni tārakarūpāni pāturahesuṁ. ",
  "dn27:12.6_0": "Nakkhattesu tārakarūpesu pātubhūtesu rattindivā paññāyiṁsu. ",
  "dn27:12.7_0": "Rattindivesu paññāyamānesu māsaḍḍhamāsā paññāyiṁsu. ",
  "dn27:12.8_0": "Māsaḍḍhamāsesu paññāyamānesu utusaṁvaccharā paññāyiṁsu. ",
  "dn27:12.9_0": "Ettāvatā kho, vāseṭṭha, ayaṁ loko puna vivaṭṭo hoti. ",
  "dn27:13.1_0": "Atha kho te, vāseṭṭha,",
  "dn27:13.1_1": "sattā rasapathaviṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu.",
  "dn27:13.2_0": "Yathā yathā kho te, vāseṭṭha,",
  "dn27:13.2_1": "sattā rasapathaviṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu tathā tathā tesaṁ",
  "dn27:13.2_2": "sattānaṁ rasapathaviṁ paribhuñjantānaṁ kharattañceva kāyasmiṁ okkami,",
  "dn27:13.2_3": "vaṇṇavevaṇṇatā ca paññāyittha.",
  "dn27:13.3_0": "Ekidaṁ sattā vaṇṇavanto honti, ekidaṁ sattā dubbaṇṇā. ",
  "dn27:13.4_0": "Tattha ye te sattā vaṇṇavanto, te dubbaṇṇe satte atimaññanti: ",
  "dn27:13.5_0": "‘mayametehi vaṇṇavantatarā, amhehete dubbaṇṇatarā’ti. ",
  "dn27:13.6_0": "Tesaṁ vaṇṇātimānapaccayā mānātimānajātikānaṁ rasapathavī antaradhāyi. ",
  "dn27:13.7_0": "Rasāya pathaviyā antarahitāya sannipatiṁsu. ",
  "dn27:13.8_0": "Sannipatitvā anutthuniṁsu: ",
  "dn27:13.9_0": "‘aho rasaṁ, aho rasan’ti. ",
  "dn27:13.10_0": "Tadetarahipi manussā kañcideva surasaṁ labhitvā evamāhaṁsu: ",
  "dn27:13.11_0": "‘aho rasaṁ, aho rasan’ti. ",
  "dn27:13.12_0": "Tadeva porāṇaṁ aggaññaṁ akkharaṁ anusaranti, na tvevassa atthaṁ ājānanti. ",
  "dn27:14.0_0": "4. Bhūmipappaṭakapātubhāva ",
  "dn27:14.1_0": "Atha kho tesaṁ, vāseṭṭha, sattānaṁ rasāya pathaviyā antarahitāya bhūmipappaṭako pāturahosi. ",
  "dn27:14.2_0": "Seyyathāpi nāma ahicchattako; evameva pāturahosi. ",
  "dn27:14.3_0": "So ahosi vaṇṇasampanno gandhasampanno rasasampanno,",
  "dn27:14.3_1": "seyyathāpi nāma sampannaṁ vā sappi sampannaṁ vā navanītaṁ evaṁvaṇṇo ahosi.",
  "dn27:14.4_0": "Seyyathāpi nāma khuddamadhuṁ aneḷakaṁ; evamassādo ahosi. ",
  "dn27:14.5_0": "Atha kho te, vāseṭṭha, sattā bhūmipappaṭakaṁ upakkamiṁsu paribhuñjituṁ. ",
  "dn27:14.6_0": "Te taṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu. ",
  "dn27:14.7_0": "Yathā yathā kho te, vāseṭṭha,",
  "dn27:14.7_1": "sattā bhūmipappaṭakaṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu tathā tathā tesaṁ",
  "dn27:14.7_2": "sattānaṁ bhiyyoso mattāya kharattañceva kāyasmiṁ okkami,",
  "dn27:14.7_3": "vaṇṇavevaṇṇatā ca paññāyittha.",
  "dn27:14.8_0": "Ekidaṁ sattā vaṇṇavanto honti, ekidaṁ sattā dubbaṇṇā. ",
  "dn27:14.9_0": "Tattha ye te sattā vaṇṇavanto, te dubbaṇṇe satte atimaññanti: ",
  "dn27:14.10_0": "‘mayametehi vaṇṇavantatarā, amhehete dubbaṇṇatarā’ti. ",
  "dn27:14.11_0": "Tesaṁ vaṇṇātimānapaccayā mānātimānajātikānaṁ bhūmipappaṭako antaradhāyi. ",
  "dn27:14.12.0_0": "5. Padālatāpātubhāva ",
  "dn27:14.13_0": "Bhūmipappaṭake antarahite padālatā pāturahosi, seyyathāpi nāma kalambukā; evameva pāturahosi. ",
  "dn27:14.14_0": "Sā ahosi vaṇṇasampannā gandhasampannā rasasampannā,",
  "dn27:14.14_1": "seyyathāpi nāma sampannaṁ vā sappi sampannaṁ vā navanītaṁ evaṁvaṇṇā ahosi.",
  "dn27:14.15_0": "Seyyathāpi nāma khuddamadhuṁ aneḷakaṁ; evamassādā ahosi. ",
  "dn27:15.1_0": "Atha kho te, vāseṭṭha, sattā padālataṁ upakkamiṁsu paribhuñjituṁ. ",
  "dn27:15.2_0": "Te taṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu. ",
  "dn27:15.3_0": "Yathā yathā kho te, vāseṭṭha,",
  "dn27:15.3_1": "sattā padālataṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu tathā tathā tesaṁ sattānaṁ",
  "dn27:15.3_2": "bhiyyoso mattāya kharattañceva kāyasmiṁ okkami,",
  "dn27:15.3_3": "vaṇṇavevaṇṇatā ca paññāyittha.",
  "dn27:15.4_0": "Ekidaṁ sattā vaṇṇavanto honti, ekidaṁ sattā dubbaṇṇā. ",
  "dn27:15.5_0": "Tattha ye te sattā vaṇṇavanto, te dubbaṇṇe satte atimaññanti: ",
  "dn27:15.6_0": "‘mayametehi vaṇṇavantatarā, amhehete dubbaṇṇatarā’ti. ",
  "dn27:15.7_0": "Tesaṁ vaṇṇātimānapaccayā mānātimānajātikānaṁ padālatā antaradhāyi. ",
  "dn27:15.8_0": "Padālatāya antarahitāya sannipatiṁsu. Sannipatitvā anutthuniṁsu: ",
  "dn27:15.9_0": "‘ahu vata no, ahāyi vata no padālatā’ti. ",
  "dn27:15.10_0": "Tadetarahipi manussā kenaci dukkhadhammena phuṭṭhā evamāhaṁsu: ",
  "dn27:15.11_0": "‘ahu vata no, ahāyi vata no’ti. ",
  "dn27:15.12_0": "Tadeva porāṇaṁ aggaññaṁ akkharaṁ anusaranti, na tvevassa atthaṁ ājānanti. ",
  "dn27:16.0_0": "6. Akaṭṭhapākasālipātubhāva ",
  "dn27:16.1_0": "Atha kho tesaṁ, vāseṭṭha,",
  "dn27:16.1_1": "sattānaṁ padālatāya antarahitāya akaṭṭhapāko sāli pāturahosi akaṇo athuso suddho sugandho taṇḍulapphalo.",
  "dn27:16.2_0": "Yaṁ taṁ sāyaṁ sāyamāsāya āharanti, pāto taṁ hoti pakkaṁ paṭivirūḷhaṁ. ",
  "dn27:16.3_0": "Yaṁ taṁ pāto pātarāsāya āharanti, sāyaṁ taṁ hoti pakkaṁ paṭivirūḷhaṁ; ",
  "dn27:16.4_0": "nāpadānaṁ paññāyati. ",
  "dn27:16.5_0": "Atha kho te, vāseṭṭha,",
  "dn27:16.5_1": "sattā akaṭṭhapākaṁ sāliṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu.",
  "dn27:16.6.0_0": "7. Itthipurisaliṅgapātubhāva ",
  "dn27:16.7_0": "Yathā yathā kho te, vāseṭṭha,",
  "dn27:16.7_1": "sattā akaṭṭhapākaṁ sāliṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu tathā tathā",
  "dn27:16.7_2": "tesaṁ sattānaṁ bhiyyoso mattāya kharattañceva kāyasmiṁ okkami,",
  "dn27:16.7_3": "vaṇṇavevaṇṇatā ca paññāyittha,",
  "dn27:16.7_4": "itthiyā ca itthiliṅgaṁ pāturahosi purisassa ca purisaliṅgaṁ.",
  "dn27:16.8_0": "Itthī ca purisaṁ ativelaṁ upanijjhāyati puriso ca itthiṁ. ",
  "dn27:16.9_0": "Tesaṁ ativelaṁ aññamaññaṁ upanijjhāyataṁ sārāgo udapādi, pariḷāho kāyasmiṁ okkami. ",
  "dn27:16.10_0": "Te pariḷāhapaccayā methunaṁ dhammaṁ paṭiseviṁsu. ",
  "dn27:16.11_0": "Ye kho pana te, vāseṭṭha,",
  "dn27:16.11_1": "tena samayena sattā passanti methunaṁ dhammaṁ paṭisevante,",
  "dn27:16.11_2": "aññe paṁsuṁ khipanti,",
  "dn27:16.11_3": "aññe seṭṭhiṁ khipanti,",
  "dn27:16.11_4": "aññe gomayaṁ khipanti:",
  "dn27:16.12_0": "‘nassa asuci, nassa asucī’ti. ",
  "dn27:16.13_0": "‘Kathañhi nāma satto sattassa evarūpaṁ karissatī’ti. ",
  "dn27:16.14_0": "Tadetarahipi manussā ekaccesu janapadesu vadhuyā nibbuyhamānāya aññe paṁsuṁ khipanti,",
  "dn27:16.14_1": "aññe seṭṭhiṁ khipanti,",
  "dn27:16.14_2": "aññe gomayaṁ khipanti.",
  "dn27:16.15_0": "Tadeva porāṇaṁ aggaññaṁ akkharaṁ anusaranti, na tvevassa atthaṁ ājānanti. ",
  "dn27:17.0_0": "8. Methunadhammasamācāra ",
  "dn27:17.1_0": "Adhammasammataṁ kho pana, vāseṭṭha, tena samayena hoti, tadetarahi dhammasammataṁ. ",
  "dn27:17.2_0": "Ye kho pana, vāseṭṭha,",
  "dn27:17.2_1": "tena samayena sattā methunaṁ dhammaṁ paṭisevanti,",
  "dn27:17.2_2": "te māsampi dvemāsampi na labhanti gāmaṁ vā nigamaṁ vā pavisituṁ.",
  "dn27:17.3_0": "Yato kho te, vāseṭṭha, sattā tasmiṁ asaddhamme ativelaṁ pātabyataṁ āpajjiṁsu. ",
  "dn27:17.4_0": "Atha agārāni upakkamiṁsu kātuṁ tasseva asaddhammassa paṭicchādanatthaṁ. ",
  "dn27:17.5_0": "Atha kho, vāseṭṭha, aññatarassa sattassa alasajātikassa etadahosi: ",
  "dn27:17.6_0": "‘ambho, kimevāhaṁ vihaññāmi sāliṁ āharanto sāyaṁ sāyamāsāya pāto pātarāsāya. ",
  "dn27:17.7_0": "Yannūnāhaṁ sāliṁ āhareyyaṁ sakideva sāyapātarāsāyā’ti. ",
  "dn27:17.8_0": "Atha kho so, vāseṭṭha, satto sāliṁ āhāsi sakideva sāyapātarāsāya. ",
  "dn27:17.9_0": "Atha kho, vāseṭṭha, aññataro satto yena so satto tenupasaṅkami; upasaṅkamitvā taṁ sattaṁ etadavoca: ",
  "dn27:17.10_0": "‘ehi, bho satta, sālāhāraṁ gamissāmā’ti. ",
  "dn27:17.11_0": "‘Alaṁ, bho satta, āhato me sāli sakideva sāyapātarāsāyā’ti. ",
  "dn27:17.12_0": "Atha kho so, vāseṭṭha,",
  "dn27:17.12_1": "satto tassa sattassa diṭṭhānugatiṁ āpajjamāno sāliṁ āhāsi sakideva dvīhāya.",
  "dn27:17.12_2": "‘Evampi kira, bho, sādhū’ti.",
  "dn27:17.13_0": "Atha kho, vāseṭṭha, aññataro satto yena so satto tenupasaṅkami; upasaṅkamitvā taṁ sattaṁ etadavoca: ",
  "dn27:17.14_0": "‘ehi, bho satta, sālāhāraṁ gamissāmā’ti. ",
  "dn27:17.15_0": "‘Alaṁ, bho satta, āhato me sāli sakideva dvīhāyā’ti. ",
  "dn27:17.16_0": "Atha kho so, vāseṭṭha,",
  "dn27:17.16_1": "satto tassa sattassa diṭṭhānugatiṁ āpajjamāno sāliṁ āhāsi sakideva catūhāya,",
  "dn27:17.16_2": "‘evampi kira, bho, sādhū’ti.",
  "dn27:17.17_0": "Atha kho, vāseṭṭha, aññataro satto yena so satto tenupasaṅkami; upasaṅkamitvā taṁ sattaṁ etadavoca: ",
  "dn27:17.18_0": "‘ehi, bho satta, sālāhāraṁ gamissāmā’ti. ",
  "dn27:17.19_0": "‘Alaṁ, bho satta, āhato me sāli sakideva catūhāyā’ti. ",
  "dn27:17.20_0": "Atha kho so, vāseṭṭha,",
  "dn27:17.20_1": "satto tassa sattassa diṭṭhānugatiṁ āpajjamāno sāliṁ āhāsi sakideva aṭṭhāhāya,",
  "dn27:17.20_2": "‘evampi kira, bho, sādhū’ti.",
  "dn27:17.21_0": "Yato kho te, vāseṭṭha, sattā sannidhikārakaṁ sāliṁ upakkamiṁsu paribhuñjituṁ. ",
  "dn27:17.22_0": "Atha kaṇopi taṇḍulaṁ pariyonandhi, thusopi taṇḍulaṁ pariyonandhi; ",
  "dn27:17.23_0": "lūnampi nappaṭivirūḷhaṁ, apadānaṁ paññāyittha, saṇḍasaṇḍā sālayo aṭṭhaṁsu. ",
  "dn27:18.0_0": "9. Sālivibhāga ",
  "dn27:18.1_0": "Atha kho te, vāseṭṭha, sattā sannipatiṁsu, sannipatitvā anutthuniṁsu: ",
  "dn27:18.2_0": "‘pāpakā vata, bho, dhammā sattesu pātubhūtā. ",
  "dn27:18.3_0": "Mayañhi pubbe manomayā ahumhā pītibhakkhā sayaṁpabhā antalikkhacarā subhaṭṭhāyino,",
  "dn27:18.3_1": "ciraṁ dīghamaddhānaṁ aṭṭhamhā.",
  "dn27:18.4_0": "Tesaṁ no amhākaṁ kadāci karahaci dīghassa addhuno accayena rasapathavī udakasmiṁ samatani. ",
  "dn27:18.5_0": "Sā ahosi vaṇṇasampannā gandhasampannā rasasampannā. ",
  "dn27:18.6_0": "Te mayaṁ rasapathaviṁ hatthehi āluppakārakaṁ upakkamimha paribhuñjituṁ,",
  "dn27:18.6_1": "tesaṁ no rasapathaviṁ hatthehi āluppakārakaṁ upakkamataṁ paribhuñjituṁ sayaṁpabhā antaradhāyi.",
  "dn27:18.7_0": "Sayaṁpabhāya antarahitāya candimasūriyā pāturahesuṁ,",
  "dn27:18.7_1": "candimasūriyesu pātubhūtesu nakkhattāni tārakarūpāni pāturahesuṁ,",
  "dn27:18.7_2": "nakkhattesu tārakarūpesu pātubhūtesu rattindivā paññāyiṁsu,",
  "dn27:18.7_3": "rattindivesu paññāyamānesu māsaḍḍhamāsā paññāyiṁsu.",
  "dn27:18.8_0": "Māsaḍḍhamāsesu paññāyamānesu utusaṁvaccharā paññāyiṁsu. ",
  "dn27:18.9_0": "Te mayaṁ rasapathaviṁ paribhuñjantā tambhakkhā tadāhārā ciraṁ dīghamaddhānaṁ aṭṭhamhā. ",
  "dn27:18.10_0": "Tesaṁ no pāpakānaṁyeva akusalānaṁ dhammānaṁ pātubhāvā rasapathavī antaradhāyi. ",
  "dn27:18.11_0": "Rasapathaviyā antarahitāya bhūmipappaṭako pāturahosi. ",
  "dn27:18.12_0": "So ahosi vaṇṇasampanno gandhasampanno rasasampanno. ",
  "dn27:18.13_0": "Te mayaṁ bhūmipappaṭakaṁ upakkamimha paribhuñjituṁ. ",
  "dn27:18.14_0": "Te mayaṁ taṁ paribhuñjantā tambhakkhā tadāhārā ciraṁ dīghamaddhānaṁ aṭṭhamhā. ",
  "dn27:18.15_0": "Tesaṁ no pāpakānaṁyeva akusalānaṁ dhammānaṁ pātubhāvā bhūmipappaṭako antaradhāyi. ",
  "dn27:18.16_0": "Bhūmipappaṭake antarahite padālatā pāturahosi. ",
  "dn27:18.17_0": "Sā ahosi vaṇṇasampannā gandhasampannā rasasampannā. ",
  "dn27:18.18_0": "Te mayaṁ padālataṁ upakkamimha paribhuñjituṁ. ",
  "dn27:18.19_0": "Te mayaṁ taṁ paribhuñjantā tambhakkhā tadāhārā ciraṁ dīghamaddhānaṁ aṭṭhamhā. ",
  "dn27:18.20_0": "Tesaṁ no pāpakānaṁyeva akusalānaṁ dhammānaṁ pātubhāvā padālatā antaradhāyi. ",
  "dn27:18.21_0": "Padālatāya antarahitāya akaṭṭhapāko sāli pāturahosi akaṇo athuso suddho sugandho taṇḍulapphalo. ",
  "dn27:18.22_0": "Yaṁ taṁ sāyaṁ sāyamāsāya āharāma, pāto taṁ hoti pakkaṁ paṭivirūḷhaṁ. ",
  "dn27:18.23_0": "Yaṁ taṁ pāto pātarāsāya āharāma, sāyaṁ taṁ hoti pakkaṁ paṭivirūḷhaṁ. ",
  "dn27:18.24_0": "Nāpadānaṁ paññāyittha. ",
  "dn27:18.25_0": "Te mayaṁ akaṭṭhapākaṁ sāliṁ paribhuñjantā tambhakkhā tadāhārā ciraṁ dīghamaddhānaṁ aṭṭhamhā. ",
  "dn27:18.26_0": "Tesaṁ no pāpakānaṁyeva akusalānaṁ dhammānaṁ pātubhāvā kaṇopi taṇḍulaṁ pariyonandhi,",
  "dn27:18.26_1": "thusopi taṇḍulaṁ pariyonandhi,",
  "dn27:18.26_2": "lūnampi nappaṭivirūḷhaṁ,",
  "dn27:18.26_3": "apadānaṁ paññāyittha,",
  "dn27:18.26_4": "saṇḍasaṇḍā sālayo ṭhitā.",
  "dn27:18.27_0": "Yannūna mayaṁ sāliṁ vibhajeyyāma, mariyādaṁ ṭhapeyyāmā’ti. ",
  "dn27:18.28_0": "Atha kho te, vāseṭṭha, sattā sāliṁ vibhajiṁsu, mariyādaṁ ṭhapesuṁ. ",
  "dn27:19.1_0": "Atha kho, vāseṭṭha,",
  "dn27:19.1_1": "aññataro satto lolajātiko sakaṁ bhāgaṁ parirakkhanto aññataraṁ bhāgaṁ adinnaṁ ādiyitvā paribhuñji.",
  "dn27:19.2_0": "Tamenaṁ aggahesuṁ, gahetvā etadavocuṁ: ",
  "dn27:19.3_0": "‘pāpakaṁ vata,",
  "dn27:19.3_1": "bho satta, karosi,",
  "dn27:19.3_2": "yatra hi nāma sakaṁ bhāgaṁ parirakkhanto aññataraṁ bhāgaṁ adinnaṁ ādiyitvā paribhuñjasi.",
  "dn27:19.4_0": "Māssu, bho satta, punapi evarūpamakāsī’ti. ",
  "dn27:19.5_0": "‘Evaṁ, bho’ti kho, vāseṭṭha, so satto tesaṁ sattānaṁ paccassosi. ",
  "dn27:19.6_0": "Dutiyampi kho, vāseṭṭha, so satto …pe… ",
  "dn27:19.7_0": "tatiyampi kho, vāseṭṭha,",
  "dn27:19.7_1": "so satto sakaṁ bhāgaṁ parirakkhanto aññataraṁ bhāgaṁ adinnaṁ ādiyitvā paribhuñji.",
  "dn27:19.8_0": "Tamenaṁ aggahesuṁ, gahetvā etadavocuṁ: ",
  "dn27:19.9_0": "‘pāpakaṁ vata,",
  "dn27:19.9_1": "bho satta, karosi,",
  "dn27:19.9_2": "yatra hi nāma sakaṁ bhāgaṁ parirakkhanto aññataraṁ bhāgaṁ adinnaṁ ādiyitvā paribhuñjasi.",
  "dn27:19.10_0": "Māssu, bho satta, punapi evarūpamakāsī’ti. ",
  "dn27:19.11_0": "Aññe pāṇinā pahariṁsu, aññe leḍḍunā pahariṁsu, aññe daṇḍena pahariṁsu. ",
  "dn27:19.12_0": "Tadagge kho, vāseṭṭha,",
  "dn27:19.12_1": "adinnādānaṁ paññāyati,",
  "dn27:19.12_2": "garahā paññāyati,",
  "dn27:19.12_3": "musāvādo paññāyati,",
  "dn27:19.12_4": "daṇḍādānaṁ paññāyati.",
  "dn27:20.0_0": "10. Mahāsammatarājā ",
  "dn27:20.1_0": "Atha kho te, vāseṭṭha, sattā sannipatiṁsu, sannipatitvā anutthuniṁsu: ",
  "dn27:20.2_0": "‘pāpakā vata bho dhammā sattesu pātubhūtā,",
  "dn27:20.2_1": "yatra hi nāma adinnādānaṁ paññāyissati,",
  "dn27:20.2_2": "garahā paññāyissati,",
  "dn27:20.2_3": "musāvādo paññāyissati,",
  "dn27:20.2_4": "daṇḍādānaṁ paññāyissati.",
  "dn27:20.3_0": "Yannūna mayaṁ ekaṁ sattaṁ sammanneyyāma,",
  "dn27:20.3_1": "yo no sammā khīyitabbaṁ khīyeyya,",
  "dn27:20.3_2": "sammā garahitabbaṁ garaheyya,",
  "dn27:20.3_3": "sammā pabbājetabbaṁ pabbājeyya.",
  "dn27:20.4_0": "Mayaṁ panassa sālīnaṁ bhāgaṁ anuppadassāmā’ti. ",
  "dn27:20.5_0": "Atha kho te, vāseṭṭha,",
  "dn27:20.5_1": "sattā yo nesaṁ satto abhirūpataro ca dassanīyataro ca pāsādikataro ca mahesakkhataro ca taṁ sattaṁ upasaṅkamitvā etadavocuṁ:",
  "dn27:20.6_0": "‘ehi, bho satta, sammā khīyitabbaṁ khīya, sammā garahitabbaṁ garaha, sammā pabbājetabbaṁ pabbājehi. ",
  "dn27:20.7_0": "Mayaṁ pana te sālīnaṁ bhāgaṁ anuppadassāmā’ti. ",
  "dn27:20.8_0": "‘Evaṁ,",
  "dn27:20.8_1": "bho’ti kho, vāseṭṭha,",
  "dn27:20.8_2": "so satto tesaṁ sattānaṁ paṭissuṇitvā sammā khīyitabbaṁ khīyi,",
  "dn27:20.8_3": "sammā garahitabbaṁ garahi,",
  "dn27:20.8_4": "sammā pabbājetabbaṁ pabbājesi.",
  "dn27:20.9_0": "Te panassa sālīnaṁ bhāgaṁ anuppadaṁsu. ",
  "dn27:21.1_0": "Mahājanasammatoti kho, vāseṭṭha, ‘mahāsammato, mahāsammato’ tveva paṭhamaṁ akkharaṁ upanibbattaṁ. ",
  "dn27:21.2_0": "Khettānaṁ adhipatīti kho, vāseṭṭha, ‘khattiyo, khattiyo’ tveva dutiyaṁ akkharaṁ upanibbattaṁ. ",
  "dn27:21.3_0": "Dhammena pare rañjetīti kho, vāseṭṭha, ‘rājā, rājā’ tveva tatiyaṁ akkharaṁ upanibbattaṁ. ",
  "dn27:21.4_0": "Iti kho, vāseṭṭha,",
  "dn27:21.4_1": "evametassa khattiyamaṇḍalassa porāṇena aggaññena akkharena abhinibbatti ahosi tesaṁyeva sattānaṁ,",
  "dn27:21.4_2": "anaññesaṁ.",
  "dn27:21.4_3": "Sadisānaṁyeva,",
  "dn27:21.4_4": "no asadisānaṁ.",
  "dn27:21.4_5": "Dhammeneva,",
  "dn27:21.4_6": "no adhammena.",
  "dn27:21.5_0": "Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca. ",
  "dn27:22.0_0": "11. Brāhmaṇamaṇḍala ",
  "dn27:22.1_0": "Atha kho tesaṁ, vāseṭṭha, sattānaṁyeva ekaccānaṁ etadahosi: ",
  "dn27:22.2_0": "‘pāpakā vata, bho,",
  "dn27:22.2_1": "dhammā sattesu pātubhūtā,",
  "dn27:22.2_2": "yatra hi nāma adinnādānaṁ paññāyissati,",
  "dn27:22.2_3": "garahā paññāyissati,",
  "dn27:22.2_4": "musāvādo paññāyissati,",
  "dn27:22.2_5": "daṇḍādānaṁ paññāyissati,",
  "dn27:22.2_6": "pabbājanaṁ paññāyissati.",
  "dn27:22.3_0": "Yannūna mayaṁ pāpake akusale dhamme vāheyyāmā’ti. ",
  "dn27:22.4_0": "Te pāpake akusale dhamme vāhesuṁ. ",
  "dn27:22.5_0": "Pāpake akusale dhamme vāhentīti kho, vāseṭṭha,",
  "dn27:22.5_1": "‘brāhmaṇā,",
  "dn27:22.5_2": "brāhmaṇā’ tveva paṭhamaṁ akkharaṁ upanibbattaṁ.",
  "dn27:22.6_0": "Te araññāyatane paṇṇakuṭiyo karitvā paṇṇakuṭīsu jhāyanti vītaṅgārā vītadhūmā pannamusalā sāyaṁ sāyamāsāya",
  "dn27:22.6_1": "pāto pātarāsāya gāmanigamarājadhāniyo osaranti ghāsamesamānā.",
  "dn27:22.7_0": "Te ghāsaṁ paṭilabhitvā punadeva araññāyatane paṇṇakuṭīsu jhāyanti. ",
  "dn27:22.8_0": "Tamenaṁ manussā disvā evamāhaṁsu: ",
  "dn27:22.9_0": "‘ime kho, bho,",
  "dn27:22.9_1": "sattā araññāyatane paṇṇakuṭiyo karitvā paṇṇakuṭīsu jhāyanti,",
  "dn27:22.9_2": "vītaṅgārā vītadhūmā pannamusalā sāyaṁ sāyamāsāya pāto pātarāsāya gāmanigamarājadhāniyo osaranti ghāsamesamānā.",
  "dn27:22.10_0": "Te ghāsaṁ paṭilabhitvā punadeva araññāyatane paṇṇakuṭīsu jhāyantī’ti, ",
  "dn27:22.11_0": "jhāyantīti kho, vāseṭṭha, ‘jhāyakā, jhāyakā’ tveva dutiyaṁ akkharaṁ upanibbattaṁ. ",
  "dn27:23.1_0": "Tesaṁyeva kho, vāseṭṭha,",
  "dn27:23.1_1": "sattānaṁ ekacce sattā araññāyatane paṇṇakuṭīsu taṁ jhānaṁ anabhisambhuṇamānā gāmasāmantaṁ nigamasāmantaṁ osaritvā ganthe karontā acchanti.",
  "dn27:23.2_0": "Tamenaṁ manussā disvā evamāhaṁsu: ",
  "dn27:23.3_0": "‘ime kho, bho,",
  "dn27:23.3_1": "sattā araññāyatane paṇṇakuṭīsu taṁ jhānaṁ anabhisambhuṇamānā gāmasāmantaṁ nigamasāmantaṁ osaritvā ganthe karontā acchanti,",
  "dn27:23.3_2": "na dānime jhāyantī’ti.",
  "dn27:23.4_0": "Na dānime jhāyantīti kho, vāseṭṭha, ‘ajjhāyakā, ajjhāyakā’ tveva tatiyaṁ akkharaṁ upanibbattaṁ. ",
  "dn27:23.5_0": "Hīnasammataṁ kho pana, vāseṭṭha, tena samayena hoti, tadetarahi seṭṭhasammataṁ. ",
  "dn27:23.6_0": "Iti kho, vāseṭṭha,",
  "dn27:23.6_1": "evametassa brāhmaṇamaṇḍalassa porāṇena aggaññena akkharena abhinibbatti ahosi tesaṁyeva sattānaṁ,",
  "dn27:23.6_2": "anaññesaṁ sadisānaṁyeva no asadisānaṁ dhammeneva,",
  "dn27:23.6_3": "no adhammena.",
  "dn27:23.7_0": "Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca. ",
  "dn27:24.0_0": "12. Vessamaṇḍala ",
  "dn27:24.1_0": "Tesaṁyeva kho, vāseṭṭha, sattānaṁ ekacce sattā methunaṁ dhammaṁ samādāya visukammante payojesuṁ. ",
  "dn27:24.2_0": "Methunaṁ dhammaṁ samādāya visukammante payojentīti kho, vāseṭṭha, ‘vessā,",
  "dn27:24.2_1": "vessā’ tveva akkharaṁ upanibbattaṁ.",
  "dn27:24.3_0": "Iti kho, vāseṭṭha,",
  "dn27:24.3_1": "evametassa vessamaṇḍalassa porāṇena aggaññena akkharena abhinibbatti ahosi tesaññeva sattānaṁ anaññesaṁ sadisānaṁyeva,",
  "dn27:24.3_2": "no asadisānaṁ,",
  "dn27:24.3_3": "dhammeneva no adhammena.",
  "dn27:24.4_0": "Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca. ",
  "dn27:25.0_0": "13. Suddamaṇḍala ",
  "dn27:25.1_0": "Tesaññeva kho, vāseṭṭha, sattānaṁ ye te sattā avasesā te luddācārā khuddācārā ahesuṁ. ",
  "dn27:25.2_0": "Luddācārā khuddācārāti kho, vāseṭṭha, ‘suddā, suddā’ tveva akkharaṁ upanibbattaṁ. ",
  "dn27:25.3_0": "Iti kho, vāseṭṭha,",
  "dn27:25.3_1": "evametassa suddamaṇḍalassa porāṇena aggaññena akkharena abhinibbatti ahosi tesaṁyeva sattānaṁ anaññesaṁ,",
  "dn27:25.3_2": "sadisānaṁyeva no asadisānaṁ,",
  "dn27:25.3_3": "dhammeneva,",
  "dn27:25.3_4": "no adhammena.",
  "dn27:25.4_0": "Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca. ",
  "dn27:26.1_0": "Ahu kho so, vāseṭṭha, samayo,",
  "dn27:26.1_1": "yaṁ khattiyopi sakaṁ dhammaṁ garahamāno agārasmā anagāriyaṁ pabbajati:",
  "dn27:26.2_0": "‘samaṇo bhavissāmī’ti. ",
  "dn27:26.3_0": "Brāhmaṇopi kho, vāseṭṭha …pe… ",
  "dn27:26.4_0": "vessopi kho, vāseṭṭha …pe… ",
  "dn27:26.5_0": "suddopi kho, vāseṭṭha, sakaṁ dhammaṁ garahamāno agārasmā anagāriyaṁ pabbajati: ",
  "dn27:26.6_0": "‘samaṇo bhavissāmī’ti. ",
  "dn27:26.7_0": "Imehi kho, vāseṭṭha,",
  "dn27:26.7_1": "catūhi maṇḍalehi samaṇamaṇḍalassa abhinibbatti ahosi,",
  "dn27:26.7_2": "tesaṁyeva sattānaṁ anaññesaṁ,",
  "dn27:26.7_3": "sadisānaṁyeva no asadisānaṁ,",
  "dn27:26.7_4": "dhammeneva no adhammena.",
  "dn27:26.8_0": "Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca. ",
  "dn27:27.0_0": "14. Duccaritādikathā ",
  "dn27:27.1_0": "Khattiyopi kho, vāseṭṭha,",
  "dn27:27.1_1": "kāyena duccaritaṁ caritvā vācāya duccaritaṁ caritvā manasā duccaritaṁ caritvā micchādiṭṭhiko micchādiṭṭhikammasamādāno",
  "dn27:27.1_2": "micchādiṭṭhikammasamādānahetu kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "dn27:27.2_0": "Brāhmaṇopi kho, vāseṭṭha …pe… ",
  "dn27:27.3_0": "vessopi kho, vāseṭṭha … ",
  "dn27:27.4_0": "suddopi kho, vāseṭṭha … ",
  "dn27:27.5_0": "samaṇopi kho, vāseṭṭha,",
  "dn27:27.5_1": "kāyena duccaritaṁ caritvā vācāya duccaritaṁ caritvā manasā duccaritaṁ caritvā micchādiṭṭhiko micchādiṭṭhikammasamādāno",
  "dn27:27.5_2": "micchādiṭṭhikammasamādānahetu kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "dn27:28.1_0": "Khattiyopi kho, vāseṭṭha,",
  "dn27:28.1_1": "kāyena sucaritaṁ caritvā vācāya sucaritaṁ caritvā manasā sucaritaṁ caritvā sammādiṭṭhiko sammādiṭṭhikammasamādāno",
  "dn27:28.1_2": "sammādiṭṭhikammasamādānahetu kāyassa bhedā paraṁ maraṇā sugatiṁ saggaṁ lokaṁ upapajjati.",
  "dn27:28.2_0": "Brāhmaṇopi kho, vāseṭṭha …pe… ",
  "dn27:28.3_0": "vessopi kho, vāseṭṭha … ",
  "dn27:28.4_0": "suddopi kho, vāseṭṭha … ",
  "dn27:28.5_0": "samaṇopi kho, vāseṭṭha,",
  "dn27:28.5_1": "kāyena sucaritaṁ caritvā vācāya sucaritaṁ caritvā manasā sucaritaṁ caritvā sammādiṭṭhiko sammādiṭṭhikammasamādāno",
  "dn27:28.5_2": "sammādiṭṭhikammasamādānahetu kāyassa bhedā paraṁ maraṇā sugatiṁ saggaṁ lokaṁ upapajjati.",
  "dn27:29.1_0": "Khattiyopi kho, vāseṭṭha,",
  "dn27:29.1_1": "kāyena dvayakārī,",
  "dn27:29.1_2": "vācāya dvayakārī,",
  "dn27:29.1_3": "manasā dvayakārī,",
  "dn27:29.1_4": "vimissadiṭṭhiko vimissadiṭṭhikammasamādāno vimissadiṭṭhikammasamādānahetu kāyassa bhedā paraṁ maraṇā sukhadukkhappaṭisaṁvedī hoti.",
  "dn27:29.2_0": "Brāhmaṇopi kho, vāseṭṭha …pe… ",
  "dn27:29.3_0": "vessopi kho, vāseṭṭha … ",
  "dn27:29.4_0": "suddopi kho, vāseṭṭha … ",
  "dn27:29.5_0": "samaṇopi kho, vāseṭṭha,",
  "dn27:29.5_1": "kāyena dvayakārī,",
  "dn27:29.5_2": "vācāya dvayakārī,",
  "dn27:29.5_3": "manasā dvayakārī,",
  "dn27:29.5_4": "vimissadiṭṭhiko vimissadiṭṭhikammasamādāno vimissadiṭṭhikammasamādānahetu kāyassa bhedā paraṁ maraṇā sukhadukkhappaṭisaṁvedī hoti.",
  "dn27:30.0_0": "15. Bodhipakkhiyabhāvanā ",
  "dn27:30.1_0": "Khattiyopi kho, vāseṭṭha,",
  "dn27:30.1_1": "kāyena saṁvuto vācāya saṁvuto manasā saṁvuto sattannaṁ bodhipakkhiyānaṁ dhammānaṁ bhāvanamanvāya diṭṭheva dhamme parinibbāyati.",
  "dn27:30.2_0": "Brāhmaṇopi kho, vāseṭṭha …pe… ",
  "dn27:30.3_0": "vessopi kho, vāseṭṭha … ",
  "dn27:30.4_0": "suddopi kho, vāseṭṭha … ",
  "dn27:30.5_0": "samaṇopi kho, vāseṭṭha,",
  "dn27:30.5_1": "kāyena saṁvuto vācāya saṁvuto manasā saṁvuto sattannaṁ bodhipakkhiyānaṁ dhammānaṁ bhāvanamanvāya diṭṭheva dhamme parinibbāyati.",
  "dn27:31.1_0": "Imesañhi, vāseṭṭha,",
  "dn27:31.1_1": "catunnaṁ vaṇṇānaṁ yo hoti bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto,",
  "dn27:31.1_2": "so nesaṁ aggamakkhāyati dhammeneva,",
  "dn27:31.1_3": "no adhammena.",
  "dn27:31.2_0": "Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca. ",
  "dn27:32.1_0": "Brahmunā pesā, vāseṭṭha, sanaṅkumārena gāthā bhāsitā: ",
  "dn27:32.2_0": "‘Khattiyo seṭṭho janetasmiṁ, ",
  "dn27:32.3_0": "ye gottapaṭisārino; ",
  "dn27:32.4_0": "Vijjācaraṇasampanno, ",
  "dn27:32.5_0": "so seṭṭho devamānuse’ti. ",
  "dn27:32.6_0": "Sā kho panesā, vāseṭṭha,",
  "dn27:32.6_1": "brahmunā sanaṅkumārena gāthā sugītā,",
  "dn27:32.6_2": "no duggītā.",
  "dn27:32.6_3": "Subhāsitā,",
  "dn27:32.6_4": "no dubbhāsitā.",
  "dn27:32.6_5": "Atthasaṁhitā,",
  "dn27:32.6_6": "no anatthasaṁhitā.",
  "dn27:32.6_7": "Anumatā mayā.",
  "dn27:32.7_0": "Ahampi, vāseṭṭha, evaṁ vadāmi—",
  "dn27:32.8_0": "Khattiyo seṭṭho janetasmiṁ, ",
  "dn27:32.9_0": "ye gottapaṭisārino; ",
  "dn27:32.10_0": "Vijjācaraṇasampanno, ",
  "dn27:32.11_0": "so seṭṭho devamānuse”ti. ",
  "dn27:32.12_0": "Idamavoca bhagavā. ",
  "dn27:32.13_0": "Attamanā vāseṭṭhabhāradvājā bhagavato bhāsitaṁ abhinandunti. ",
  "dn27:32.14_0": "Aggaññasuttaṁ niṭṭhitaṁ catutthaṁ. "
}