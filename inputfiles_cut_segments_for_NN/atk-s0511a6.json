{
  "atk-s0511a6:0_0": "6. Sumanabuddhavaṁsavaṇṇanā",
  "atk-s0511a6:1_0": "Evaṁ ekappahāreneva dasasahassilokadhātuṁ ekandhakāraṁ katvā tasmiṁ bhagavati parinibbute tassa aparabhāge",
  "atk-s0511a6:1_1": "navutivassasahassāyukesu manussesu anukkamena parihāyitvā dasavassesu jātesu puna vaḍḍhitvā anukkamena",
  "atk-s0511a6:1_2": "asaṅkhyeyyāyukā hutvā puna parihāyitvā navutivassasahassāyukesu jātesu sumano nāma bodhisatto pāramiyo",
  "atk-s0511a6:1_3": "pūretvā tusitapure nibbattitvā tato cavitvā mekhalanagare sudattassa nāma rañño kule sirimāya nāma deviyā",
  "atk-s0511a6:1_4": "kucchismiṁ paṭisandhiṁ aggahesi.",
  "atk-s0511a6:1_5": "Pāṭihāriyāni pubbe vuttanayāneva.",
  "atk-s0511a6:2_0": "So anukkamena vuddhippatto sirivaḍḍhanasomavaḍḍhanaiddhivaḍḍhananāmadheyyesu tīsu pāsādesu tesaṭṭhiyā",
  "atk-s0511a6:2_1": "nāṭakitthisatasahassehi paricāriyamāno surayuvatīhi paricāriyamāno devakumāro viya navavassasahassāni",
  "atk-s0511a6:2_2": "dibbasukhasadisaṁ visayasukhamanubhavamāno vaṭaṁsikāya nāma deviyā anupamaṁ nāma nirupamaṁ puttaṁ janetvā",
  "atk-s0511a6:2_3": "cattāri nimittāni disvā hatthiyānena nikkhamitvā pabbaji.",
  "atk-s0511a6:2_4": "Taṁ pana pabbajantaṁ tiṁsakoṭiyo anupabbajiṁsu.",
  "atk-s0511a6:3_0": "So tehi parivuto dasamāse padhānacariyaṁ caritvā visākhapuṇṇamāya anomanigame anomaseṭṭhino dhītāya anupamāya",
  "atk-s0511a6:3_1": "nāma dinnaṁ pakkhittadibbojaṁ pāyāsaṁ paribhuñjitvā sālavane divāvihāraṁ vītināmetvā anupamājīvakena",
  "atk-s0511a6:3_2": "dinnā aṭṭha tiṇamuṭṭhiyo gahetvā nāgabodhiṁ upagantvā taṁ padakkhiṇaṁ katvā aṭṭhahi tiṇamuṭṭhīhi tiṁsahatthavitthataṁ",
  "atk-s0511a6:3_3": "tiṇasantharaṁ katvā tattha pallaṅkaṁ ābhujitvā nisīdi.",
  "atk-s0511a6:3_4": "Tato mārabalaṁ vidhamitvā sabbaññutaññāṇaṁ paṭivijjhitvā –",
  "atk-s0511a6:3_5": "“anekajātisaṁsāraṁ…pe…",
  "atk-s0511a6:3_6": "taṇhānaṁ khayamajjhagā”ti udānaṁ udānesi.",
  "atk-s0511a6:3_7": "Tena vuttaṁ –",
  "atk-s0511a6:4_0": "1.",
  "atk-s0511a6:5_0": "“Maṅgalassa aparena, sumano nāma nāyako;",
  "atk-s0511a6:6_0": "Sabbadhammehi asamo, sabbasattānamuttamo”ti.",
  "atk-s0511a6:7_0": "Tattha maṅgalassa aparenāti maṅgalassa bhagavato aparabhāge.",
  "atk-s0511a6:7_1": "Sabbadhammehi asamoti sabbehipi sīlasamādhipaññādhammehi asamo asadiso.",
  "atk-s0511a6:8_0": "Sumano kira bhagavā bodhisamīpeyeva sattasattāhāni vītināmetvā dhammadesanatthaṁ brahmāyācanaṁ sampaṭicchitvā –",
  "atk-s0511a6:8_1": "“kassa nu kho ahaṁ paṭhamaṁ dhammaṁ deseyya”nti upadhārento attanā saha pabbajitānaṁ tiṁsakoṭiyo ca attano",
  "atk-s0511a6:8_2": "kaniṭṭhabhātikaṁ vemātikaṁ saraṇakumārañca purohitaputtaṁ bhāvitattamāṇavakañca upanissayasampanne disvā –",
  "atk-s0511a6:8_3": "“etesaṁ paṭhamaṁ dhammaṁ deseyya”nti cintetvā haṁsarājā viya gaganapathena mekhaluyyāne otaritvā uyyānapālaṁ",
  "atk-s0511a6:8_4": "pesetvā attano kaniṭṭhabhātikaṁ saraṇakumārañca purohitaputtaṁ bhāvitattakumārañca pakkosāpetvā tesaṁ",
  "atk-s0511a6:8_5": "parivārabhūtā sattatiṁsakoṭiyo attanā saha pabbajitā tiṁsakoṭiyo ca aññe ca bahū devamanussakoṭiyo cāti",
  "atk-s0511a6:8_6": "evaṁ koṭisatasahassaṁ dhammacakkappavattanena dhammāmataṁ pāyesi.",
  "atk-s0511a6:8_7": "Tena vuttaṁ –",
  "atk-s0511a6:9_0": "2.",
  "atk-s0511a6:10_0": "“Tadā amatabheriṁ so, āhanī mekhale pure;",
  "atk-s0511a6:11_0": "Dhammasaṅkhasamāyuttaṁ, navaṅgaṁ jinasāsana”nti.",
  "atk-s0511a6:12_0": "Tattha amatabherinti amatādhigamāya nibbānādhigamāya bheriṁ.",
  "atk-s0511a6:12_1": "Āhanīti vādayi,",
  "atk-s0511a6:12_2": "dhammaṁ desesīti attho.",
  "atk-s0511a6:12_3": "Sāyaṁ amatabherī nāma amatapariyosānaṁ navaṅgaṁ buddhavacanaṁ.",
  "atk-s0511a6:12_4": "Tenevāha –",
  "atk-s0511a6:12_5": "“dhammasaṅkhasamāyuttaṁ,",
  "atk-s0511a6:12_6": "navaṅgaṁ jinasāsana”nti.",
  "atk-s0511a6:12_7": "Tattha dhammasaṅkhasamāyuttanti catusaccadhammakathāsaṅkhavarasamāyuttaṁ.",
  "atk-s0511a6:13_0": "Sumano pana lokanāyako abhisambodhiṁ pāpuṇitvā paṭiññānurūpaṁ paṭipadaṁ paṭipajjamāno mahājanassa bhavabandhanamokkhatthāya",
  "atk-s0511a6:13_1": "kusalaratanassa kilesacorehi viluppamānassa parittānatthaṁ sīlavipulapākāraṁ samādhiparikhāparivāritaṁ",
  "atk-s0511a6:13_2": "vipassanāñāṇadvāraṁ satisampajaññadaḷhakavāṭaṁ samāpattimaṇḍapādipaṭimaṇḍitaṁ bodhipakkhiyajanasamākulaṁ",
  "atk-s0511a6:13_3": "amatavaranagaraṁ māpesi.",
  "atk-s0511a6:13_4": "Tena vuttaṁ –",
  "atk-s0511a6:14_0": "3.",
  "atk-s0511a6:15_0": "“Nijjinitvā kilese so, patvā sambodhimuttamaṁ;",
  "atk-s0511a6:16_0": "Māpesi nagaraṁ satthā, saddhammapuravaruttama”nti.",
  "atk-s0511a6:17_0": "Tattha nijjinitvāti vijinitvā abhibhuyya,",
  "atk-s0511a6:17_1": "kilesābhisaṅkhāradevaputtamāre viddhaṁsetvāti attho.",
  "atk-s0511a6:17_2": "Soti so sumano bhagavā.",
  "atk-s0511a6:17_3": "“Vijinitvā kilese hī”tipi pāṭho.",
  "atk-s0511a6:17_4": "Tattha hi-kāro padapūraṇamatte nipāto.",
  "atk-s0511a6:17_5": "Patvāti adhigantvā.",
  "atk-s0511a6:17_6": "“Patto”tipi pāṭho.",
  "atk-s0511a6:17_7": "Nagaranti nibbānanagaraṁ.",
  "atk-s0511a6:17_8": "Saddhammapuravaruttamanti saddhammasaṅkhātaṁ puravaresu uttamaṁ seṭṭhaṁ padhānabhūtaṁ.",
  "atk-s0511a6:17_9": "Atha vā saddhammamayesu puresu pavaresu uttamaṁ saddhammapuravaruttamaṁ.",
  "atk-s0511a6:17_10": "Purimasmiṁ atthavikappe “nagara”nti tasseva vevacananti daṭṭhabbaṁ.",
  "atk-s0511a6:17_11": "Paṭividdhadhammasabhāvānaṁ sekkhāsekkhānaṁ ariyapuggalānaṁ patiṭṭhānaṁ gocaranivāsaṭṭhena nibbānaṁ “nagara”nti vuccati.",
  "atk-s0511a6:17_12": "Tasmiṁ pana saddhammavaranagare so satthā avicchinnaṁ akuṭilaṁ ujuṁ puthulañca vitthatañca satipaṭṭhānamayaṁ mahāvīthiṁ māpesi.",
  "atk-s0511a6:17_13": "Tena vuttaṁ –",
  "atk-s0511a6:18_0": "4.",
  "atk-s0511a6:19_0": "“Nirantaraṁ akuṭilaṁ, ujuṁ vipulavitthataṁ;",
  "atk-s0511a6:20_0": "Māpesi so mahāvīthiṁ, satipaṭṭhānavaruttama”nti.",
  "atk-s0511a6:21_0": "Tattha nirantaranti kusalajavanasañcaraṇānantarabhāvato nirantaraṁ.",
  "atk-s0511a6:21_1": "Akuṭilanti kuṭilabhāvakaradosavirahitato akuṭilaṁ.",
  "atk-s0511a6:21_2": "Ujunti akuṭilattāva ujuṁ.",
  "atk-s0511a6:21_3": "Purimapadasseva atthadīpakamidaṁ vacanaṁ.",
  "atk-s0511a6:21_4": "Vipulavitthatanti āyāmato ca vitthārato ca puthulavitthataṁ,",
  "atk-s0511a6:21_5": "puthulavitthatabhāvo lokiyalokuttarasatipaṭṭhānavasena daṭṭhabbo.",
  "atk-s0511a6:21_6": "Mahāvīthinti mahāmaggaṁ.",
  "atk-s0511a6:21_7": "Satipaṭṭhānavaruttamanti satipaṭṭhānañca taṁ varesu uttamañcāti satipaṭṭhānavaruttamaṁ.",
  "atk-s0511a6:21_8": "Atha vā varaṁ satipaṭṭhānamayaṁ uttamavīthinti attho.",
  "atk-s0511a6:22_0": "Idāni tassa nibbānamahānagarassa tassaṁ satipaṭṭhānavīthiyaṁ cattāri sāmaññaphalāni catasso paṭisambhidā",
  "atk-s0511a6:22_1": "cha abhiññā aṭṭha samāpattiyoti imāni mahaggharatanāni ubhosu passesu dhammāpaṇe pasāresi.",
  "atk-s0511a6:22_2": "Tena vuttaṁ –",
  "atk-s0511a6:23_0": "5.",
  "atk-s0511a6:24_0": "“Phale cattāri sāmaññe, catasso paṭisambhidā;",
  "atk-s0511a6:25_0": "Chaḷabhiññāṭṭhasamāpattī, pasāresi tattha vīthiya”nti.",
  "atk-s0511a6:26_0": "Idāni bhagavā imāni ratanabhaṇḍāni ye pana appamattā satimanto paṇḍitā hiriottappavīriyādīhi samannāgatā,",
  "atk-s0511a6:26_1": "te ādīyantīti tesaṁ ratanānaṁ haraṇūpāyaṁ dassento –",
  "atk-s0511a6:27_0": "6.",
  "atk-s0511a6:28_0": "“Ye appamattā akhilā, hirivīriyehupāgatā;",
  "atk-s0511a6:29_0": "Te te ime guṇavare, ādiyanti yathāsukha”nti. – āha;",
  "atk-s0511a6:30_0": "Tattha yeti aniyamuddeso.",
  "atk-s0511a6:30_1": "Appamattāti pamādassa paṭipakkhabhūtena satiyā avippavāsalakkhaṇena appamādena samannāgatā.",
  "atk-s0511a6:30_2": "Akhilāti pañcacetokhilarahitā.",
  "atk-s0511a6:30_3": "Hirivīriyehupāgatāti kāyaduccaritādīhi hirīyatīti hirī,",
  "atk-s0511a6:30_4": "lajjāyetaṁ adhivacanaṁ.",
  "atk-s0511a6:30_5": "Vīrassa bhāvo vīriyaṁ,",
  "atk-s0511a6:30_6": "taṁ ussāhalakkhaṇaṁ.",
  "atk-s0511a6:30_7": "Tehi hirivīriyehi upāgatā samannāgatā bhabbapuggalā.",
  "atk-s0511a6:30_8": "Teti idaṁ pubbe aniyamuddesassa niyamuddeso.",
  "atk-s0511a6:30_9": "Puna teti vuttappakāre guṇaratanavisese te kulaputtā ādiyanti paṭilabhanti adhigacchantīti attho.",
  "atk-s0511a6:30_10": "Sabbaṁ pana sumano bhagavā kataviditamano dhammabheriṁ āhanitvā dhammanagaraṁ māpetvā iminā nayena paṭhamameva satasahassakoṭiyo bodhesi.",
  "atk-s0511a6:30_11": "Tena vuttaṁ –",
  "atk-s0511a6:31_0": "7.",
  "atk-s0511a6:32_0": "“Evametena yogena, uddharanto mahājanaṁ;",
  "atk-s0511a6:33_0": "Bodhesi paṭhamaṁ satthā, koṭisatasahassiyo”ti.",
  "atk-s0511a6:34_0": "Tattha uddharantoti saṁsārasāgarato ariyamagganāvāya samuddharanto.",
  "atk-s0511a6:34_1": "Koṭisatasahassiyoti satasahassakoṭiyoti attho.",
  "atk-s0511a6:34_2": "Vipariyāyena niddiṭṭhaṁ.",
  "atk-s0511a6:35_0": "Yadā pana sumano lokanāyako sunandavatīnagare ambarukkhamūle titthiyamadamānamaddanaṁ yamakapāṭihāriyaṁ",
  "atk-s0511a6:35_1": "katvā sattānaṁ koṭisahassaṁ dhammāmataṁ pāyesi.",
  "atk-s0511a6:35_2": "Ayaṁ dutiyo abhisamayo ahosi.",
  "atk-s0511a6:35_3": "Tena vuttaṁ –",
  "atk-s0511a6:36_0": "8.",
  "atk-s0511a6:37_0": "“Yamhi kāle mahāvīro, ovadī titthiye gaṇe;",
  "atk-s0511a6:38_0": "Koṭisahassā bhisamiṁsu, dutiye dhammadesane”ti.",
  "atk-s0511a6:39_0": "Tattha titthiye gaṇeti titthiyabhūte gaṇe,",
  "atk-s0511a6:39_1": "titthiyānaṁ gaṇe vā “titthiye abhimaddanto,",
  "atk-s0511a6:39_2": "buddho dhammamadesayī”ti paṭhanti keci.",
  "atk-s0511a6:40_0": "Yadā pana dasasu cakkavāḷasahassesu devatā imasmiṁ cakkavāḷe sannipatitvā manussā ca nirodhakathaṁ samuṭṭhāpesuṁ –",
  "atk-s0511a6:40_1": "“kathaṁ nirodhaṁ samāpajjanti,",
  "atk-s0511a6:40_2": "kathaṁ nirodhasamāpannā honti,",
  "atk-s0511a6:40_3": "kathaṁ nirodhā vuṭṭhahantī”ti?",
  "atk-s0511a6:40_4": "Evaṁ samāpajjanaadhiṭṭhānavuṭṭhānādīsu vinicchayaṁ kātuṁ asakkontā saha manussehi chasu kāmāvacaradevalokesu",
  "atk-s0511a6:40_5": "devā ca navasu brahmalokesu brahmāno ca dveḷhakajātā dvidhā ahesuṁ.",
  "atk-s0511a6:40_6": "Tato narasundarena arindamena nāma raññā saddhiṁ sāyanhasamaye sumanadasabalaṁ sabbalokanāthaṁ upasaṅkamiṁsu;",
  "atk-s0511a6:40_7": "upasaṅkamitvā arindamo rājā bhagavantaṁ nirodhapañhaṁ pucchi.",
  "atk-s0511a6:40_8": "Tato bhagavatā nirodhapañhe vissajjite navutipāṇakoṭisahassānaṁ dhammābhisamayo ahosi.",
  "atk-s0511a6:40_9": "Ayaṁ tatiyo abhisamayo ahosi.",
  "atk-s0511a6:40_10": "Tena vuttaṁ –",
  "atk-s0511a6:41_0": "9.",
  "atk-s0511a6:42_0": "“Yadā devā manussā ca, samaggā ekamānasā;",
  "atk-s0511a6:43_0": "Nirodhapañhaṁ pucchiṁsu, saṁsayaṁ cāpi mānasaṁ.",
  "atk-s0511a6:44_0": "10.",
  "atk-s0511a6:45_0": "“Tadāpi dhammadesane, nirodhaparidīpane;",
  "atk-s0511a6:46_0": "Navutikoṭisahassānaṁ, tatiyābhisamayo ahū”ti.",
  "atk-s0511a6:47_0": "Tassa pana sumanassa bhagavato tayo sāvakasannipātā ahesuṁ.",
  "atk-s0511a6:47_1": "Tattha paṭhamasannipāte mekhalanagaraṁ upanissāya vassaṁ vasitvā paṭhamapavāraṇāya arahantānaṁ koṭisahassena",
  "atk-s0511a6:47_2": "ehibhikkhupabbajjāya pabbajitena saddhiṁ bhagavā pavāresi,",
  "atk-s0511a6:47_3": "ayaṁ paṭhamo sannipāto ahosi.",
  "atk-s0511a6:47_4": "Athāparena samayena saṅkassanagarassāvidūre arindamarājakusalabalanibbatte yojanappamāṇe kanakapabbate",
  "atk-s0511a6:47_5": "nisinno saradasamayarucirakaranikaro divasakaro viya yugandharapabbate munivaradivasakaro arindamarājānaṁ",
  "atk-s0511a6:47_6": "parivāretvā āgatānaṁ purisānaṁ navutikoṭisahassāni dametvā sabbe ehibhikkhupabbajjāya pabbājetvā tasmiṁyeva",
  "atk-s0511a6:47_7": "divase arahattaṁ pattehi bhikkhūhi parivuto caturaṅgasamannāgate sannipāte pātimokkhaṁ uddisi.",
  "atk-s0511a6:47_8": "Ayaṁ dutiyo sannipāto ahosi.",
  "atk-s0511a6:47_9": "Yadā pana sakko devarājā sugatadassanatthāya upasaṅkami,",
  "atk-s0511a6:47_10": "tadā sumano bhagavā asītiyā arahantakoṭisahassehi parivuto pātimokkhaṁ uddisi,",
  "atk-s0511a6:47_11": "ayaṁ tatiyo sannipāto ahosi.",
  "atk-s0511a6:47_12": "Tena vuttaṁ –",
  "atk-s0511a6:48_0": "11.",
  "atk-s0511a6:49_0": "“Sannipātā tayo āsuṁ, sumanassa mahesino;",
  "atk-s0511a6:50_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a6:51_0": "12.",
  "atk-s0511a6:52_0": "“Vassaṁvuṭṭhassa bhagavato, abhighuṭṭhe pavāraṇe;",
  "atk-s0511a6:53_0": "Koṭisatasahassehi, pavāresi tathāgato.",
  "atk-s0511a6:54_0": "13.",
  "atk-s0511a6:55_0": "“Tato paraṁ sannipāte, vimale kañcanapabbate;",
  "atk-s0511a6:56_0": "Navutikoṭisahassānaṁ, dutiyo āsi samāgamo.",
  "atk-s0511a6:57_0": "14.",
  "atk-s0511a6:58_0": "“Yadā sakko devarājā, buddhadassanupāgami;",
  "atk-s0511a6:59_0": "Asītikoṭisahassānaṁ, tatiyo āsi samāgamo”ti.",
  "atk-s0511a6:60_0": "Tattha abhighuṭṭhe pavāraṇeti liṅgavipallāso daṭṭhabbo,",
  "atk-s0511a6:60_1": "abhighuṭṭhāya pavāraṇāyāti attho.",
  "atk-s0511a6:60_2": "Tatoparanti tato aparabhāge.",
  "atk-s0511a6:60_3": "Kañcanapabbateti kanakamaye pabbate.",
  "atk-s0511a6:60_4": "Buddhadassanupāgamīti buddhadassanatthamupāgami.",
  "atk-s0511a6:60_5": "Tadā kira amhākaṁ bodhisatto atulo nāma nāgarājā ahosi mahiddhiko mahānubhāvo.",
  "atk-s0511a6:60_6": "So “loke buddho uppanno”ti sutvā ñātigaṇaparivuto sakabhavanā nikkhamitvā koṭisatasahassabhikkhuparivārassa",
  "atk-s0511a6:60_7": "sumanassa bhagavato dibbehi turiyehi upahāraṁ kāretvā mahādānaṁ pavattetvā paccekadussayugāni datvā saraṇesu",
  "atk-s0511a6:60_8": "patiṭṭhāsi.",
  "atk-s0511a6:60_9": "Sopi naṁ satthā “anāgate buddho bhavissatī”ti byākāsi.",
  "atk-s0511a6:60_10": "Tena vuttaṁ –",
  "atk-s0511a6:61_0": "15.",
  "atk-s0511a6:62_0": "“Ahaṁ tena samayena, nāgarājā mahiddhiko;",
  "atk-s0511a6:63_0": "Atulo nāma nāmena, ussannakusalasañcayo.",
  "atk-s0511a6:64_0": "16.",
  "atk-s0511a6:65_0": "“Tadāhaṁ nāgabhavanā, nikkhamitvā sañātibhi;",
  "atk-s0511a6:66_0": "Nāgānaṁ dibbaturiyehi, sasaṅghaṁ jinamupaṭṭhahiṁ.",
  "atk-s0511a6:67_0": "17.",
  "atk-s0511a6:68_0": "“Koṭisatasahassānaṁ, annapānena tappayiṁ;",
  "atk-s0511a6:69_0": "Paccekadussayugaṁ datvā, saraṇaṁ tamupāgamiṁ.",
  "atk-s0511a6:70_0": "18.",
  "atk-s0511a6:71_0": "“Sopi maṁ buddho byākāsi, sumano lokanāyako;",
  "atk-s0511a6:72_0": "Aparimeyyito kappe, ayaṁ buddho bhavissati.",
  "atk-s0511a6:73_0": "19.",
  "atk-s0511a6:74_0": "“Padhānaṁ padahitvāna…pe… hessāma sammukhā imaṁ”.",
  "atk-s0511a6:75_0": "Yathā koṇḍaññabuddhavaṁse, evaṁ aṭṭha gāthā vitthāretabbāti.",
  "atk-s0511a6:76_0": "20.",
  "atk-s0511a6:77_0": "“Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a6:78_0": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a6:79_0": "Tassa pana sumanassa bhagavato mekhalaṁ nāma nagaraṁ ahosi,",
  "atk-s0511a6:79_1": "sudatto nāma rājā pitā,",
  "atk-s0511a6:79_2": "sirimā nāma devī mātā,",
  "atk-s0511a6:79_3": "saraṇo ca bhāvitatto ca dve aggasāvakā,",
  "atk-s0511a6:79_4": "udeno nāmupaṭṭhāko,",
  "atk-s0511a6:79_5": "soṇā ca upasoṇā ca dve aggasāvikā,",
  "atk-s0511a6:79_6": "nāgarukkho bodhi,",
  "atk-s0511a6:79_7": "navutihatthubbedhaṁ sarīraṁ,",
  "atk-s0511a6:79_8": "navutiyeva vassasahassāni āyuppamāṇaṁ ahosi,",
  "atk-s0511a6:79_9": "vaṭaṁsikā nāmassa mahesī devī,",
  "atk-s0511a6:79_10": "anūpamo nāma putto ahosi,",
  "atk-s0511a6:79_11": "hatthiyānena nikkhami.",
  "atk-s0511a6:79_12": "Upaṭṭhāko aṅgarājā.",
  "atk-s0511a6:79_13": "Aṅgārāme vasīti.",
  "atk-s0511a6:79_14": "Tena vuttaṁ –",
  "atk-s0511a6:80_0": "21.",
  "atk-s0511a6:81_0": "“Nagaraṁ mekhalaṁ nāma, sudatto nāma khattiyo;",
  "atk-s0511a6:82_0": "Sirimā nāma janikā, sumanassa mahesino.",
  "atk-s0511a6:83_0": "22.",
  "atk-s0511a6:84_0": "“Navavassasahassāni, agāraṁ ajjha so vasi;",
  "atk-s0511a6:85_0": "Cando sucando vaṭaṁso ca, tayo pāsādamuttamā.",
  "atk-s0511a6:86_0": "23.",
  "atk-s0511a6:87_0": "“Tesaṭṭhisatasahassāni, nāriyo samalaṅkatā;",
  "atk-s0511a6:88_0": "Vaṭaṁsikā nāma nārī, anūpamo nāma atrajo.",
  "atk-s0511a6:89_0": "24.",
  "atk-s0511a6:90_0": "“Nimitte caturo disvā, hatthiyānena nikkhami;",
  "atk-s0511a6:91_0": "Anūnadasamāsāni, padhānaṁ padahī jino.",
  "atk-s0511a6:92_0": "25.",
  "atk-s0511a6:93_0": "“Brahmunā yācito santo, sumano lokanāyako;",
  "atk-s0511a6:94_0": "Vatti cakkaṁ mahāvīro, mekhale puramuttame.",
  "atk-s0511a6:95_0": "26.",
  "atk-s0511a6:96_0": "“Saraṇo bhāvitatto ca, ahesuṁ aggasāvakā;",
  "atk-s0511a6:97_0": "Udeno nāmupaṭṭhāko, sumanassa mahesino.",
  "atk-s0511a6:98_0": "27.",
  "atk-s0511a6:99_0": "“Soṇā ca upasoṇā ca, ahesuṁ aggasāvikā;",
  "atk-s0511a6:100_0": "Sopi buddho amitayaso, nāgamūle abujjhatha.",
  "atk-s0511a6:101_0": "28.",
  "atk-s0511a6:102_0": "“Varuṇo ceva saraṇo ca, ahesuṁ aggupaṭṭhakā;",
  "atk-s0511a6:103_0": "Cālā ca upacālā ca, ahesuṁ aggupaṭṭhikā.",
  "atk-s0511a6:104_0": "29.",
  "atk-s0511a6:105_0": "“Uccattanena so buddho, navutihatthamuggato;",
  "atk-s0511a6:106_0": "Kañcanagghiyasaṅkāso, dasasahassī virocati.",
  "atk-s0511a6:107_0": "30.",
  "atk-s0511a6:108_0": "“Navutivassasahassāni, āyu vijjati tāvade;",
  "atk-s0511a6:109_0": "Tāvatā tiṭṭhamāno so, tāresi janataṁ bahuṁ.",
  "atk-s0511a6:110_0": "31.",
  "atk-s0511a6:111_0": "“Tāraṇīye tārayitvā, bodhanīye ca bodhayi;",
  "atk-s0511a6:112_0": "Parinibbāyi sambuddho, uḷurājāva atthami.",
  "atk-s0511a6:113_0": "32.",
  "atk-s0511a6:114_0": "“Te ca khīṇāsavā bhikkhū, so ca buddho asādiso;",
  "atk-s0511a6:115_0": "Atulappabhaṁ dassayitvā, nibbutā te mahāyasā.",
  "atk-s0511a6:116_0": "33.",
  "atk-s0511a6:117_0": "“Tañca ñāṇaṁ atuliyaṁ, tāni ca atulāni ratanāni;",
  "atk-s0511a6:118_0": "Sabbaṁ tamantarahitaṁ, nanu rittā sabbasaṅkhārā.",
  "atk-s0511a6:119_0": "34.",
  "atk-s0511a6:120_0": "“Sumano yasadharo buddho, aṅgārāmamhi nibbuto;",
  "atk-s0511a6:121_0": "Tattheva tassa jinathūpo, catuyojanamuggato”ti.",
  "atk-s0511a6:122_0": "Tattha kañcanagghiyasaṅkāsoti vividharatanavicittakañcanamayagghikasadisarūpasobho.",
  "atk-s0511a6:122_1": "Dasasahassī virocatīti tassa pabhāya dasasahassīpi lokadhātu virocatīti attho.",
  "atk-s0511a6:122_2": "Tāraṇīyeti tārayitabbe,",
  "atk-s0511a6:122_3": "tārayituṁ vutte sabbe buddhaveneyyeti attho.",
  "atk-s0511a6:122_4": "Uḷurājāvāti cando viya.",
  "atk-s0511a6:122_5": "Atthamīti atthaṅgato.",
  "atk-s0511a6:122_6": "Keci “atthaṁ gato”ti paṭhanti.",
  "atk-s0511a6:122_7": "Asādisoti asadiso.",
  "atk-s0511a6:122_8": "Mahāyasāti mahākittisaddā mahāparivārā ca.",
  "atk-s0511a6:122_9": "Tañca ñāṇanti taṁ sabbaññutaññāṇañca.",
  "atk-s0511a6:122_10": "Atuliyanti atulyaṁ asadisaṁ.",
  "atk-s0511a6:122_11": "Sesaṁ sabbattha uttānamevāti.",
  "atk-s0511a6:123_0": "Sumanabuddhavaṁsavaṇṇanā niṭṭhitā.",
  "atk-s0511a6:124_0": "Niṭṭhito catuttho buddhavaṁso."
}