{
  "mn31:0.1_0": "Majjhima Nikāya 31 ",
  "mn31:0.2_0": "Cūḷagosiṅgasutta ",
  "mn31:1.1_0": "Evaṁ me sutaṁ—",
  "mn31:1.2_0": "ekaṁ samayaṁ bhagavā nātike viharati giñjakāvasathe. ",
  "mn31:2.1_0": "Tena kho pana samayena āyasmā ca anuruddho āyasmā ca nandiyo āyasmā ca kimilo gosiṅgasālavanadāye viharanti. ",
  "mn31:3.1_0": "Atha kho bhagavā sāyanhasamayaṁ paṭisallānā vuṭṭhito yena gosiṅgasālavanadāyo tenupasaṅkami. ",
  "mn31:3.2_0": "Addasā kho dāyapālo bhagavantaṁ dūratova āgacchantaṁ. ",
  "mn31:3.3_0": "Disvāna bhagavantaṁ etadavoca: ",
  "mn31:3.4_0": "“mā, samaṇa, etaṁ dāyaṁ pāvisi. ",
  "mn31:3.5_0": "Santettha tayo kulaputtā attakāmarūpā viharanti. ",
  "mn31:3.6_0": "Mā tesaṁ aphāsumakāsī”ti. ",
  "mn31:4.1_0": "Assosi kho āyasmā anuruddho dāyapālassa bhagavatā saddhiṁ mantayamānassa. ",
  "mn31:4.2_0": "Sutvāna dāyapālaṁ etadavoca: ",
  "mn31:4.3_0": "“mā, āvuso dāyapāla, bhagavantaṁ vāresi. ",
  "mn31:4.4_0": "Satthā no bhagavā anuppatto”ti. ",
  "mn31:4.5_0": "Atha kho āyasmā anuruddho yenāyasmā ca nandiyo āyasmā ca kimilo tenupasaṅkami;",
  "mn31:4.5_1": "upasaṅkamitvā āyasmantañca nandiyaṁ āyasmantañca kimilaṁ etadavoca:",
  "mn31:4.6_0": "“abhikkamathāyasmanto, abhikkamathāyasmanto,",
  "mn31:4.6_1": "satthā no bhagavā anuppatto”ti.",
  "mn31:5.1_0": "Atha kho āyasmā ca anuruddho āyasmā ca nandiyo āyasmā ca kimilo bhagavantaṁ paccuggantvā—",
  "mn31:5.2_0": "eko bhagavato pattacīvaraṁ paṭiggahesi, eko āsanaṁ paññapesi, eko pādodakaṁ upaṭṭhāpesi. ",
  "mn31:5.3_0": "Nisīdi bhagavā paññatte āsane. ",
  "mn31:5.4_0": "Nisajja kho bhagavā pāde pakkhālesi. ",
  "mn31:5.5_0": "Tepi kho āyasmanto bhagavantaṁ abhivādetvā ekamantaṁ nisīdiṁsu. ",
  "mn31:5.6_0": "Ekamantaṁ nisinnaṁ kho āyasmantaṁ anuruddhaṁ bhagavā etadavoca: ",
  "mn31:5.7_0": "“Kacci vo, anuruddhā, khamanīyaṁ, kacci yāpanīyaṁ,",
  "mn31:5.7_1": "kacci piṇḍakena na kilamathā”ti?",
  "mn31:5.8_0": "“Khamanīyaṁ, bhagavā, yāpanīyaṁ, bhagavā; na ca mayaṁ, bhante, piṇḍakena kilamāmā”ti. ",
  "mn31:6.1_0": "“Kacci pana vo, anuruddhā,",
  "mn31:6.1_1": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā”ti?",
  "mn31:6.2_0": "“Taggha mayaṁ, bhante,",
  "mn31:6.2_1": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā”ti.",
  "mn31:6.3_0": "“Yathā kathaṁ pana tumhe, anuruddhā,",
  "mn31:6.3_1": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā”ti?",
  "mn31:7.1_0": "“Idha mayhaṁ, bhante, evaṁ hoti: ",
  "mn31:7.2_0": "‘lābhā vata me, suladdhaṁ vata me, ",
  "mn31:7.3_0": "yohaṁ evarūpehi sabrahmacārīhi saddhiṁ viharāmī’ti. ",
  "mn31:7.4_0": "Tassa mayhaṁ, bhante,",
  "mn31:7.4_1": "imesu āyasmantesu mettaṁ kāyakammaṁ paccupaṭṭhitaṁ āvi ceva raho ca;",
  "mn31:7.5_0": "mettaṁ vacīkammaṁ paccupaṭṭhitaṁ āvi ceva raho ca; ",
  "mn31:7.6_0": "mettaṁ manokammaṁ paccupaṭṭhitaṁ āvi ceva raho ca. ",
  "mn31:7.7_0": "Tassa mayhaṁ, bhante, evaṁ hoti: ",
  "mn31:7.8_0": "‘yannūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyyan’ti. ",
  "mn31:7.9_0": "So kho ahaṁ, bhante,",
  "mn31:7.9_1": "sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi.",
  "mn31:7.10_0": "Nānā hi kho no, bhante,",
  "mn31:7.10_1": "kāyā ekañca pana maññe cittan”ti.",
  "mn31:7.11_0": "Āyasmāpi kho nandiyo …pe… ",
  "mn31:7.12_0": "āyasmāpi kho kimilo bhagavantaṁ etadavoca: ",
  "mn31:7.13_0": "“mayhampi, bhante, evaṁ hoti: ",
  "mn31:7.14_0": "‘lābhā vata me, suladdhaṁ vata me, ",
  "mn31:7.15_0": "yohaṁ evarūpehi sabrahmacārīhi saddhiṁ viharāmī’ti. ",
  "mn31:7.16_0": "Tassa mayhaṁ, bhante,",
  "mn31:7.16_1": "imesu āyasmantesu mettaṁ kāyakammaṁ paccupaṭṭhitaṁ āvi ceva raho ca,",
  "mn31:7.17_0": "mettaṁ vacīkammaṁ paccupaṭṭhitaṁ āvi ceva raho ca, ",
  "mn31:7.18_0": "mettaṁ manokammaṁ paccupaṭṭhitaṁ āvi ceva raho ca. ",
  "mn31:7.19_0": "Tassa mayhaṁ, bhante, evaṁ hoti: ",
  "mn31:7.20_0": "‘yannūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyyan’ti. ",
  "mn31:7.21_0": "So kho ahaṁ, bhante,",
  "mn31:7.21_1": "sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi.",
  "mn31:7.22_0": "Nānā hi kho no, bhante,",
  "mn31:7.22_1": "kāyā ekañca pana maññe cittan”ti.",
  "mn31:7.23_0": "“Evaṁ kho mayaṁ, bhante,",
  "mn31:7.23_1": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā”ti.",
  "mn31:8.1_0": "“Sādhu sādhu, anuruddhā. ",
  "mn31:8.2_0": "Kacci pana vo, anuruddhā,",
  "mn31:8.2_1": "appamattā ātāpino pahitattā viharathā”ti?",
  "mn31:9.1_0": "“Taggha mayaṁ, bhante,",
  "mn31:9.1_1": "appamattā ātāpino pahitattā viharāmā”ti.",
  "mn31:9.2_0": "“Yathā kathaṁ pana tumhe, anuruddhā,",
  "mn31:9.2_1": "appamattā ātāpino pahitattā viharathā”ti?",
  "mn31:9.3_0": "“Idha, bhante,",
  "mn31:9.3_1": "amhākaṁ yo paṭhamaṁ gāmato piṇḍāya paṭikkamati so āsanāni paññapeti,",
  "mn31:9.3_2": "pānīyaṁ paribhojanīyaṁ upaṭṭhāpeti, avakkārapātiṁ upaṭṭhāpeti.",
  "mn31:9.4_0": "Yo pacchā gāmato piṇḍāya paṭikkamati,",
  "mn31:9.4_1": "sace hoti bhuttāvaseso sace ākaṅkhati bhuñjati,",
  "mn31:9.4_2": "no ce ākaṅkhati appaharite vā chaḍḍeti, appāṇake vā udake opilāpeti.",
  "mn31:9.5_0": "So āsanāni paṭisāmeti,",
  "mn31:9.5_1": "pānīyaṁ paribhojanīyaṁ paṭisāmeti, avakkārapātiṁ paṭisāmeti, bhattaggaṁ sammajjati.",
  "mn31:9.6_0": "Yo passati pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhāpeti. ",
  "mn31:9.7_0": "Sacassa hoti avisayhaṁ,",
  "mn31:9.7_1": "hatthavikārena dutiyaṁ āmantetvā hatthavilaṅghakena upaṭṭhāpema, na tveva mayaṁ, bhante, tappaccayā vācaṁ bhindāma.",
  "mn31:9.8_0": "Pañcāhikaṁ kho pana mayaṁ, bhante,",
  "mn31:9.8_1": "sabbarattikaṁ dhammiyā kathāya sannisīdāma.",
  "mn31:9.9_0": "Evaṁ kho mayaṁ, bhante,",
  "mn31:9.9_1": "appamattā ātāpino pahitattā viharāmā”ti.",
  "mn31:10.1_0": "“Sādhu sādhu, anuruddhā. ",
  "mn31:10.2_0": "Atthi pana vo, anuruddhā,",
  "mn31:10.2_1": "evaṁ appamattānaṁ ātāpīnaṁ pahitattānaṁ viharantānaṁ uttari manussadhammā alamariyañāṇadassanaviseso adhigato phāsuvihāro”ti?",
  "mn31:10.3_0": "“Kiñhi no siyā, bhante. ",
  "mn31:10.4_0": "Idha mayaṁ, bhante,",
  "mn31:10.4_1": "yāvadeva ākaṅkhāma vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāma.",
  "mn31:10.5_0": "Ayaṁ kho no, bhante,",
  "mn31:10.5_1": "amhākaṁ appamattānaṁ ātāpīnaṁ pahitattānaṁ viharantānaṁ uttari manussadhammā alamariyañāṇadassanaviseso adhigato phāsuvihāro”ti.",
  "mn31:11-13.1_0": "“Sādhu sādhu, anuruddhā. ",
  "mn31:11-13.2_0": "Etassa pana vo, anuruddhā,",
  "mn31:11-13.2_1": "vihārassa samatikkamāya etassa vihārassa paṭippassaddhiyā atthañño uttari manussadhammā alamariyañāṇadassanaviseso adhigato phāsuvihāro”ti?",
  "mn31:11-13.3_0": "“Kiñhi no siyā, bhante. ",
  "mn31:11-13.4_0": "Idha mayaṁ, bhante,",
  "mn31:11-13.4_1": "yāvadeva ākaṅkhāma vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāma.",
  "mn31:11-13.5_0": "Etassa, bhante,",
  "mn31:11-13.5_1": "vihārassa samatikkamāya etassa vihārassa paṭippassaddhiyā ayamañño uttari manussadhammā alamariyañāṇadassanaviseso adhigato phāsuvihāro”ti.",
  "mn31:14.1_0": "“Sādhu sādhu, anuruddhā. ",
  "mn31:14.2_0": "Etassa pana vo, anuruddhā,",
  "mn31:14.2_1": "vihārassa samatikkamāya etassa vihārassa paṭippassaddhiyā atthañño uttari manussadhammā alamariyañāṇadassanaviseso adhigato phāsuvihāro”ti?",
  "mn31:14.3_0": "“Kiñhi no siyā, bhante. ",
  "mn31:14.4_0": "Idha mayaṁ, bhante,",
  "mn31:14.4_1": "yāvadeva ākaṅkhāma pītiyā ca virāgā upekkhakā ca viharāma, satā ca sampajānā,",
  "mn31:14.4_2": "sukhañca kāyena paṭisaṁvedema, yaṁ taṁ ariyā ācikkhanti:",
  "mn31:14.4_3": "‘upekkhako satimā sukhavihārī’ti tatiyaṁ jhānaṁ upasampajja viharāma.",
  "mn31:14.5_0": "Etassa, bhante,",
  "mn31:14.5_1": "vihārassa samatikkamāya etassa vihārassa paṭippassaddhiyā ayamañño uttari manussadhammā alamariyañāṇadassanaviseso adhigato phāsuvihāro”ti.",
  "mn31:15.1_0": "“Sādhu sādhu, anuruddhā. ",
  "mn31:15.2_0": "Etassa pana vo, anuruddhā,",
  "mn31:15.2_1": "vihārassa samatikkamāya etassa vihārassa paṭippassaddhiyā atthañño uttari manussadhammā alamariyañāṇadassanaviseso adhigato phāsuvihāro”ti?",
  "mn31:15.3_0": "“Kiñhi no siyā, bhante. ",
  "mn31:15.4_0": "Idha mayaṁ, bhante,",
  "mn31:15.4_1": "yāvadeva ākaṅkhāma sukhassa ca pahānā dukkhassa ca pahānā,",
  "mn31:15.4_2": "pubbeva somanassadomanassānaṁ atthaṅgamā,",
  "mn31:15.4_3": "adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharāma.",
  "mn31:15.5_0": "Etassa, bhante,",
  "mn31:15.5_1": "vihārassa samatikkamāya etassa vihārassa paṭippassaddhiyā ayamañño uttari manussadhammā alamariyañāṇadassanaviseso adhigato phāsuvihāro”ti.",
  "mn31:16.1_0": "“Sādhu sādhu, anuruddhā. ",
  "mn31:16.2_0": "Etassa pana vo, anuruddhā,",
  "mn31:16.2_1": "vihārassa samatikkamāya etassa vihārassa paṭippassaddhiyā atthañño uttari manussadhammā alamariyañāṇadassanaviseso adhigato phāsuvihāro”ti?",
  "mn31:16.3_0": "“Kiñhi no siyā, bhante. ",
  "mn31:16.4_0": "Idha mayaṁ, bhante,",
  "mn31:16.4_1": "yāvadeva ākaṅkhāma sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharāma.",
  "mn31:16.5_0": "Etassa, bhante,",
  "mn31:16.5_1": "vihārassa samatikkamāya etassa vihārassa paṭippassaddhiyā ayamañño uttari manussadhammā alamariyañāṇadassanaviseso adhigato phāsuvihāro”ti.",
  "mn31:17.1_0": "“Sādhu sādhu, anuruddhā. ",
  "mn31:17.2_0": "Etassa pana vo, anuruddhā,",
  "mn31:17.2_1": "vihārassa samatikkamāya etassa vihārassa paṭippassaddhiyā atthañño uttari manussadhammā alamariyañāṇadassanaviseso adhigato phāsuvihāro”ti?",
  "mn31:17.3_0": "“Kiñhi no siyā, bhante. ",
  "mn31:17.4_0": "Idha mayaṁ, bhante,",
  "mn31:17.4_1": "yāvadeva ākaṅkhāma sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharāma …pe…",
  "mn31:17.5_0": "sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharāma …pe… ",
  "mn31:17.6_0": "sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharāma. ",
  "mn31:17.7_0": "Etassa, bhante,",
  "mn31:17.7_1": "vihārassa samatikkamāya etassa vihārassa paṭippassaddhiyā ayamañño uttari manussadhammā alamariyañāṇadassanaviseso adhigato phāsuvihāro”ti.",
  "mn31:18.1_0": "“Sādhu sādhu, anuruddhā. ",
  "mn31:18.2_0": "Etassa pana vo, anuruddhā,",
  "mn31:18.2_1": "vihārassa samatikkamāya etassa vihārassa paṭippassaddhiyā atthañño uttari manussadhammā alamariyañāṇadassanaviseso adhigato phāsuvihāro”ti?",
  "mn31:18.3_0": "“Kiñhi no siyā, bhante. ",
  "mn31:18.4_0": "Idha mayaṁ, bhante,",
  "mn31:18.4_1": "yāvadeva ākaṅkhāma sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharāma,",
  "mn31:18.4_2": "paññāya ca no disvā āsavā parikkhīṇā.",
  "mn31:18.5_0": "Etassa, bhante,",
  "mn31:18.5_1": "vihārassa samatikkamāya etassa vihārassa paṭippassaddhiyā ayamañño uttari manussadhammā alamariyañāṇadassanaviseso adhigato phāsuvihāro.",
  "mn31:18.6_0": "Imamhā ca mayaṁ, bhante,",
  "mn31:18.6_1": "phāsuvihārā aññaṁ phāsuvihāraṁ uttaritaraṁ vā paṇītataraṁ vā na samanupassāmā”ti.",
  "mn31:18.7_0": "“Sādhu sādhu, anuruddhā. ",
  "mn31:18.8_0": "Imamhā phāsuvihārā uttaritaro vā paṇītataro vā phāsuvihāro natthī”ti. ",
  "mn31:19.1_0": "Atha kho bhagavā āyasmantañca anuruddhaṁ āyasmantañca nandiyaṁ āyasmantañca kimilaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. ",
  "mn31:20.1_0": "Atha kho āyasmā ca anuruddho āyasmā ca nandiyo āyasmā ca kimilo bhagavantaṁ anusaṁyāyitvā tato paṭinivattitvā āyasmā ca nandiyo āyasmā ca kimilo āyasmantaṁ anuruddhaṁ etadavocuṁ: ",
  "mn31:20.2_0": "“kiṁ nu kho mayaṁ āyasmato anuruddhassa evamārocimha: ",
  "mn31:20.3_0": "‘imāsañca imāsañca vihārasamāpattīnaṁ mayaṁ lābhino’ti,",
  "mn31:20.3_1": "yaṁ no āyasmā anuruddho bhagavato sammukhā yāva āsavānaṁ khayā pakāsetī”ti?",
  "mn31:20.4_0": "“Na kho me āyasmanto evamārocesuṁ: ",
  "mn31:20.5_0": "‘imāsañca imāsañca vihārasamāpattīnaṁ mayaṁ lābhino’ti,",
  "mn31:20.5_1": "api ca me āyasmantānaṁ cetasā ceto paricca vidito:",
  "mn31:20.6_0": "‘imāsañca imāsañca vihārasamāpattīnaṁ ime āyasmanto lābhino’ti. ",
  "mn31:20.7_0": "Devatāpi me etamatthaṁ ārocesuṁ: ",
  "mn31:20.8_0": "‘imāsañca imāsañca vihārasamāpattīnaṁ ime āyasmanto lābhino’ti. ",
  "mn31:20.9_0": "Tamenaṁ bhagavatā pañhābhipuṭṭhena byākatan”ti. ",
  "mn31:21.1_0": "Atha kho dīgho parajano yakkho yena bhagavā tenupasaṅkami;",
  "mn31:21.1_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "mn31:21.1_2": "Ekamantaṁ ṭhito kho dīgho parajano yakkho bhagavantaṁ etadavoca:",
  "mn31:21.2_0": "“lābhā vata, bhante, vajjīnaṁ, suladdhalābhā vajjipajāya, ",
  "mn31:21.3_0": "yattha tathāgato viharati arahaṁ sammāsambuddho, ime ca tayo kulaputtā—",
  "mn31:21.4_0": "āyasmā ca anuruddho, āyasmā ca nandiyo, āyasmā ca kimilo”ti. ",
  "mn31:21.5_0": "Dīghassa parajanassa yakkhassa saddaṁ sutvā bhummā devā saddamanussāvesuṁ: ",
  "mn31:21.6_0": "“lābhā vata, bho, vajjīnaṁ, suladdhalābhā vajjipajāya, ",
  "mn31:21.7_0": "yattha tathāgato viharati arahaṁ sammāsambuddho, ime ca tayo kulaputtā—",
  "mn31:21.8_0": "āyasmā ca anuruddho, āyasmā ca nandiyo, āyasmā ca kimilo”ti. ",
  "mn31:21.9_0": "Bhummānaṁ devānaṁ saddaṁ sutvā cātumahārājikā devā …pe… ",
  "mn31:21.10_0": "tāvatiṁsā devā …pe… ",
  "mn31:21.11_0": "yāmā devā …pe… ",
  "mn31:21.12_0": "tusitā devā …pe… ",
  "mn31:21.13_0": "nimmānaratī devā …pe… ",
  "mn31:21.14_0": "paranimmitavasavattī devā …pe… ",
  "mn31:21.15_0": "brahmakāyikā devā saddamanussāvesuṁ: ",
  "mn31:21.16_0": "“lābhā vata, bho, vajjīnaṁ, suladdhalābhā vajjipajāya, ",
  "mn31:21.17_0": "yattha tathāgato viharati arahaṁ sammāsambuddho, ime ca tayo kulaputtā—",
  "mn31:21.18_0": "āyasmā ca anuruddho, āyasmā ca nandiyo, āyasmā ca kimilo”ti. ",
  "mn31:21.19_0": "Itiha te āyasmanto tena khaṇena tena layena tena muhuttena yāva brahmalokā viditā ahesuṁ. ",
  "mn31:22.1_0": "“Evametaṁ, dīgha, evametaṁ, dīgha. ",
  "mn31:22.2_0": "Yasmāpi, dīgha,",
  "mn31:22.2_1": "kulā ete tayo kulaputtā agārasmā anagāriyaṁ pabbajitā,",
  "mn31:22.2_2": "tañcepi kulaṁ ete tayo kulaputte pasannacittaṁ anussareyya,",
  "mn31:22.2_3": "tassapāssa kulassa dīgharattaṁ hitāya sukhāya.",
  "mn31:22.3_0": "Yasmāpi, dīgha,",
  "mn31:22.3_1": "kulaparivaṭṭā ete tayo kulaputtā agārasmā anagāriyaṁ pabbajitā,",
  "mn31:22.3_2": "so cepi kulaparivaṭṭo ete tayo kulaputte pasannacitto anussareyya,",
  "mn31:22.3_3": "tassapāssa kulaparivaṭṭassa dīgharattaṁ hitāya sukhāya.",
  "mn31:22.4_0": "Yasmāpi, dīgha,",
  "mn31:22.4_1": "gāmā ete tayo kulaputtā agārasmā anagāriyaṁ pabbajitā,",
  "mn31:22.4_2": "so cepi gāmo ete tayo kulaputte pasannacitto anussareyya,",
  "mn31:22.4_3": "tassapāssa gāmassa dīgharattaṁ hitāya sukhāya.",
  "mn31:22.5_0": "Yasmāpi, dīgha,",
  "mn31:22.5_1": "nigamā ete tayo kulaputtā agārasmā anagāriyaṁ pabbajitā,",
  "mn31:22.5_2": "so cepi nigamo ete tayo kulaputte pasannacitto anussareyya,",
  "mn31:22.5_3": "tassapāssa nigamassa dīgharattaṁ hitāya sukhāya.",
  "mn31:22.6_0": "Yasmāpi, dīgha,",
  "mn31:22.6_1": "nagarā ete tayo kulaputtā agārasmā anagāriyaṁ pabbajitā,",
  "mn31:22.6_2": "tañcepi nagaraṁ ete tayo kulaputte pasannacittaṁ anussareyya,",
  "mn31:22.6_3": "tassapāssa nagarassa dīgharattaṁ hitāya sukhāya.",
  "mn31:22.7_0": "Yasmāpi, dīgha,",
  "mn31:22.7_1": "janapadā ete tayo kulaputtā agārasmā anagāriyaṁ pabbajitā,",
  "mn31:22.7_2": "so cepi janapado ete tayo kulaputte pasannacitto anussareyya,",
  "mn31:22.7_3": "tassapāssa janapadassa dīgharattaṁ hitāya sukhāya.",
  "mn31:22.8_0": "Sabbe cepi, dīgha,",
  "mn31:22.8_1": "khattiyā ete tayo kulaputte pasannacittā anussareyyuṁ,",
  "mn31:22.8_2": "sabbesānampāssa khattiyānaṁ dīgharattaṁ hitāya sukhāya.",
  "mn31:22.9_0": "Sabbe cepi, dīgha, brāhmaṇā …pe… ",
  "mn31:22.10_0": "sabbe cepi, dīgha, vessā …pe… ",
  "mn31:22.11_0": "sabbe cepi, dīgha,",
  "mn31:22.11_1": "suddā ete tayo kulaputte pasannacittā anussareyyuṁ,",
  "mn31:22.11_2": "sabbesānampāssa suddānaṁ dīgharattaṁ hitāya sukhāya.",
  "mn31:22.12_0": "Sadevako cepi, dīgha,",
  "mn31:22.12_1": "loko samārako sabrahmako sassamaṇabrāhmaṇī pajā sadevamanussā ete tayo kulaputte pasannacittā anussareyya,",
  "mn31:22.12_2": "sadevakassapāssa lokassa samārakassa sabrahmakassa sassamaṇabrāhmaṇiyā pajāya sadevamanussāya dīgharattaṁ hitāya sukhāya.",
  "mn31:22.13_0": "Passa, dīgha,",
  "mn31:22.13_1": "yāva ete tayo kulaputtā bahujanahitāya paṭipannā bahujanasukhāya lokānukampāya,",
  "mn31:22.13_2": "atthāya hitāya sukhāya devamanussānan”ti.",
  "mn31:22.14_0": "Idamavoca bhagavā. ",
  "mn31:22.15_0": "Attamano dīgho parajano yakkho bhagavato bhāsitaṁ abhinandīti. ",
  "mn31:22.16_0": "Cūḷagosiṅgasuttaṁ niṭṭhitaṁ paṭhamaṁ. "
}