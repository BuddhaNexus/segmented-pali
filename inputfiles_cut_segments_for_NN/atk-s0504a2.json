{
  "atk-s0504a2:0_0": "2. Dukanipāto",
  "atk-s0504a2:1_0": "1. Paṭhamavaggo",
  "atk-s0504a2:2_0": "1. Dukkhavihārasuttavaṇṇanā",
  "atk-s0504a2:3_0": "28.",
  "atk-s0504a2:3_1": "Dukanipātassa paṭhame dvīhīti gaṇanaparicchedo.",
  "atk-s0504a2:3_2": "Dhammehīti paricchinnadhammanidassanaṁ.",
  "atk-s0504a2:3_3": "Dvīhi dhammehīti dvīhi akusaladhammehi. Samannāgatoti yutto.",
  "atk-s0504a2:3_4": "Diṭṭheva dhammeti imasmiṁyeva attabhāve.",
  "atk-s0504a2:3_5": "Dukkhaṁ viharatīti catūsupi iriyāpathesu kilesadukkhena ceva kāyikacetasikadukkhena ca dukkhaṁ viharati.",
  "atk-s0504a2:3_6": "Savighātanti cittūpaghātena ceva kāyūpaghātena ca savighātaṁ.",
  "atk-s0504a2:3_7": "Saupāyāsanti kilesūpāyāsena ceva sarīrakhedena ca balavaāyāsavasena saupāyāsaṁ.",
  "atk-s0504a2:3_8": "Sapariḷāhanti kilesapariḷāhena ceva kāyapariḷāhena ca sapariḷāhaṁ.",
  "atk-s0504a2:3_9": "Kāyassa bhedāti upādinnakkhandhapariccāgā.",
  "atk-s0504a2:3_10": "Paraṁ maraṇāti tadanantaraṁ abhinibbattakkhandhaggahaṇe.",
  "atk-s0504a2:3_11": "Atha vā kāyassa bhedāti jīvitindriyupacchedā. Paraṁ maraṇāti cutito uddhaṁ.",
  "atk-s0504a2:3_12": "Duggati pāṭikaṅkhāti duggatisaṅkhātānaṁ catunnaṁ apāyānaṁ aññatarā gati icchitabbā, avassaṁbhāvinīti attho.",
  "atk-s0504a2:4_0": "Aguttadvāroti apihitadvāro.",
  "atk-s0504a2:4_1": "Kattha pana aguttadvāroti āha ‘‘indriyesū’’ti.",
  "atk-s0504a2:4_2": "Tena manacchaṭṭhānaṁ indriyānaṁ asaṁvaramāha.",
  "atk-s0504a2:4_3": "Paṭiggahaṇaparibhogavasena bhojane mattaṁ na jānātīti bhojane amattaññū.",
  "atk-s0504a2:4_4": "‘‘Indriyesu aguttadvāratāya bhojane amattaññutāyā’’tipi paṭhanti.",
  "atk-s0504a2:5_0": "Kathaṁ indriyesu aguttadvāratā, kathaṁ vā guttadvāratāti?",
  "atk-s0504a2:5_1": "Kiñcāpi hi cakkhundriye saṁvaro vā asaṁvaro vā natthi.",
  "atk-s0504a2:5_2": "Na hi cakkhupasādaṁ nissāya sati vā muṭṭhassaccaṁ vā uppajjati.",
  "atk-s0504a2:5_3": "Apica yadā rūpārammaṇaṁ cakkhussa āpāthaṁ āgacchati,",
  "atk-s0504a2:5_4": "tadā bhavaṅge dvikkhattuṁ uppajjitvā niruddhe kiriyāmanodhātu āvajjanakiccaṁ sādhayamānā uppajjitvā nirujjhati,",
  "atk-s0504a2:5_5": "tato cakkhuviññāṇaṁ dassanakiccaṁ,",
  "atk-s0504a2:5_6": "tato vipākamanodhātu sampaṭicchanakiccaṁ,",
  "atk-s0504a2:5_7": "tato vipākāhetukamanoviññāṇadhātu santīraṇakiccaṁ,",
  "atk-s0504a2:5_8": "tato kiriyāhetukamanoviññāṇadhātu voṭṭhabbanakiccaṁ sādhayamānā uppajjitvā nirujjhati, tadanantaraṁ javanaṁ javati. Tathāpi neva bhavaṅgasamaye,",
  "atk-s0504a2:5_9": "na āvajjanādīnaṁ aññatarasamaye saṁvaro vā asaṁvaro vā atthi,",
  "atk-s0504a2:5_10": "javanakkhaṇe pana sace dussīlyaṁ vā muṭṭhassaccaṁ vā aññāṇaṁ vā akkhanti vā kosajjaṁ vā uppajjati, asaṁvaro hoti.",
  "atk-s0504a2:5_11": "Evaṁ hontopi so ‘‘cakkhudvāre asaṁvaro’’ti vuccati. Kasmā?",
  "atk-s0504a2:5_12": "Yasmā tasmiṁ sati dvārampi aguttaṁ hoti bhavaṅgampi āvajjanādīni vīthicittānipi. Yathā kiṁ?",
  "atk-s0504a2:5_13": "Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo susaṁvutā tathāpi antonagare sabbaṁ bhaṇḍaṁ arakkhitaṁ agopitameva hoti.",
  "atk-s0504a2:5_14": "Nagaradvārehi pavisitvā corā yadicchanti, taṁ hareyyuṁ.",
  "atk-s0504a2:5_15": "Evameva javane dussīlyādīsu uppannesu tasmiṁ asaṁvare satidvārampi aguttaṁ hoti,",
  "atk-s0504a2:5_16": "bhavaṅgampi āvajjanādīni vīthicittānipi.",
  "atk-s0504a2:5_17": "Tasmiṁ pana asati javane sīlādīsu uppannesu dvārampi guttaṁ hoti bhavaṅgampi āvajjanādīni vīthicittānipi. Yathā kiṁ?",
  "atk-s0504a2:5_18": "Yathā nagaradvāresu saṁvutesu kiñcāpi antogharadvārādayo asaṁvutā,",
  "atk-s0504a2:5_19": "tathāpi antonagare sabbaṁ bhaṇḍaṁ surakkhitaṁ sugopitameva hoti.",
  "atk-s0504a2:5_20": "Nagaradvāresu hi pihitesu corānaṁ paveso natthi.",
  "atk-s0504a2:5_21": "Evameva javane sīlādīsu uppannesu dvārampi guttaṁ hoti, bhavaṅgampi, āvajjanādīni vīthicittānipi.",
  "atk-s0504a2:5_22": "Tasmā javanakkhaṇe uppajjamānopi ‘‘cakkhudvāre saṁvaro’’ti vuccati. Sesadvāresupi eseva nayo.",
  "atk-s0504a2:5_23": "Evaṁ indriyesu aguttadvāratā, guttadvāratā ca veditabbā.",
  "atk-s0504a2:6_0": "Kathaṁ pana bhojane amattaññū, kathaṁ vā mattaññūti ?",
  "atk-s0504a2:6_1": "Yo hi puggalo mahiccho hutvā paṭiggahaṇe mattaṁ na jānāti.",
  "atk-s0504a2:6_2": "Mahicchapuggalo hi yathā nāma kacchapuṭavāṇijo piḷandhanabhaṇḍakaṁ hatthena gahetvā ucchaṅgepi pakkhipitabbayuttakaṁ pakkhipitvā mahājanassa passantasseva ‘‘asukaṁ gaṇhatha,",
  "atk-s0504a2:6_3": "asukaṁ gaṇhathā’’ti mukhena ugghoseti,",
  "atk-s0504a2:6_4": "evameva appamattakampi attano sīlaṁ vā ganthaṁ vā dhutaṅgaguṇaṁ vā antamaso araññavāsamattakampi mahājanassa jānantasseva sambhāveti,",
  "atk-s0504a2:6_5": "sambhāvetvā ca pana sakaṭehipi upanīte paccaye ‘‘ala’’nti avatvā paṭiggaṇhāti.",
  "atk-s0504a2:6_6": "Tayo hi pūretuṁ na sakkā aggi upādānena, samuddo udakena, mahiccho paccayehīti –",
  "atk-s0504a2:7_0": "‘‘Aggikkhandho samuddo ca, mahiccho cāpi puggalo;",
  "atk-s0504a2:8_0": "Bahuke paccaye dinne, tayopete na pūrayeti’’.",
  "atk-s0504a2:9_0": "Mahicchapuggalo hi vijātamātuyāpi manaṁ gaṇhituṁ na sakkoti.",
  "atk-s0504a2:9_1": "Evarūpo hi anuppannaṁ lābhaṁ na uppādeti, uppannalābhato ca parihāyati.",
  "atk-s0504a2:9_2": "Evaṁ tāva paṭiggahaṇe amattaññū hoti.",
  "atk-s0504a2:9_3": "Yo pana dhammena samena laddhampi āhāraṁ gadhito mucchito ajjhopanno anādīnavadassāvī anissaraṇapañño āharahatthakaalaṁsāṭakatatthavaṭṭakakākamāsakabhuttavamitakabrāhmaṇānaṁ aññataro viya ayoniso anupāyena yāvadatthaṁ udarāvadehakaṁ paribhuñjitvā seyyasukhaṁ passasukhaṁ middhasukhaṁ anuyutto viharati.",
  "atk-s0504a2:9_4": "Ayaṁ paribhoge amattaññū nāma.",
  "atk-s0504a2:10_0": "Yo pana ‘‘yadipi deyyadhammo bahu hoti, dāyako appaṁ dātukāmo,",
  "atk-s0504a2:10_1": "dāyakassa vasena appaṁ gaṇhāti. Deyyadhammo appo, dāyako bahuṁ dātukāmo,",
  "atk-s0504a2:10_2": "deyyadhammassa vasena appaṁ gaṇhāti. Deyyadhammo bahu, dāyakopi bahuṁ dātukāmo,",
  "atk-s0504a2:10_3": "attano thāmaṁ ñatvā pamāṇayuttameva gaṇhātī’’ti evaṁ vuttassa paṭiggahaṇe pamāṇajānanassa ceva,",
  "atk-s0504a2:10_4": "‘‘paṭisaṅkhā yoniso āhāraṁ āhāreti, neva davāya, na madāyā’’tiādinā (dha. sa.",
  "atk-s0504a2:10_5": "1355) ‘‘laddhañca piṇḍapātaṁ agadhito amucchito anajjhopanno ādīnavadassāvī nissaraṇapañño paribhuñjatī’’ti ca ādinā nayena vuttassa paccavekkhitvā paṭisaṅkhānapaññāya jānitvā āhāraparibhuñjanasaṅkhātassa paribhoge pamāṇajānanassa ca vasena bhojane mattaññū hoti, ayaṁ bhojane mattaññū nāma.",
  "atk-s0504a2:10_6": "Evaṁ bhojane amattaññutā mattaññutā ca hotīti veditabbaṁ.",
  "atk-s0504a2:11_0": "Gāthāsu pana cakkhuntiādīsu cakkhatīti cakkhu, rūpaṁ assādeti,",
  "atk-s0504a2:11_1": "samavisamaṁ ācikkhantaṁ viya hotīti vā attho. Suṇātīti sotaṁ. Ghāyatīti ghānaṁ.",
  "atk-s0504a2:11_2": "Jīvitanimittaṁ āhāraraso jīvitaṁ, taṁ avhāyatīti jivhā. Kucchitānaṁ āyoti kāyo. Manate vijānātīti mano. Porāṇā panāhu munātīti mano,",
  "atk-s0504a2:11_3": "nāḷiyā minamāno viya mahātulāya dhārayamāno viya ca ārammaṇaṁ vijānātīti attho.",
  "atk-s0504a2:11_4": "Evaṁ tāvettha padattho veditabbo.",
  "atk-s0504a2:12_0": "Bhāvatthato pana duvidhaṁ cakkhu – maṁsacakkhu ca paññācakkhu ca. Tesu buddhacakkhu, samantacakkhu, ñāṇacakkhu, dibbacakkhu,",
  "atk-s0504a2:12_1": "dhammacakkhūti pañcavidhaṁ paññācakkhu. Tattha ‘‘addasaṁ kho ahaṁ, bhikkhave,",
  "atk-s0504a2:12_2": "buddhacakkhunā lokaṁ volokento’’ti (ma. ni.",
  "atk-s0504a2:12_3": "1.283) idaṁ buddhacakkhu nāma.",
  "atk-s0504a2:12_4": "‘‘Samantacakkhu vuccati sabbaññutaññāṇa’’nti (cūḷava.",
  "atk-s0504a2:12_5": "dhotakamāṇavapucchāniddesa 32) idaṁ samantacakkhu nāma. ‘‘Cakkhuṁ udapādī’’ti (saṁ. ni. 5.1081; mahāva. 15) idaṁ ñāṇacakkhu nāma. ‘‘Addasaṁ kho ahaṁ, bhikkhave,",
  "atk-s0504a2:12_6": "dibbena cakkhunā visuddhenā’’ti (ma. ni. 1.284) idaṁ dibbacakkhu nāma.",
  "atk-s0504a2:12_7": "‘‘Virajaṁ vītamalaṁ dhammacakkhuṁ udapādī’’ti (ma. ni. 2.395; mahāva.",
  "atk-s0504a2:12_8": "16) idaṁ heṭṭhimamaggattayasaṅkhātaṁ dhammacakkhu nāma.",
  "atk-s0504a2:13_0": "Maṁsacakkhupi duvidhaṁ – sasambhāracakkhu, pasādacakkhūti.",
  "atk-s0504a2:13_1": "Tattha yvāyaṁ akkhikūpake patiṭṭhito heṭṭhā akkhikūpakaṭṭhikena, upari bhamukaṭṭhikena , ubhato akkhikūṭehi, anto matthaluṅgena,",
  "atk-s0504a2:13_2": "bahiddhā akkhilomehi paricchinno maṁsapiṇḍo,",
  "atk-s0504a2:13_3": "saṅkhepato catasso dhātuyo – vaṇṇo, gandho, raso,",
  "atk-s0504a2:13_4": "ojāsambhavo saṇṭhānaṁ jīvitaṁ bhāvo kāyapasādo cakkhupasādoti cuddasa sambhārā.",
  "atk-s0504a2:13_5": "Vitthārato catasso dhātuyo taṁnissitā vaṇṇagandharasaojāsaṇṭhānasambhavāti imāni dasa catusamuṭṭhānikattā cattālīsaṁ honti,",
  "atk-s0504a2:13_6": "jīvitaṁ bhāvo kāyapasādo cakkhupasādoti cattāri ekantakammasamuṭṭhānevāti imesaṁ catucattālīsāya rūpānaṁ vasena catucattālīsa sambhārā.",
  "atk-s0504a2:13_7": "Yaṁ loke ‘‘setaṁ vaṭṭaṁ puthulaṁ visaṭaṁ vipulaṁ cakkhū’’ti sañjānanto na cakkhuṁ sañjānāti, vatthuṁ cakkhuto sañjānāti,",
  "atk-s0504a2:13_8": "yo maṁsapiṇḍo akkhikūpake patiṭṭhito nhārusuttakena matthaluṅgena ābaddho,",
  "atk-s0504a2:13_9": "yattha setampi atthi kaṇhampi lohitakampi pathavīpi āpopi tejopi vāyopi. Yaṁ semhussadattā setaṁ, pittussadattā kaṇhaṁ, ruhirussadattā lohitakaṁ, pathavussadattā patthaddhaṁ, āpussadattā paggharati, tejussadattā pariḍayhati, vāyussadattā sambhamati, idaṁ sasambhāracakkhu nāma.",
  "atk-s0504a2:13_10": "Yo pana ettha sito ettha paṭibaddho catunnaṁ mahābhūtānaṁ upādāya pasādo, idaṁ pasādacakkhu nāma.",
  "atk-s0504a2:13_11": "Idañhi cakkhuviññāṇādīnaṁ yathārahaṁ vatthudvārabhāvena pavattati.",
  "atk-s0504a2:14_0": "Sotādīsupi sotaṁ dibbasotaṁ, maṁsasotanti duvidhaṁ.",
  "atk-s0504a2:14_1": "Ettha ‘‘dibbāya sotadhātuyā visuddhāya atikkantamānusikāya ubho sadde suṇātī’’ti idaṁ dibbasotaṁ nāma.",
  "atk-s0504a2:14_2": "Maṁsasotaṁ pana sasambhārasotaṁ pasādasotanti duvidhantiādi sabbaṁ cakkhumhi vuttanayeneva veditabbaṁ, tathā ghānajivhā. Kāyo pana copanakāyo, karajakāyo, samūhakāyo, pasādakāyotiādinā bahuvidho. Tattha –",
  "atk-s0504a2:15_0": "‘‘Kāyena saṁvutā dhīrā, atho vācāya saṁvutā’’ti. (dha. pa. 234) –",
  "atk-s0504a2:16_0": "Ayaṁ copanakāyo nāma.",
  "atk-s0504a2:16_1": "‘‘Imamhā kāyā aññaṁ kāyaṁ abhinimminātī’’ti (dī. ni. 1.236; paṭi. ma. 3.14) ayaṁ karajakāyo nāma.",
  "atk-s0504a2:16_2": "Samūhakāyo pana viññāṇādisamūhavasena anekavidho āgato. Tathā hi ‘‘cha ime, āvuso, viññāṇakāyā’’tiādīsu (ma. ni. 1.101) viññāṇasamūho vutto.",
  "atk-s0504a2:16_3": "‘‘Cha phassakāyā’’tiādīsu (dī. ni. 3.323; ma. ni. 1.98) phassādisamūho .",
  "atk-s0504a2:16_4": "Tathā ‘‘kāyapassaddhi kāyalahutā’’tiādīsu (dha. sa. 114) vedanākkhandhādayo.",
  "atk-s0504a2:16_5": "‘‘Idhekacco pathavikāyaṁ aniccato anupassati,",
  "atk-s0504a2:16_6": "āpokāyaṁ tejokāyaṁ vāyokāyaṁ kesakāyaṁ lomakāya’’ntiādīsu (paṭi. ma. 3.35) pathavādisamūho.",
  "atk-s0504a2:16_7": "‘‘Kāyena phoṭṭhabbaṁ phusitvā’’ti (a. ni. 3.16) ayaṁ pasādakāyo. Idhāpi pasādakāyo veditabbo.",
  "atk-s0504a2:16_8": "So hi kāyaviññāṇādīnaṁ yathārahaṁ vatthudvārabhāvena pavattati.",
  "atk-s0504a2:16_9": "Manoti pana kiñcāpi sabbaṁ viññāṇaṁ vuccati,",
  "atk-s0504a2:16_10": "tathāpi dvārabhāvassa idhādhippetattā dvārabhūtaṁ sāvajjanaṁ bhavaṅgaṁ veditabbaṁ.",
  "atk-s0504a2:17_0": "Etāni yassa dvārāni aguttāni ca bhikkhunoti yassa bhikkhuno etāni manacchaṭṭhāni dvārāni sativossaggena pamādaṁ āpannattā satikavāṭena apihitāni.",
  "atk-s0504a2:17_1": "Bhojanamhi…pe… adhigacchatīti so bhikkhu vuttanayena bhojane amattaññū indriyesu ca saṁvararahito diṭṭhadhammikañca rogādivasena,",
  "atk-s0504a2:17_2": "samparāyikañca duggatipariyāpannaṁ kāyadukkhaṁ rāgādikilesasantāpavasena,",
  "atk-s0504a2:17_3": "icchāvighātavasena ca cetodukkhanti sabbathāpi dukkhameva adhigacchati pāpuṇāti. Yasmā cetadevaṁ,",
  "atk-s0504a2:17_4": "tasmā duvidhenapi dukkhagginā idhaloke ca paraloke ca ḍayhamānena kāyena ḍayhamānena cetasā divā vā yadi vā rattiṁ niccakālameva tādiso puggalo dukkhameva viharati,",
  "atk-s0504a2:17_5": "na tassa sukhavihārassa sambhavo,",
  "atk-s0504a2:17_6": "vaṭṭadukkhānatikkame pana vattabbameva natthīti.",
  "atk-s0504a2:18_0": "Paṭhamasuttavaṇṇanā niṭṭhitā.",
  "atk-s0504a2:19_0": "2. Sukhavihārasuttavaṇṇanā",
  "atk-s0504a2:20_0": "29. Dutiye vuttavipariyāyena attho veditabbo.",
  "atk-s0504a2:21_0": "Dutiyasuttavaṇṇanā niṭṭhitā.",
  "atk-s0504a2:22_0": "3. Tapanīyasuttavaṇṇanā",
  "atk-s0504a2:23_0": "30.",
  "atk-s0504a2:23_1": "Tatiye tapanīyāti idha ceva samparāye ca tapanti vibādhenti viheṭhentīti tapanīyā.",
  "atk-s0504a2:23_2": "Tapanaṁ vā dukkhaṁ diṭṭhe ceva dhamme abhisamparāye ca tassa uppādanena ceva anubalappadānena ca hitāti tapanīyā.",
  "atk-s0504a2:23_3": "Atha vā tapanti tenāti tapanaṁ, pacchānutāpo, vippaṭisāroti attho,",
  "atk-s0504a2:23_4": "tassa hetubhāvato hitāti tapanīyā.",
  "atk-s0504a2:23_5": "Akatakalyāṇoti akataṁ kalyāṇaṁ bhaddakaṁ puññaṁ etenāti akatakalyāṇo.",
  "atk-s0504a2:23_6": "Sesapadadvayaṁ tasseva vevacanaṁ.",
  "atk-s0504a2:23_7": "Puññañhi pavattihitatāya āyatiṁsukhatāya ca bhaddakaṭṭhena kalyāṇanti ca kucchitasalanādiatthena kusalanti ca dukkhabhīrūnaṁ saṁsārabhīrūnañca rakkhanaṭṭhena bhīruttāṇanti ca vuccati.",
  "atk-s0504a2:23_8": "Katapāpoti kataṁ upacitaṁ pāpaṁ etenāti katapāpo.",
  "atk-s0504a2:23_9": "Sesapadadvayaṁ tasseva vevacanaṁ.",
  "atk-s0504a2:23_10": "Akusalakammañhi lāmakaṭṭhena pāpanti ca attano pavattikkhaṇe vipākakkhaṇe ca ghorasabhāvatāya luddanti ca kilesehi dūsitabhāvena kibbisanti ca vuccati.",
  "atk-s0504a2:23_11": "Iti bhagavā ‘‘dve dhammā tapanīyā’’ti dhammādhiṭṭhānena uddisitvā akataṁ kusalaṁ dhammaṁ katañca akusalaṁ dhammaṁ puggalādhiṭṭhānena niddisi.",
  "atk-s0504a2:23_12": "Idāni tesaṁ tapanīyabhāvaṁ dassento ‘‘so akataṁ me kalyāṇantipi tappati,",
  "atk-s0504a2:23_13": "kataṁ me pāpantipi tappatī’’ti āha.",
  "atk-s0504a2:23_14": "Cittasantāsena tappati anutappati anusocatīti attho.",
  "atk-s0504a2:24_0": "Gāthāsu duṭṭhu caritaṁ,",
  "atk-s0504a2:24_1": "kilesapūtikattā vā duṭṭhaṁ caritanti duccaritaṁ. Kāyena duccaritaṁ,",
  "atk-s0504a2:24_2": "kāyato vā pavattaṁ duccaritaṁ kāyaduccaritaṁ.",
  "atk-s0504a2:24_3": "Evaṁ vacīmanoduccaritānipi daṭṭhabbāni.",
  "atk-s0504a2:24_4": "Imāni ca kāyaduccaritādīni kammapathappattāni adhippetānīti yaṁ na kammapathappattaṁ akusalajātaṁ,",
  "atk-s0504a2:24_5": "taṁ sandhāyāha ‘‘yañcaññaṁ dosasañhita’’nti.",
  "atk-s0504a2:24_6": "Tassattho – yampi ca aññaṁ kammapathabhāvaṁ appattattā nippariyāyena kāyakammādisaṅkhaṁ na labhati,",
  "atk-s0504a2:24_7": "rāgādikilesasaṁsaṭṭhattā dosasahitaṁ akusalaṁ tampi katvāti attho.",
  "atk-s0504a2:24_8": "Nirayanti niratiatthena nirassādaṭṭhena vā nirayanti laddhanāmaṁ sabbampi duggatiṁ,",
  "atk-s0504a2:24_9": "ayasaṅkhātasukhappaṭikkhepena vā sabbattha sugatiduggatīsu nirayadukkhaṁ.",
  "atk-s0504a2:24_10": "So tādiso puggalo upagacchatīti evamettha attho daṭṭhabbo.",
  "atk-s0504a2:25_0": "Ettha ca kāyaduccaritassa tapanīyabhāve nando yakkho nando māṇavako nando goghātako dve bhātikāti etesaṁ vatthūni kathetabbāni.",
  "atk-s0504a2:25_1": "Te kira gāviṁ vadhitvā maṁsaṁ dve koṭṭhāse akaṁsu.",
  "atk-s0504a2:25_2": "Tato kaniṭṭho jeṭṭhaṁ āha – ‘‘mayhaṁ dārakā bahū, imāni me antāni dehī’’ti.",
  "atk-s0504a2:25_3": "Atha naṁ jeṭṭho – ‘‘sabbaṁ maṁsaṁ dvedhā vibhattaṁ,",
  "atk-s0504a2:25_4": "puna kimaggahesī’’ti paharitvā jīvitakkhayaṁ pāpesi.",
  "atk-s0504a2:25_5": "Nivattitvā ca naṁ olokento mataṁ disvā ‘‘bhāriyaṁ vata mayā kataṁ,",
  "atk-s0504a2:25_6": "svāhaṁ akāraṇeneva naṁ māresi’’nti cittaṁ uppādesi.",
  "atk-s0504a2:25_7": "Athassa balavavippaṭisāro uppajji.",
  "atk-s0504a2:25_8": "So ṭhitaṭṭhānepi nisinnaṭṭhānepi tadeva kammaṁ āvajjeti, cittassādaṁ na labhati,",
  "atk-s0504a2:25_9": "asitapītakhāyitampissa sarīre ojaṁ na pharati, aṭṭhicammamattameva ahosi.",
  "atk-s0504a2:25_10": "Atha naṁ eko thero pucchi ‘‘upāsaka,",
  "atk-s0504a2:25_11": "tvaṁ ativiya kiso aṭṭhicammamatto jāto, kīdiso te rogo,",
  "atk-s0504a2:25_12": "udāhu atthi kiñci tapanīyaṁ kammaṁ kata’’nti? So ‘‘āma, bhante’’ti sabbaṁ ārocesi. Athassa so ‘‘bhāriyaṁ te, upāsaka, kammaṁ kataṁ,",
  "atk-s0504a2:25_13": "anaparādhaṭṭhāne aparaddha’’nti āha.",
  "atk-s0504a2:25_14": "So teneva kammunā kālaṁ katvā niraye nibbatti.",
  "atk-s0504a2:25_15": "Vacīduccaritassa pana suppabuddhasakkakokālikaciñcamāṇavikādīnaṁ vatthūni kathetabbāni,",
  "atk-s0504a2:25_16": "manoduccaritassa ukkalajayabhaññādīnaṁ.",
  "atk-s0504a2:26_0": "Tatiyasuttavaṇṇanā niṭṭhitā.",
  "atk-s0504a2:27_0": "4. Atapanīyasuttavaṇṇanā",
  "atk-s0504a2:28_0": "31.",
  "atk-s0504a2:28_1": "Catutthe tatiye vuttavipariyāyena attho veditabbo.",
  "atk-s0504a2:29_0": "Catutthasuttavaṇṇanā niṭṭhitā.",
  "atk-s0504a2:30_0": "5. Paṭhamasīlasuttavaṇṇanā",
  "atk-s0504a2:31_0": "32.",
  "atk-s0504a2:31_1": "Pañcame pāpakena ca sīlenāti pāpakaṁ nāma sīlaṁ sīlabhedakaro asaṁvaroti vadanti.",
  "atk-s0504a2:31_2": "Tattha yadi asaṁvaro asīlameva taṁdussīlyabhāvato, kathaṁ sīlanti vuccati?",
  "atk-s0504a2:31_3": "Tatthāyaṁ adhippāyo siyā – yathā nāma loke adiṭṭhaṁ ‘‘diṭṭha’’nti vuccati, asīlavā ‘‘sīlavā’’ti,",
  "atk-s0504a2:31_4": "evamidhāpi asīlampi asaṁvaropi ‘‘sīla’’nti voharīyati. Atha vā ‘‘katame ca, thapati, akusalā sīlā? Akusalaṁ kāyakammaṁ, akusalaṁ vacīkammaṁ, pāpako ājīvo’’ti (ma. ni.",
  "atk-s0504a2:31_5": "2.264) vacanato akusaladhammesupi attheva sīlasamaññā,",
  "atk-s0504a2:31_6": "tasmā paricayavasena sabhāvasiddhi viya pakatibhūto sabbo samācāro ‘‘sīla’’nti vuccati.",
  "atk-s0504a2:31_7": "Tattha yaṁ akosallasambhūtaṭṭhena akusalaṁ lāmakaṁ,",
  "atk-s0504a2:31_8": "taṁ sandhāyāha ‘‘pāpakena ca sīlenā’’ti.",
  "atk-s0504a2:31_9": "Pāpikāya ca diṭṭhiyāti sabbāpi micchādiṭṭhiyo pāpikāva. Visesato pana ahetukadiṭṭhi, akiriyadiṭṭhi,",
  "atk-s0504a2:31_10": "natthikadiṭṭhīti imā tividhā diṭṭhiyo pāpikatarā.",
  "atk-s0504a2:31_11": "Tattha pāpakena sīlena samannāgato puggalo payogavipanno hoti,",
  "atk-s0504a2:31_12": "pāpikāya diṭṭhiyā samannāgato āsayavipanno hoti,",
  "atk-s0504a2:31_13": "evaṁ payogāsayavipanno puggalo nirayūpago hotiyeva. Tena vuttaṁ ‘‘imehi kho, bhikkhave,",
  "atk-s0504a2:31_14": "dvīhi dhammehi samannāgato puggalo yathābhataṁ nikkhitto, evaṁ niraye’’ti.",
  "atk-s0504a2:31_15": "Ettha ca ‘‘dvīhi dhammehi samannāgato’’ti idaṁ lakkhaṇavacanaṁ daṭṭhabbaṁ, na tantiniddeso.",
  "atk-s0504a2:31_16": "Yathā taṁ loke ‘‘yadime byādhitā siyuṁ,",
  "atk-s0504a2:31_17": "imesaṁ idaṁ bhesajjaṁ dātabba’’nti.",
  "atk-s0504a2:31_18": "Aññesupi īdisesu ṭhānesu eseva nayo. Duppaññoti nippañño.",
  "atk-s0504a2:32_0": "Pañcamasuttavaṇṇanā niṭṭhitā.",
  "atk-s0504a2:33_0": "6. Dutiyasīlasuttavaṇṇanā",
  "atk-s0504a2:34_0": "33.",
  "atk-s0504a2:34_1": "Chaṭṭhe bhaddakena ca sīlenāti kāyasucaritādicatupārisuddhisīlena.",
  "atk-s0504a2:34_2": "Tañhi akhaṇḍādisīlabhāvena sayañca kalyāṇaṁ,",
  "atk-s0504a2:34_3": "samathavipassanādikalyāṇaguṇāvahaṁ cāti ‘‘bhaddaka’’nti vuccati.",
  "atk-s0504a2:34_4": "Bhaddikāya ca diṭṭhiyāti kammassakatāñāṇena ceva kammapathasammādiṭṭhiyā ca.",
  "atk-s0504a2:34_5": "Tattha bhaddakena sīlena payogasampanno hoti,",
  "atk-s0504a2:34_6": "bhaddikāya diṭṭhiyā āsayasampanno.",
  "atk-s0504a2:34_7": "Iti payogāsayasampanno puggalo saggūpago hoti. Tena vuttaṁ – ‘‘imehi, kho, bhikkhave,",
  "atk-s0504a2:34_8": "dvīhi dhammehi samannāgato puggalo yathābhataṁ nikkhitto, evaṁ sagge’’ti. Sappaññoti paññavā. Sesaṁ suviññeyyameva.",
  "atk-s0504a2:35_0": "Chaṭṭhasuttavaṇṇanā niṭṭhitā.",
  "atk-s0504a2:36_0": "7. Ātāpīsuttavaṇṇanā",
  "atk-s0504a2:37_0": "34.",
  "atk-s0504a2:37_1": "Sattame anātāpīti kilesānaṁ ātāpanaṭṭhena ātāpo, vīriyaṁ, so etassa atthīti ātāpī, na ātāpī anātāpī,",
  "atk-s0504a2:37_2": "sammappadhānavirahito kusītoti vuttaṁ hoti. Ottāpo vuccati pāputrāso, so etassa atthīti ottāpī, na ottāpī anottāpī, ottāparahito.",
  "atk-s0504a2:37_3": "Atha vā ātāpappaṭipakkho anātāpo,",
  "atk-s0504a2:37_4": "kosajjaṁ so assa atthīti anātāpī.",
  "atk-s0504a2:37_5": "Yaṁ ‘‘na ottapati ottappitabbena,",
  "atk-s0504a2:37_6": "na ottapati pāpakānaṁ akusalānaṁ dhammānaṁ samāpattiyā’’ti evaṁ vuttaṁ, taṁ anottappaṁ anottāpo.",
  "atk-s0504a2:37_7": "So assa atthīti anottāpīti evamettha attho veditabbo.",
  "atk-s0504a2:38_0": "Abhabboti anaraho.",
  "atk-s0504a2:38_1": "Sambodhāyāti ariyamaggatthāya.",
  "atk-s0504a2:38_2": "Nibbānāyāti kilesānaṁ accantavūpasamāya amatamahānibbānāya.",
  "atk-s0504a2:38_3": "Anuttarassa yogakkhemassāti arahattaphalassa.",
  "atk-s0504a2:38_4": "Tañhi uttaritarassa abhāvato anuttaraṁ,",
  "atk-s0504a2:38_5": "catūhi yogehi anupaddutattā khemaṁ nibbhayanti yogakkhemanti ca vuccati. Adhigamāyāti pattiyā. Ātāpīti vīriyavā.",
  "atk-s0504a2:38_6": "So hi ‘‘āraddhavīriyo viharati akusalānaṁ dhammānaṁ pahānāya,",
  "atk-s0504a2:38_7": "kusalānaṁ dhammānaṁ upasampadāya,",
  "atk-s0504a2:38_8": "thāmavā daḷhaparakkamo anikkhittadhuro kusalesu dhammesū’’ti (dī. ni.",
  "atk-s0504a2:38_9": "3.345) evaṁ vuttena vīriyārambhena samannāgato kilesānaṁ accantameva ātāpanasīloti ātāpī.",
  "atk-s0504a2:38_10": "Ottāpīti ‘‘yaṁ ottapati ottappitabbena,",
  "atk-s0504a2:38_11": "ottapati pāpakānaṁ akusalānaṁ dhammānaṁ samāpattiyā’’ti (dha. sa.",
  "atk-s0504a2:38_12": "31) evaṁ vuttena ottappena samannāgatattā ottapanasīloti ottappī. Ayañhi ottāpīti vutto.",
  "atk-s0504a2:38_13": "Tadavinābhāvato hiriyā ca samannāgato eva hotīti hirottappasampanno aṇumattepi vajje bhayadassāvī sīlesu paripūrakārī hoti. Iccassa sīlasampadā dassitā.",
  "atk-s0504a2:38_14": "Ātāpīti iminā nayenassa kilesaparitāpitādīpanena samathavipassanābhāvanānuyuttatā dassitā.",
  "atk-s0504a2:38_15": "Yathāvuttañca vīriyaṁ saddhāsatisamādhipaññāhi vinā na hotīti vimuttiparipācakāni saddhāpañcamāni indriyāni atthato vuttāneva honti.",
  "atk-s0504a2:38_16": "Tesu ca siddhesu anicce aniccasaññā, anicce dukkhasaññā, dukkhe anattasaññā, pahānasaññā, virāgasaññā,",
  "atk-s0504a2:38_17": "nirodhasaññāti cha nibbedhabhāgiyā saññā siddhā evāti.",
  "atk-s0504a2:38_18": "Evaṁ imehi dvīhi dhammehi samannāgatassa lokiyānaṁ sīlasamādhipaññānaṁ sijjhanato maggaphalanibbānādhigamassa bhabbataṁ dassento ‘‘ātāpī ca kho…pe… adhigamāyā’’ti āha.",
  "atk-s0504a2:39_0": "Gāthāsu kusītoti micchāvitakkabahulatāya kāmabyāpādavihiṁsāvitakkasaṅkhātehi kucchitehi pāpadhammehi sito sambandho yuttoti kusīto.",
  "atk-s0504a2:39_1": "Kucchitaṁ vā sīdati sammāpaṭipattito avasīdatīti kusīto, da-kārassa ta-kāraṁ katvā. Hīnavīriyoti nibbīriyo,",
  "atk-s0504a2:39_2": "catūsupi iriyāpathesu vīriyakaraṇarahito.",
  "atk-s0504a2:39_3": "Anussāhasaṁhananasabhāvassa cittālasiyassa thinassa,",
  "atk-s0504a2:39_4": "asattivighātasabhāvassa kāyālasiyassa middhassa ca abhiṇhappavattiyā thinamiddhabahulo.",
  "atk-s0504a2:39_5": "Pāpajigucchanalakkhaṇāya hiriyā abhāvena tappaṭipakkhena ahirikena samannāgatattā ca ahiriko.",
  "atk-s0504a2:39_6": "Hirottappavīriyānaṁ abhāveneva sammāpaṭipattiyaṁ natthi etassa ādaroti anādaro.",
  "atk-s0504a2:39_7": "Ubhayathāpi tathā dhammapuggalena duvidhakiriyākaraṇena anādaro. Phuṭṭhunti phusituṁ.",
  "atk-s0504a2:39_8": "Sambodhimuttamanti sambodhisaṅkhātaṁ uttamaṁ arahattaṁ adhigantuṁ abhabboti attho.",
  "atk-s0504a2:40_0": "Satimāti cirakatacirabhāsitānaṁ anussaraṇe samatthassa satinepakkassa bhāvena catusatipaṭṭhānayogena satimā.",
  "atk-s0504a2:40_1": "Nipakoti sattaṭṭhāniyasampajaññasaṅkhātena ceva kammaṭṭhānapariharaṇapaññāsaṅkhātena ca nepakkena samannāgatattā nipako.",
  "atk-s0504a2:40_2": "Jhāyīti ārammaṇūpanijjhānena lakkhaṇūpanijjhānena cāti dvīhipi jhānehi jhāyī.",
  "atk-s0504a2:40_3": "Appamattoti ‘‘divasaṁ caṅkamena nisajjāya āvaraṇiyehi dhammehi cittaṁ parisodhetī’’tiādinā nayena kammaṭṭhānabhāvanāya appamatto.",
  "atk-s0504a2:40_4": "Saṁyojanaṁ jātijarāya chetvāti jātiyā ceva jarāya ca satte saṁyojetīti saṁyojananti laddhanāmaṁ kāmarāgādikaṁ dasavidhampi kilesajātaṁ anusayasamugghātavasena mūlato chinditvā.",
  "atk-s0504a2:40_5": "Atha vā saṁyojanaṁ jātijarāya chetvāti jātijarāya saṁyojanaṁ chinditvā.",
  "atk-s0504a2:40_6": "Yassa hi saṁyojanāni acchinnāni,",
  "atk-s0504a2:40_7": "tassa jātijarāya acchedo asamugghātova. Yassa pana tāni chinnāni,",
  "atk-s0504a2:40_8": "tassa jātijarāpi chinnāva kāraṇassa samugghātitattā.",
  "atk-s0504a2:40_9": "Tasmā saṁyojanaṁ chindanto eva jātijarāpi chindati.",
  "atk-s0504a2:40_10": "Tena vuttaṁ ‘‘saṁyojanaṁ jātijarāya chetvā’’ti.",
  "atk-s0504a2:40_11": "Idheva sambodhimanuttaraṁ phuseti imasmiṁyeva attabhāve aggamaggaṁ arahattaṁ vā phuse pāpuṇeyya.",
  "atk-s0504a2:41_0": "Sattamasuttavaṇṇanā niṭṭhitā.",
  "atk-s0504a2:42_0": "8. Paṭhamanakuhanasuttavaṇṇanā",
  "atk-s0504a2:43_0": "35.",
  "atk-s0504a2:43_1": "Aṭṭhame nayidanti ettha naiti paṭisedhe nipāto,",
  "atk-s0504a2:43_2": "tassa ‘‘vussatī’’ti iminā sambandho, yakāro padasandhikaro. Idaṁ-saddo ‘‘ekamidāhaṁ, bhikkhave,",
  "atk-s0504a2:43_3": "samayaṁ ukkaṭṭhāyaṁ viharāmi subhagavane sālarājamūle’’tiādīsu (ma. ni. 1.501) nipātamattaṁ. ‘‘Idaṁ kho taṁ, bhikkhave,",
  "atk-s0504a2:43_4": "appamattakaṁ oramattakaṁ sīlamattaka’’ntiādīsu (dī. ni.",
  "atk-s0504a2:43_5": "1.27) yathāvutte āsannapaccakkhe āgato.",
  "atk-s0504a2:44_0": "‘‘Idañhi taṁ jetavanaṁ, isisaṅghanisevitaṁ;",
  "atk-s0504a2:45_0": "Āvutthaṁ dhammarājena, pītisañjananaṁ mamā’’ti. –",
  "atk-s0504a2:46_0": "Ādīsu (saṁ. ni.",
  "atk-s0504a2:46_1": "1.48) vakkhamāne āsannapaccakkhe.",
  "atk-s0504a2:46_2": "Idhāpi vakkhamāneyeva āsannapaccakkhe daṭṭhabbo.",
  "atk-s0504a2:47_0": "Brahmacariya-saddo –",
  "atk-s0504a2:48_0": "‘‘Kiṁ te vataṁ kiṁ pana brahmacariyaṁ,",
  "atk-s0504a2:49_0": "Kissa suciṇṇassa ayaṁ vipāko;",
  "atk-s0504a2:50_0": "Iddhī jutī balavīriyūpapatti,",
  "atk-s0504a2:51_0": "Idañca te nāga mahāvimānaṁ.",
  "atk-s0504a2:52_0": "‘‘Ahañca bhariyā ca manussaloke,",
  "atk-s0504a2:53_0": "Saddhā ubho dānapatī ahumhā;",
  "atk-s0504a2:54_0": "Opānabhūtaṁ me gharaṁ tadāsi,",
  "atk-s0504a2:55_0": "Santappitā samaṇabrāhmaṇā ca.",
  "atk-s0504a2:56_0": "‘‘Taṁ me vataṁ taṁ pana brahmacariyaṁ,",
  "atk-s0504a2:57_0": "Tassa suciṇṇassa ayaṁ vipāko;",
  "atk-s0504a2:58_0": "Iddhī jutī balavīriyūpapatti,",
  "atk-s0504a2:59_0": "Idañca me dhīra mahāvimāna’’nti. (jā. 2.22.1592-1593, 1595) –",
  "atk-s0504a2:60_0": "Imasmiṁ puṇṇakajātake dāne āgato.",
  "atk-s0504a2:61_0": "‘‘Kena pāṇi kāmadado, kena pāṇi madhussavo;",
  "atk-s0504a2:62_0": "Kena te brahmacariyena, puññaṁ pāṇimhi ijjhati.",
  "atk-s0504a2:63_0": "‘‘Tena pāṇi kāmadado, tena pāṇi madhussavo;",
  "atk-s0504a2:64_0": "Tena me brahmacariyena, puññaṁ pāṇimhi ijjhatī’’ti. (pe. va. 275, 277) –",
  "atk-s0504a2:65_0": "Imasmiṁ aṅkurapetavatthusmiṁ veyyāvacce. ‘‘Idaṁ kho taṁ, bhikkhave,",
  "atk-s0504a2:65_1": "tittiriyaṁ nāma brahmacariyaṁ ahosī’’ti (cūḷava.",
  "atk-s0504a2:65_2": "311) imasmiṁ tittirajātake pañcasikkhāpadasīle. ‘‘Taṁ kho pana, pañcasikha,",
  "atk-s0504a2:65_3": "brahmacariyaṁ neva nibbidāya na virāgāya…pe… yāvadeva brahmalokūpapattiyā’’ti (dī. ni.",
  "atk-s0504a2:65_4": "2.329) imasmiṁ mahāgovindasutte brahmavihāre.",
  "atk-s0504a2:65_5": "‘‘Pare abrahmacārī bhavissanti,",
  "atk-s0504a2:65_6": "mayamettha brahmacārino bhavissāmā’’ti (ma. ni.",
  "atk-s0504a2:65_7": "1.83) sallekhasutte methunaviratiyaṁ.",
  "atk-s0504a2:66_0": "‘‘Mayañca bhariyā nātikkamāma,",
  "atk-s0504a2:67_0": "Amhe ca bhariyā nātikkamanti;",
  "atk-s0504a2:68_0": "Aññatra tāhi brahmacariyaṁ carāma,",
  "atk-s0504a2:69_0": "Tasmā hi amhaṁ daharā na mīyare’’ti. (jā. 1.10.97) –",
  "atk-s0504a2:70_0": "Mahādhammapālajātake sadārasantose. ‘‘Abhijānāmi kho panāhaṁ, sāriputta,",
  "atk-s0504a2:70_1": "caturaṅgasamannāgataṁ brahmacariyaṁ caritā – tapassī sudaṁ homī’’ti (ma. ni. 1.155) lomahaṁsasutte vīriye.",
  "atk-s0504a2:71_0": "‘‘Hīnena brahmacariyena, khattiye upapajjati;",
  "atk-s0504a2:72_0": "Majjhimena ca devattaṁ, uttamena visujjhatī’’ti. (jā. 1.8.75) –",
  "atk-s0504a2:73_0": "Nimijātake attadamanavasena kate aṭṭhaṅgikauposathe. ‘‘Idaṁ kho pana, pañcasikha,",
  "atk-s0504a2:73_1": "brahmacariyaṁ ekantanibbidāya virāgāya…pe… ayameva ariyo aṭṭhaṅgiko maggo’’ti (dī. ni.",
  "atk-s0504a2:73_2": "2.329) mahāgovindasutteyeva ariyamagge.",
  "atk-s0504a2:73_3": "‘‘Tayidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsita’’nti (dī. ni.",
  "atk-s0504a2:73_4": "3.174) pāsādikasutte sikkhattayasaṅgahe sakalasmiṁ sāsane.",
  "atk-s0504a2:73_5": "Idhāpi ariyamagge sāsane ca vattati.",
  "atk-s0504a2:74_0": "Vussatīti vasīyati, carīyatīti attho.",
  "atk-s0504a2:74_1": "Janakuhanatthanti ‘‘aho ayyo sīlavā vattasampanno appiccho santuṭṭho mahiddhiko mahānubhāvo’’tiādinā janassa sattalokassa vimhāpanatthaṁ.",
  "atk-s0504a2:74_2": "Janalapanatthanti ‘‘evarūpassa nāma ayyassa dinnaṁ mahapphalaṁ bhavissatī’’ti pasannacittehi ‘‘kenattho,",
  "atk-s0504a2:74_3": "kiṁ āharīyatū’’ti manussehi vadāpanatthaṁ.",
  "atk-s0504a2:74_4": "Lābhasakkārasilokānisaṁsatthanti yvāyaṁ ‘‘ākaṅkheyya ce, bhikkhave,",
  "atk-s0504a2:74_5": "bhikkhu ‘lābhī assaṁ cīvarapiṇḍapātasenāsanagilānappaccayabhesajjaparikkhārāna’nti,",
  "atk-s0504a2:74_6": "sīle-svevassa paripūrakārī’’ti (ma. ni.",
  "atk-s0504a2:74_7": "1.65) sīlānisaṁsabhāvena vutto catupaccayalābho,",
  "atk-s0504a2:74_8": "yo ca catunnaṁ paccayānaṁ sakkaccadānasaṅkhāto ādarabahumānagarukaraṇasaṅkhāto ca sakkāro,",
  "atk-s0504a2:74_9": "yo ca ‘‘sīlasampanno bahussuto sutadharo āraddhavīriyo’’tiādinā nayena uggatathutighosasaṅkhāto siloko brahmacariyaṁ carantānaṁ diṭṭhadhammiko ānisaṁso, tadatthaṁ.",
  "atk-s0504a2:74_10": "Iti maṁ jano jānātūti ‘‘evaṁ brahmacariyavāse sati ‘ayaṁ sīlavā kalyāṇadhammo’tiādinā maṁ jano jānātu sambhāvetū’’ti attano santaguṇavasena sambhāvanatthampi na idaṁ brahmacariyaṁ vussatīti sambandho.",
  "atk-s0504a2:75_0": "Keci pana ‘‘janakuhanatthanti pāpicchassa icchāpakatassa sato sāmantajappanairiyāpathanissitapaccayapaṭisevanasaṅkhātena tividhena kuhanavatthunā kuhanabhāvena janassa vimhāpanatthaṁ.",
  "atk-s0504a2:75_1": "Janalapanatthanti pāpicchasseva sato paccayatthaṁ parikathobhāsādivasena lapanabhāvena upalāpanabhāvena vā janassa lapanatthaṁ.",
  "atk-s0504a2:75_2": "Lābhasakkārasilokānisaṁsatthanti pāpicchasseva sato lābhādigarutāya lābhasakkārasilokasaṅkhātassa ānisaṁsaudayassa nipphādanatthaṁ.",
  "atk-s0504a2:75_3": "Iti maṁ jano jānātūti pāpicchasseva sato asantaguṇasambhāvanādhippāyena ‘iti evaṁ maṁ jano jānātū’ti na idaṁ brahmacariyaṁ vussatī’’ti evamettha atthaṁ vadanti.",
  "atk-s0504a2:75_4": "Purimoyeva pana attho sārataro.",
  "atk-s0504a2:76_0": "Atha khoti ettha athāti aññadatthe nipāto, khoti avadhāraṇe.",
  "atk-s0504a2:76_1": "Tena kuhanādito aññadatthāyeva pana idaṁ, bhikkhave,",
  "atk-s0504a2:76_2": "brahmacariyaṁ vussatīti dasseti.",
  "atk-s0504a2:76_3": "Idāni taṁ payojanaṁ dassento ‘‘saṁvaratthañceva pahānatthañcā’’ti āha.",
  "atk-s0504a2:76_4": "Tattha pañcavidho saṁvaro – pātimokkhasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti.",
  "atk-s0504a2:77_0": "Tattha ‘‘iminā pātimokkhasaṁvarena upeto hoti samupeto’’ti (vibha.",
  "atk-s0504a2:77_1": "511) hi ādinā nayena āgato ayaṁ pātimokkhasaṁvaro nāma,",
  "atk-s0504a2:77_2": "yo sīlasaṁvaroti ca pavuccati. ‘‘Rakkhati cakkhundriyaṁ,",
  "atk-s0504a2:77_3": "cakkhundriye saṁvaraṁ āpajjatī’’ti (dī. ni. 1.213; ma. ni. 1.295; saṁ. ni. 4.239; a. ni. 3.16) āgato ayaṁ satisaṁvaro.",
  "atk-s0504a2:78_0": "‘‘Yāni sotāni lokasmiṁ (ajitāti bhagavā),",
  "atk-s0504a2:79_0": "Sati tesaṁ nivāraṇaṁ;",
  "atk-s0504a2:80_0": "Sotānaṁ saṁvaraṁ brūmi,",
  "atk-s0504a2:81_0": "Paññāyete pidhīyare’’ti. (su. ni. 1041) –",
  "atk-s0504a2:82_0": "Āgato ayaṁ ñāṇasaṁvaro.",
  "atk-s0504a2:82_1": "‘‘Khamo hoti sītassa uṇhassā’’tiādinā (ma. ni. 1.24; a. ni. 4.114;",
  "atk-s0504a2:82_2": "6.58) nayena āgato ayaṁ khantisaṁvaro.",
  "atk-s0504a2:82_3": "‘‘Uppannaṁ kāmavitakkaṁ nādhivāsetī’’tiādinā (ma. ni. 1.26; a. ni. 4.114;",
  "atk-s0504a2:82_4": "6.58) nayena āgato ayaṁ vīriyasaṁvaro.",
  "atk-s0504a2:82_5": "Atthato pana pāṇātipātādīnaṁ pajahanavasena,",
  "atk-s0504a2:82_6": "vattapaṭivattānaṁ karaṇavasena ca pavattā cetanā viratiyo ca.",
  "atk-s0504a2:82_7": "Saṅkhepato sabbo kāyavacīsaṁyamo,",
  "atk-s0504a2:82_8": "vitthārato sattannaṁ āpattikkhandhānaṁ avītikkamo sīlasaṁvaro. Sati eva satisaṁvaro,",
  "atk-s0504a2:82_9": "satippadhānā vā kusalā khandhā. Ñāṇameva ñāṇasaṁvaro. Adhivāsanavasena adoso,",
  "atk-s0504a2:82_10": "adosappadhānā vā tathā pavattā kusalā khandhā khantisaṁvaro, paññāti eke.",
  "atk-s0504a2:82_11": "Kāmavitakkādīnaṁ anadhivāsanavasena pavattaṁ vīriyameva vīriyasaṁvaro.",
  "atk-s0504a2:82_12": "Tesu paṭhamo kāyaduccaritādidussīlyassa saṁvaraṇato saṁvaro, dutiyo muṭṭhassaccassa, tatiyo aññāṇassa, catuttho akkhantiyā,",
  "atk-s0504a2:82_13": "pañcamo kosajjassa saṁvaraṇato pidahanato saṁvaroti veditabbo.",
  "atk-s0504a2:82_14": "Evametassa saṁvarassa atthāya saṁvaratthaṁ,",
  "atk-s0504a2:82_15": "saṁvaranipphādanatthanti attho.",
  "atk-s0504a2:83_0": "Pahānampi pañcavidhaṁ – tadaṅgappahānaṁ, vikkhambhanappahānaṁ, samucchedappahānaṁ, paṭippassaddhippahānaṁ, nissaraṇappahānanti. Tattha yaṁ vattabbaṁ,",
  "atk-s0504a2:83_1": "taṁ heṭṭhā ekakanipāte paṭhamasuttavaṇṇanāyaṁ vuttameva.",
  "atk-s0504a2:83_2": "Tassa pana pañcavidhassapi tathā tathā rāgādikilesānaṁ paṭinissajjanaṭṭhena samatikkamanaṭṭhena vā pahānassa atthāya pahānatthaṁ, pahānasādhanatthanti attho.",
  "atk-s0504a2:83_3": "Tattha saṁvarena kilesānaṁ cittasantāne pavesananivāraṇaṁ pahānena pavesananivāraṇañceva samugghāto cāti vadanti.",
  "atk-s0504a2:83_4": "Ubhayenāpi pana yathārahaṁ ubhayaṁ sampajjatīti daṭṭhabbaṁ.",
  "atk-s0504a2:83_5": "Sīlādidhammā eva hi saṁvaraṇato saṁvaro, pajahanato pahānanti.",
  "atk-s0504a2:84_0": "Gāthāsu anītihanti ītiyo vuccanti upaddavā – diṭṭhadhammikā ca samparāyikā ca.",
  "atk-s0504a2:84_1": "Ītiyo hanati vināseti pajahatīti ītihaṁ, anu ītihanti anītihaṁ,",
  "atk-s0504a2:84_2": "sāsanabrahmacariyaṁ maggabrahmacariyañca.",
  "atk-s0504a2:84_3": "Atha vā ītīhi anatthehi saddhiṁ hananti gacchanti pavattantīti ītihā, taṇhādiupakkilesā.",
  "atk-s0504a2:84_4": "Natthi ettha ītihāti anītihaṁ.",
  "atk-s0504a2:84_5": "Ītihā vā yathāvuttenaṭṭhena titthiyasamayā,",
  "atk-s0504a2:84_6": "tappaṭipakkhato idaṁ anītihaṁ. ‘‘Anitiha’’ntipi pāṭho.",
  "atk-s0504a2:84_7": "Tassattho – ‘‘itihāya’’nti dhammesu anekaṁsaggāhabhāvato vicikicchā itihaṁ nāma,",
  "atk-s0504a2:84_8": "sammāsambuddhappaveditattā yathānusiṭṭhaṁ paṭipajjantānaṁ nikkaṅkhabhāvasādhanato natthi ettha itihanti anitihaṁ, aparappaccayanti attho.",
  "atk-s0504a2:84_9": "Vuttañhetaṁ ‘‘paccattaṁ veditabbo viññūhī’’ti ‘‘atakkāvacaro’’ti ca.",
  "atk-s0504a2:84_10": "Gāthāsukhatthaṁ pana ‘‘anītiha’’nti dīghaṁ katvā paṭhanti.",
  "atk-s0504a2:85_0": "Nibbānasaṅkhātaṁ ogadhaṁ patiṭṭhaṁ pāraṁ gacchatīti nibbānogadhagāmī,",
  "atk-s0504a2:85_1": "vimuttirasattā ekanteneva nibbānasampāpakoti attho.",
  "atk-s0504a2:85_2": "Taṁ nibbānogadhagāminaṁ brahmacariyaṁ.",
  "atk-s0504a2:85_3": "Soti yo so samatiṁsa pāramiyo pūretvā sabbakilese bhinditvā anuttaraṁ sammāsambodhiṁ abhisambuddho, so bhagavā adesayi desesi.",
  "atk-s0504a2:85_4": "Nibbānogadhoti vā ariyamaggo vuccati.",
  "atk-s0504a2:85_5": "Tena vinā nibbānogāhanassa asambhavato tassa ca nibbānaṁ anālambitvā appavattanato,",
  "atk-s0504a2:85_6": "tañca taṁ ekantaṁ gacchatīti nibbānogadhagāmī.",
  "atk-s0504a2:85_7": "Atha vā nibbānogadhagāminanti nibbānassa antogāminaṁ maggabrahmacariyaṁ ,",
  "atk-s0504a2:85_8": "nibbānaṁ ārammaṇaṁ karitvā tassa anto eva vattati pavattatīti.",
  "atk-s0504a2:85_9": "Mahattehīti mahāātumehi uḷārajjhāsayehi. Mahantaṁ nibbānaṁ,",
  "atk-s0504a2:85_10": "mahante vā sīlakkhandhādike esanti gavesantīti mahesino buddhādayo ariyā. Tehi anuyāto paṭipanno.",
  "atk-s0504a2:85_11": "Yathā buddhena desitanti yathā abhiññeyyādidhamme abhiññeyyādibhāveneva sammāsambuddhena mayā desitaṁ,",
  "atk-s0504a2:85_12": "evaṁ ye etaṁ maggabrahmacariyaṁ tadatthaṁ sāsanabrahmacariyañca paṭipajjanti.",
  "atk-s0504a2:85_13": "Te diṭṭhadhammikasamparāyikatthehi yathārahaṁ anusāsantassa satthu mayhaṁ sāsanakārino ovādappaṭikarā sakalassa vaṭṭadukkhassa antaṁ pariyantaṁ appavattiṁ karissanti,",
  "atk-s0504a2:85_14": "dukkhassa vā antaṁ nibbānaṁ sacchikarissantīti.",
  "atk-s0504a2:86_0": "Aṭṭhamasuttavaṇṇanā niṭṭhitā.",
  "atk-s0504a2:87_0": "9. Dutiyanakuhanasuttavaṇṇanā",
  "atk-s0504a2:88_0": "36.",
  "atk-s0504a2:88_1": "Navame abhiññatthanti kusalādivibhāgena khandhādivibhāgena ca sabbadhamme abhivisiṭṭhena ñāṇena aviparītato jānanatthaṁ.",
  "atk-s0504a2:88_2": "Pariññatthanti tebhūmakadhamme ‘‘idaṁ dukkha’’ntiādinā parijānanatthaṁ samatikkamanatthañca.",
  "atk-s0504a2:88_3": "Tattha abhiññeyyaabhijānanā catusaccavisayā.",
  "atk-s0504a2:88_4": "Pariññeyyaparijānanā pana yadipi dukkhasaccavisayā,",
  "atk-s0504a2:88_5": "pahānasacchikiriyābhāvanābhisamayehi pana vinā na pavattatīti pahānādayopi idha gahitāti veditabbaṁ.",
  "atk-s0504a2:88_6": "Sesaṁ anantarasutte vuttatthameva.",
  "atk-s0504a2:89_0": "Navamasuttavaṇṇanā niṭṭhitā.",
  "atk-s0504a2:90_0": "10. Somanassasuttavaṇṇanā",
  "atk-s0504a2:91_0": "37.",
  "atk-s0504a2:91_1": "Dasame sukhasomanassabahuloti ettha sukhanti kāyikaṁ sukhaṁ, somanassanti cetasikaṁ.",
  "atk-s0504a2:91_2": "Tasmā yassa kāyikaṁ cetasikañca sukhaṁ abhiṇhaṁ pavattati,",
  "atk-s0504a2:91_3": "so sukhasomanassabahuloti vutto. Yonīti ‘‘catasso kho imā, sāriputta, yoniyo’’tiādīsu (ma. ni.",
  "atk-s0504a2:91_4": "1.152) khandhakoṭṭhāso yonīti āgato. ‘‘Yoni hesā, bhūmija,",
  "atk-s0504a2:91_5": "phalassa adhigamāyā’’tiādīsu (ma. ni. 3.226) kāraṇaṁ.",
  "atk-s0504a2:92_0": "‘‘Na cāhaṁ brāhmaṇaṁ brūmi,",
  "atk-s0504a2:92_1": "yonijaṁ mattisambhava’’nti ca. (ma. ni. 2.457; dha. pa. 396; su. ni. 625);",
  "atk-s0504a2:93_0": "‘‘Tamenaṁ kammajā vātā nibbattitvā uddhaṁpādaṁ adhosiraṁ samparivattetvā mātu yonimukhe sampaṭipādentī’’ti ca ādīsu passāvamaggo. Idha pana kāraṇaṁ adhippetaṁ. Assāti anena.",
  "atk-s0504a2:93_1": "Āraddhāti paṭṭhapitā paggahitā paripuṇṇā sampāditā vā.",
  "atk-s0504a2:94_0": "Āsavānaṁkhayāyāti ettha āsavantīti āsavā,",
  "atk-s0504a2:94_1": "cakkhutopi…pe… manatopi savanti pavattantīti vuttaṁ hoti. Dhammato yāva gotrabhū,",
  "atk-s0504a2:94_2": "okāsato yāva bhavaggā savantīti vā āsavā.",
  "atk-s0504a2:94_3": "Ete dhamme etañca okāsaṁ anto karitvā pavattantīti attho. Antokaraṇattho hi ayaṁ ākāro.",
  "atk-s0504a2:94_4": "Cirapārivāsiyaṭṭhena madirādayo āsavā viyātipi āsavā.",
  "atk-s0504a2:94_5": "Loke hi cirapārivāsikā madirādayo āsavāti vuccanti.",
  "atk-s0504a2:94_6": "Yadi ca cirapārivāsiyaṭṭhena āsavā, ete eva bhavituṁ arahanti. Vuttaṁ hetaṁ – ‘‘purimā, bhikkhave, koṭi na paññāyati avijjāya,",
  "atk-s0504a2:94_7": "ito pubbe avijjā nāhosī’’tiādi (a. ni. 10.61).",
  "atk-s0504a2:94_8": "Āyataṁ saṁsāradukkhaṁ savanti pasavantītipi āsavā.",
  "atk-s0504a2:94_9": "Purimāni cettha nibbacanāni yattha kilesā āsavāti āgatā, tattha yujjanti; pacchimaṁ kammepi.",
  "atk-s0504a2:94_10": "Na kevalañca kammakilesā eva āsavā,",
  "atk-s0504a2:94_11": "apica kho nānappakārā upaddavāpi.",
  "atk-s0504a2:94_12": "Abhidhamme hi ‘‘cattāro āsavā – kāmāsavo, bhavāsavo, diṭṭhāsavo, avijjāsavo’’ti (dha. sa.",
  "atk-s0504a2:94_13": "1102) kāmarāgādayo kilesā āsavāti āgatā. Suttepi ‘‘nāhaṁ, cunda,",
  "atk-s0504a2:94_14": "diṭṭhadhammikānaṁyeva āsavānaṁ saṁvarāya dhammaṁ desemī’’ti (dī. ni.",
  "atk-s0504a2:94_15": "3.182) ettha vivādamūlabhūtā kilesā āsavāti āgatā.",
  "atk-s0504a2:95_0": "‘‘Yena devūpapatyassa, gandhabbo vā vihaṅgamo;",
  "atk-s0504a2:96_0": "Yakkhattaṁ yena gaccheyya, manussattañca abbaje;",
  "atk-s0504a2:97_0": "Te mayhaṁ, āsavā khīṇā, viddhastā vinaḷīkatā’’ti. (a. ni. 4.36) –",
  "atk-s0504a2:98_0": "Ettha tebhūmakaṁ kammaṁ avasesā ca akusalā dhammā.",
  "atk-s0504a2:98_1": "‘‘Diṭṭhadhammikānaṁ āsavānaṁ saṁvarāya samparāyikānaṁ āsavānaṁ paṭighātāyā’’ti (pārā.",
  "atk-s0504a2:98_2": "39) ettha parūpaghātavippaṭisāravadhabandhādayo ceva apāyadukkhabhūtā nānappakārā upaddavā ca.",
  "atk-s0504a2:99_0": "Te panete āsavā vinaye ‘‘diṭṭhadhammikānaṁ āsavānaṁ saṁvarāya,",
  "atk-s0504a2:99_1": "samparāyikānaṁ āsavānaṁ paṭighātāyā’’ti dvedhā āgatā. Saḷāyatane ‘‘tayome, āvuso, āsavā – kāmāsavo, bhavāsavo, avijjāsavo’’ti (saṁ. ni. 4.321) tidhā āgatā. Tathā aññesu suttantesu.",
  "atk-s0504a2:99_2": "Abhidhamme teyeva diṭṭhāsavena saddhiṁ catudhā āgatā.",
  "atk-s0504a2:99_3": "Nibbedhikapariyāye pana ‘‘atthi, bhikkhave, āsavā nirayagamanīyā,",
  "atk-s0504a2:99_4": "atthi āsavā tiracchānayonigamanīyā,",
  "atk-s0504a2:99_5": "atthi āsavā pettivisayagamanīyā,",
  "atk-s0504a2:99_6": "atthi āsavā manussalokagamanīyā,",
  "atk-s0504a2:99_7": "atthi āsavā devalokagamanīyā’’ti (a. ni. 6.63) pañcadhā āgatā.",
  "atk-s0504a2:99_8": "Kammameva cettha āsavāti adhippetaṁ. Chakkanipāte ‘‘atthi, bhikkhave,",
  "atk-s0504a2:99_9": "āsavā saṁvarā pahātabbā’’tiādinā (a. ni. 6.58) nayena chadhā āgatā.",
  "atk-s0504a2:99_10": "Sabbāsavapariyāye teyeva dassanapahātabbehi dhammehi saddhiṁ sattadhā āgatā.",
  "atk-s0504a2:99_11": "Idha pana abhidhammapariyāyena cattāro āsavā adhippetāti veditabbā.",
  "atk-s0504a2:100_0": "Khayāyāti ettha pana ‘‘yo āsavānaṁ khayo vayo bhedo paribhedo aniccatā antaradhāna’’nti āsavānaṁ sarasabhedo āsavānaṁ khayoti vutto. ‘‘Jānato ahaṁ, bhikkhave,",
  "atk-s0504a2:100_1": "passato āsavānaṁ khayaṁ vadāmī’’ti (ma. ni.",
  "atk-s0504a2:100_2": "1.15) ettha āsavānaṁ khīṇākāro natthibhāvo accantaṁ asamuppādo āsavakkhayoti vutto.",
  "atk-s0504a2:101_0": "‘‘Sekhassa sikkhamānassa, ujumaggānusārino;",
  "atk-s0504a2:102_0": "Khayasmiṁ paṭhamaṁ ñāṇaṁ, tato aññā anantarā’’ti. (itivu. 62) –",
  "atk-s0504a2:103_0": "Ettha ariyamaggo āsavakkhayoti vutto.",
  "atk-s0504a2:103_1": "‘‘Āsavānaṁ khayā samaṇo hotī’’ti (ma. ni. 1.438) ettha phalaṁ.",
  "atk-s0504a2:104_0": "‘‘Paravajjānupassissa, niccaṁ ujjhānasaññino;",
  "atk-s0504a2:105_0": "Āsavā tassa vaḍḍhanti, ārā so āsavakkhayā’’ti. (dha. pa. 253) –",
  "atk-s0504a2:106_0": "Ettha nibbānaṁ.",
  "atk-s0504a2:106_1": "Idha pana phalaṁ sandhāya ‘‘āsavānaṁ khayāyā’’ti vuttaṁ, arahattaphalatthāyāti attho.",
  "atk-s0504a2:107_0": "Saṁvejanīyesu ṭhānesūti saṁvegajanakesu jātiādīsu saṁvegavatthūsu. Jāti, jarā, byādhi, maraṇaṁ, apāyadukkhaṁ, atīte vaṭṭamūlakaṁ dukkhaṁ,",
  "atk-s0504a2:107_1": "anāgate vaṭṭamūlakaṁ dukkhaṁ ,",
  "atk-s0504a2:107_2": "paccuppanne āhārapariyeṭṭhimūlakaṁ dukkhanti imāni hi saṁvegavatthūni saṁvejanīyaṭṭhānāni nāma.",
  "atk-s0504a2:107_3": "Apica ‘‘āditto lokasannivāso uyyutto payāto kummaggappaṭipanno, upanīyati loko addhuvo, atāṇo loko anabhissaro, assako loko, sabbaṁ pahāya gamanīyaṁ,",
  "atk-s0504a2:107_4": "ūno loko atitto taṇhādāso’’tievamādīni (paṭi. ma.",
  "atk-s0504a2:107_5": "1.117) cettha saṁvejanīyaṭṭhānānīti veditabbāni.",
  "atk-s0504a2:107_6": "Saṁvejanenāti jātiādisaṁvegavatthūni paṭicca uppannabhayasaṅkhātena saṁvejanena.",
  "atk-s0504a2:107_7": "Atthato pana sahottappañāṇaṁ saṁvego nāma.",
  "atk-s0504a2:108_0": "Saṁviggassāti gabbhokkantikādivasena anekavidhehi jātiādidukkhehi saṁvegajātassa. ‘‘Saṁvejitvā’’ti ca paṭhanti.",
  "atk-s0504a2:108_1": "Yoniso padhānenāti upāyapadhānena, sammāvāyāmenāti attho.",
  "atk-s0504a2:108_2": "So hi yathā akusalā dhammā pahīyanti,",
  "atk-s0504a2:108_3": "kusalā dhammā bhāvanāpāripūriṁ gacchanti,",
  "atk-s0504a2:108_4": "evaṁ padahanato uttamabhāvasādhanato ca ‘‘padhāna’’nti vuccati.",
  "atk-s0504a2:108_5": "Tattha saṁvegena bhavādīsu kiñci tāṇaṁ leṇaṁ paṭisaraṇaṁ apassanto tattha anolīyanto alaggamānaso tappaṭipakkhena ca vinivattitavisaññito aññadatthu nibbānaninno hoti nibbānapoṇo nibbānapabbhāro.",
  "atk-s0504a2:108_6": "So kalyāṇamittasannissayena yonisomanasikārabahulo visuddhāsayappayogo samathavipassanāsu yuttappayutto sabbasmimpi saṅkhāragate nibbindati virajjati, vipassanaṁ ussukkāpeti.",
  "atk-s0504a2:108_7": "Tattha yadidaṁ yonisomanasikārabahulo visuddhāsayappayogo samathavipassanāsu yuttappayutto,",
  "atk-s0504a2:108_8": "tenassa diṭṭheva dhamme sukhasomanassabahulatā veditabbā.",
  "atk-s0504a2:108_9": "Yaṁ panāyaṁ samathe patiṭṭhito vipassanāya yuttappayutto sabbasmimpi saṅkhāragate nibbindati virajjati, vipassanaṁ ussukkāpeti,",
  "atk-s0504a2:108_10": "tenassa yoni āraddhā āsavānaṁ khayāyāti veditabbaṁ.",
  "atk-s0504a2:109_0": "Gāthāsu saṁvijjethevāti saṁvijjeyya eva saṁvegaṁ kareyya eva.",
  "atk-s0504a2:109_1": "‘‘Saṁvijjitvānā’’ti ca paṭhanti.",
  "atk-s0504a2:109_2": "Vuttanayena saṁviggo hutvāti attho. Paṇḍitoti sappañño,",
  "atk-s0504a2:109_3": "tihetukapaṭisandhīti vuttaṁ hoti.",
  "atk-s0504a2:109_4": "Paññāya samavekkhiyāti saṁvegavatthūni saṁvijjanavasena paññāya sammā avekkhiya.",
  "atk-s0504a2:109_5": "Atha vā paññāya sammā avekkhitvāti.",
  "atk-s0504a2:109_6": "Sesaṁ sabbattha uttānatthameva.",
  "atk-s0504a2:110_0": "Dasamasuttavaṇṇanā niṭṭhitā.",
  "atk-s0504a2:111_0": "Iti paramatthadīpaniyā itivuttaka-aṭṭhakathāya",
  "atk-s0504a2:112_0": "Dukanipāte paṭhamavaggavaṇṇanā niṭṭhitā.",
  "atk-s0504a2:113_0": "2. Dutiyavaggo",
  "atk-s0504a2:114_0": "1. Vitakkasuttavaṇṇanā",
  "atk-s0504a2:115_0": "38.",
  "atk-s0504a2:115_1": "Dutiyavaggassa paṭhame tathāgataṁ,",
  "atk-s0504a2:115_2": "bhikkhaveti ettha tathāgata-saddo tāva sattavohārasammāsambuddhādīsu dissati.",
  "atk-s0504a2:115_3": "Tathā hesa ‘‘hoti tathāgato paraṁ maraṇā’’tiādīsu (dī. ni. 1.65) sattavohāre.",
  "atk-s0504a2:116_0": "‘‘Tathāgataṁ devamanussapūjitaṁ,",
  "atk-s0504a2:117_0": "Buddhaṁ namassāma suvatthi hotū’’ti. (khu. pā. 6.16) –",
  "atk-s0504a2:118_0": "Ādīsu sammāsambuddhe.",
  "atk-s0504a2:119_0": "‘‘Tathāgataṁ devamanussapūjitaṁ,",
  "atk-s0504a2:120_0": "Dhammaṁ namassāma suvatthi hotū’’ti. (khu. pā. 6.17) –",
  "atk-s0504a2:121_0": "Ādīsu dhamme.",
  "atk-s0504a2:122_0": "‘‘Tathāgataṁ devamanussapūjitaṁ,",
  "atk-s0504a2:123_0": "Saṅghaṁ namassāma suvatthi hotū’’ti. (khu. pā. 6.18) –",
  "atk-s0504a2:124_0": "Ādīsu saṅghe. Idha pana sammāsambuddhe.",
  "atk-s0504a2:124_1": "Tasmā tathāgatanti ettha aṭṭhahi kāraṇehi bhagavā tathāgatoti vuccati. Katamehi aṭṭhahi? Tathā āgatoti tathāgato, tathā gatoti tathāgato,",
  "atk-s0504a2:124_2": "tathalakkhaṇaṁ āgatoti tathāgato,",
  "atk-s0504a2:124_3": "tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato,",
  "atk-s0504a2:124_4": "abhibhavanaṭṭhena tathāgatoti.",
  "atk-s0504a2:125_0": "Kathaṁ bhagavā tathā āgatoti tathāgato?",
  "atk-s0504a2:125_1": "Yathā yena abhinīhārena dānapāramiṁ pūretvā sīlanekkhammapaññāvīriyakhantisaccaadhiṭṭhānamettāupekkhāpāramiṁ pūretvā imā dasa pāramiyo, dasa upapāramiyo,",
  "atk-s0504a2:125_2": "dasa paramatthapāramiyoti samatiṁsa pāramiyo pūretvā aṅgapariccāgaṁ, attapariccāgaṁ, dhanapariccāgaṁ, dārapariccāgaṁ,",
  "atk-s0504a2:125_3": "rajjapariccāganti imāni pañca mahāpariccāgāni pariccajitvā yathā vipassiādayo sammāsambuddhā āgatā ,",
  "atk-s0504a2:125_4": "tathā amhākaṁ bhagavāpi āgatoti tathāgato. Yathāha –",
  "atk-s0504a2:126_0": "‘‘Yatheva lokamhi vipassiādayo,",
  "atk-s0504a2:127_0": "Sabbaññubhāvaṁ munayo idhāgatā;",
  "atk-s0504a2:128_0": "Tathā ayaṁ sakyamunīpi āgato,",
  "atk-s0504a2:129_0": "Tathāgato vuccati tena cakkhumā’’ti. –",
  "atk-s0504a2:130_0": "Evaṁ tathā āgatoti tathāgato.",
  "atk-s0504a2:131_0": "Kathaṁ tathā gatoti tathāgato?",
  "atk-s0504a2:131_1": "Yathā sampatijātāva vipassiādayo samehi pādehi pathaviyaṁ patiṭṭhāya uttarābhimukhā sattapadavītihārena gatā,",
  "atk-s0504a2:131_2": "tathā amhākaṁ bhagavāpi gatoti tathāgato. Yathāhu –",
  "atk-s0504a2:132_0": "‘‘Muhuttajātova gavaṁpatī yathā,",
  "atk-s0504a2:133_0": "Samehi pādehi phusī vasundharaṁ;",
  "atk-s0504a2:134_0": "So vikkamī satta padāni gotamo,",
  "atk-s0504a2:135_0": "Setañca chattaṁ anudhārayuṁ marū.",
  "atk-s0504a2:136_0": "‘‘Gantvāna so satta padāni gotamo,",
  "atk-s0504a2:137_0": "Disā vilokesi samā samantato;",
  "atk-s0504a2:138_0": "Aṭṭhaṅgupetaṁ giramabbhudīrayi,",
  "atk-s0504a2:139_0": "Sīho yathā pabbatamuddhaniṭṭhito’’ti. –",
  "atk-s0504a2:140_0": "Evaṁ tathā gatoti tathāgato.",
  "atk-s0504a2:141_0": "Kathaṁ tathalakkhaṇaṁ āgatoti tathāgato?",
  "atk-s0504a2:141_1": "Sabbesaṁ rūpārūpadhammānaṁ salakkhaṇaṁ, sāmaññalakkhaṇaṁ, tathaṁ, avitathaṁ, ñāṇagatiyā āgato, avirajjhitvā patto, anubuddhoti tathāgato. Yathāha –",
  "atk-s0504a2:142_0": "‘‘Sabbesaṁ pana dhammānaṁ, sakasāmaññalakkhaṇaṁ;",
  "atk-s0504a2:143_0": "Tathamevāgato yasmā, tasmā nātho tathāgato’’ti. –",
  "atk-s0504a2:144_0": "Evaṁ tathalakkhaṇaṁ āgatoti tathāgato.",
  "atk-s0504a2:145_0": "Kathaṁ tathadhamme yāthāvato abhisambuddhoti tathāgato?",
  "atk-s0504a2:145_1": "Tathadhammā nāma cattāri ariyasaccāni. Yathāha ‘‘cattārimāni, bhikkhave,",
  "atk-s0504a2:145_2": "tathāni avitathāni anaññathāni. Katamāni cattāri? Idaṁ dukkhaṁ ariyasaccanti , bhikkhave,",
  "atk-s0504a2:145_3": "tathametaṁ avitathametaṁ anaññathameta’’nti (saṁ. ni. 5.1090) vitthāro.",
  "atk-s0504a2:145_4": "Tāni ca bhagavā abhisambuddho,",
  "atk-s0504a2:145_5": "tasmāpi tathānaṁ abhisambuddhattā tathāgato.",
  "atk-s0504a2:145_6": "Abhisambuddhattho hi ettha gata-saddo.",
  "atk-s0504a2:145_7": "Evaṁ tathadhamme yāthāvato abhisambuddhoti tathāgato.",
  "atk-s0504a2:146_0": "Kathaṁ tathadassitāya tathāgato?",
  "atk-s0504a2:146_1": "Yaṁ sadevake loke…pe… sadevamanussāya pajāya aparimāṇāsu lokadhātūsu aparimāṇānaṁ sattānaṁ cakkhudvāre āpāthamāgacchantaṁ rūpārammaṇaṁ nāma atthi,",
  "atk-s0504a2:146_2": "taṁ bhagavā sabbākārato jānāti passati.",
  "atk-s0504a2:146_3": "Evaṁ jānatā passatā cānena taṁ iṭṭhādivasena vā diṭṭhasutamutaviññātesu labbhamānapadavasena vā ‘‘katamaṁ taṁ rūpaṁ rūpāyatanaṁ,",
  "atk-s0504a2:146_4": "yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ pītaka’’ntiādinā (dha. sa.",
  "atk-s0504a2:146_5": "616) nayena anekehi nāmehi terasahi vārehi dvepaññāsāya nayehi vibhajjamānaṁ tathameva hoti, vitathaṁ natthi.",
  "atk-s0504a2:146_6": "Esa nayo sotadvārādīsu āpāthamāgacchantesu saddādīsu. Vuttañhetaṁ bhagavatā –",
  "atk-s0504a2:147_0": "‘‘Yaṁ, bhikkhave,",
  "atk-s0504a2:147_1": "sadevakassa lokassa…pe… sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā,",
  "atk-s0504a2:147_2": "tamahaṁ jānāmi…pe… tamahaṁ abbhaññāsiṁ, taṁ tathāgatassa viditaṁ,",
  "atk-s0504a2:147_3": "taṁ tathāgato na upaṭṭhāsī’’ti (a. ni. 4.24).",
  "atk-s0504a2:148_0": "Evaṁ tathadassitāya tathāgato.",
  "atk-s0504a2:148_1": "Ettha tathadassiatthe tathāgatoti padassa sambhavo veditabbo.",
  "atk-s0504a2:149_0": "Kathaṁ tathavāditāya tathāgato?",
  "atk-s0504a2:149_1": "Yaṁ rattiṁ bhagavā anuttaraṁ sammāsambodhiṁ abhisambuddho,",
  "atk-s0504a2:149_2": "yañca rattiṁ anupādisesāya nibbānadhātuyā parinibbāyi,",
  "atk-s0504a2:149_3": "etthantare pañcacattālīsavassaparimāṇakāle yaṁ bhagavatā bhāsitaṁ suttageyyādi,",
  "atk-s0504a2:149_4": "sabbaṁ taṁ parisuddhaṁ paripuṇṇaṁ rāgamadādinimmadanaṁ ekasadisaṁ tathaṁ avitathaṁ. Tenāha –",
  "atk-s0504a2:150_0": "‘‘Yañca, cunda,",
  "atk-s0504a2:150_1": "rattiṁ tathāgato anuttaraṁ sammāsambodhiṁ abhisambujjhati,",
  "atk-s0504a2:150_2": "yañca rattiṁ anupādisesāya nibbānadhātuyā parinibbāyati,",
  "atk-s0504a2:150_3": "yaṁ etasmiṁ antare bhāsati lapati niddisati, sabbaṁ taṁ tatheva hoti, no aññathā.",
  "atk-s0504a2:150_4": "Tasmā ‘tathāgato’ti vuccatī’’ti (dī. ni. 3.188; a. ni. 4.23).",
  "atk-s0504a2:151_0": "Gadaattho hi ettha gatasaddo. Evaṁ tathavāditāya tathāgato. Apica āgadanaṁ āgado, vacananti attho.",
  "atk-s0504a2:151_1": "Tatho aviparīto āgado assāti dakārassa takāraṁ katvā tathāgatoti,",
  "atk-s0504a2:151_2": "evampettha padasiddhi veditabbā.",
  "atk-s0504a2:152_0": "Kathaṁ tathākāritāya tathāgato?",
  "atk-s0504a2:152_1": "Bhagavato hi vācāya kāyo anulometi, kāyassapi vācā. Tasmā yathāvādī tathākārī, yathākārī tathāvādī ca hoti.",
  "atk-s0504a2:152_2": "Evaṁbhūtassa cassa yathā vācā, kāyopi tathā gato pavatto. Yathā ca kāyo,",
  "atk-s0504a2:152_3": "vācāpi tathā gatāti tathāgato. Tenāha ‘‘yathāvādī, bhikkhave, tathāgato tathākārī, yathākārī tathāvādī. Iti yathāvādī tathākārī, yathākārī tathāvādī.",
  "atk-s0504a2:152_4": "Tasmā ‘tathāgato’ti vuccatī’’ti. Evaṁ tathākāritāya tathāgato.",
  "atk-s0504a2:153_0": "Kathaṁ abhibhavanaṭṭhena tathāgato?",
  "atk-s0504a2:153_1": "Yasmā bhagavā upari bhavaggaṁ heṭṭhā avīciṁ pariyantaṁ karitvā tiriyaṁ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi vimuttiñāṇadassanenapi,",
  "atk-s0504a2:153_2": "na tassa tulā vā pamāṇaṁ vā atthi,",
  "atk-s0504a2:153_3": "atha kho atulo appameyyo anuttaro devānaṁ atidevo sakkānaṁ atisakko brahmānaṁ atibrahmā sabbasattuttamo, tasmā tathāgato. Tenāha –",
  "atk-s0504a2:154_0": "‘‘Sadevake, bhikkhave,",
  "atk-s0504a2:154_1": "loke…pe… manussāya tathāgato abhibhū anabhibhūto aññadatthu daso vasavattī,",
  "atk-s0504a2:154_2": "tasmā ‘tathāgato’ti vuccatī’’ti (dī. ni. 3.188; a. ni. 4.23).",
  "atk-s0504a2:155_0": "Tatrāyaṁ padasiddhi – agado viya agado,",
  "atk-s0504a2:155_1": "desanāvilāso ceva puññussayo ca.",
  "atk-s0504a2:155_2": "Tena hesa mahānubhāvo bhisakko viya dibbāgadena sappe,",
  "atk-s0504a2:155_3": "sabbaparappavādino sadevakañca lokaṁ abhibhavati.",
  "atk-s0504a2:155_4": "Iti sabbalokābhibhavane tatho aviparīto yathāvutto agado etassāti dakārassa takāraṁ katvā tathāgatoti veditabbo.",
  "atk-s0504a2:155_5": "Evaṁ abhibhavanaṭṭhena tathāgato.",
  "atk-s0504a2:156_0": "Apica tathāya gatoti tathāgato, tathaṁ gatoti tathāgato.",
  "atk-s0504a2:156_1": "Tattha sakalalokaṁ tīraṇapariññāya tathāya gato avagatoti tathāgato,",
  "atk-s0504a2:156_2": "lokasamudayaṁ pahānapariññāya tathāya gato atītoti tathāgato,",
  "atk-s0504a2:156_3": "lokanirodhaṁ sacchikiriyāya tathāya gato adhigatoti tathāgato.",
  "atk-s0504a2:156_4": "Lokanirodhagāminiṁ paṭipadaṁ tathaṁ gato paṭipannoti tathāgato. Vuttañhetaṁ bhagavatā –",
  "atk-s0504a2:157_0": "‘‘Loko, bhikkhave, tathāgatena abhisambuddho. Lokasmā tathāgato visaṁyutto. Lokasamudayo, bhikkhave, tathāgatena abhisambuddho,",
  "atk-s0504a2:157_1": "lokasamudayo tathāgatassa pahīno. Lokanirodho, bhikkhave, tathāgatena abhisambuddho,",
  "atk-s0504a2:157_2": "lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā,",
  "atk-s0504a2:157_3": "lokanirodhagāminī paṭipadā tathāgatassa bhāvitā. Yaṁ, bhikkhave,",
  "atk-s0504a2:157_4": "sadevakassa…pe… sabbaṁ taṁ tathāgatena abhisambuddhaṁ.",
  "atk-s0504a2:157_5": "Tasmā ‘tathāgato’ti vuccatī’’ti (a. ni. 4.23).",
  "atk-s0504a2:158_0": "Aparehipi aṭṭhahi kāraṇehi bhagavā tathāgato. Tathāya āgatoti tathāgato, tathāya gatoti tathāgato, tathāni āgatoti tathāgato, tathā gatoti tathāgato, tathāvidhoti tathāgato, tathāpavattikoti tathāgato, tathehi āgatoti tathāgato,",
  "atk-s0504a2:158_1": "tathā gatabhāvena tathāgatoti.",
  "atk-s0504a2:159_0": "Kathaṁ tathāya āgatoti tathāgato?",
  "atk-s0504a2:159_1": "Yā sā bhagavatā sumedhabhūtena dīpaṅkaradasabalassa pādamūle –",
  "atk-s0504a2:160_0": "‘‘Manussattaṁ liṅgasampatti, hetu satthāradassanaṁ;",
  "atk-s0504a2:161_0": "Pabbajjā guṇasampatti, adhikāro ca chandatā;",
  "atk-s0504a2:162_0": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59) –",
  "atk-s0504a2:163_0": "Evaṁ vuttaṁ aṭṭhaṅgasamannāgataṁ abhinīhāraṁ sampādentena ‘‘ahaṁ sadevakaṁ lokaṁ tiṇṇo tāressāmi, mutto mocessāmi, danto damessāmi, assattho assāsessāmi,",
  "atk-s0504a2:163_1": "parinibbuto parinibbāpessāmi , suddho sodhessāmi ,",
  "atk-s0504a2:163_2": "buddho bodhessāmī’’ti mahāpaṭiññā pavattitā. Vuttaṁ hetaṁ –",
  "atk-s0504a2:164_0": "‘‘Kiṁ me ekena tiṇṇena, purisena thāmadassinā;",
  "atk-s0504a2:165_0": "Sabbaññutaṁ pāpuṇitvā, santāressaṁ sadevakaṁ.",
  "atk-s0504a2:166_0": "‘‘Iminā me adhikārena, katena purisuttame;",
  "atk-s0504a2:167_0": "Sabbaññutaṁ pāpuṇitvā, tāremi janataṁ bahuṁ.",
  "atk-s0504a2:168_0": "‘‘Saṁsārasotaṁ chinditvā, viddhaṁsetvā tayo bhave;",
  "atk-s0504a2:169_0": "Dhammanāvaṁ samāruyha, santāressaṁ sadevakaṁ.",
  "atk-s0504a2:170_0": "‘‘Kiṁ me aññātavesena, dhammaṁ sacchikatenidha;",
  "atk-s0504a2:171_0": "Sabbaññutaṁ pāpuṇitvā, buddho hessaṁ sadevake’’ti. (bu. vaṁ. 55-58);",
  "atk-s0504a2:172_0": "Taṁ panetaṁ mahāpaṭiññaṁ sakalassapi buddhakaradhammasamudāyassa pavicayapaccavekkhaṇasamādānānaṁ kāraṇabhūtaṁ avisaṁvādento lokanātho yasmā mahākappānaṁ satasahassādhikāni cattāri asaṅkhyeyyāni sakkaccaṁ nirantaraṁ niravasesato dānapāramiādayo samatiṁsapāramiyo pūretvā,",
  "atk-s0504a2:172_1": "aṅgapariccāgādayo pañca mahāpariccāge pariccajitvā,",
  "atk-s0504a2:172_2": "saccādhiṭṭhānādīni cattāri adhiṭṭhānāni paribrūhetvā,",
  "atk-s0504a2:172_3": "puññañāṇasambhāre sambharitvā pubbayogapubbacariyadhammakkhānañātatthacariyādayo ukkaṁsāpetvā,",
  "atk-s0504a2:172_4": "buddhicariyaṁ paramakoṭiṁ pāpetvā anuttaraṁ sammāsambodhiṁ abhisambujjhi;",
  "atk-s0504a2:172_5": "tasmā tasseva sā mahāpaṭiññā tathā avitathā anaññathā,",
  "atk-s0504a2:172_6": "na tassa vālaggamattampi vitathaṁ atthi.",
  "atk-s0504a2:172_7": "Tathā hi dīpaṅkaro dasabalo koṇḍañño,",
  "atk-s0504a2:172_8": "maṅgalo…pe… kassapo bhagavāti ime catuvīsati sammāsambuddhā paṭipāṭiyā uppannā ‘‘buddho bhavissatī’’ti naṁ byākariṁsu.",
  "atk-s0504a2:172_9": "Evaṁ catuvīsatiyā buddhānaṁ santike laddhabyākaraṇo ye te katābhinīhārehi bodhisattehi laddhabbā ānisaṁsā,",
  "atk-s0504a2:172_10": "te labhitvāva āgatoti tāya yathāvuttāya mahāpaṭiññāya tathāya abhisambuddhabhāvaṁ āgato adhigatoti tathāgato.",
  "atk-s0504a2:172_11": "Evaṁ tathāya āgatoti tathāgato.",
  "atk-s0504a2:173_0": "Kathaṁ tathāya gatoti tathāgato?",
  "atk-s0504a2:173_1": "Yāyaṁ mahākaruṇā lokanāthassa,",
  "atk-s0504a2:173_2": "yāya mahādukkhasambādhappaṭipannaṁ sattanikāyaṁ disvā ‘‘tassa natthañño koci paṭisaraṇaṁ,",
  "atk-s0504a2:173_3": "ahameva naṁ ito saṁsāradukkhato mutto mocessāmī’’ti samussāhitamānaso mahābhinīhāraṁ akāsi.",
  "atk-s0504a2:173_4": "Katvā ca yathāpaṇidhānaṁ sakalalokahitasampādanāya ussukkamāpanno attano kāyajīvitanirapekkho paresaṁ sotapathagamanamattenapi cittutrāsasamuppādikā atidukkarā dukkaracariyā samācaranto yathā mahābodhisattānaṁ paṭipatti hānabhāgiyā saṁkilesabhāgiyā ṭhitibhāgiyā vā na hoti,",
  "atk-s0504a2:173_5": "atha kho uttari visesabhāgiyāva hoti,",
  "atk-s0504a2:173_6": "tathā paṭipajjamāno anupubbena niravasese bodhisambhāre samānetvā abhisambodhiṁ pāpuṇi.",
  "atk-s0504a2:173_7": "Tato parañca tāyeva mahākaruṇāya sañcoditamānaso pavivekaratiṁ paramañca santaṁ vimokkhasukhaṁ pahāya bālajanabahule loke tehi samuppāditaṁ sammānāvamānavippakāraṁ agaṇetvā veneyyajanavinayanena niravasesaṁ buddhakiccaṁ niṭṭhapesi.",
  "atk-s0504a2:173_8": "Tatra yo bhagavato sattesu mahākaruṇāya samokkamanākāro, so parato āvi bhavissati.",
  "atk-s0504a2:173_9": "Yathā buddhabhūtassa lokanāthassa sattesu mahākaruṇā,",
  "atk-s0504a2:173_10": "evaṁ bodhisattabhūtassapi mahābhinīhārakālādīsūti sabbattha sabbadā ca ekasadisatāya tathāva sā avitathā anaññathā.",
  "atk-s0504a2:173_11": "Tasmā tīsupi avatthāsu sabbasattesu samānarasāya tathāya mahākaruṇāya sakalalokahitāya gato paṭipannoti tathāgato.",
  "atk-s0504a2:173_12": "Evaṁ tathāya gatoti tathāgato.",
  "atk-s0504a2:174_0": "Kathaṁ tathāni āgatoti tathāgato?",
  "atk-s0504a2:174_1": "Tathāni nāma cattāri ariyamaggañāṇāni. Tāni hi ‘‘idaṁ dukkhaṁ, ayaṁ dukkhasamudayo, ayaṁ dukkhanirodho,",
  "atk-s0504a2:174_2": "ayaṁ dukkhanirodhagāminī paṭipadā’’ti evaṁ sabbañeyyasaṅgāhakānaṁ pavattinivattitadubhayahetubhūtānaṁ catunnaṁ ariyasaccānaṁ,",
  "atk-s0504a2:174_3": "dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho,",
  "atk-s0504a2:174_4": "samudayassa āyūhanaṭṭho nidānaṭṭho saṁyogaṭṭho palibodhaṭṭho,",
  "atk-s0504a2:174_5": "nirodhassa nissaraṇaṭṭho vivekaṭṭho asaṅkhataṭṭho amataṭṭho,",
  "atk-s0504a2:174_6": "maggassa niyyānaṭṭho hetvaṭṭho dassanaṭṭho adhipateyyaṭṭhotiādīnaṁ tabbibhāgānañca yathābhūtasabhāvāvabodhavibandhakassa saṁkilesapakkhassa samucchindanena paṭiladdhāya tattha asammohābhisamayasaṅkhātāya aviparītākārappavattiyā dhammānaṁ sabhāvasarasalakkhaṇassa avisaṁvādanato tathāni avitathāni anaññathāni,",
  "atk-s0504a2:174_7": "tāni bhagavā anaññaneyyo sayameva āgato adhigato,",
  "atk-s0504a2:174_8": "tasmā tathāni āgatoti tathāgato.",
  "atk-s0504a2:175_0": "Yathā ca maggañāṇāni,",
  "atk-s0504a2:175_1": "evaṁ bhagavato tīsu kālesu appaṭihatañāṇāni catupaṭisambhidāñāṇāni catuvesārajjañāṇāni pañcagatiparicchedañāṇāni chaasādhāraṇañāṇāni sattabojjhaṅgavibhāvanañāṇāni aṭṭhamaggaṅgavibhāvanañāṇāni navānupubbavihārasamāpattiñāṇāni dasabalañāṇāni ca vibhāvetabbāni.",
  "atk-s0504a2:176_0": "Tatrāyaṁ vibhāvanā – yañhi kiñci aparimāṇāsu lokadhātūsu aparimāṇānaṁ sattānaṁ hīnādibhedabhinnānaṁ hīnādibhedabhinnāsu atītāsu khandhāyatanadhātūsu sabhāvakiccādi avatthāvisesādi khandhapaṭibaddhanāmagottādi ca jānitabbaṁ.",
  "atk-s0504a2:176_1": "Anindriyabaddhesu ca atisukhumatirohitavidūradesesu rūpadhammesu yo taṁtaṁpaccayavisesehi saddhiṁ paccayuppannānaṁ vaṇṇasaṇṭhānagandharasaphassādiviseso,",
  "atk-s0504a2:176_2": "tattha sabbattheva hatthatale ṭhapitaāmalako viya paccakkhato asaṅgamappaṭihataṁ bhagavato ñāṇaṁ pavattati,",
  "atk-s0504a2:176_3": "tathā anāgatāsu paccuppannāsu cāti imāni tīsu kālesu appaṭihatañāṇāni nāma. Yathāha –",
  "atk-s0504a2:177_0": "‘‘Atītaṁse buddhassa bhagavato appaṭihataṁ ñāṇaṁ,",
  "atk-s0504a2:177_1": "anāgataṁse buddhassa bhagavato appaṭihataṁ ñāṇaṁ,",
  "atk-s0504a2:177_2": "paccuppannaṁse buddhassa bhagavato appaṭihataṁ ñāṇa’’nti (paṭi. ma. 3.5).",
  "atk-s0504a2:178_0": "Tāni panetāni tattha tattha dhammānaṁ sabhāvasarasalakkhaṇassa avisaṁvādanato tathāni avitathāni anaññathāni,",
  "atk-s0504a2:178_1": "tāni bhagavā sayambhuñāṇena adhigañchi.",
  "atk-s0504a2:178_2": "Evaṁ tathāni āgatoti tathāgato.",
  "atk-s0504a2:179_0": "Tathā atthapaṭisambhidā, dhammapaṭisambhidā, niruttipaṭisambhidā,",
  "atk-s0504a2:179_1": "paṭibhānapaṭisambhidāti catasso paṭisambhidā.",
  "atk-s0504a2:179_2": "Tattha atthapabhedassa sallakkhaṇavibhāvanavavatthānakaraṇasamatthaṁ atthe pabhedagataṁ ñāṇaṁ atthapaṭisambhidā.",
  "atk-s0504a2:179_3": "Dhammapabhedassa sallakkhaṇavibhāvanavavatthānakaraṇasamatthaṁ dhamme pabhedagataṁ ñāṇaṁ dhammapaṭisambhidā.",
  "atk-s0504a2:179_4": "Niruttipabhedassa sallakkhaṇavibhāvanavavatthānakaraṇasamatthaṁ niruttābhilāpe pabhedagataṁ ñāṇaṁ niruttipaṭisambhidā.",
  "atk-s0504a2:179_5": "Paṭibhānapabhedassa sallakkhaṇavibhāvanavavatthānakaraṇasamatthaṁ paṭibhāne pabhedagataṁ ñāṇaṁ paṭibhānapaṭisambhidā. Vuttañhetaṁ –",
  "atk-s0504a2:180_0": "‘‘Atthe ñāṇaṁ atthapaṭisambhidā,",
  "atk-s0504a2:180_1": "dhamme ñāṇaṁ dhammapaṭisambhidā,",
  "atk-s0504a2:180_2": "tatra dhammaniruttābhilāpe ñāṇaṁ niruttipaṭisambhidā,",
  "atk-s0504a2:180_3": "ñāṇesu ñāṇaṁ paṭibhānapaṭisambhidā’’ti (vibha. 718).",
  "atk-s0504a2:181_0": "Ettha ca hetuanusārena araṇīyato adhigantabbato ca saṅkhepato hetuphalaṁ attho nāma.",
  "atk-s0504a2:181_1": "Pabhedato pana yaṁkiñci paccayuppannaṁ, nibbānaṁ, bhāsitattho, vipāko,",
  "atk-s0504a2:181_2": "kiriyāti ime pañca dhammā attho.",
  "atk-s0504a2:181_3": "Taṁ atthaṁ paccavekkhantassa tasmiṁ atthe pabhedagataṁ ñāṇaṁ atthapaṭisambhidā. Dhammoti saṅkhepato paccayo.",
  "atk-s0504a2:181_4": "So hi yasmā taṁ taṁ atthaṁ vidahati pavatteti ceva pāpeti ca, tasmā dhammoti vuccati.",
  "atk-s0504a2:181_5": "Pabhedato pana yo koci phalanibbattako hetu, ariyamaggo, bhāsitaṁ, kusalaṁ,",
  "atk-s0504a2:181_6": "akusalanti ime pañca dhammā dhammo,",
  "atk-s0504a2:181_7": "taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā. Vuttampi cetaṁ –",
  "atk-s0504a2:182_0": "‘‘Dukkhe ñāṇaṁ atthapaṭisambhidā,",
  "atk-s0504a2:182_1": "dukkhasamudaye ñāṇaṁ dhammapaṭisambhidā,",
  "atk-s0504a2:182_2": "dukkhanirodhe ñāṇaṁ atthapaṭisambhidā,",
  "atk-s0504a2:182_3": "dukkhanirodhagāminiyā paṭipadāya ñāṇaṁ dhammapaṭisambhidā’’ti (vibha. 719).",
  "atk-s0504a2:183_0": "Atha vā hetumhi ñāṇaṁ dhammapaṭisambhidā,",
  "atk-s0504a2:183_1": "hetuphale ñāṇaṁ atthapaṭisambhidā.",
  "atk-s0504a2:183_2": "Ye dhammā jātā bhūtā sañjātā nibbattā abhinibbattā pātubhūtā,",
  "atk-s0504a2:183_3": "imesu dhammesu ñāṇaṁ atthapaṭisambhidā.",
  "atk-s0504a2:183_4": "Yamhā dhammā te dhammā jātā bhūtā sañjātā nibbattā abhinibbattā pātubhūtā,",
  "atk-s0504a2:183_5": "tesu dhammesu ñāṇaṁ dhammapaṭisambhidā.",
  "atk-s0504a2:183_6": "Jarāmaraṇe ñāṇaṁ atthapaṭisambhidā,",
  "atk-s0504a2:183_7": "jarāmaraṇasamudaye ñāṇaṁ dhammapaṭisambhidā.",
  "atk-s0504a2:183_8": "Jarāmaraṇanirodhe ñāṇaṁ atthapaṭisambhidā,",
  "atk-s0504a2:183_9": "jarāmaraṇanirodhagāminiyā paṭipadāya ñāṇaṁ dhammapaṭisambhidā. Jātiyā, bhave, upādāne, taṇhāya, vedanāya, phasse, saḷāyatane, nāmarūpe, viññāṇe,",
  "atk-s0504a2:183_10": "saṅkhāresu ñāṇaṁ atthapaṭisambhidā,",
  "atk-s0504a2:183_11": "saṅkhārasamudaye ñāṇaṁ dhammapaṭisambhidā.",
  "atk-s0504a2:183_12": "Saṅkhāranirodhe ñāṇaṁ atthapaṭisambhidā ,",
  "atk-s0504a2:183_13": "saṅkhāranirodhagāminiyā paṭipadāya ñāṇaṁ dhammapaṭisambhidā.",
  "atk-s0504a2:184_0": "‘‘Idha bhikkhu dhammaṁ jānāti – suttaṁ, geyyaṁ…pe… vedallaṁ.",
  "atk-s0504a2:184_1": "Ayaṁ vuccati dhammapaṭisambhidā.",
  "atk-s0504a2:184_2": "So tassa tasseva bhāsitassa atthaṁ jānāti – ‘ayaṁ imassa bhāsitassa attho,",
  "atk-s0504a2:184_3": "ayaṁ imassa bhāsitassa attho’ti,",
  "atk-s0504a2:184_4": "ayaṁ vuccati atthapaṭisambhidā (vibha. 724).",
  "atk-s0504a2:185_0": "‘‘Katame dhammā kusalā?",
  "atk-s0504a2:185_1": "Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā…pe… dhammārammaṇaṁ vā yaṁ yaṁ vā panārabbha,",
  "atk-s0504a2:185_2": "tasmiṁ samaye phasso hoti…pe… avikkhepo hoti. Ime dhammā kusalā.",
  "atk-s0504a2:185_3": "Imesu dhammesu ñāṇaṁ dhammapaṭisambhidā,",
  "atk-s0504a2:185_4": "tesaṁ vipāke ñāṇaṁ atthapaṭisambhidā’’tiādi vitthāro (vibha. 725).",
  "atk-s0504a2:186_0": "Tasmiṁ atthe ca dhamme ca sabhāvanirutti abyabhicāravohāro abhilāpo,",
  "atk-s0504a2:186_1": "tasmiṁ sabhāvaniruttābhilāpe māgadhikāya sabbasattānaṁ mūlabhāsāya ‘‘ayaṁ sabhāvanirutti,",
  "atk-s0504a2:186_2": "ayaṁ na sabhāvaniruttī’’ti pabhedagataṁ ñāṇaṁ niruttipaṭisambhidā.",
  "atk-s0504a2:186_3": "Yathāvuttesu tesu ñāṇesu gocarakiccādivasena vitthārato pavattaṁ sabbampi ñāṇamārammaṇaṁ katvā paccavekkhantassa tasmiṁ ñāṇe pabhedagataṁ ñāṇaṁ paṭibhānapaṭisambhidā.",
  "atk-s0504a2:186_4": "Iti imāni cattāri paṭisambhidāñāṇāni sayameva bhagavatā adhigatāni atthadhammādike tasmiṁ tasmiṁ attano visaye avisaṁvādanavasena aviparītākārappavattiyā tathāni avitathāni anaññathāni.",
  "atk-s0504a2:186_5": "Evampi bhagavā tathāni āgatoti tathāgato.",
  "atk-s0504a2:187_0": "Tathā yaṁ kiñci ñeyyaṁ nāma,",
  "atk-s0504a2:187_1": "sabbaṁ taṁ bhagavatā sabbākārena ñātaṁ diṭṭhaṁ adhigataṁ abhisambuddhaṁ.",
  "atk-s0504a2:187_2": "Tathā hissa abhiññeyyā dhammā abhiññeyyato buddhā,",
  "atk-s0504a2:187_3": "pariññeyyā dhammā pariññeyyato buddhā,",
  "atk-s0504a2:187_4": "pahātabbā dhammā pahātabbato buddhā,",
  "atk-s0504a2:187_5": "sacchikātabbā dhammā sacchikātabbato buddhā,",
  "atk-s0504a2:187_6": "bhāvetabbā dhammā bhāvetabbato buddhā,",
  "atk-s0504a2:187_7": "yato naṁ koci samaṇo vā brāhmaṇo vā devo vā māro vā brahmā vā ‘‘ime nāma te dhammā anabhisambuddhā’’ti saha dhammena anuyuñjituṁ samattho natthi.",
  "atk-s0504a2:188_0": "Yaṁ kiñci pahātabbaṁ nāma,",
  "atk-s0504a2:188_1": "sabbaṁ taṁ bhagavatā anavasesato bodhimūleyeva pahīnaṁ anuppattidhammaṁ,",
  "atk-s0504a2:188_2": "na tassa pahānāya uttari karaṇīyaṁ atthi .",
  "atk-s0504a2:188_3": "Tathā hissa lobhadosamohaviparītamanasikāraahirikānottappathinamiddha- kodhūpanāhamakkhapalāsaissāmacchariya- māyāsāṭheyyathambhasārambhamānātimānamadapamādatividhākusalamūladuccarita- visamasaññāmalavitakkapapañcaesanātaṇhācatubbidhavipariyesaāsava- ganthaoghayogāgatitaṇhupādānapañcābhinandananīvaraṇa- cetokhilacetasovinibandhachavivādamūlasattānusaya- aṭṭhamicchattanavaāghātavatthutaṇhāmūlakadasaakusala- kammapathaekavīsatianesanadvāsaṭṭhidiṭṭhigataaṭṭhasatataṇhāvicaritādippabhedaṁ diyaḍḍhakilesasahassaṁ saha vāsanāya pahīnaṁ samucchinnaṁ samūhataṁ,",
  "atk-s0504a2:188_4": "yato naṁ koci samaṇo vā…pe… brahmā vā ‘‘ime nāma te kilesā appahīnā’’ti saha dhammena anuyuñjituṁ samattho natthi.",
  "atk-s0504a2:189_0": "Ye cime bhagavatā kammavipākakilesūpavādaāṇāvītikkamappabhedā antarāyikā dhammā vuttā,",
  "atk-s0504a2:189_1": "alameva te ekantena antarāyāya,",
  "atk-s0504a2:189_2": "yato naṁ koci samaṇo vā…pe… brahmā vā ‘‘nālaṁ te paṭisevato antarāyāyā’’ti saha dhammena anuyuñjituṁ samattho natthi.",
  "atk-s0504a2:190_0": "Yo ca bhagavatā niravasesavaṭṭadukkhanissaraṇāya sīlasamādhipaññāsaṅgaho sattakoṭṭhāsiko sattatiṁsappabhedo ariyamaggapubbaṅgamo anuttaro niyyānadhammo desito,",
  "atk-s0504a2:190_1": "so ekanteneva niyyāti paṭipannassa vaṭṭadukkhato,",
  "atk-s0504a2:190_2": "yato naṁ koci samaṇo vā…pe… brahmā vā ‘‘niyyānadhammo tayā desito na niyyātī’’ti saha dhammena anuyuñjituṁ samattho natthi.",
  "atk-s0504a2:190_3": "Vuttañhetaṁ – ‘‘sammāsambuddhassa te paṭijānato ime dhammā anabhisambuddhā’’ti (ma. ni. 1.150) vitthāro.",
  "atk-s0504a2:190_4": "Evametāni attano ñāṇappahānadesanāvisesānaṁ avitathabhāvāvabodhanato aviparītākārappavattāni bhagavato catuvesārajjañāṇāni tathāni avitathāni anaññathāni.",
  "atk-s0504a2:190_5": "Evampi bhagavā tathāni āgatoti tathāgato.",
  "atk-s0504a2:191_0": "Tathā nirayagati, tiracchānagati, petagati, manussagati, devagatīti pañca gatiyo.",
  "atk-s0504a2:191_1": "Tāsu sañjīvādayo aṭṭha mahānirayā ,",
  "atk-s0504a2:191_2": "kukkuḷādayo soḷasa ussadanirayā,",
  "atk-s0504a2:191_3": "lokantarikanirayo cāti sabbepime ekantadukkhatāya nirassādaṭṭhena nirayā ca,",
  "atk-s0504a2:191_4": "sakakammunā gantabbato gati cāti nirayagati.",
  "atk-s0504a2:191_5": "Tibbandhakārasītanarakāpi etesveva antogadhā kimikīṭapaṭaṅgasarīsapapakkhisoṇasiṅgālādayo tiriyaṁ añchitabhāvena tiracchānā nāma. Te eva gatīti tiracchānagati.",
  "atk-s0504a2:191_6": "Khuppipāsitaparadattūpajīvinijjhāmataṇhikādayo dukkhabahulatāya pakaṭṭhasukhato itā vigatāti petā, te eva gatīti petagati.",
  "atk-s0504a2:191_7": "Kālakañcikādiasurāpi etesveva antogadhā.",
  "atk-s0504a2:191_8": "Parittadīpavāsīhi saddhiṁ jambudīpādicatumahādīpavāsino manaso ussannatāya manussā, te eva gatīti manussagati.",
  "atk-s0504a2:191_9": "Cātumahārājikato paṭṭhāya yāva nevasaññānāsaññāyatanūpagāti ime chabbīsati devanikāyā dibbanti attano iddhānubhāvena kīḷanti jotenti cāti devā, te eva gatīti devagati.",
  "atk-s0504a2:192_0": "Tā panetā gatiyo yasmā taṁtaṁkammanibbatto upapattibhavaviseso,",
  "atk-s0504a2:192_1": "tasmā atthato vipākakkhandhā kaṭattā ca rūpaṁ.",
  "atk-s0504a2:192_2": "Tattha ‘‘ayaṁ nāma gati nāma iminā kammunā jāyati,",
  "atk-s0504a2:192_3": "tassa kammassa paccayavisesehi evaṁ vibhāgabhinnattā visuṁ ete sattanikāyā evaṁ vibhāgabhinnā’’ti yathāsakaṁhetuphalavibhāgaparicchindanavasena ṭhānaso hetuso bhagavato ñāṇaṁ pavattati. Tenāha bhagavā –",
  "atk-s0504a2:193_0": "‘‘Pañca kho imā, sāriputta, gatiyo. Katamā pañca? Nirayo, tiracchānayoni, pettivisayo, manussā, devā. Nirayañcāhaṁ, sāriputta, pajānāmi, nirayagāmiñca maggaṁ, nirayagāminiñca paṭipadaṁ;",
  "atk-s0504a2:193_1": "yathā paṭipanno ca kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati, tañca pajānāmī’’tiādi (ma. ni. 1.153).",
  "atk-s0504a2:194_0": "Tāni panetāni bhagavato ñāṇāni tasmiṁ tasmiṁ visaye aviparītākārappavattiyā avisaṁvādanato tathāni avitathāni anaññathāni.",
  "atk-s0504a2:194_1": "Evampi bhagavā tathāni āgatoti tathāgato.",
  "atk-s0504a2:195_0": "Tathā yaṁ sattānaṁ saddhādiyogavikalabhāvāvabodhena apparajakkhamahārajakkhatādivisesavibhāvanaṁ paññāsāya ākārehi pavattaṁ bhagavato indriyaparopariyattañāṇaṁ.",
  "atk-s0504a2:195_1": "Vuttañhetaṁ – ‘‘saddho puggalo apparajakkho,",
  "atk-s0504a2:195_2": "assaddho puggalo mahārajakkho’’ti (paṭi. ma. 1.111) vitthāro.",
  "atk-s0504a2:196_0": "Yañca ‘‘ayaṁ puggalo apparajakkho, ayaṁ sassatadiṭṭhiko, ayaṁ ucchedadiṭṭhiko,",
  "atk-s0504a2:196_1": "ayaṁ anulomikāyaṁ khantiyaṁ ṭhito, ayaṁ yathābhūtañāṇe ṭhito, ayaṁ kāmāsayo, na nekkhammādiāsayo, ayaṁ nekkhammāsayo,",
  "atk-s0504a2:196_2": "na kāmādiāsayo’’tiādinā ‘‘imassa kāmarāgo ativiya thāmagato, na paṭighādiko,",
  "atk-s0504a2:196_3": "imassa paṭigho ativiya thāmagato,",
  "atk-s0504a2:196_4": "na kāmarāgādiko’’tiādinā ‘‘imassa puññābhisaṅkhāro adhiko,",
  "atk-s0504a2:196_5": "na apuññābhisaṅkhāro na āneñjābhisaṅkhāro,",
  "atk-s0504a2:196_6": "imassa apuññābhisaṅkhāro adhiko,",
  "atk-s0504a2:196_7": "na puññābhisaṅkhāro na āneñjābhisaṅkhāro,",
  "atk-s0504a2:196_8": "imassa āneñjābhisaṅkhāro adhiko,",
  "atk-s0504a2:196_9": "na puññābhisaṅkhāro na apuññābhisaṅkhāro.",
  "atk-s0504a2:196_10": "Imassa kāyasucaritaṁ adhikaṁ, imassa vacīsucaritaṁ, imassa manosucaritaṁ. Ayaṁ hīnādhimuttiko, ayaṁ paṇītādhimuttiko,",
  "atk-s0504a2:196_11": "ayaṁ kammāvaraṇena samannāgato,",
  "atk-s0504a2:196_12": "ayaṁ kilesāvaraṇena samannāgato,",
  "atk-s0504a2:196_13": "ayaṁ vipākāvaraṇena samannāgato,",
  "atk-s0504a2:196_14": "ayaṁ na kammāvaraṇena samannāgato, na kilesāvaraṇena,",
  "atk-s0504a2:196_15": "na vipākāvaraṇena samannāgato’’tiādinā ca sattānaṁ āsayādīnaṁ yathābhūtaṁ vibhāvanākārappavattaṁ bhagavato āsayānusayañāṇaṁ. Yaṁ sandhāya vuttaṁ –",
  "atk-s0504a2:197_0": "‘‘Idha tathāgato sattānaṁ āsayaṁ jānāti, anusayaṁ jānāti, caritaṁ jānāti, adhimuttiṁ jānāti,",
  "atk-s0504a2:197_1": "bhabbābhabbe satte jānātī’’tiādi (paṭi. ma. 1.113).",
  "atk-s0504a2:198_0": "Yañca uparimaheṭṭhimapuratthimapacchimakāyehi dakkhiṇavāmaakkhikaṇṇasotanāsikāsotaaṁsakūṭapassahatthapādehi aṅgulaṅgulantarehi lomalomakūpehi ca aggikkhandhūdakadhārāpavattanaṁ anaññasādhāraṇaṁ vividhavikubbaniddhinimmāpanakaṁ bhagavato yamakapāṭihāriyañāṇaṁ. Yaṁ sandhāya vuttaṁ –",
  "atk-s0504a2:199_0": "‘‘Idha tathāgato yamakapāṭihāriyaṁ karoti asādhāraṇaṁ sāvakehi.",
  "atk-s0504a2:199_1": "Uparimakāyato aggikkhandho pavattati,",
  "atk-s0504a2:199_2": "heṭṭhimakāyato udakadhārā pavattati.",
  "atk-s0504a2:199_3": "Heṭṭhimakāyato aggikkhandho pavattati,",
  "atk-s0504a2:199_4": "uparimakāyato udakadhārā pavattatī’’tiādi (paṭi. ma. 1.116).",
  "atk-s0504a2:200_0": "Yañca rāgādīhi jātiādīhi ca anekehi dukkhadhammehi upaddutaṁ sattanikāyaṁ tato nīharitukāmatāvasena nānānayehi pavattassa bhagavato mahākaruṇokkamanassa paccayabhūtaṁ mahākaruṇāsamāpattiñāṇaṁ. Yathāha –",
  "atk-s0504a2:201_0": "‘‘Katamaṁ tathāgatassa mahākaruṇāsamāpattiñāṇaṁ?",
  "atk-s0504a2:201_1": "Bahukehi ākārehi passantānaṁ buddhānaṁ bhagavantānaṁ sattesu mahākaruṇā okkamati,",
  "atk-s0504a2:201_2": "āditto lokasannivāsoti passantānaṁ buddhānaṁ bhagavantānaṁ sattesu mahākaruṇā okkamatī’’ti. –",
  "atk-s0504a2:202_0": "Ādinā (paṭi. ma.",
  "atk-s0504a2:202_1": "1.117) ekūnanavutiyā ākārehi vibhajanaṁ kataṁ.",
  "atk-s0504a2:203_0": "Yaṁ pana yāvatā dhammadhātu,",
  "atk-s0504a2:203_1": "yattakaṁ ñātabbaṁ saṅkhatāsaṅkhatādi,",
  "atk-s0504a2:203_2": "tassa sabbassa paropadesena vinā sabbākārato paṭijānanasamatthaṁ ākaṅkhāmattappaṭibaddhavutti anaññasādhāraṇaṁ bhagavato ñāṇaṁ sabbathā anavasesasaṅkhatāsaṅkhatasammutisaccāvabodhato sabbaññutaññāṇaṁ,",
  "atk-s0504a2:203_3": "tatthāvaraṇābhāvatova nissaṅgappavattiṁ upādāya anāvaraṇañāṇanti ca vuccati. Ayamettha saṅkhepo,",
  "atk-s0504a2:203_4": "vitthāro pana parato āvi bhavissati.",
  "atk-s0504a2:204_0": "Evametāni bhagavato cha asādhāraṇañāṇāni aviparītākārappavattiyā yathāsakaṁvisayassa avisaṁvādanato tathāni avitathāni anaññathāni.",
  "atk-s0504a2:204_1": "Evampi bhagavā tathāni āgatoti tathāgato.",
  "atk-s0504a2:205_0": "Tathā ‘‘sattime, bhikkhave,",
  "atk-s0504a2:205_1": "bojjhaṅgā – satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo,",
  "atk-s0504a2:205_2": "upekkhāsambojjhaṅgo’’ti (paṭi. ma. 2.17; saṁ. ni.",
  "atk-s0504a2:205_3": "5.185) evaṁ sarūpato yāyaṁ lokuttaramaggakkhaṇe uppajjamānā līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtā satiādibhedā dhammasāmaggī, yāya ariyasāvako bujjhati, kilesaniddāya uṭṭhahati,",
  "atk-s0504a2:205_4": "cattāri vā saccāni paṭivijjhati, nibbānameva vā sacchikaroti,",
  "atk-s0504a2:205_5": "sā dhammasāmaggī ‘‘bodhī’’ti vuccati,",
  "atk-s0504a2:205_6": "tassā bodhiyā aṅgāti bojjhaṅgā.",
  "atk-s0504a2:205_7": "Ariyasāvako vā yathāvuttāya dhammasāmaggiyā bujjhatīti katvā ‘‘bodhī’’ti vuccati.",
  "atk-s0504a2:205_8": "Tassa bodhissa aṅgāti bojjhaṅgāti evaṁ sāmaññalakkhaṇato,",
  "atk-s0504a2:205_9": "upaṭṭhānalakkhaṇo satisambojjhaṅgo,",
  "atk-s0504a2:205_10": "pavicayalakkhaṇo dhammavicayasambojjhaṅgo,",
  "atk-s0504a2:205_11": "paggahalakkhaṇo vīriyasambojjhaṅgo,",
  "atk-s0504a2:205_12": "pharaṇalakkhaṇo pītisambojjhaṅgo,",
  "atk-s0504a2:205_13": "upasamalakkhaṇo passaddhisambojjhaṅgo,",
  "atk-s0504a2:205_14": "avikkhepalakkhaṇo samādhisambojjhaṅgo paṭisaṅkhānalakkhaṇo upekkhāsambojjhaṅgoti evaṁ visesalakkhaṇato.",
  "atk-s0504a2:206_0": "‘‘Tattha katamo satisambojjhaṅgo?",
  "atk-s0504a2:206_1": "Idha bhikkhu satimā hoti paramena satinepakkena samannāgato,",
  "atk-s0504a2:206_2": "cirakatampi cirabhāsitampi saritā hoti anussaritā’’tiādinā (vibha.",
  "atk-s0504a2:206_3": "467) sattannaṁ bojjhaṅgānaṁ aññamaññūpakāravasena ekakkhaṇe pavattidassanato.",
  "atk-s0504a2:206_4": "‘‘Tattha katamo satisambojjhaṅgo?",
  "atk-s0504a2:206_5": "Atthi ajjhattaṁ dhammesu sati,",
  "atk-s0504a2:206_6": "atthi bahiddhā dhammesu satī’’tiādinā (vibha.",
  "atk-s0504a2:206_7": "469) tesaṁ visayavibhāvanāpavattidassanato.",
  "atk-s0504a2:206_8": "‘‘Tattha katamo satisambojjhaṅgo? Idha, bhikkhave,",
  "atk-s0504a2:206_9": "bhikkhu satisambojjhaṅgaṁ bhāveti vivekanissitaṁ, virāganissitaṁ, nirodhanissitaṁ,",
  "atk-s0504a2:206_10": "vosaggapariṇāmi’’ntiādinā (vibha. 471) bhāvanāvidhidassanato.",
  "atk-s0504a2:206_11": "‘‘Tattha katame satta bojjhaṅgā?",
  "atk-s0504a2:206_12": "Idha bhikkhu yasmiṁ samaye lokuttaraṁ jhānaṁ bhāveti…pe… tasmiṁ samaye satta bojjhaṅgā honti,",
  "atk-s0504a2:206_13": "satisambojjhaṅgo…pe… upekkhāsambojjhaṅgo.",
  "atk-s0504a2:206_14": "Tattha katamo satisambojjhaṅgo?",
  "atk-s0504a2:206_15": "Yā sati anussatī’’tiādinā (vibha.",
  "atk-s0504a2:206_16": "478) chanavutiyā nayasahassavibhāgehīti evaṁ nānākārato pavattāni bhagavato bojjhaṅgavibhāvanañāṇāni tassa tassa atthassa avisaṁvādanato tathāni avitathāni anaññathāni.",
  "atk-s0504a2:206_17": "Evampi bhagavā tathāni āgatoti tathāgato.",
  "atk-s0504a2:207_0": "Tathā ‘‘tattha katamaṁ dukkhanirodhagāminī paṭipadā ariyasaccaṁ?",
  "atk-s0504a2:207_1": "Ayameva ariyo aṭṭhaṅgiko maggo,",
  "atk-s0504a2:207_2": "seyyathidaṁ – sammādiṭṭhi…pe… sammāsamādhī’’ti (vibha. 205) evaṁ sarūpato.",
  "atk-s0504a2:207_3": "Sabbakilesehi ārakattā ariyabhāvakarattā ariyaphalapaṭilābhakarattā ca ariyo.",
  "atk-s0504a2:207_4": "Ariyānaṁ aṭṭhavidhattā nibbānādhigamāya ekantakāraṇattā ca aṭṭhaṅgiko. Kilese mārento gacchati, atthikehi maggīyati,",
  "atk-s0504a2:207_5": "sayaṁ vā nibbānaṁ maggayatīti maggoti evaṁ sāmaññalakkhaṇato.",
  "atk-s0504a2:207_6": "‘‘Sammādassanalakkhaṇā sammādiṭṭhi,",
  "atk-s0504a2:207_7": "sammāabhiniropanalakkhaṇo sammāsaṅkappo ,",
  "atk-s0504a2:207_8": "sammāpariggahaṇalakkhaṇā sammāvācā ,",
  "atk-s0504a2:207_9": "sammāsamuṭṭhāpanalakkhaṇo sammākammanto,",
  "atk-s0504a2:207_10": "sammāvodānalakkhaṇo sammāājīvo,",
  "atk-s0504a2:207_11": "sammāpaggahalakkhaṇo sammāvāyāmo,",
  "atk-s0504a2:207_12": "sammāupaṭṭhānalakkhaṇā sammāsati ,",
  "atk-s0504a2:207_13": "sammāavikkhepalakkhaṇo sammāsamādhī’’ti evaṁ visesalakkhaṇato.",
  "atk-s0504a2:207_14": "Sammādiṭṭhi tāva aññehipi attano paccanīkakilesehi saddhiṁ micchādiṭṭhiṁ pajahati, nibbānaṁ ārammaṇaṁ karoti,",
  "atk-s0504a2:207_15": "tappaṭicchādakamohavidhamanena asammohato sampayuttadhamme ca passati,",
  "atk-s0504a2:207_16": "tathā sammāsaṅkappādayopi micchāsaṅkappādīni pajahanti,",
  "atk-s0504a2:207_17": "nirodhañca ārammaṇaṁ karonti,",
  "atk-s0504a2:207_18": "sahajātadhammānaṁ sammāabhiniropanapariggahaṇasamuṭṭhāpanavodānapaggahaupaṭṭhānasamādahanāni ca karontīti evaṁ kiccavibhāgato.",
  "atk-s0504a2:207_19": "Sammādiṭṭhi pubbabhāge nānakkhaṇā visuṁ dukkhādiārammaṇā hutvā maggakāle ekakkhaṇā nibbānameva ārammaṇaṁ katvā kiccato ‘‘dukkhe ñāṇa’’ntiādīni cattāri nāmāni labhati.",
  "atk-s0504a2:207_20": "Sammāsaṅkappādayopi pubbabhāge nānakkhaṇā nānārammaṇā,",
  "atk-s0504a2:207_21": "maggakāle ekakkhaṇā ekārammaṇā,",
  "atk-s0504a2:207_22": "tesu sammāsaṅkappo kiccato ‘‘nekkhammasaṅkappo’’tiādīni tīṇi nāmāni labhati.",
  "atk-s0504a2:207_23": "Sammāvācādayo tayo pubbabhāge ‘‘musāvādā veramaṇī’’tiādivibhāgā viratiyopi cetanāyopi hutvā maggakkhaṇe viratiyova,",
  "atk-s0504a2:207_24": "sammāvāyāmasatiyo kiccato sammappadhānasatipaṭṭhānavasena cattāri nāmāni labhanti.",
  "atk-s0504a2:207_25": "Sammāsamādhi pana maggakkhaṇepi paṭhamajjhānādivasena nānā evāti evaṁ pubbabhāgāparabhāgesu pavattivibhāgato. ‘‘Idha, bhikkhave,",
  "atk-s0504a2:207_26": "bhikkhu sammādiṭṭhiṁ bhāveti vivekanissita’’ntiādinā (vibha. 489) bhāvanāvidhito.",
  "atk-s0504a2:207_27": "‘‘Tattha katamo aṭṭhaṅgiko maggo? Idha, bhikkhu,",
  "atk-s0504a2:207_28": "yasmiṁ samaye lokuttaraṁ jhānaṁ bhāveti…pe… dukkhapaṭipadaṁ dandhābhiññaṁ,",
  "atk-s0504a2:207_29": "tasmiṁ samaye aṭṭhaṅgiko maggo hoti – sammādiṭṭhi sammāsaṅkappo’’tiādinā (vibha.",
  "atk-s0504a2:207_30": "499) caturāsītiyā nayasahassavibhāgehīti evaṁ anekākārato pavattāni bhagavato ariyamaggavibhāvanañāṇāni atthassa avisaṁvādanato sabbānipi tathāni avitathāni anaññathāni evampi bhagavā tathāni āgatoti tathāgato.",
  "atk-s0504a2:208_0": "Tathā paṭhamajjhānasamāpattiyā ca nirodhasamāpattīti etāsu anupaṭipāṭiyā viharitabbaṭṭhena samāpajjitabbaṭṭhena ca anupubbavihārasamāpattīsu sampādanapaccavekkhaṇādivasena yathārahaṁ sampayogavasena ca pavattāni bhagavato ñāṇāni tadatthasiddhiyā tathāni avitathāni anaññathāni.",
  "atk-s0504a2:208_1": "Evampi bhagavā tathāni āgatoti tathāgato. Tathā ‘‘idaṁ imassa ṭhānaṁ ,",
  "atk-s0504a2:208_2": "idaṁ aṭṭhāna’’nti aviparītaṁ tassa tassa phalassa kāraṇākāraṇajānanaṁ,",
  "atk-s0504a2:208_3": "tesaṁ tesaṁ sattānaṁ atītādibhedabhinnassa kammasamādānassa anavasesato yathābhūtaṁ vipākantarajānanaṁ,",
  "atk-s0504a2:208_4": "āyūhanakkhaṇeyeva tassa tassa sattassa ‘‘ayaṁ nirayagāminī paṭipadā…pe… ayaṁ nibbānagāminī paṭipadā’’ti yāthāvato sāsavānāsavakammavibhāgajānanaṁ,",
  "atk-s0504a2:208_5": "khandhāyatanānaṁ upādinnānupādinnādianekasabhāvaṁ nānāsabhāvañca tassa lokassa ‘‘imāya nāma dhātuyā ussannattā imasmiṁ dhammappabandhe ayaṁ viseso jāyatī’’tiādinā nayena yathābhūtaṁ dhātunānattajānanaṁ,",
  "atk-s0504a2:208_6": "saddhādiindriyānaṁ tikkhamudutājānanaṁ saṁkilesādīhi saddhiṁ jhānavimokkhādijānanaṁ,",
  "atk-s0504a2:208_7": "sattānaṁ aparimāṇāsu jātīsu tappaṭibandhena saddhiṁ anavasesato pubbenivutthakkhandhasantatijānanaṁ hīnādivibhāgehi saddhiṁ cutipaṭisandhijānanaṁ,",
  "atk-s0504a2:208_8": "‘‘idaṁ dukkha’’ntiādinā heṭṭhā vuttanayeneva catusaccajānananti imāni bhagavato dasabalañāṇāni avirajjhitvā yathāsakaṁvisayāvagāhanato yathādhippetatthasādhanato ca yathābhūtavuttiyā tathāni avitathāni anaññathāni. Vuttañhetaṁ –",
  "atk-s0504a2:209_0": "‘‘Idha tathāgato ṭhānañca ṭhānato aṭṭhānañca aṭṭhānato yathābhūtaṁ pajānātī’’tiādi (vibha. 809; a. ni. 10.21).",
  "atk-s0504a2:210_0": "Evampi bhagavā tathāni āgatoti tathāgato.",
  "atk-s0504a2:211_0": "Yathā cetesampi ñāṇānaṁ vasena,",
  "atk-s0504a2:211_1": "evaṁ yathāvuttānaṁ satipaṭṭhānasammappadhānādivibhāvanañāṇādianantāparimeyyabhedānaṁ anaññasādhāraṇānaṁ paññāvisesānaṁ vasena bhagavā tathāni ñāṇāni āgato adhigatoti tathāgato,",
  "atk-s0504a2:211_2": "evampi tathāni āgatoti tathāgato.",
  "atk-s0504a2:212_0": "Kathaṁ tathā gatoti tathāgato?",
  "atk-s0504a2:212_1": "Yā tā bhagavato abhijātiabhisambodhidhammavinayapaññāpanaanupādisesanibbānadhātuyo, tā tathā. Kiṁ vuttaṁ hoti?",
  "atk-s0504a2:212_2": "Yadatthaṁ tā lokanāthena abhipatthitā pavattitā ca,",
  "atk-s0504a2:212_3": "tadatthassa ekantasiddhiyā avisaṁvādanato aviparītatthavuttiyā tathā avitathā anaññathā.",
  "atk-s0504a2:212_4": "Tathā hi ayaṁ bhagavā bodhisattabhūto samatiṁsapāramiparipūraṇādikaṁ vuttappakāraṁ sabbabuddhattahetuṁ sampādetvā tusitapure ṭhito buddhakolāhalaṁ sutvā dasasahassacakkavāḷadevatāhi ekato sannipatitāhi upasaṅkamitvā –",
  "atk-s0504a2:213_0": "‘‘Kālo kho te mahāvīra, uppajja mātukucchiyaṁ;",
  "atk-s0504a2:214_0": "Sadevakaṁ tārayanto, bujjhassu amataṁ pada’’nti. (bu. vaṁ. 1.67) –",
  "atk-s0504a2:215_0": "Āyācito uppannapubbanimitto pañca mahāvilokanāni viloketvā ‘‘idāni ahaṁ manussayoniyaṁ uppajjitvā abhisambujjhissāmī’’ti āsāḷhipuṇṇamāyaṁ sakyarājakule mahāmāyāya deviyā kucchiyaṁ paṭisandhiṁ gahetvā dasa māse devamanussehi mahatā parihārena parihariyamāno visākhapuṇṇamāyaṁ paccūsasamaye abhijātiṁ pāpuṇi.",
  "atk-s0504a2:216_0": "Abhijātikkhaṇe panassa paṭisandhiggahaṇakkhaṇe viya dvattiṁsa pubbanimittāni pāturahesuṁ,",
  "atk-s0504a2:216_1": "ayaṁ dasasahassilokadhātu saṁkampi sampakampi sampavedhi,",
  "atk-s0504a2:216_2": "dasasu cakkavāḷasahassesu aparimāṇo obhāso phari, tassa,",
  "atk-s0504a2:216_3": "taṁ siriṁ daṭṭhukāmā viya andhā cakkhūni paṭilabhiṁsu, badhirā saddaṁ suṇiṁsu, mūgā samālapiṁsu, khujjā ujugattā ahesuṁ,",
  "atk-s0504a2:216_4": "paṅgulā padasā gamanaṁ paṭilabhiṁsu,",
  "atk-s0504a2:216_5": "bandhanagatā sabbasattā andubandhanādīhi mucciṁsu, sabbanarakesu aggi nibbāyi,",
  "atk-s0504a2:216_6": "pettivisaye khuppipāsā vūpasami, tiracchānānaṁ bhayaṁ nāhosi, sabbasattānaṁ rogo vūpasami, sabbasattā piyaṁvadā ahesuṁ,",
  "atk-s0504a2:216_7": "madhurenākārena assā hasiṁsu, vāraṇā gajjiṁsu,",
  "atk-s0504a2:216_8": "sabbatūriyāni sakasakaninnādaṁ muñciṁsu,",
  "atk-s0504a2:216_9": "aghaṭṭitāni eva manussānaṁ hatthūpagādīni ābharaṇāni madhurenākārena saddaṁ muñciṁsu, sabbadisā vippasannā ahesuṁ,",
  "atk-s0504a2:216_10": "sattānaṁ sukhaṁ uppādayamāno mudusītalavāto vāyi, akālamegho vassi,",
  "atk-s0504a2:216_11": "pathavitopi udakaṁ ubbhijjitvā vissandi,",
  "atk-s0504a2:216_12": "pakkhino ākāsagamanaṁ vijahiṁsu, nadiyo asandamānā aṭṭhaṁsu,",
  "atk-s0504a2:216_13": "mahāsamudde madhuraṁ udakaṁ ahosi,",
  "atk-s0504a2:216_14": "upakkilesavinimutte sūriye dippamāne eva ākāsagatā sabbā jotiyo jotiṁsu,",
  "atk-s0504a2:216_15": "ṭhapetvā arūpāvacare deve avasesā sabbe devā sabbe ca nerayikā dissamānarūpā ahesuṁ,",
  "atk-s0504a2:216_16": "tarukuṭṭakavāṭaselādayo anāvaraṇabhūtā ahesuṁ, sattānaṁ cutūpapātā nāhesuṁ,",
  "atk-s0504a2:216_17": "sabbaṁ aniṭṭhagandhaṁ abhibhavitvā dibbagandho pavāyi,",
  "atk-s0504a2:216_18": "sabbe phalūpagā rukkhā phaladharā sampajjiṁsu,",
  "atk-s0504a2:216_19": "mahāsamuddo sabbatthakameva pañcavaṇṇehi padumehi sañchannatalo ahosi,",
  "atk-s0504a2:216_20": "thalajajalajādīni sabbapupphāni pupphiṁsu,",
  "atk-s0504a2:216_21": "rukkhānaṁ khandhesu khandhapadumāni, sākhāsu sākhāpadumāni, latāsu latāpadumāni, pupphiṁsu,",
  "atk-s0504a2:216_22": "mahītalasilātalāni bhinditvā uparūpari satta satta hutvā daṇḍapadumāni nāma nikkhamiṁsu,",
  "atk-s0504a2:216_23": "ākāse olambakapadumāni nibbattiṁsu,",
  "atk-s0504a2:216_24": "samantato pupphavassaṁ vassi ākāse dibbatūriyāni vajjiṁsu,",
  "atk-s0504a2:216_25": "sakaladasasahassilokadhātu vaṭṭetvā vissaṭṭhamālāguḷaṁ viya,",
  "atk-s0504a2:216_26": "uppīḷetvā pavattamālākalāpo viya,",
  "atk-s0504a2:216_27": "alaṅkatapaṭiyattaṁ mālāsanaṁ viya ca ekamālāmālinī vipphurantavāḷabījanī pupphadhūpagandhaparivāsitā paramasobhaggappattā ahosi,",
  "atk-s0504a2:216_28": "tāni ca pubbanimittāni upari adhigatānaṁ anekesaṁ visesādhigamānaṁ nimittabhūtāni eva ahesuṁ.",
  "atk-s0504a2:216_29": "Evaṁ anekacchariyapātubhāvā ayaṁ abhijāti yadatthaṁ tena abhipatthitā,",
  "atk-s0504a2:216_30": "tassā abhisambodhiyā ekantasiddhiyā tathāva ahosi avitathā anaññathā.",
  "atk-s0504a2:217_0": "Tathā ye buddhaveneyyā bodhaneyyabandhavā,",
  "atk-s0504a2:217_1": "te sabbepi anavasesato sayameva bhagavatā vinītā.",
  "atk-s0504a2:217_2": "Ye ca sāvakaveneyyā dhammaveneyyā ca,",
  "atk-s0504a2:217_3": "tepi sāvakādīhi vinītā vinayaṁ gacchanti gamissanti cāti yadatthaṁ bhagavatā abhisambodhi abhipatthitā,",
  "atk-s0504a2:217_4": "tadatthassa ekantasiddhiyā abhisambodhi tathā avitathā anaññathā.",
  "atk-s0504a2:218_0": "Apica yassa yassa ñeyyadhammassa yo yo sabhāvo bujjhitabbo,",
  "atk-s0504a2:218_1": "so so hatthatale ṭhapitaāmalakaṁ viya āvajjanamattapaṭibaddhena attano ñāṇena aviparītaṁ anavasesato bhagavatā abhisambuddhoti evampi abhisambodhi tathā avitathā anaññathā.",
  "atk-s0504a2:219_0": "Tathā tesaṁ tesaṁ dhammānaṁ tathā tathā desetabbappakāraṁ,",
  "atk-s0504a2:219_1": "tesaṁ tesañca sattānaṁ āsayānusayacariyādhimuttiṁ sammadeva oloketvā dhammataṁ avijahanteneva paññattinayaṁ vohāramattaṁ anatidhāvanteneva ca dhammataṁ vibhāventena yathāparādhaṁ yathājjhāsayaṁ yathādhammañca anusāsantena bhagavatā veneyyā vinītā ariyabhūmiṁ sampāpitāti dhammavinayapaññāpanāpissa tadatthasiddhiyā yathābhūtavuttiyā ca tathā avitathā anaññathā.",
  "atk-s0504a2:220_0": "Tathā yā sā bhagavatā anuppattā pathaviyādiphassavedanādirūpārūpasabhāvanimuttā lujjanapalujjanabhāvābhāvato lokasabhāvātītā tamasā visaṁsaṭṭhattā kenaci anobhāsanīyā lokasabhāvābhāvato eva gatiādibhāvarahitā appatiṭṭhā anārammaṇā amatamahānibbānadhātu khandhasaṅkhātānaṁ upādīnaṁ lesamattassāpi abhāvato ‘‘anupādisesā’’tipi vuccati. Yaṁ sandhāya vuttaṁ –",
  "atk-s0504a2:221_0": "‘‘Atthi, bhikkhave, tadāyatanaṁ,",
  "atk-s0504a2:221_1": "yattha neva pathavī na āpo na tejo na vāyo na ākāsānañcāyatanaṁ na viññāṇañcāyatanaṁ na ākiñcaññāyatanaṁ na nevasaññānāsaññāyatanaṁ nāyaṁ loko na paro loko na ca ubho candimasūriyā. Tamahaṁ, bhikkhave,",
  "atk-s0504a2:221_2": "neva āgatiṁ vadāmi na gatiṁ na ṭhitiṁ na cutiṁ na upapattiṁ;",
  "atk-s0504a2:221_3": "appatiṭṭhaṁ appavattaṁ anārammaṇamevetaṁ esevanto dukkhassā’’ti (udā. 71).",
  "atk-s0504a2:222_0": "Sā sabbesampi upādānakkhandhānaṁ atthaṅgamo sabbasaṅkhārānaṁ samatho, sabbūpadhīnaṁ paṭinissaggo, sabbadukkhānaṁ vūpasamo, sabbālayānaṁ samugghāto, sabbavaṭṭānaṁ upacchedo,",
  "atk-s0504a2:222_1": "accantasantilakkhaṇāti yathāvuttasabhāvassa kadācipi avisaṁvādanato tathā avitathā anaññathā .",
  "atk-s0504a2:222_2": "Evametā abhijātiādikā tathā gato upagato adhigato paṭipanno pattoti tathāgato.",
  "atk-s0504a2:222_3": "Evaṁ bhagavā tathā gatoti tathāgato.",
  "atk-s0504a2:223_0": "Kathaṁ tathāvidhoti tathāgato?",
  "atk-s0504a2:223_1": "Yathāvidhā purimakā sammāsambuddhā, ayampi bhagavā tathāvidho. Kiṁ vuttaṁ hoti?",
  "atk-s0504a2:223_2": "Yathāvidhā te bhagavanto maggasīlena, phalasīlena,",
  "atk-s0504a2:223_3": "sabbenapi lokiyalokuttarasīlena, maggasamādhinā, phalasamādhinā,",
  "atk-s0504a2:223_4": "sabbenapi lokiyalokuttarasamādhinā, maggapaññāya, phalapaññāya,",
  "atk-s0504a2:223_5": "sabbāyapi lokiyalokuttarapaññāya,",
  "atk-s0504a2:223_6": "devasikaṁ vaḷañjitabbehi catuvīsatikoṭisatasahassasamāpattivihārehi,",
  "atk-s0504a2:223_7": "tadaṅgavimuttiyā vikkhambhanavimuttiyā samucchedavimuttiyā paṭippassaddhivimuttiyā nissaraṇavimuttiyāti saṅkhepato,",
  "atk-s0504a2:223_8": "vitthārato pana anantāparimāṇabhedehi acinteyyānubhāvehi sakalasabbaññuguṇehi,",
  "atk-s0504a2:223_9": "ayampi amhākaṁ bhagavā tathāvidho.",
  "atk-s0504a2:223_10": "Sabbesañhi sammāsambuddhānaṁ āyuvemattaṁ, sarīrappamāṇavemattaṁ, kulavemattaṁ, dukkaracariyāvemattaṁ,",
  "atk-s0504a2:223_11": "rasmivemattanti imehi pañcahi vemattehi siyā vemattaṁ,",
  "atk-s0504a2:223_12": "na pana sīlavisuddhiādīsu visuddhīsu samathavipassanāpaṭipattiyaṁ attanā paṭividdhaguṇesu ca kiñci nānākaraṇaṁ atthi,",
  "atk-s0504a2:223_13": "atha kho majjhe bhinnasuvaṇṇaṁ viya aññaṁmaññaṁ nibbisesā te buddhā bhagavanto.",
  "atk-s0504a2:223_14": "Tasmā yathāvidhā purimakā sammāsambuddhā, ayampi bhagavā tathāvidho. Evaṁ tathāvidhoti tathāgato. Vidhattho cettha gatasaddo.",
  "atk-s0504a2:223_15": "Tathā hi lokiyā vidhayuttagatasadde pakāratthe vadanti.",
  "atk-s0504a2:224_0": "Kathaṁ tathāpavattikoti tathāgato?",
  "atk-s0504a2:224_1": "Anaññasādhāraṇena iddhānubhāvena samannāgatattā atthapaṭisambhidādīnaṁ ukkaṁsapāramippattiyā anāvaraṇañāṇapaṭilābhena ca bhagavato kāyappavattiyādīnaṁ katthaci paṭighātābhāvato yathāruci tathā gataṁ gati gamanaṁ kāyavacīcittappavatti etassāti tathāgato.",
  "atk-s0504a2:224_2": "Evaṁ tathāpavattikoti tathāgato.",
  "atk-s0504a2:225_0": "Kathaṁ tathehi agatoti tathāgato?",
  "atk-s0504a2:225_1": "Bodhisambhārasambharaṇe tappaṭipakkhappavattisaṅkhātaṁ natthi etassa gatanti agato.",
  "atk-s0504a2:225_2": "So panassa agatabhāvo maccheradānapāramiādīsu aviparītaṁ ādīnavānisaṁsapaccavekkhaṇādinayappavattehi ñāṇehīti tathehi ñāṇehi agatoti tathāgato.",
  "atk-s0504a2:226_0": "Atha vā kilesābhisaṅkhārappavattisaṅkhātaṁ khandhappavattisaṅkhātameva vā pañcasupi gatīsu gataṁ gamanaṁ etassa natthīti agato.",
  "atk-s0504a2:226_1": "Saupādisesaanupādisesanibbānappattiyā svāyamassa agatabhāvo tathehi ariyamaggañāṇehīti evampi bhagavā tathehi āgatoti tathāgato.",
  "atk-s0504a2:227_0": "Kathaṁ tathāgatabhāvena tathāgato?",
  "atk-s0504a2:227_1": "Tathāgatabhāvenāti ca tathāgatassa sabbhāvena, atthitāyāti attho. Ko panesa tathāgato,",
  "atk-s0504a2:227_2": "yassa atthitāya bhagavā tathāgatoti vuccatīti? Saddhammo.",
  "atk-s0504a2:227_3": "Saddhammo hi ariyamaggo tāva yathā yuganaddhasamathavipassanābalena anavasesakilesapakkhaṁ samūhanantena samucchedappahānavasena gantabbaṁ, tathā gato.",
  "atk-s0504a2:227_4": "Phaladhammo yathā attano maggānurūpaṁ paṭippassaddhippahānavasena gantabbaṁ, tathā gato pavatto.",
  "atk-s0504a2:227_5": "Nibbānadhammo pana yathā gato paññāya paṭividdho sakalavaṭṭadukkhavūpasamāya sampajjati,",
  "atk-s0504a2:227_6": "buddhādīhi tathā gato sacchikatoti tathāgato.",
  "atk-s0504a2:227_7": "Pariyattidhammopi yathā purimabuddhehi suttageyyādivasena pavattiādippakāsanavasena ca veneyyānaṁ āsayādianurūpaṁ pavattito,",
  "atk-s0504a2:227_8": "amhākampi bhagavatā tathā gato gadito pavattitoti vā tathāgato. Yathā bhagavatā desito,",
  "atk-s0504a2:227_9": "tathā bhagavato sāvakehi gato avagatoti tathāgato.",
  "atk-s0504a2:227_10": "Evaṁ sabbopi saddhammo tathāgato.",
  "atk-s0504a2:227_11": "Tenāha sakko devānamindo ‘‘tathāgataṁ devamanussapūjitaṁ,",
  "atk-s0504a2:227_12": "dhammaṁ namassāma suvatthi hotū’’ti (khu. pā. 6.17; su. ni. 240).",
  "atk-s0504a2:227_13": "Svāssa atthīti bhagavā tathāgato.",
  "atk-s0504a2:228_0": "Yathā ca dhammo, evaṁ ariyasaṅghopi,",
  "atk-s0504a2:228_1": "yathā attahitāya parahitāya ca paṭipannehi suvisuddhaṁ pubbabhāgasamathavipassanāpaṭipadaṁ purakkhatvā tena tena maggena gantabbaṁ,",
  "atk-s0504a2:228_2": "taṁ taṁ tathā gatoti tathāgato.",
  "atk-s0504a2:228_3": "Yathā vā bhagavatā saccapaṭiccasamuppādādinayo desito,",
  "atk-s0504a2:228_4": "tathā ca buddhattā tathā gadanato ca tathāgato.",
  "atk-s0504a2:228_5": "Tenāha sakko devarājā – ‘‘tathāgataṁ devamanussapūjitaṁ,",
  "atk-s0504a2:228_6": "saṅghaṁ namassāma suvatthi hotū’’ti (khu. pā. 6.18; su. ni. 241),",
  "atk-s0504a2:228_7": "svāssa sāvakabhūto atthīti bhagavā tathāgato.",
  "atk-s0504a2:228_8": "Evaṁ tathāgatabhāvena tathāgato.",
  "atk-s0504a2:229_0": "Idampi tathāgatassa tathāgatabhāvadīpane mukhamattakameva,",
  "atk-s0504a2:229_1": "sabbākārena pana tathāgatova tathāgatassa tathāgatabhāvaṁ vaṇṇeyya.",
  "atk-s0504a2:229_2": "Idañhi tathāgatapadaṁ mahatthaṁ, mahāgatikaṁ, mahāvisayaṁ,",
  "atk-s0504a2:229_3": "tassa appamādapadassa viya tepiṭakampi buddhavacanaṁ yuttito atthabhāvena āharanto ‘‘atitthena dhammakathiko pakkhando’’ti na vattabboti.",
  "atk-s0504a2:230_0": "Tatthetaṁ vuccati –",
  "atk-s0504a2:231_0": "‘‘Yatheva loke purimā mahesino,",
  "atk-s0504a2:232_0": "Sabbaññubhāvaṁ munayo idhāgatā;",
  "atk-s0504a2:233_0": "Tathā ayaṁ sakyamunīpi āgato,",
  "atk-s0504a2:234_0": "Tathāgato vuccati tena cakkhumā.",
  "atk-s0504a2:235_0": "‘‘Pahāya kāmādimale asesato,",
  "atk-s0504a2:236_0": "Samādhiñāṇehi yathā gatā jinā;",
  "atk-s0504a2:237_0": "Purātanā sakyamunī jutindharo,",
  "atk-s0504a2:238_0": "Tathā gato tena tathāgato mato.",
  "atk-s0504a2:239_0": "‘‘Tathañca dhātāyatanādilakkhaṇaṁ,",
  "atk-s0504a2:240_0": "Sabhāvasāmaññavibhāgabhedato;",
  "atk-s0504a2:241_0": "Sayambhuñāṇena jinoyamāgato,",
  "atk-s0504a2:242_0": "Tathāgato vuccati sakyapuṅgavo.",
  "atk-s0504a2:243_0": "‘‘Tathāni saccāni samantacakkhunā,",
  "atk-s0504a2:244_0": "Tathā idappaccayatā ca sabbaso;",
  "atk-s0504a2:245_0": "Anaññaneyyā nayato vibhāvitā,",
  "atk-s0504a2:246_0": "Tathā gato tena jino tathāgato.",
  "atk-s0504a2:247_0": "‘‘Anekabhedāsupi lokadhātusu,",
  "atk-s0504a2:248_0": "Jinassa rūpāyatanādigocare;",
  "atk-s0504a2:249_0": "Vicittabhede tathameva dassanaṁ,",
  "atk-s0504a2:250_0": "Tathāgato tena samantalocano.",
  "atk-s0504a2:251_0": "‘‘Yato ca dhammaṁ tathameva bhāsati,",
  "atk-s0504a2:252_0": "Karoti vācāyanurūpamattano;",
  "atk-s0504a2:253_0": "Guṇehi lokaṁ abhibhuyyirīyati,",
  "atk-s0504a2:254_0": "Tathāgato tenapi lokanāyako.",
  "atk-s0504a2:255_0": "‘‘Tathā pariññāya tathāya sabbaso,",
  "atk-s0504a2:256_0": "Avedi lokaṁ pabhavaṁ atikkami;",
  "atk-s0504a2:257_0": "Gato ca paccakkhakiriyāya nibbutiṁ,",
  "atk-s0504a2:258_0": "Ariyamaggañca gato tathāgato.",
  "atk-s0504a2:259_0": "‘‘Tathā paṭiññāya tathāya sabbaso,",
  "atk-s0504a2:260_0": "Hitāya lokassa yatoyamāgato;",
  "atk-s0504a2:261_0": "Tathāya nātho karuṇāya sabbadā,",
  "atk-s0504a2:262_0": "Gato ca tenāpi jino tathāgato.",
  "atk-s0504a2:263_0": "‘‘Tathāni ñāṇāni yatoyamāgato,",
  "atk-s0504a2:264_0": "Yathāsabhāvaṁ visayāvabodhato;",
  "atk-s0504a2:265_0": "Tathābhijātippabhutī tathāgato,",
  "atk-s0504a2:266_0": "Tadatthasampādanato tathāgato.",
  "atk-s0504a2:267_0": "‘‘Yathāvidhā te purimā mahesino,",
  "atk-s0504a2:268_0": "Tathāvidhoyampi tathā yathāruci;",
  "atk-s0504a2:269_0": "Pavattavācā tanucittabhāvato,",
  "atk-s0504a2:270_0": "Tathāgato vuccati aggapuggalo.",
  "atk-s0504a2:271_0": "‘‘Sambodhisambhāravipakkhato pure,",
  "atk-s0504a2:272_0": "Gataṁ na saṁsāragatampi tassa vā;",
  "atk-s0504a2:273_0": "Na catthi nāthassa bhavantadassino,",
  "atk-s0504a2:274_0": "Tathehi tasmā agato tathāgato.",
  "atk-s0504a2:275_0": "‘‘Tathāgato dhammavaro mahesinā,",
  "atk-s0504a2:276_0": "Yathā pahātabbamalaṁ pahīyati;",
  "atk-s0504a2:277_0": "Tathāgato ariyagaṇo vināyako,",
  "atk-s0504a2:278_0": "Tathāgato tena samaṅgibhāvato’’ti.",
  "atk-s0504a2:279_0": "Arahantaṁ sammāsambuddhanti ettha arahāti padassa attho heṭṭhā vuttoyeva.",
  "atk-s0504a2:279_1": "Sammā sāmañca sabbadhammānaṁ buddhattā sammāsambuddhaṁ. Yaṁkiñci ñeyyaṁ nāma,",
  "atk-s0504a2:279_2": "tassa sabbassapi sabbākārato aviparītato sayameva abhisambuddhattāti vuttaṁ hoti.",
  "atk-s0504a2:279_3": "Imināssa paropadesarahitassa sabbākārena sabbadhammāvabodhanasamatthassa ākaṅkhāpaṭibaddhavuttino anāvaraṇañāṇasaṅkhātassa sabbaññutaññāṇassa adhigamo dassito.",
  "atk-s0504a2:280_0": "Nanu ca sabbaññutaññāṇato aññaṁ anāvaraṇaṁ,",
  "atk-s0504a2:280_1": "aññathā cha asādhāraṇāni ñāṇāni buddhañāṇānīti vacanaṁ virujjheyyāti? Na virujjhati,",
  "atk-s0504a2:280_2": "visayappavattibhedavasena aññehi asādhāraṇabhāvadassanatthaṁ ekasseva ñāṇassa dvidhā vuttattā.",
  "atk-s0504a2:280_3": "Ekameva hi taṁ ñāṇaṁ anavasesasaṅkhatāsaṅkhatasammutidhammavisayatāya sabbaññutaññāṇaṁ,",
  "atk-s0504a2:280_4": "tattha ca āvaraṇābhāvato nissaṅgacāramupādāya anāvaraṇañāṇanti vuttaṁ. Yathāha paṭisambhidāyaṁ –",
  "atk-s0504a2:281_0": "‘‘Sabbaṁ saṅkhatāsaṅkhataṁ anavasesaṁ jānātīti sabbaññutaññāṇaṁ.",
  "atk-s0504a2:281_1": "Tattha āvaraṇaṁ natthīti anāvaraṇañāṇa’’ntiādi (paṭi. ma. 1.119).",
  "atk-s0504a2:282_0": "Tasmā natthi nesaṁ atthato bhedo,",
  "atk-s0504a2:282_1": "ekantenevetaṁ evamicchitabbaṁ.",
  "atk-s0504a2:282_2": "Aññathā sabbaññutānāvaraṇañāṇānaṁ sādhāraṇatā asabbadhammārammaṇatā ca āpajjeyya.",
  "atk-s0504a2:282_3": "Na hi bhagavato ñāṇassa aṇumattampi āvaraṇaṁ atthi,",
  "atk-s0504a2:282_4": "anāvaraṇañāṇassa ca asabbadhammārammaṇabhāve yattha taṁ na pavattati tatthāvaraṇasabbhāvato anāvaraṇabhāvoyeva na siyā.",
  "atk-s0504a2:282_5": "Atha vā pana hotu aññameva anāvaraṇaṁ sabbaññutaññāṇato,",
  "atk-s0504a2:282_6": "idha pana sabbattha appaṭihatavuttitāya anāvaraṇañāṇanti sabbaññutaññāṇameva adhippetaṁ,",
  "atk-s0504a2:282_7": "tassevādhigamena bhagavā sabbaññū sabbavidū sammāsambuddhoti vuccati,",
  "atk-s0504a2:282_8": "na sakiṁyeva sabbadhammāvabodhato.",
  "atk-s0504a2:282_9": "Tathā ca vuttaṁ paṭisambhidāyaṁ –",
  "atk-s0504a2:283_0": "‘‘Vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ buddho’’ti.",
  "atk-s0504a2:284_0": "Sabbadhammāvabodhanasamatthañāṇasamadhigamena hi bhagavato santāne anavasesadhamme paṭivijjhituṁ samatthatā ahosīti.",
  "atk-s0504a2:285_0": "Etthāha – kiṁ panidaṁ ñāṇaṁ pavattamānaṁ sakiṁyeva sabbasmiṁ visaye pavattati, udāhu kamenāti?",
  "atk-s0504a2:285_1": "Kiñcettha – yadi tāva sakiṁyeva sabbasmiṁ visaye pavattati,",
  "atk-s0504a2:285_2": "atītānāgatappaccupannaajjhattabahiddhādibhedabhinnānaṁ saṅkhatadhammānaṁ asaṅkhatasammutidhammānañca ekajjhaṁ upaṭṭhāne dūrato cittapaṭaṁ pekkhantassa viya visayavibhāgenāvabodho na siyā,",
  "atk-s0504a2:285_3": "tathā ca sati ‘‘sabbe dhammā anattā’’ti vipassantānaṁ anattākārena viya sabbadhammā anirūpitarūpena bhagavato ñāṇassa visayā hontīti āpajjati.",
  "atk-s0504a2:285_4": "Yepi ‘‘sabbañeyyadhammānaṁ ṭhitalakkhaṇavisayaṁ vikapparahitaṁ sabbakālaṁ buddhānaṁ ñāṇaṁ pavattati, tena te sabbavidūti vuccanti. Evañca katvā –",
  "atk-s0504a2:286_0": "‘‘Caraṁ samāhito nāgo, tiṭṭhantopi samāhito’’ti. –",
  "atk-s0504a2:287_0": "‘‘Idampi vacanaṁ suvuttaṁ hotī’’ti vadanti, tesampi vuttadosānātivatti,",
  "atk-s0504a2:287_1": "ṭhitalakkhaṇārammaṇatāya ca atītānāgatasammutidhammānaṁ tadabhāvato,",
  "atk-s0504a2:287_2": "ekadesavisayameva bhagavato ñāṇaṁ siyā.",
  "atk-s0504a2:287_3": "Tasmā sakiṁyeva ñāṇaṁ pavattatīti na yujjati.",
  "atk-s0504a2:288_0": "Atha kamena sabbasmiṁ visaye ñāṇaṁ pavattatīti? Evampi na yujjati.",
  "atk-s0504a2:288_1": "Na hi jātibhūmisabhāvādivasena disādesakālādivasena ca anekabhedabhinne ñeyye kamena gayhamāne tassa anavasesapaṭivedho sambhavati apariyantabhāvato ñeyyassa.",
  "atk-s0504a2:288_2": "Ye pana ‘‘atthassa avisaṁvādanato ñeyyassa ekadesaṁ paccakkhaṁ katvā sesepi evanti adhimuccitvā vavatthāpanena sabbaññū bhagavā,",
  "atk-s0504a2:288_3": "tañca ñāṇaṁ na anumānikaṁ saṁsayābhāvato.",
  "atk-s0504a2:288_4": "Saṁsayānubaddhañhi loke anumānañāṇa’’nti vadanti, tesampi na yuttaṁ.",
  "atk-s0504a2:288_5": "Sabbassa hi apaccakkhabhāve atthassa avisaṁvādanena ñeyyassa ekadesaṁ paccakkhaṁ katvā sesepi evanti adhimuccitvā vavatthāpanassa asambhavato. Yañhi taṁ sesaṁ, taṁ apaccakkhanti. Atha tampi paccakkhaṁ,",
  "atk-s0504a2:288_6": "tassa sesabhāvo pana na siyāti sabbametaṁ akāraṇaṁ. Kasmā? Avisayavicārabhāvato. Vuttañhetaṁ bhagavatā –",
  "atk-s0504a2:289_0": "‘‘Buddhavisayo, bhikkhave, acinteyyo, na cintetabbo; yo cinteyya,",
  "atk-s0504a2:289_1": "ummādassa vighātassa bhāgī assā’’ti (a. ni. 4.77).",
  "atk-s0504a2:290_0": "Idaṁ panettha sanniṭṭhānaṁ – yaṁkiñci bhagavatā ñātuṁ icchitaṁ sakalamekadeso vā,",
  "atk-s0504a2:290_1": "tattha appaṭihatavuttitāya paccakkhato ñāṇaṁ pavattati,",
  "atk-s0504a2:290_2": "niccasamādhānañca vikkhepābhāvato,",
  "atk-s0504a2:290_3": "ñātuṁ icchitassa sakalassa avisayabhāvato tassa ākaṅkhāpaṭibaddhavuttitā na siyā,",
  "atk-s0504a2:290_4": "ekanteneva sā icchitabbā ‘‘sabbe dhammā buddhassa bhagavato āvajjanapaṭibaddhā, ākaṅkhāpaṭibaddhā, manasikārapaṭibaddhā,",
  "atk-s0504a2:290_5": "cittuppādapaṭibaddhā’’ti (mahāni. 69; cūḷani.",
  "atk-s0504a2:290_6": "mogharājamāṇavapucchāniddesa 85) vacanato.",
  "atk-s0504a2:290_7": "Atītānāgatavisayampi bhagavato ñāṇaṁ anumānāgamanatakkaggahaṇavirahitattā paccakkhameva.",
  "atk-s0504a2:291_0": "Nanu ca etasmimpi pakkhe yadā sakalaṁ ñātuṁ icchitaṁ,",
  "atk-s0504a2:291_1": "tadā sakimeva sakalavisayatāya anirūpitarūpena bhagavato ñāṇaṁ pavatteyyāti vuttadosānātivattiyevāti? Na, tassa visodhitattā.",
  "atk-s0504a2:291_2": "Visodhito hi so buddhavisayo acinteyyoti.",
  "atk-s0504a2:291_3": "Aññathā pacurajanañāṇasamavuttitāya buddhānaṁ bhagavantānaṁ ñāṇassa acinteyyatā na siyā,",
  "atk-s0504a2:291_4": "tasmā sakaladhammārammaṇampi taṁ ekadhammārammaṇaṁ viya suvavatthāpiteyeva te dhamme katvā pavattatīti idamettha acinteyyaṁ. Yāvatakaṁ ñeyyaṁ, tāvatakaṁ ñāṇaṁ, yāvatakaṁ ñāṇaṁ, tāvatakaṁ ñeyyaṁ, ñeyyapariyantikaṁ ñāṇaṁ,",
  "atk-s0504a2:291_5": "ñāṇapariyantikaṁ ñeyyanti evamekajjhaṁ visuṁ visuṁ sakiṁ kamena ca icchānurūpaṁ sammā sāmañca sabbadhammānaṁ buddhattā sammāsambuddho bhagavā. Taṁ sammāsambuddhaṁ.",
  "atk-s0504a2:292_0": "Dve vitakkāti dve sammā vitakkā. Tattha vitakkenti etena, sayaṁ vā vitakketi,",
  "atk-s0504a2:292_1": "vitakkanamattameva vāti vitakko.",
  "atk-s0504a2:292_2": "Svāyaṁ ārammaṇābhiniropanalakkhaṇo, āhananapariyāhananaraso,",
  "atk-s0504a2:292_3": "ārammaṇe cittassa ānayanapaccupaṭṭhāno.",
  "atk-s0504a2:292_4": "Visayabhedena pana taṁ dvidhā katvā vuttaṁ ‘‘dve vitakkā’’ti.",
  "atk-s0504a2:292_5": "Samudācarantīti samaṁ sammā ca uddhamuddhaṁ mariyādāya caranti. Mariyādattho hi ayamākāro,",
  "atk-s0504a2:292_6": "tena ca yogena ‘‘tathāgataṁ arahantaṁ sammāsambuddha’’nti idaṁ sāmiatthe upayogavacanaṁ.",
  "atk-s0504a2:292_7": "Idaṁ vuttaṁ hoti – tathāgatassa arahato sammāsambuddhassa attano visaye samaṁ sammā ca aññamaññaṁ mariyādaṁ anatikkamantā uddhamuddhaṁ bahulaṁ abhiṇhaṁ caranti pavattantīti.",
  "atk-s0504a2:293_0": "Ko pana nesaṁ visayo, kā vā mariyādā,",
  "atk-s0504a2:293_1": "kathañca taṁ anatikkamitvā te uddhamuddhaṁ bahulaṁ abhiṇhaṁ niccaṁ pavattantīti? Vuccate – khemavitakko,",
  "atk-s0504a2:293_2": "pavivekavitakkoti ime dve vitakkāyeva.",
  "atk-s0504a2:293_3": "Tesu khemavitakko tāva bhagavato visesena karuṇāsampayutto,",
  "atk-s0504a2:293_4": "mettāmuditāsampayuttopi labbhateva,",
  "atk-s0504a2:293_5": "tasmā so mahākaruṇāsamāpattiyā mettādisamāpattiyā ca pubbaṅgamo sampayutto ca veditabbo.",
  "atk-s0504a2:293_6": "Pavivekavitakko pana phalasamāpattiyā pubbaṅgamo sampayutto ca,",
  "atk-s0504a2:293_7": "dibbavihārādivasenāpi labbhateva. Iti nesaṁ vitakko visayo,",
  "atk-s0504a2:293_8": "tasmā ekasmiṁ santāne bahulaṁ pavattamānānampi kālena kālaṁ savisayasmiṁyeva caraṇato natthi mariyādā, na saṅkarena vutti.",
  "atk-s0504a2:294_0": "Tattha khemavitakko bhagavato karuṇokkamanādinā vibhāvetabbo, pavivekavitakko samāpattīhi.",
  "atk-s0504a2:294_1": "Tatrāyaṁ vibhāvanā – ‘‘ayaṁ loko santāpajāto dukkhapareto’’tiādinā rāgaggiādīhi lokasannivāsassa ādittatādiākāradassanehi mahākaruṇāsamāpattiyā pubbabhāge ,",
  "atk-s0504a2:294_2": "samāpattiyampi paṭhamajjhānavasena vattabbo. Vuttañhetaṁ (paṭi. ma. 1.117-118) –",
  "atk-s0504a2:295_0": "‘‘Bahūhi ākārehi passantānaṁ buddhānaṁ bhagavantānaṁ sattesu mahākaruṇā okkamati,",
  "atk-s0504a2:295_1": "āditto lokasannivāsoti passantānaṁ buddhānaṁ bhagavantānaṁ sattesu mahākaruṇā okkamati. Uyyutto, payāto, kummaggapaṭipanno, upanīyati loko addhuvo, atāṇo loko anabhissaro, assako loko, sabbaṁ pahāya gamanīyaṁ, ūno loko atitto taṇhādāso.",
  "atk-s0504a2:296_0": "‘‘Atāyano lokasannivāso, aleṇo, asaraṇo, asaraṇībhūto, uddhato loko avūpasanto,",
  "atk-s0504a2:296_1": "sasallo lokasannivāso viddho puthusallehi,",
  "atk-s0504a2:296_2": "avijjandhakārāvaraṇo kilesapañjaraparikkhitto,",
  "atk-s0504a2:296_3": "avijjāgato lokasannivāso aṇḍabhūto pariyonaddho tantākulakajāto kulāguṇṭhikajāto muñjapabbajabhūto apāyaṁ duggatiṁ vinipātaṁ saṁsāraṁ nātivattatīti passantānaṁ,",
  "atk-s0504a2:296_4": "avijjāvisadosasaṁlitto kilesakalalībhūto, rāgadosamohajaṭājaṭito.",
  "atk-s0504a2:297_0": "‘‘Taṇhāsaṅghāṭapaṭimukko, taṇhājālena otthaṭo, taṇhāsotena vuyhati, taṇhāsaṁyojanena saṁyutto, taṇhānusayena anusaṭo, taṇhāsantāpena santappati, taṇhāpariḷāhena pariḍayhati.",
  "atk-s0504a2:298_0": "‘‘Diṭṭhisaṅghāṭapaṭimukko, diṭṭhijālena otthaṭo, diṭṭhisotena vuyhati, diṭṭhisaṁyojanena saṁyutto, diṭṭhānusayena anusaṭo, diṭṭhisantāpena santappati, diṭṭhipariḷāhena pariḍayhati.",
  "atk-s0504a2:299_0": "‘‘Jātiyā anugato, jarāya anusaṭo, byādhinā abhibhūto, maraṇena abbhāhato, dukkhe patiṭṭhito.",
  "atk-s0504a2:300_0": "‘‘Taṇhāya oḍḍito, jarāpākāraparikkhitto, maccupāsaparikkhitto, mahābandhanabaddho, lokasannivāso, rāgabandhanena, dosamohabandhanena,",
  "atk-s0504a2:300_1": "mānadiṭṭhikilesaduccaritabandhanena baddho, mahāsambādhapaṭipanno, mahāpalibodhena palibuddho, mahāpapāte patito, mahākantārapaṭipanno, mahāsaṁsārapaṭipanno, mahāvidugge samparivattati, mahāpalipe palipanno.",
  "atk-s0504a2:301_0": "‘‘Abbhāhato lokasannivāso,",
  "atk-s0504a2:301_1": "āditto lokasannivāso rāgagginā, dosagginā,",
  "atk-s0504a2:301_2": "mohagginā jātiyā…pe… upāyāsehi,",
  "atk-s0504a2:301_3": "unnītako lokasannivāso haññati niccamatāṇo pattadaṇḍo takkaro,",
  "atk-s0504a2:301_4": "vajjabandhanabaddho āghātanapaccupaṭṭhito,",
  "atk-s0504a2:301_5": "anātho lokasannivāso paramakāruññataṁ patto,",
  "atk-s0504a2:301_6": "dukkhābhitunno cirarattapīḷito, niccagadhito niccapipāsito.",
  "atk-s0504a2:302_0": "‘‘Andho, acakkhuko, hatanetto, apariṇāyako, vipathapakkhando, añjasāparaddho, mahoghapakkhando.",
  "atk-s0504a2:303_0": "‘‘Dvīhi diṭṭhigatehi pariyuṭṭhito,",
  "atk-s0504a2:303_1": "tīhi duccaritehi vippaṭipanno, catūhi yogehi yojito, catūhi ganthehi ganthito, catūhi upādānehi upādīyati, pañcagatisamāruḷho, pañcahi kāmaguṇehi rajjati, pañcahi nīvaraṇehi otthaṭo, chahi vivādamūlehi vivadati, chahi taṇhākāyehi rajjati,",
  "atk-s0504a2:303_2": "chahi diṭṭhigatehi pariyuṭṭhito, sattahi anusayehi anusaṭo,",
  "atk-s0504a2:303_3": "sattahi saṁyojanehi saṁyutto, sattahi mānehi unnato,",
  "atk-s0504a2:303_4": "aṭṭhahi lokadhammehi samparivattati, aṭṭhahi micchattehi niyato,",
  "atk-s0504a2:303_5": "aṭṭhahi purisadosehi dussati,",
  "atk-s0504a2:303_6": "navahi āghātavatthūhi āghātito, navahi mānehi unnato,",
  "atk-s0504a2:303_7": "navahi taṇhāmūlakehi dhammehi rajjati,",
  "atk-s0504a2:303_8": "dasahi kilesavatthūhi kilissati,",
  "atk-s0504a2:303_9": "dasahi āghātavatthūhi āghātito,",
  "atk-s0504a2:303_10": "dasahi akusalakammapathehi samannāgato, dasahi saṁyojanehi saṁyutto, dasahi micchattehi niyato,",
  "atk-s0504a2:303_11": "dasavatthukāya diṭṭhiyā samannāgato,",
  "atk-s0504a2:303_12": "dasavatthukāya antaggāhikāya diṭṭhiyā samannāgato,",
  "atk-s0504a2:303_13": "aṭṭhasatataṇhāpapañcehi papañcito,",
  "atk-s0504a2:303_14": "dvāsaṭṭhiyā diṭṭhigatehi pariyuṭṭhito lokasannivāsoti sampassantānaṁ buddhānaṁ bhagavantānaṁ sattesu mahākaruṇā okkamati.",
  "atk-s0504a2:304_0": "‘‘Ahañcamhi tiṇṇo, loko ca atiṇṇo. Ahañcamhi mutto, loko ca amutto. Ahañcamhi danto, loko ca adanto. Ahañcamhi santo, loko ca asanto. Ahañcamhi assattho, loko ca anassattho. Ahañcamhi parinibbuto, loko ca aparinibbuto.",
  "atk-s0504a2:304_1": "Pahomi khvāhaṁ tiṇṇo tāretuṁ, mutto mocetuṁ, danto dametuṁ, santo sametuṁ , assattho assāsetuṁ,",
  "atk-s0504a2:304_2": "parinibbuto pare ca parinibbāpetunti passantānaṁ buddhānaṁ bhagavantānaṁ sattesu mahākaruṇā okkamatī’’ti (paṭi. ma. 1.117-118).",
  "atk-s0504a2:305_0": "Imināva nayena bhagavato sattesu mettāokkamanañca vibhāvetabbaṁ.",
  "atk-s0504a2:305_1": "Karuṇāvisayassa hi dukkhassa paṭipakkhabhūtaṁ sukhaṁ sattesu upasaṁharantī mettāpi pavattatīti idha abyāpādaavihiṁsāvitakkā khemavitakko.",
  "atk-s0504a2:305_2": "Pavivekavitakko pana nekkhammavitakkoyeva,",
  "atk-s0504a2:305_3": "tassa dibbavihāraariyavihāresu pubbabhāgassa paṭhamajjhānassa paccavekkhaṇāya ca vasena pavatti veditabbā.",
  "atk-s0504a2:305_4": "Tattha ye te bhagavato devasikaṁ vaḷañjanakavasena catuvīsatikoṭisatasahassasaṅkhā samāpattivihārā,",
  "atk-s0504a2:305_5": "yesaṁ purecaraṇabhāvena pavattaṁ samādhicariyānugataṁ ñāṇacariyānugataṁ ñāṇaṁ catuvīsatikoṭisatasahassasamāpattisañcārimahāvajirañāṇanti vuccati,",
  "atk-s0504a2:305_6": "tesaṁ vasena bhagavato pavivekavitakkassa bahulaṁ pavatti veditabbā.",
  "atk-s0504a2:305_7": "Ayañca attho mahāsaccakasuttenapi veditabbo. Vuttañhi tattha bhagavatā –",
  "atk-s0504a2:306_0": "‘‘So kho ahaṁ, aggivessana,",
  "atk-s0504a2:306_1": "tasmiṁyeva purimasmiṁ samādhinimitte ajjhattameva cittaṁ saṇṭhapemi, sannisādemi,",
  "atk-s0504a2:306_2": "yena sudaṁ niccakappaṁ viharāmī’’ti (ma. ni. 1.387).",
  "atk-s0504a2:307_0": "Idañhi bhagavā ‘‘samaṇo gotamo abhirūpo pāsādiko suphusitaṁ dantāvaraṇaṁ, jivhā tanukā, madhuraṁ vacanaṁ,",
  "atk-s0504a2:307_1": "tena parisaṁ rañjento maññe vicarati,",
  "atk-s0504a2:307_2": "citte panassa ekaggatā natthi,",
  "atk-s0504a2:307_3": "yo evaṁ saññattibahulo caratī’’ti saccakena nigaṇṭhaputtena vitakkite avassaṁ sahoḍhaṁ coraṁ gaṇhanto viya ‘‘na aggivessana tathāgato parisaṁ rañjento saññattibahulo vicarati,",
  "atk-s0504a2:307_4": "cakkavāḷapariyantāyapi parisāya dhammaṁ deseti,",
  "atk-s0504a2:307_5": "asallīno anupalitto ekattaṁ ekavihārisuññatāphalasamāpattiphalaṁ anuyutto’’ti dassetuṁ āhari.",
  "atk-s0504a2:308_0": "Bhagavā hi yasmiṁ khaṇe parisā sādhukāraṁ deti, dhammaṁ vā paccavekkhati,",
  "atk-s0504a2:308_1": "tasmiṁ khaṇe pubbabhāgena kālaṁ paricchinditvā phalasamāpattiṁ assāsavāre passāsavāre samāpajjati,",
  "atk-s0504a2:308_2": "sādhukārasaddanigghose avicchinneyeva dhammapaccavekkhaṇāya ca pariyosāne samāpattito vuṭṭhāya ṭhitaṭṭhānato paṭṭhāya dhammaṁ deseti.",
  "atk-s0504a2:308_3": "Buddhānañhi bhavaṅgaparivāso lahuko,",
  "atk-s0504a2:308_4": "assāsavāre passāsavāre samāpattiyo samāpajjanti.",
  "atk-s0504a2:308_5": "Evaṁ yathāvuttasamāpattīnaṁ sapubbabhāgānaṁ vasena bhagavato khemavitakkassa pavivekavitakkassa ca bahulappavatti veditabbā.",
  "atk-s0504a2:309_0": "Tattha yassa byāpādavihiṁsāvitakkādisaṁkilesappahānassa abyāpādavitakkassa avihiṁsāvitakkassa ca ānubhāvena kutocipi bhayābhāvato taṁsamaṅgī khemappatto ca viharati,",
  "atk-s0504a2:309_1": "tato ca sabbassapi sabbadāpi khemameva hoti abhayameva.",
  "atk-s0504a2:309_2": "Tasmā duvidhopi ubhayesaṁ khemaṅkaroti khemavitakko.",
  "atk-s0504a2:309_3": "Yassa pana kāmavitakkādisaṁkilesapahānassa nekkhammavitakkassa ānubhāvena kāyaviveko, cittaviveko, upadhivivekoti tividho; tadaṅgaviveko, vikkhambhanaviveko, samucchedaviveko, paṭippassaddhiviveko,",
  "atk-s0504a2:309_4": "nissaraṇavivekoti pañcavidho ca viveko pāripūriṁ gacchati.",
  "atk-s0504a2:309_5": "So yathārahaṁ ārammaṇato sampayogato ca pavivekasahagato vitakkoti pavivekavitakko.",
  "atk-s0504a2:309_6": "Ete ca dve vitakkā evaṁ vibhattavisayāpi samānā ādikammikānaṁ aññamaññūpakārāya sambhavanti.",
  "atk-s0504a2:309_7": "Yathā hi khemavitakkassa pavivekavitakko anuppannassa uppādāya uppannassa bhiyyobhāvāya vepullāya hoti,",
  "atk-s0504a2:309_8": "evaṁ pavivekavitakkassapi khemavitakko.",
  "atk-s0504a2:309_9": "Na hi vūpakaṭṭhakāyacittānamantarena mettāvihārādayo sambhavanti byāpādādippahānena ca vinā cittavivekādīnaṁ asambhavoyevāti aññamaññassa bahūpakārā ete dhammā daṭṭhabbā.",
  "atk-s0504a2:309_10": "Bhagavato pana sabbaso pahīnasaṁkilesassa lokahitatthāya evaṁ khemavitakko ca pavivekavitakko ca assāsavāramattepi hitasukhamāvahantiyevāti.",
  "atk-s0504a2:309_11": "Khemo ca vitakko paviveko ca vitakkoti sambandhitabbaṁ.",
  "atk-s0504a2:310_0": "Evaṁ uddiṭṭhe dve vitakke niddisituṁ ‘‘abyāpajjhārāmo’’tiādimāha.",
  "atk-s0504a2:310_1": "Tattha abyāpajjhanaṁ kassaci adukkhanaṁ abyāpajjho,",
  "atk-s0504a2:310_2": "so āramitabbato ārāmo etassāti abyāpajjhārāmo.",
  "atk-s0504a2:310_3": "Abyāpajjhe rato sevanavasena niratoti abyāpajjharato. Esevāti eso eva. Iriyāyāti kiriyāya, kāyavacīpayogenāti attho.",
  "atk-s0504a2:310_4": "Na kañci byābādhemīti hīnādīsu kañcipi sattaṁ taṇhātasādiyogato tasaṁ vā tadabhāvato pahīnasabbakilesavipphanditattā thāvaraṁ vā na bādhemi na dukkhāpemi.",
  "atk-s0504a2:310_5": "Karuṇajjhāsayo bhagavā mahākaruṇāsamāpattibahulo attano paramarucitakaruṇajjhāsayānurūpamevamāha.",
  "atk-s0504a2:310_6": "Tena avihiṁsāvitakkaṁ abyāpādavitakkañca dasseti.",
  "atk-s0504a2:310_7": "Idaṁ vuttaṁ hoti – ‘ahaṁ imāya iriyāya imāya paṭipattiyā evaṁ sammā paṭipajjanto evaṁ samāpattivihārehi viharanto evaṁ puññatthikehi katāni sakkāragarukāramānanavandanapūjanāni adhivāsento sattesu na kañci byābādhemi,",
  "atk-s0504a2:310_8": "apica kho diṭṭhadhammikasamparāyikaparamatthappabhedaṁ hitasukhameva nesaṁ paribrūhemī’ti.",
  "atk-s0504a2:311_0": "Yaṁ akusalaṁ,",
  "atk-s0504a2:311_1": "taṁ pahīnanti yaṁ diyaḍḍhakilesasahassabhedaṁ aññañca taṁsampayuttaṁ anantappabhedaṁ akusalaṁ,",
  "atk-s0504a2:311_2": "taṁ sabbaṁ bodhimūleyeva mayhaṁ pahīnaṁ samūhatanti.",
  "atk-s0504a2:311_3": "Iminā pavivekesu muddhabhūtena saddhiṁ nissaraṇavivekena samucchedappaṭippassaddhiviveke dasseti.",
  "atk-s0504a2:311_4": "Keci panettha tadaṅgavikkhambhanavivekepi uddharanti .",
  "atk-s0504a2:311_5": "Āgamanīyapaṭipadāya hi saddhiṁ bhagavatā attano kilesakkhayo idha vuttoti.",
  "atk-s0504a2:312_0": "Iti bhagavā aparimitakappaparicittaṁ attano pavivekajjhāsayaṁ saddhiṁ nissaraṇajjhāsayena idāni matthakaṁ pāpetvā ṭhito tamajjhāsayaṁ phalasamāpattiṁ samāpajjitvā attano kilesappahānapaccavekkhaṇamukhena vibhāveti.",
  "atk-s0504a2:312_1": "Yadatthaṁ panettha satthā ime dve vitakke uddhari,",
  "atk-s0504a2:312_2": "idāni tamatthaṁ dassento ‘‘tasmātiha, bhikkhave’’tiādimāha.",
  "atk-s0504a2:312_3": "Bhagavā hi imassa vitakkadvayassa attano bahulasamudācāradassanamukheneva tattha bhikkhū nivesetuṁ imaṁ desanaṁ ārabhi.",
  "atk-s0504a2:313_0": "Tattha tasmāti yasmā abyāpajjhapavivekābhiratassa me khemapavivekavitakkāyeva bahulaṁ pavattanti, tasmā. Tihāti nipātamattaṁ.",
  "atk-s0504a2:313_1": "Abyāpajjhārāmāviharathāti sabbasattesu mettāvihārena karuṇāvihāre na ca abhiramantā viharatha.",
  "atk-s0504a2:313_2": "Tena byāpādassa tadekaṭṭhakilesānañca dūrīkaraṇamāha.",
  "atk-s0504a2:313_3": "Tesaṁ voti ettha voti nipātamattaṁ.",
  "atk-s0504a2:313_4": "Pavivekārāmā viharathāti kāyādivivekañceva tadaṅgādivivekañcāti sabbaviveke āramitabbaṭṭhānaṁ katvā viharatha.",
  "atk-s0504a2:313_5": "Imāya mayantiādi yathā nesaṁ khemavitakkassa pavattanākāradassanaṁ,",
  "atk-s0504a2:313_6": "evaṁ kiṁ akusalantiādi pavivekavitakkassa pavattanākāradassanaṁ.",
  "atk-s0504a2:313_7": "Tattha yathā anavajjadhamme paripūretukāmena kiṁkusalagavesinā hutvā kusaladhammapariyesanā kātabbāva,",
  "atk-s0504a2:313_8": "sāvajjadhamme pajahitukāmenāpi akusalapariyesanā kātabbāti āha ‘‘kiṁ akusala’’ntiādi.",
  "atk-s0504a2:313_9": "Abhiññāpubbikā hi pariññāpahānasacchikiriyābhāvanā.",
  "atk-s0504a2:313_10": "Tattha kiṁ akusalanti akusalaṁ nāma kiṁ, sabhāvato kimassa lakkhaṇaṁ,",
  "atk-s0504a2:313_11": "kāni vā rasapaccupaṭṭhānapadaṭṭhānānīti akusalassa sabhāvakiccādito paccavekkhaṇavidhiṁ dasseti.",
  "atk-s0504a2:313_12": "Ādikammikavasena cesa vitakko āgato,",
  "atk-s0504a2:313_13": "kiṁ appahīnaṁ kiṁ pajahāmāti idaṁ padadvayaṁ sekkhavasena.",
  "atk-s0504a2:313_14": "Tasmā kiṁ appahīnanti kāmarāgasaṁyojanādīsu akusalesu kiṁ akusalaṁ amhākaṁ maggena asamucchinnaṁ?",
  "atk-s0504a2:313_15": "Kiṁpajahāmāti kiṁ akusalaṁ samugghātema?",
  "atk-s0504a2:313_16": "Atha vā kiṁ pajahāmāti vītikkamapariyuṭṭhānānusayesu kiṁ vibhāgaṁ akusalaṁ idāni mayaṁ pajahāmāti attho.",
  "atk-s0504a2:313_17": "Keci pana ‘‘kiṁ appahīna’’nti paṭhanti.",
  "atk-s0504a2:313_18": "Tesaṁ diṭṭhisaṁyojanādivasena anekabhedesu akusalesu kiṁ katamaṁ akusalaṁ, kena katamena pakārena,",
  "atk-s0504a2:313_19": "katamena vā maggena amhākaṁ appahīnanti vuttaṁ hoti. Sesaṁ vuttanayameva.",
  "atk-s0504a2:314_0": "Gāthāsu buddhanti catunnaṁ ariyasaccānaṁ aviparītaṁ sayambhuñāṇena buddhattā paṭividdhattā buddhaṁ saccavinimuttassa ñeyyassa abhāvato. Tathā hi vuttaṁ –",
  "atk-s0504a2:315_0": "‘‘Abhiññeyyaṁ abhiññātaṁ, bhāvetabbañca bhāvitaṁ;",
  "atk-s0504a2:316_0": "Pahātabbaṁ pahīnaṁ me, tasmā buddhosmi brāhmaṇā’’ti. (su. ni. 563; ma. ni. 2.399);",
  "atk-s0504a2:317_0": "Ṭhapetvā mahābodhisattaṁ aññehi sahituṁ vahituṁ asakkuṇeyyattā asayhassa sakalassa bodhisambhārassa mahākaruṇādhikārassa ca sahanato vahanato,",
  "atk-s0504a2:317_1": "tathā aññehi sahituṁ abhibhavituṁ dukkarattā asayhānaṁ pañcannaṁ mārānaṁ sahanato abhibhavanato,",
  "atk-s0504a2:317_2": "āsayānusayacariyādhimuttiādivibhāgāvabodhena yathārahaṁ veneyyānaṁ diṭṭhadhammikasamparāyikaparamatthehi anusāsanasaṅkhātassa aññehi asayhassa buddhakiccassa sahanato vahanato,",
  "atk-s0504a2:317_3": "tattha vā sādhukāribhāvato asayhasāhinaṁ.",
  "atk-s0504a2:317_4": "Samudācaranti nanti ettha nanti nipātamattaṁ, naṁ tathāgatanti vā attho.",
  "atk-s0504a2:318_0": "Sakaparasantānesu tamasaṅkhātaṁ mohandhakāraṁ nudi khipīti tamonudo.",
  "atk-s0504a2:318_1": "Pāraṁ nibbānaṁ gatoti pāragato.",
  "atk-s0504a2:318_2": "Atha vā ‘‘mutto moceyya’’ntiādinā nayena pavattitassa mahābhinīhārassa sakalassa vā saṁsāradukkhassa sabbaññuguṇānaṁ pāraṁ pariyantaṁ gatoti pāragato, taṁ tamonudaṁ pāragataṁ.",
  "atk-s0504a2:318_3": "Tato eva pattipattaṁ buddhaṁ,",
  "atk-s0504a2:318_4": "sīlādiṁ dasabalañāṇādiñca sammāsambuddhehi pattabbaṁ sabbaṁ pattanti attho.",
  "atk-s0504a2:318_5": "Vasimanti jhānādīsu ākaṅkhāpaṭibaddho paramo āvajjanādivasibhāvo,",
  "atk-s0504a2:318_6": "ariyiddhisaṅkhāto anaññasādhāraṇo cittavasibhāvo ca assa atthīti vasimā, taṁ vasimaṁ, vasinanti attho.",
  "atk-s0504a2:318_7": "Sabbesaṁ kāmāsavādīnaṁ abhāvena anāsavaṁ.",
  "atk-s0504a2:318_8": "Kāyavisamādikassa visamassa vantattā vā visasaṅkhātaṁ sabbaṁ kilesamalaṁ taritvā vā visaṁ sakalavaṭṭadukkhaṁ sayaṁ taritvā tāraṇato visantaro taṁ visantaraṁ.",
  "atk-s0504a2:318_9": "Taṇhakkhaye arahattaphale nibbāne vā vimuttaṁ,",
  "atk-s0504a2:318_10": "ubhayamhi gamanato monasaṅkhātena ñāṇena kāyamoneyyādīhi vā sātisayaṁ samannāgatattā muniṁ. Munīti hi agāriyamuni, anagāriyamuni, sekkhamuni, asekkhamuni, paccekamuni, munimunīti anekavidhā munayo.",
  "atk-s0504a2:318_11": "Tattha gihī āgataphalo viññātasāsano agāriyamuni,",
  "atk-s0504a2:318_12": "tathārūpo pabbajito anagāriyamuni, satta sekkhā sekkhamuni, khīṇāsavo asekkhamuni, paccekabuddho paccekamuni, sammāsambuddho munimunīti. Ayameva idhādhippeto.",
  "atk-s0504a2:318_13": "Āyatiṁ punabbhavābhāvato antimaṁ,",
  "atk-s0504a2:318_14": "pacchimaṁ dehaṁ kāyaṁ dhāretīti antimadehadhārī, taṁ antimadehadhāriṁ.",
  "atk-s0504a2:318_15": "Kilesamārādīnaṁ sammadeva pariccattattā mārañjahaṁ.",
  "atk-s0504a2:318_16": "Tato eva jarāhetusamucchedato anupādisesanibbānappattivasena pākaṭajarādisabbajarāya pāraguṁ.",
  "atk-s0504a2:318_17": "Jarāsīsena cettha jātimaraṇasokādīnaṁ pāragamanaṁ vuttanti daṭṭhabbaṁ.",
  "atk-s0504a2:318_18": "Taṁ evaṁbhūtaṁ tathāgataṁ duve vitakkā samudācarantīti brūmīti sambandho.",
  "atk-s0504a2:319_0": "Iti bhagavā paṭhamagāthāya vitakkadvayaṁ uddisitvā tato dutiyagāthāya pavivekavitakkaṁ dassetvā idāni khemavitakkaṁ dassetuṁ ‘‘sele yathā’’ti tatiyagāthamāha.",
  "atk-s0504a2:319_1": "Tattha sele yathā pabbatamuddhaniṭṭhitoti sele silāmaye ekagghanapabbatamuddhani yathā ṭhito.",
  "atk-s0504a2:319_2": "Na hi tattha ṭhitassa uddhaṁ gīvukkhipanapasāraṇādikiccaṁ atthi.",
  "atk-s0504a2:319_3": "Tathūpamanti tappaṭibhāgaṁ selapabbatūpamaṁ.",
  "atk-s0504a2:319_4": "Ayaṁ panettha saṅkhepattho – yathā selapabbatamuddhani ṭhito cakkhumā puriso samantato janataṁ passeyya, evameva sumedho,",
  "atk-s0504a2:319_5": "sundarapañño sabbaññutaññāṇena samantacakkhu bhagavā dhammamayaṁ paññāmayaṁ pāsādamāruyha sayaṁ apetasoko sokāvatiṇṇaṁ jātijarābhibhūtañca janataṁ sattakāyaṁ avekkhati upadhārayati upaparikkhati.",
  "atk-s0504a2:319_6": "Ayaṁ panettha adhippāyo – yathā hi pabbatapāde samantā mahantaṁ khettaṁ katvā tattha kedārapāḷīsu kuṭiyo katvā rattiṁ aggiṁ jāleyya,",
  "atk-s0504a2:319_7": "caturaṅgasamannāgatañca andhakāraṁ bhaveyya,",
  "atk-s0504a2:319_8": "athassa pabbatassa matthake ṭhatvā cakkhumato purisassa bhūmippadesaṁ olokayato neva khettaṁ, na kedārapāḷiyo, na kuṭiyo,",
  "atk-s0504a2:319_9": "na tattha sayitamanussā paññāyeyyuṁ,",
  "atk-s0504a2:319_10": "kuṭīsu pana aggijālamattameva paññāyeyya,",
  "atk-s0504a2:319_11": "evaṁ dhammamayaṁ pāsādamāruyha sattakāyaṁ olokayato tathāgatassa ye te akatakalyāṇā sattā,",
  "atk-s0504a2:319_12": "te ekavihāre dakkhiṇapasse nisinnāpi buddhañāṇassa āpāthaṁ nāgacchanti, rattiṁ khittasarā viya honti.",
  "atk-s0504a2:319_13": "Ye pana katakalyāṇā veneyyapuggalā,",
  "atk-s0504a2:319_14": "te evassa dūrepi ṭhitā āpāthaṁ āgacchanti,",
  "atk-s0504a2:319_15": "so aggi viya himavantapabbato viya ca vuttampi cetaṁ –",
  "atk-s0504a2:320_0": "‘‘Dūre santo pakāsenti, himavantova pabbato;",
  "atk-s0504a2:321_0": "Asantettha na dissanti, rattiṁ khittā yathā sarā’’ti. (dha. pa. 304; netti. 11);",
  "atk-s0504a2:322_0": "Evametasmiṁ sutte gāthāsu ca bhagavā attānaṁ paraṁ viya katvā dassesi.",
  "atk-s0504a2:323_0": "Paṭhamasuttavaṇṇanā niṭṭhitā.",
  "atk-s0504a2:324_0": "2. Desanāsuttavaṇṇanā",
  "atk-s0504a2:325_0": "39.",
  "atk-s0504a2:325_1": "Dutiye pariyāyenāti ettha pariyāya-saddo ‘‘madhupiṇḍikapariyāyotveva naṁ dhārehī’’tiādīsu (ma. ni. 1.205) desanāyaṁ āgato. ‘‘Atthi khvesa , brāhmaṇa, pariyāyo,",
  "atk-s0504a2:325_2": "yena maṁ pariyāyena sammā vadamāno vadeyya – akiriyavādo samaṇo gotamo’’tiādīsu (pārā. 5; a. ni. 8.11) kāraṇe. ‘‘Kassa nu kho, ānanda,",
  "atk-s0504a2:325_3": "ajja pariyāyo bhikkhuniyo ovaditu’’ntiādīsu (ma. ni. 3.398) vāre.",
  "atk-s0504a2:325_4": "Idha pana vārepi kāraṇepi vaṭṭati, tasmā, bhikkhave,",
  "atk-s0504a2:325_5": "tathāgatassa dve dhammadesanā yathārahaṁ kāraṇena bhavanti, vārena vāti ayamettha attho.",
  "atk-s0504a2:325_6": "Bhagavā hi veneyyajjhāsayānurūpaṁ kadāci ‘‘ime dhammā kusalā, ime, dhammā akusalā. Ime dhammā sāvajjā, ime dhammā anavajjā. Ime sevitabbā,",
  "atk-s0504a2:325_7": "ime na sevitabbā’’tiādinā kusalākusaladhamme vibhajanto kusaladhammehi akusaladhamme asaṅkarato paññāpento ‘‘pāpaṁ pāpakato passathā’’ti dhammaṁ deseti. Kadāci ‘‘pāṇātipāto, bhikkhave,",
  "atk-s0504a2:325_8": "āsevito bhāvito bahulīkato nirayasaṁvattaniko tiracchānayonisaṁvattaniko pettivisayasaṁvattaniko, yo sabbalahuko pāṇātipāto,",
  "atk-s0504a2:325_9": "so appāyukasaṁvattaniko’’tiādinā (a. ni.",
  "atk-s0504a2:325_10": "8.40) ādīnavaṁ pakāsento pāpato nibbidādīhi niyojento ‘‘nibbindatha virajjathā’’ti dhammaṁ deseti.",
  "atk-s0504a2:326_0": "Bhavantīti honti pavattanti.",
  "atk-s0504a2:326_1": "Pāpaṁ pāpakato passathāti sabbaṁ pāpadhammaṁ diṭṭheva dhamme āyatiñca ahitadukkhāvahato lāmakato passatha.",
  "atk-s0504a2:326_2": "Tattha nibbindathāti tasmiṁ pāpadhamme ‘‘accantahīnabhāvato lāmakaṭṭhena pāpaṁ,",
  "atk-s0504a2:326_3": "akosallasambhūtaṭṭhena akusalaṁ,",
  "atk-s0504a2:326_4": "pakatipabhassarassa pasannassa ca cittassa pabhassarādibhāvavināsanato saṁkilesikaṁ,",
  "atk-s0504a2:326_5": "punappunaṁ bhavadukkhanibbattanato ponobbhavikaṁ,",
  "atk-s0504a2:326_6": "saheva darathehi pariḷāhehi vattanato sadarathaṁ,",
  "atk-s0504a2:326_7": "dukkhasseva vipaccanato dukkhavipākaṁ,",
  "atk-s0504a2:326_8": "aparimāṇampi kālaṁ anāgate jātijarāmaraṇanibbattanato āyatiṁ jātijarāmaraṇiyaṁ,",
  "atk-s0504a2:326_9": "sabbahitasukhaviddhaṁsanasamattha’’ntiādinā nayena nānāvidhe ādīnave,",
  "atk-s0504a2:326_10": "tassa ca pahāne ānisaṁse sammapaññāya passantā nibbindatha nibbedaṁ āpajjatha.",
  "atk-s0504a2:326_11": "Nibbindantā ca vipassanaṁ vaḍḍhetvā ariyamaggādhigamena pāpato virajjatha ceva vimuccatha ca.",
  "atk-s0504a2:326_12": "Maggena vā samucchedavirāgavasena virajjatha,",
  "atk-s0504a2:326_13": "tato phalena paṭippassaddhivimuttivasena vimuccatha.",
  "atk-s0504a2:326_14": "Atha vā pāpanti lāmakato pāpaṁ. Kiṁ vuttaṁ hoti?",
  "atk-s0504a2:326_15": "Yaṁ aniccadukkhādibhāvena kucchitaṁ ariyehi jigucchanīyaṁ vaṭṭadukkhaṁ pāpetīti pāpaṁ. Kiṁ pana taṁ? Tebhūmakadhammajātaṁ .",
  "atk-s0504a2:326_16": "Yathāvuttena atthena pāpakato disvā tattha aniccato, dukkhato, rogato, gaṇḍato, sallato, aghato,",
  "atk-s0504a2:326_17": "ābādhatotiādinā vipassanaṁ vaḍḍhentā nibbindatha.",
  "atk-s0504a2:326_18": "Ayaṁ dutiyāti yāthāvato ahitānatthavibhāvanaṁ paṭhamaṁ upādāya tato vivecanaṁ ayaṁ dutiyā dhammadesanā.",
  "atk-s0504a2:327_0": "Gāthāsu buddhassāti sabbaññubuddhassa.",
  "atk-s0504a2:327_1": "Sabbabhūtānukampinoti sabbepi satte mahākaruṇāya anukampanasabhāvassa.",
  "atk-s0504a2:327_2": "Pariyāyavacananti pariyāyena kathanaṁ desanaṁ. Passāti parisaṁ ālapati,",
  "atk-s0504a2:327_3": "parisajeṭṭhakaṁ vā sandhāya vuttaṁ.",
  "atk-s0504a2:327_4": "Keci panāhu ‘‘attānameva sandhāya bhagavā ‘passā’ti avocā’’ti.",
  "atk-s0504a2:327_5": "Tatthāti tasmiṁ pāpake virajjatha rāgaṁ pajahathāti attho. Sesaṁ vuttanayameva.",
  "atk-s0504a2:328_0": "Dutiyasuttavaṇṇanā niṭṭhitā.",
  "atk-s0504a2:329_0": "3. Vijjāsuttavaṇṇanā",
  "atk-s0504a2:330_0": "40.",
  "atk-s0504a2:330_1": "Tatiye pubbaṅgamāti sahajātavasena,",
  "atk-s0504a2:330_2": "upanissayavasena cāti dvīhi ākārehi pubbaṅgamā purassarā padhānakāraṇaṁ.",
  "atk-s0504a2:330_3": "Na hi avijjāya vinā akusaluppatti atthi.",
  "atk-s0504a2:330_4": "Samāpattiyāti samāpajjanāya sabhāvapaṭilābhāya, pavattiyāti attho.",
  "atk-s0504a2:330_5": "Tattha akusalappavattiyā ādīnavappaṭicchādanena ayonisomanasikārassa paccayabhāvena appahīnabhāvena ca akusaladhammānaṁ upanissayabhāvo dissati.",
  "atk-s0504a2:331_0": "Evaṁ byādhimaraṇādidukkhassa adhiṭṭhānabhāvato sabbāpi gatiyo idha duggatiyo.",
  "atk-s0504a2:331_1": "Atha vā rāgādikilesehi dūsitā gatiyo kāyavacīcittānaṁ pavattiyoti duggatiyo, kāyavacīmanoduccaritāni.",
  "atk-s0504a2:331_2": "Asmiṁ loketi idha loke manussagatiyaṁ vā.",
  "atk-s0504a2:331_3": "Paramhi cāti tato aññāsu gatīsu.",
  "atk-s0504a2:331_4": "Avijjāmūlikā sabbāti tā sabbāpi duccaritassa vipattiyo vuttanayena avijjāpubbaṅgamattā avijjāmūlikā eva.",
  "atk-s0504a2:331_5": "Icchālobhasamussayāti asampattavisayapariyesanalakkhaṇāya icchāya,",
  "atk-s0504a2:331_6": "sampattavisayalubbhanalakkhaṇena lobhena ca samussitā upacitāti icchālobhasamussayā.",
  "atk-s0504a2:332_0": "Yatoti yasmā avijjāhetu avijjāya nivuto hutvā.",
  "atk-s0504a2:332_1": "Pāpicchoti avijjāya paṭicchāditattā pāpicchatāya ādīnave apassanto asantaguṇasambhāvanavasena kohaññādīni karonto pāpiccho,",
  "atk-s0504a2:332_2": "lobheneva atricchatāpi gahitāti daṭṭhabbā.",
  "atk-s0504a2:332_3": "Anādaroti lokādhipatino ottappassa abhāvena sabrahmacārīsu ādararahito.",
  "atk-s0504a2:332_4": "Tatoti tasmā avijjāpāpicchatāahirikānottappahetu .",
  "atk-s0504a2:332_5": "Pasavatīti kāyaduccaritādibhedaṁ pāpaṁ upacinati.",
  "atk-s0504a2:332_6": "Apāyaṁ tena gacchatīti tena tathā pasutena pāpena nirayādibhedaṁ apāyaṁ gacchati upapajjati.",
  "atk-s0504a2:333_0": "Tasmāti yasmā ete evaṁ sabbaduccaritamūlabhūtā sabbaduggatiparikkilesahetubhūtā ca avijjādayo, tasmā icchañca, lobhañca, avijjañca,",
  "atk-s0504a2:333_1": "casaddena ahirikānottappañca virājayaṁ samucchedavasena pajahaṁ. Kathaṁ virājetīti āha? Vijjaṁ uppādayanti, vipassanāpaṭipāṭiyā ca, maggapaṭipāṭiyā ca,",
  "atk-s0504a2:333_2": "ussakkitvā arahattamaggavijjaṁ attano santāne uppādayanto.",
  "atk-s0504a2:333_3": "Sabbā duggatiyoti sabbāpi duccaritasaṅkhātā duggatiyo,",
  "atk-s0504a2:333_4": "vaṭṭadukkhassa vā adhiṭṭhānabhāvato dukkhā,",
  "atk-s0504a2:333_5": "sabbā pañcapi gatiyo jahe pajaheyya samatikkameyya.",
  "atk-s0504a2:333_6": "Kilesavaṭṭappahāneneva hi kammavaṭṭaṁ vipākavaṭṭañca pahīnaṁ hotīti.",
  "atk-s0504a2:334_0": "Tatiyasuttavaṇṇanā niṭṭhitā.",
  "atk-s0504a2:335_0": "Paṭhamabhāṇavāravaṇṇanā niṭṭhitā.",
  "atk-s0504a2:336_0": "4. Paññāparihīnasuttavaṇṇanā",
  "atk-s0504a2:337_0": "41.",
  "atk-s0504a2:337_1": "Catutthe suparihīnāti suṭṭhu parihīnā.",
  "atk-s0504a2:337_2": "Ye ariyāya paññāya parihīnāti ye sattā pañcannaṁ khandhānaṁ udayabbayapaṭivijjhanena catusaccapaṭivijjhanena ca kilesehi ārakā ṭhitattā ariyāya parisuddhāya vipassanāpaññāya ca maggapaññāya ca parihīnā,",
  "atk-s0504a2:337_3": "te lokiyalokuttarāhi sampattīhi ativiya parihīnā mahājānikā. Ke pana teti? Ye kammāvaraṇena samannāgatā.",
  "atk-s0504a2:337_4": "Te hi micchattaniyatabhāvato ekantena parihīnā aparipuṇṇā mahājānikā.",
  "atk-s0504a2:337_5": "Tenāha ‘‘duggati pāṭikaṅkhā’’ti.",
  "atk-s0504a2:337_6": "Vipākāvaraṇasamaṅginopi parihīnā.",
  "atk-s0504a2:337_7": "Atha vā sukkapakkhe aparihīnā nāma tividhāvaraṇavirahitā sammādiṭṭhikā kammassakatañāṇena ca samannāgatā.",
  "atk-s0504a2:337_8": "Sesaṁ vuttanayānusārena veditabbaṁ.",
  "atk-s0504a2:338_0": "Gāthāsu paññāyāti nissakkavacanaṁ,",
  "atk-s0504a2:338_1": "vipassanāñāṇato maggañāṇato ca parihānenāti. Sāmivacanaṁ vā etaṁ,",
  "atk-s0504a2:338_2": "yathāvuttañāṇassa parihānenāti,",
  "atk-s0504a2:338_3": "uppādetabbassa anuppādanameva cettha parihānaṁ.",
  "atk-s0504a2:338_4": "Niviṭṭhaṁ nāmarūpasminti nāmarūpe upādānakkhandhapañcake ‘‘etaṁ mamā’’tiādinā taṇhādiṭṭhivasena abhiniviṭṭhaṁ ajjhositaṁ,",
  "atk-s0504a2:338_5": "tato eva idaṁ saccanti maññatīti ‘‘idameva saccaṁ moghamañña’’nti maññati.",
  "atk-s0504a2:338_6": "‘‘Sadevake loke’’ti vibhatti pariṇāmetabbā.",
  "atk-s0504a2:339_0": "Evaṁ paṭhamagāthāya saṁkilesapakkhaṁ dassetvā idāni yassā anuppattiyā nāmarūpasmiṁ maññanābhinivesehi kilesavaṭṭaṁ vattati,",
  "atk-s0504a2:339_1": "tassā uppattiyā vaṭṭassa upacchedoti paññāya ānubhāvaṁ pakāsento ‘‘paññā hi seṭṭhā lokasmi’’nti gāthamāha.",
  "atk-s0504a2:340_0": "Tattha lokasminti saṅkhāralokasmiṁ. Sammāsambuddho viya sattesu,",
  "atk-s0504a2:340_1": "saṅkhāresu paññāsadiso dhammo natthi. Paññuttarā hi kusalā dhammā,",
  "atk-s0504a2:340_2": "paññāya ca siddhāya sabbe anavajjadhammā siddhā eva honti.",
  "atk-s0504a2:340_3": "Tathā hi vuttaṁ ‘‘sammādiṭṭhissa sammāsaṅkappo pahotī’’tiādi (ma. ni. 3.141; saṁ. ni. 5.1). Yā panettha paññā adhippetā, sā seṭṭhāti thomitā. Yathā ca sā pavattati,",
  "atk-s0504a2:340_4": "taṁ dassetuṁ ‘‘yāyaṁ nibbedhagāminī’’tiādi vuttaṁ.",
  "atk-s0504a2:340_5": "Tassattho – yā ayaṁ paññā anibbiddhapubbaṁ apadālitapubbaṁ lobhakkhandhādiṁ nibbijjhantī padālentī gacchati pavattatīti nibbedhagāminī,",
  "atk-s0504a2:340_6": "yāya ca tasmiṁ tasmiṁ bhavayonigativiññāṇaṭṭhitisattāvāsesu sattanikāyesu khandhānaṁ paṭhamābhinibbattisaṅkhātāya jātiyā taṁnimittassa ca kammabhavassa parikkhayaṁ pariyosānaṁ nibbānaṁ arahattañca sammā aviparītaṁ jānāti sacchikaroti,",
  "atk-s0504a2:340_7": "ayaṁ sahavipassanā maggapaññā seṭṭhā lokasminti.",
  "atk-s0504a2:341_0": "Idāni yathāvuttapaññānubhāvasampanne khīṇāsave abhitthavanto ‘‘tesaṁ devā manussā cā’’ti osānagāthamāha.",
  "atk-s0504a2:341_1": "Tassattho – tesaṁ catūsu ariyasaccesu pariññādīnaṁ soḷasannaṁ kiccānaṁ niṭṭhitattā catusaccasambodhena sambuddhānaṁ,",
  "atk-s0504a2:341_2": "sativepullappattiyā satimataṁ,",
  "atk-s0504a2:341_3": "vuttanayena samugghātitasammohattā paññāvepullappattiyā hāsapaññānaṁ,",
  "atk-s0504a2:341_4": "pubbabhāge vā sīlādipāripūrito paṭṭhāya yāva nibbānasacchikiriyāya hāsavedatuṭṭhipāmojjabahulatāya hāsapaññānaṁ,",
  "atk-s0504a2:341_5": "sabbaso parikkhīṇabhavasaṁyojanattā antimasarīradhārīnaṁ khīṇāsavānaṁ devā manussā ca pihayanti piyā honti,",
  "atk-s0504a2:341_6": "tabbhāvaṁ adhigantuṁ icchanti ‘‘aho paññānubhāvo,",
  "atk-s0504a2:341_7": "aho vata mayampi edisā evaṁ nittiṇṇasabbadukkhā bhaveyyāmā’’ti.",
  "atk-s0504a2:342_0": "Catutthasuttavaṇṇanā niṭṭhitā.",
  "atk-s0504a2:343_0": "5. Sukkadhammasuttavaṇṇanā",
  "atk-s0504a2:344_0": "42.",
  "atk-s0504a2:344_1": "Pañcame sukkāti na vaṇṇasukkatāya sukkā,",
  "atk-s0504a2:344_2": "sukkabhāvāya pana paramavodānāya saṁvattantīti nipphattisukkatāya sukkā.",
  "atk-s0504a2:344_3": "Sarasenapi sabbe kusalā dhammā sukkā eva kaṇhabhāvapaṭipakkhato .",
  "atk-s0504a2:344_4": "Tesañhi uppattiyā cittaṁ pabhassaraṁ hoti parisuddhaṁ. Dhammāti kusalā dhammā. Lokanti sattalokaṁ.",
  "atk-s0504a2:344_5": "Pālentīti ādhārasandhāraṇena mariyādaṁ ṭhapentā rakkhanti.",
  "atk-s0504a2:344_6": "Hirī ca ottappañcāti ettha hiriyati hiriyitabbena, hiriyanti etenāti vā hirī.",
  "atk-s0504a2:344_7": "Vuttampi cetaṁ ‘‘yaṁ hiriyati hiriyitabbena,",
  "atk-s0504a2:344_8": "hiriyati pāpakānaṁ akusalānaṁ dhammānaṁ samāpattiyā, ayaṁ vuccati hirī’’ti (dha. sa. 30). Ottappati ottappitabbena,",
  "atk-s0504a2:344_9": "ottappanti etenāti vā ottappaṁ.",
  "atk-s0504a2:344_10": "Vuttampicetaṁ ‘‘yaṁ ottappati ottappitabbena,",
  "atk-s0504a2:344_11": "ottappati pāpakānaṁ akusalānaṁ dhammānaṁ samāpattiyā,",
  "atk-s0504a2:344_12": "idaṁ vuccati ottappa’’nti (dha. sa. 31).",
  "atk-s0504a2:345_0": "Tattha ajjhattasamuṭṭhānā hirī, bahiddhāsamuṭṭhānaṁ ottappaṁ. Attādhipateyyā hirī, lokādhipateyyaṁ ottappaṁ. Lajjāsabhāvasaṇṭhitā hirī,",
  "atk-s0504a2:345_1": "bhayasabhāvasaṇṭhitaṁ ottappaṁ. Sappatissavalakkhaṇā hirī,",
  "atk-s0504a2:345_2": "vajjabhīrukabhayadassāvilakkhaṇaṁ ottappaṁ.",
  "atk-s0504a2:346_0": "Tattha ajjhattasamuṭṭhānaṁ hiriṁ catūhi kāraṇehi samuṭṭhāpeti – jātiṁ paccavekkhitvā, vayaṁ paccavekkhitvā, sūrabhāvaṁ paccavekkhitvā, bāhusaccaṁ paccavekkhitvā. Kathaṁ?",
  "atk-s0504a2:346_1": "‘‘Pāpakaraṇaṁ nāmetaṁ na jātisampannānaṁ kammaṁ,",
  "atk-s0504a2:346_2": "hīnajaccānaṁ kevaṭṭādīnaṁ kammaṁ,",
  "atk-s0504a2:346_3": "mādisassa jātisampannassa idaṁ kammaṁ kātuṁ na yutta’’nti evaṁ tāva jātiṁ paccavekkhitvā pāṇātipātādipāpakammaṁ akaronto hiriṁ samuṭṭhāpeti.",
  "atk-s0504a2:346_4": "Tathā ‘‘pāpakaraṇaṁ nāmetaṁ daharehi kattabbakammaṁ,",
  "atk-s0504a2:346_5": "mādisassa vaye ṭhitassa idaṁ kammaṁ kātuṁ na yutta’’nti evaṁ vayaṁ paccavekkhitvā pāṇātipātādipāpakammaṁ akaronto hiriṁ samuṭṭhāpeti.",
  "atk-s0504a2:346_6": "Tathā ‘‘pāpakaraṇaṁ nāmetaṁ dubbalajātikānaṁ kammaṁ,",
  "atk-s0504a2:346_7": "mādisassa sūrabhāvasampannassa idaṁ kammaṁ kātuṁ na yutta’’nti evaṁ sūrabhāvaṁ paccavekkhitvā pāṇātipātādipāpakammaṁ akaronto hiriṁ samuṭṭhāpeti.",
  "atk-s0504a2:346_8": "Tathā ‘‘pāpakaraṇaṁ nāmetaṁ andhabālānaṁ kammaṁ, na paṇḍitānaṁ,",
  "atk-s0504a2:346_9": "mādisassa paṇḍitassa bahussutassa idaṁ kammaṁ kātuṁ na yutta’’nti evaṁ bāhusaccaṁ paccavekkhitvā pāṇātipātādipāpakammaṁ akaronto hiriṁ samuṭṭhāpeti.",
  "atk-s0504a2:346_10": "Evaṁ ajjhattasamuṭṭhānaṁ hiriṁ catūhi kāraṇehi samuṭṭhāpeti.",
  "atk-s0504a2:346_11": "Samuṭṭhāpetvā ca pana attano citte hiriṁ pavesetvā pāpakammaṁ na karoti.",
  "atk-s0504a2:346_12": "Evaṁ hirī ajjhattasamuṭṭhānā nāma hoti.",
  "atk-s0504a2:347_0": "Kathaṁ ottappaṁ bahiddhāsamuṭṭhānaṁ nāma?",
  "atk-s0504a2:347_1": "‘‘Sace tvaṁ pāpakammaṁ karissasi,",
  "atk-s0504a2:347_2": "catūsu parisāsu garahappatto bhavissasi.",
  "atk-s0504a2:348_0": "‘‘Garahissanti taṁ viññū, asuciṁ nāgariko yathā;",
  "atk-s0504a2:349_0": "Vajjito sīlavantehi, kathaṁ bhikkhu karissasī’’ti. –",
  "atk-s0504a2:350_0": "Paccavekkhanto hi bahiddhāsamuṭṭhitena ottappena pāpakammaṁ na karoti.",
  "atk-s0504a2:350_1": "Evaṁ ottappaṁ bahiddhāsamuṭṭhānaṁ nāma hoti.",
  "atk-s0504a2:351_0": "Kathaṁ hirī attādhipateyyā nāma?",
  "atk-s0504a2:351_1": "Idhekacco kulaputto attānaṁ adhipatiṁ jeṭṭhakaṁ katvā ‘‘mādisassa saddhāpabbajitassa bahussutassa dhutavādissa na yuttaṁ pāpakammaṁ kātu’’nti pāpakammaṁ na karoti.",
  "atk-s0504a2:351_2": "Evaṁ hirī attādhipateyyā nāma hoti. Tenāha bhagavā –",
  "atk-s0504a2:352_0": "‘‘So attānaṁyeva adhipatiṁ karitvā akusalaṁ pajahati, kusalaṁ bhāveti, sāvajjaṁ pajahati, anavajjaṁ bhāveti,",
  "atk-s0504a2:352_1": "suddhamattānaṁ pariharatī’’ti (a. ni. 3.40).",
  "atk-s0504a2:353_0": "Kathaṁ ottappaṁ lokādhipateyyaṁ nāma?",
  "atk-s0504a2:353_1": "Idhekacco kulaputto lokaṁ adhipatiṁ jeṭṭhakaṁ katvā pāpakammaṁ na karoti. Yathāha –",
  "atk-s0504a2:354_0": "‘‘Mahā kho panāyaṁ lokasannivāso.",
  "atk-s0504a2:354_1": "Mahantasmiṁ kho pana lokasannivāse santi samaṇabrāhmaṇā iddhimanto dibbacakkhukā paracittaviduno , te dūratopi passanti, āsannāpi na dissanti, cetasāpi cittaṁ pajānanti,",
  "atk-s0504a2:354_2": "tepi maṁ evaṁ jānissanti ‘passatha bho imaṁ kulaputtaṁ,",
  "atk-s0504a2:354_3": "saddhā agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti.",
  "atk-s0504a2:354_4": "Santi devatā iddhimantiniyo dibbacakkhukā paracittaviduniyo, tā dūratopi passanti, āsannāpi na dissanti, cetasāpi cittaṁ pajānanti,",
  "atk-s0504a2:354_5": "tāpi maṁ evaṁ jānissanti ‘passatha bho imaṁ, kulaputtaṁ,",
  "atk-s0504a2:354_6": "saddhā agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti.",
  "atk-s0504a2:354_7": "So lokaṁyeva adhipatiṁ katvā akusalaṁ pajahatī’’ti (a. ni. 3.40).",
  "atk-s0504a2:355_0": "Evaṁ lokādhipateyyaṁ ottappaṁ.",
  "atk-s0504a2:356_0": "Lajjāsabhāvasaṇṭhitāti ettha lajjāti lajjanākāro, tena sabhāvena saṇṭhitā hirī. Bhayanti apāyabhayaṁ,",
  "atk-s0504a2:356_1": "tena sabhāvena saṇṭhitaṁ ottappaṁ.",
  "atk-s0504a2:356_2": "Tadubhayaṁ pāpaparivajjane pākaṭaṁ hoti.",
  "atk-s0504a2:356_3": "Tattha yathā dvīsu ayoguḷesu eko sītalo bhaveyya gūthamakkhito, eko uṇho āditto.",
  "atk-s0504a2:356_4": "Tesu yathā sītalaṁ gūthamakkhitattā jigucchanto viññujātiko na gaṇhāti, itaraṁ dāhabhayena,",
  "atk-s0504a2:356_5": "evaṁ paṇḍito lajjāya jigucchanto pāpaṁ na karoti,",
  "atk-s0504a2:356_6": "ottappena apāyabhīto pāpaṁ na karoti.",
  "atk-s0504a2:356_7": "Evaṁ lajjāsabhāvasaṇṭhitā hirī,",
  "atk-s0504a2:356_8": "bhayasabhāvasaṇṭhitaṁ ottappaṁ.",
  "atk-s0504a2:357_0": "Kathaṁ sappatissavalakkhaṇā hirī,",
  "atk-s0504a2:357_1": "vajjabhīrukabhayadassāvilakkhaṇaṁ ottappaṁ?",
  "atk-s0504a2:357_2": "Ekacco hi jātimahattapaccavekkhaṇā, satthumahattapaccavekkhaṇā, dāyajjamahattapaccavekkhaṇā,",
  "atk-s0504a2:357_3": "sabrahmacārimahattapaccavekkhaṇāti catūhi kāraṇehi tattha gāravena sappatissavalakkhaṇaṁ hiriṁ samuṭṭhāpetvā pāpaṁ na karoti, ekacco attānuvādabhayaṁ, parānuvādabhayaṁ, daṇḍabhayaṁ,",
  "atk-s0504a2:357_4": "duggatibhayanti catūhi kāraṇehi vajjato bhāyanto vajjabhīrukabhayadassāvilakkhaṇaṁ ottappaṁ samuṭṭhāpetvā pāpaṁ na karoti.",
  "atk-s0504a2:357_5": "Ettha ca ajjhattasamuṭṭhānāditā hirottappānaṁ tattha tattha pākaṭabhāvena vuttā,",
  "atk-s0504a2:357_6": "na pana nesaṁ kadāci aññamaññavippayogo. Na hi lajjanaṁ nibbhayaṁ,",
  "atk-s0504a2:357_7": "pāpabhayaṁ vā alajjanaṁ atthīti.",
  "atk-s0504a2:358_0": "Imece, bhikkhave,",
  "atk-s0504a2:358_1": "dve sukkā dhammā lokaṁ na pāleyyunti bhikkhave,",
  "atk-s0504a2:358_2": "ime dve anavajjadhammā yadi lokaṁ na rakkheyyuṁ, lokapālakā yadi na bhaveyyuṁ.",
  "atk-s0504a2:358_3": "Nayidha paññāyetha mātāti idha imasmiṁ loke janikā mātā ‘‘ayaṁ me mātā’’ti garucittīkāravasena na paññāyetha, ‘‘ayaṁ mātā’’ti na labbheyya. Sesapadesupi eseva nayo. Mātucchāti mātubhaginī. Mātulānīti mātulabhariyā.",
  "atk-s0504a2:358_4": "Garūnanti mahāpitucūḷapitujeṭṭhabhātuādīnaṁ garuṭṭhāniyānaṁ. Sambhedanti saṅkaraṁ, mariyādabhedaṁ vā.",
  "atk-s0504a2:358_5": "Yathā ajeḷakātiādīhi upamaṁ dasseti.",
  "atk-s0504a2:358_6": "Ete hi sattā ‘‘ayaṁ me mātā’’ti vā ‘‘mātucchā’’ti vā garucittīkāravasena na jānanti, yaṁ vatthuṁ nissāya uppannā, tatthapi vippaṭipajjanti.",
  "atk-s0504a2:358_7": "Tasmā upamaṁ āharanto ajeḷakādayo āhari.",
  "atk-s0504a2:358_8": "Ayañhettha saṅkhepattho – yathā ajeḷakādayo tiracchānā hirottapparahitā mātādisaññaṁ akatvā bhinnamariyādā sabbattha sambhedena vattanti,",
  "atk-s0504a2:358_9": "evamayaṁ manussaloko yadi lokapālakadhammā na bhaveyyuṁ,",
  "atk-s0504a2:358_10": "sabbattha sambhedena vatteyya.",
  "atk-s0504a2:358_11": "Yasmā panime lokapālakadhammā lokaṁ pālenti, tasmā natthi sambhedoti.",
  "atk-s0504a2:359_0": "Gāthāsu yesaṁ ce hiriottappanti ceti nipātamattaṁ.",
  "atk-s0504a2:359_1": "Yesaṁ sattānaṁ hirī ca ottappañca sabbadāva sabbakālameva na vijjati na upalabbhati.",
  "atk-s0504a2:359_2": "Vokkantā sukkamūlā teti te sattā kusalamūlapacchedāvahassāpi kammassa karaṇato kusalakammānaṁ patiṭṭhānabhūtānaṁ hirottappānameva vā abhāvato kusalato vokkamitvā, apasakkitvā, ṭhitattā vokkantā sukkamūlā,",
  "atk-s0504a2:359_3": "punappunaṁ jāyanamīyanasabhāvattā jātimaraṇagāmino saṁsāraṁ nātivattantīti attho.",
  "atk-s0504a2:360_0": "Yesañca hiriottappanti yesaṁ pana parisuddhamatīnaṁ sattānaṁ hirī ca ottappañcāti ime dhammā sadā sabbakālaṁ rattindivaṁ navamajjhimattherakālesu sammā upagamma ṭhitā pāpā jigucchantā bhāyantā tadaṅgādivasena pāpaṁ pajahantā.",
  "atk-s0504a2:360_1": "Virūḷhabrahmacariyāti sāsanabrahmacariye maggabrahmacariye ca virūḷhaṁ āpannā,",
  "atk-s0504a2:360_2": "aggamaggādhigamena sabbaso santakilesatāya santaguṇatāya vā santo,",
  "atk-s0504a2:360_3": "punabbhavassa khepitattā khīṇapunabbhavā hontīti.",
  "atk-s0504a2:361_0": "Pañcamasuttavaṇṇanā niṭṭhitā.",
  "atk-s0504a2:362_0": "6. Ajātasuttavaṇṇanā",
  "atk-s0504a2:363_0": "43. Chaṭṭhe atthi, bhikkhaveti kā uppatti?",
  "atk-s0504a2:363_1": "Ekadivasaṁ kira bhagavatā anekapariyāyena saṁsāre ādīnavaṁ pakāsetvā tadupasamanādivasena nibbānapaṭisaṁyuttāya dhammadesanāya katāya bhikkhūnaṁ etadahosi ‘‘ayaṁ saṁsāro bhagavatā avijjādīhi kāraṇehi sahetuko vutto,",
  "atk-s0504a2:363_2": "nibbānassa pana tadupasamassa na kiñci kāraṇaṁ vuttaṁ,",
  "atk-s0504a2:363_3": "tayidaṁ ahetukaṁ kathaṁ saccikaṭṭhaparamatthena upalabbhatī’’ti.",
  "atk-s0504a2:363_4": "Atha bhagavā tesaṁ bhikkhūnaṁ vimatividhamanatthañceva,",
  "atk-s0504a2:363_5": "‘‘idha samaṇabrāhmaṇānaṁ ‘nibbānaṁ nibbāna’nti vācāvatthumattameva,",
  "atk-s0504a2:363_6": "natthi hi paramatthato nibbānaṁ nāma anupalabbhamānasabhāvattā’’ti lokāyatikādayo viya vippaṭipannānaṁ bahiddhā ca puthudiṭṭhigatikānaṁ micchāvādabhañjanatthañca,",
  "atk-s0504a2:363_7": "amatamahānibbānassa paramatthato atthibhāvadīpanatthaṁ tassa ca nissaraṇabhāvādiānubhāvavantatādīpanatthaṁ pītivegena udānavasena idaṁ suttaṁ abhāsi.",
  "atk-s0504a2:363_8": "Tathā hi idaṁ suttaṁ udānepi (udā. 72-74) saṅgītaṁ.",
  "atk-s0504a2:364_0": "Tattha atthīti vijjati paramatthato upalabbhati.",
  "atk-s0504a2:364_1": "Ajātaṁ abhūtaṁ akataṁ asaṅkhatanti sabbānipi padāni aññamaññavevacanāni.",
  "atk-s0504a2:364_2": "Atha vā vedanādayo viya hetupaccayasamavāyasaṅkhātāya kāraṇasāmaggiyā na jātaṁ na nibbattanti ajātaṁ.",
  "atk-s0504a2:364_3": "Kāraṇena vinā sayameva na bhūtaṁ na pātubhūtaṁ na uppannanti abhūtaṁ.",
  "atk-s0504a2:364_4": "Evaṁ ajātattā abhūtattā ca yena kenaci kāraṇena na katanti akataṁ.",
  "atk-s0504a2:364_5": "Jātabhūtakatasabhāvo ca nāmarūpādīnaṁ saṅkhatadhammānaṁ hoti,",
  "atk-s0504a2:364_6": "na asaṅkhatasabhāvassa nibbānassāti dassanatthaṁ asaṅkhatanti vuttaṁ.",
  "atk-s0504a2:364_7": "Paṭilomato vā samecca sambhuyya paccayehi katanti saṅkhataṁ, tathā na saṅkhataṁ,",
  "atk-s0504a2:364_8": "saṅkhatalakkhaṇarahitanti ca asaṅkhatanti evaṁ anekehi kāraṇehi nibbattitabhāve paṭisiddhe ‘‘siyā nu kho ekeneva kāraṇena kata’’nti āsaṅkāyaṁ ‘‘na kenaci kata’’nti dassanatthaṁ ‘‘akata’’nti vuttaṁ.",
  "atk-s0504a2:364_9": "Evaṁ appaccayampi samānaṁ ‘‘sayameva nu kho idaṁ bhūtaṁ pātubhūta’’nti āsaṅkāyaṁ tannivattanatthaṁ ‘‘abhūta’’nti vuttaṁ.",
  "atk-s0504a2:364_10": "Ayañca etassa asaṅkhatākatābhūtabhāvo sabbena sabbaṁ ajātidhammattāti dassetuṁ ‘‘ajāta’’nti vuttanti.",
  "atk-s0504a2:364_11": "Evametesaṁ catunnampi padānaṁ sātthakabhāvo veditabbo.",
  "atk-s0504a2:365_0": "Iti bhagavā ‘‘atthi, bhikkhave,",
  "atk-s0504a2:365_1": "ajātaṁ abhūtaṁ akataṁ asaṅkhata’’nti paramatthato nibbānassa atthibhāvaṁ vatvā tattha hetuṁ dassento ‘‘no cetaṁ, bhikkhave’’tiādimāha.",
  "atk-s0504a2:365_2": "Tassāyaṁ saṅkhepo – bhikkhave,",
  "atk-s0504a2:365_3": "yadi ajātādisabhāvā asaṅkhatā dhātu na abhavissa na siyā,",
  "atk-s0504a2:365_4": "idha loke jātādisabhāvassa rūpādikkhandhapañcakasaṅkhātassa saṅkhāragatassa nissaraṇaṁ anavasesavaṭṭupasamo na paññāyeyya na upalabbheyya na sambhaveyya.",
  "atk-s0504a2:365_5": "Nibbānañhi ārammaṇaṁ katvā pavattamānā sammādiṭṭhiādayo ariyamaggadhammā anavasesato kilese samucchindanti,",
  "atk-s0504a2:365_6": "tenettha sabbassapi vaṭṭadukkhassa appavatti apagamo nissaraṇaṁ paññāyati.",
  "atk-s0504a2:366_0": "Evaṁ byatirekavasena nibbānassa atthibhāvaṁ dassetvā idāni anvayavasenapi taṁ dassetuṁ ‘‘yasmā ca kho’’tiādi vuttaṁ, taṁ vuttatthameva.",
  "atk-s0504a2:366_1": "Ettha ca yasmā ‘‘apaccayā dhammā, asaṅkhatā dhammā (dha. sa. dukamātikā 7, 8). Atthi, bhikkhave, tadāyatanaṁ, yattha neva pathavī (udā. 71).",
  "atk-s0504a2:366_2": "Idampi kho ṭhānaṁ duddasaṁ yadidaṁ sabbasaṅkhārasamatho sabbūpadhipaṭinissaggo (mahāva. 7; ma. ni. 1.281). Asaṅkhatañca vo, bhikkhave,",
  "atk-s0504a2:366_3": "dhammaṁ desessāmi asaṅkhatagāminiñca paṭipada’’ntiādīhi (saṁ. ni.",
  "atk-s0504a2:366_4": "4.366) anekehi suttapadehi ‘‘atthi, bhikkhave,",
  "atk-s0504a2:366_5": "ajāta’’nti imināpi suttena nibbānadhātuyā paramatthato sabbhāvo sabbalokaṁ anukampamānena sammāsambuddhena desito, tasmā na paṭikkhipitabbaṁ.",
  "atk-s0504a2:366_6": "Tattha appaccakkhakārīnampi viññūnaṁ kaṅkhā vā vimati vā natthi eva. Ye pana abuddhipuggalā,",
  "atk-s0504a2:366_7": "tesaṁ vimativinodanatthaṁ ayamettha adhippāyaniddhāraṇamukhena yuttivicāraṇā – yathā pariññeyyatāya sauttarānaṁ kāmānaṁ rūpānañca paṭipakkhabhūtaṁ tabbidhurasabhāvaṁ nissaraṇaṁ paññāyati,",
  "atk-s0504a2:366_8": "evaṁ taṁsabhāvānaṁ sabbesaṁ saṅkhatadhammānaṁ paṭipakkhabhūtena tabbidhurasabhāvena nissaraṇena bhavitabbaṁ. Yañcetaṁ nissaraṇaṁ, sā asaṅkhatā dhātu. Kiñca bhiyyo,",
  "atk-s0504a2:366_9": "saṅkhatadhammārammaṇaṁ vipassanāñāṇaṁ api anulomañāṇaṁ kilese samucchedavasena pajahituṁ na sakkoti,",
  "atk-s0504a2:366_10": "tathā sammutisaccārammaṇaṁ paṭhamajjhānādīsu ñāṇaṁ vikkhambhanavaseneva kilese pajahati, na samucchedavasena.",
  "atk-s0504a2:366_11": "Iti saṅkhatadhammārammaṇassa sammutisaccārammaṇassa ca ñāṇassa kilesānaṁ samucchedappahāne asamatthabhāvato tesaṁ samucchedappahānakarassa ariyamaggañāṇassa tadubhayaviparītasabhāvena ārammaṇena bhavitabbaṁ , sā asaṅkhatā dhātu. Tathā ‘‘atthi, bhikkhave,",
  "atk-s0504a2:366_12": "ajātaṁ abhūtaṁ akataṁ asaṅkhata’’nti idaṁ nibbānassa paramatthato atthibhāvajotakavacanaṁ aviparītatthaṁ bhagavatā bhāsitattā. Yañhi bhagavatā bhāsitaṁ,",
  "atk-s0504a2:366_13": "taṁ aviparītatthaṁ paramatthanti yathā taṁ ‘‘sabbe saṅkhārā aniccā, sabbe saṅkhārā dukkhā, sabbe dhammā anattā’’ti (dha. pa. 277-279; cūḷani.",
  "atk-s0504a2:366_14": "hemakamāṇavapucchāniddesa 56).",
  "atk-s0504a2:366_15": "Tathā nibbānasaddo katthaci visaye yathābhūtaparamatthavisayo upacāravuttisabbhāvato seyyathāpi sīhasaddo.",
  "atk-s0504a2:366_16": "Atha vā attheva paramatthato asaṅkhatādhātu itaratabbiparītavinimuttasabhāvattā seyyathāpi pathavīdhātu vedanāti.",
  "atk-s0504a2:366_17": "Evamādīhi nayehi yuttitopi asaṅkhatāya dhātuyā paramatthato atthibhāvo veditabbo.",
  "atk-s0504a2:367_0": "Gāthāsu jātanti jāyanaṭṭhena jātaṁ, jātilakkhaṇappattanti attho.",
  "atk-s0504a2:367_1": "Bhūtanti bhavanaṭṭhena bhūtaṁ, ahutvā sambhūtanti attho.",
  "atk-s0504a2:367_2": "Samuppannanti sahitabhāvena uppannaṁ,",
  "atk-s0504a2:367_3": "sahitehi dhammehi ca uppannanti attho.",
  "atk-s0504a2:367_4": "Katanti kāraṇabhūtehi paccayehi nibbattitaṁ.",
  "atk-s0504a2:367_5": "Saṅkhatanti tehiyeva samecca sambhuyya katanti saṅkhataṁ,",
  "atk-s0504a2:367_6": "sabbametaṁ paccayanibbattassa adhivacanaṁ.",
  "atk-s0504a2:367_7": "Niccasārādivirahitato addhuvaṁ.",
  "atk-s0504a2:367_8": "Jarāya maraṇena ca ekanteneva saṅghaṭitaṁ saṁsaṭṭhanti jarāmaraṇasaṅghātaṁ.",
  "atk-s0504a2:367_9": "‘‘Jarāmaraṇasaṅghaṭṭa’’ntipi paṭhanti,",
  "atk-s0504a2:367_10": "jarāya maraṇena ca upaddutaṁ pīḷitanti attho.",
  "atk-s0504a2:367_11": "Akkhirogādīnaṁ anekesaṁ rogānaṁ nīḷaṁ kulāvakanti roganīḷaṁ.",
  "atk-s0504a2:367_12": "Sarasato upakkamato ca pabhaṅguparamasīlatāya pabhaṅguraṁ.",
  "atk-s0504a2:368_0": "Catubbidho āhāro ca taṇhāsaṅkhātā netti ca pabhavo samuṭṭhānaṁ etassāti āhāranettippabhavaṁ. Sabbopi vā paccayo āhāro.",
  "atk-s0504a2:368_1": "Idha pana taṇhāya nettiggahaṇena gahitattā taṇhāvajjā veditabbā.",
  "atk-s0504a2:368_2": "Tasmā āhāro ca netti ca pabhavo etassāti āhāranettippabhavaṁ.",
  "atk-s0504a2:368_3": "Āhāro eva vā nayanaṭṭhena pavattanaṭṭhena nettīti evampi āhāranettippabhavaṁ.",
  "atk-s0504a2:368_4": "Nālaṁ tadabhinanditunti taṁ upādānakkhandhapañcakaṁ evaṁ paccayādhīnavuttikaṁ, tato eva aniccaṁ,",
  "atk-s0504a2:368_5": "dukkhañca taṇhādiṭṭhīhi abhinandituṁ assādetuṁ na yuttaṁ.",
  "atk-s0504a2:369_0": "Tassanissaraṇanti ‘‘jātaṁ bhūta’’ntiādinā vuttassa tassa sakkāyassa nissaraṇaṁ nikkamo anupasantasabhāvassa rāgādikilesassa sabbasaṅkhārassa ca abhāvena tadupasamabhāvena pasatthabhāvena ca santaṁ,",
  "atk-s0504a2:369_1": "takkañāṇassa agocarabhāvato atakkāvacaraṁ, niccaṭṭhena dhuvaṁ,",
  "atk-s0504a2:369_2": "tato eva ajātaṁ asamuppannaṁ, sokahetūnaṁ abhāvato asokaṁ, vigatarāgādirajattā virajaṁ,",
  "atk-s0504a2:369_3": "saṁsāradukkhaṭṭitehi paṭipajjitabbattā padaṁ,",
  "atk-s0504a2:369_4": "jātiādidukkhadhammānaṁ nirodhahetutāya nirodho dukkhadhammānaṁ,",
  "atk-s0504a2:369_5": "sabbasaṅkhārānaṁ upasamahetutāya saṅkhārūpasamo,",
  "atk-s0504a2:369_6": "tato eva accantasukhatāya sukhoti sabbapadehi amatamahānibbānameva thometi.",
  "atk-s0504a2:369_7": "Evaṁ bhagavā paṭhamagāthāya byatirekavasena,",
  "atk-s0504a2:369_8": "dutiyagāthāya anvayavasena ca nibbānaṁ vibhāvesi.",
  "atk-s0504a2:370_0": "Chaṭṭhasuttavaṇṇanā niṭṭhitā.",
  "atk-s0504a2:371_0": "7. Nibbānadhātusuttavaṇṇanā",
  "atk-s0504a2:372_0": "44. Sattame dvemāti dve imā. Vānaṁ vuccati taṇhā, nikkhantaṁ vānato, natthi vā ettha vānaṁ,",
  "atk-s0504a2:372_1": "imasmiṁ vā adhigate vānassa abhāvoti nibbānaṁ,",
  "atk-s0504a2:372_2": "tadeva nissattanijjīvaṭṭhena sabhāvadhāraṇaṭṭhena ca dhātūti nibbānadhātu.",
  "atk-s0504a2:372_3": "Yadipi tassā paramatthato bhedo natthi ,",
  "atk-s0504a2:372_4": "pariyāyena pana paññāyatīti taṁ pariyāyabhedaṁ sandhāya ‘‘dvemā, bhikkhave,",
  "atk-s0504a2:372_5": "nibbānadhātuyo’’ti vatvā yathādhippetappabhedaṁ dassetuṁ ‘‘saupādisesā’’tiādi vuttaṁ.",
  "atk-s0504a2:372_6": "Tattha taṇhādīhi phalabhāvena upādīyatīti upādi, khandhapañcakaṁ. Upādiyeva sesoti upādiseso,",
  "atk-s0504a2:372_7": "saha upādisesenāti saupādisesā, tadabhāvato anupādisesā.",
  "atk-s0504a2:373_0": "Arahanti ārakakileso, dūrakilesoti attho. Vuttañhetaṁ bhagavatā –",
  "atk-s0504a2:374_0": "‘‘Kathañca, bhikkhave, bhikkhu arahaṁ hoti,",
  "atk-s0504a2:374_1": "ārakāssa honti pāpakā akusalā dhammā, saṁkilesikā ponobbhavikā, sadarā dukkhavipākā, āyatiṁ jātijarāmaraṇiyā. Evaṁ kho, bhikkhave, bhikkhu arahaṁ hotī’’ti (ma. ni. 1.434).",
  "atk-s0504a2:375_0": "Khīṇāsavoti kāmāsavādayo cattāropi āsavā arahato khīṇā samucchinnā pahīnā paṭippassaddhā abhabbuppattikā ñāṇagginā daḍḍhāti khīṇāsavo.",
  "atk-s0504a2:375_1": "Vusitavāti garusaṁvāsepi ariyamaggepi dasasu ariyavāsesupi vasi parivasi parivuṭṭho vuṭṭhavāso ciṇṇacaraṇoti vusitavā.",
  "atk-s0504a2:375_2": "Katakaraṇīyoti puthujjanakalyāṇakaṁ upādāya satta sekhā catūhi maggehi karaṇīyaṁ karonti nāma,",
  "atk-s0504a2:375_3": "khīṇāsavassa sabbakaraṇīyāni katāni pariyositāni,",
  "atk-s0504a2:375_4": "natthi uttariṁ karaṇīyaṁ dukkhakkhayādhigamāyāti katakaraṇīyo. Vuttampi cetaṁ –",
  "atk-s0504a2:376_0": "‘‘Tassa sammā vimuttassa, santacittassa bhikkhuno;",
  "atk-s0504a2:377_0": "Katassa paṭicayo natthi, karaṇīyaṁ na vijjatī’’ti. (a. ni. 6.55; mahāva. 244);",
  "atk-s0504a2:378_0": "Ohitabhāroti tayo bhārā – khandhabhāro, kilesabhāro, abhisaṅkhārabhāroti.",
  "atk-s0504a2:378_1": "Tassime tayopi bhārā ohitā oropitā nikkhittā pātitāti ohitabhāro.",
  "atk-s0504a2:378_2": "Anuppattasadatthoti anuppatto sadatthaṁ, sakatthanti vuttaṁ hoti, kakārassa dakāro kato.",
  "atk-s0504a2:378_3": "Anuppatto sadattho etenāti anuppattasadattho,",
  "atk-s0504a2:378_4": "sadatthoti ca arahattaṁ veditabbaṁ.",
  "atk-s0504a2:378_5": "Tañhi attupanibandhaṭṭhena attano avijahanaṭṭhena attano paramatthena ca attano atthattā sakattho hoti.",
  "atk-s0504a2:378_6": "Parikkhīṇabhavasaṁyojanoti kāmarāgasaṁyojanaṁ, paṭighasaṁyojanaṁ,",
  "atk-s0504a2:378_7": "mānadiṭṭhivicikicchāsīlabbataparāmāsabhavarāgaissāmacchariyaavijjāsaṁyojananti imāni satte bhavesu.",
  "atk-s0504a2:378_8": "Bhavaṁ vā bhavena saṁyojenti upanibandhantīti bhavasaṁyojanāni nāma. Tāni arahato parikkhīṇāni, pahīnāni, ñāṇagginā,",
  "atk-s0504a2:378_9": "daḍḍhānīti parikkhīṇabhavasaṁyojano.",
  "atk-s0504a2:378_10": "Sammadaññā vimuttoti ettha sammadaññāti sammā aññāya,",
  "atk-s0504a2:378_11": "idaṁ vuttaṁ hoti – khandhānaṁ khandhaṭṭhaṁ, āyatanānaṁ āyatanaṭṭhaṁ, dhātūnaṁ suññaṭṭhaṁ, dukkhassa pīḷanaṭṭhaṁ, samudayassa pabhavaṭṭhaṁ, nirodhassa santaṭṭhaṁ,",
  "atk-s0504a2:378_12": "maggassa dassanaṭṭhaṁ ‘‘sabbe saṅkhārā aniccā’’ti evamādibhedaṁ vā sammā yathābhūtaṁ aññāya jānitvā tīrayitvā tulayitvā vibhāvetvā vibhūtaṁ katvā.",
  "atk-s0504a2:378_13": "Vimuttoti dve vimuttiyo cittassa ca vimutti nibbānañca.",
  "atk-s0504a2:378_14": "Arahā hi sabbakilesehi vimuttattā cittavimuttiyāpi vimutto, nibbānepi vimuttoti.",
  "atk-s0504a2:378_15": "Tena vuttaṁ ‘‘sammadaññā vimutto’’ti.",
  "atk-s0504a2:379_0": "Tassa tiṭṭhanteva pañcindriyānīti tassa arahato carimabhavahetubhūtaṁ kammaṁ yāva na khīyati,",
  "atk-s0504a2:379_1": "tāva tiṭṭhantiyeva cakkhādīni pañcindriyāni.",
  "atk-s0504a2:379_2": "Avighātattāti anuppādanirodhavasena aniruddhattā.",
  "atk-s0504a2:379_3": "Manāpāmanāpanti iṭṭhāniṭṭhaṁ rūpādigocaraṁ.",
  "atk-s0504a2:379_4": "Paccanubhotīti vindati paṭilabhati.",
  "atk-s0504a2:379_5": "Sukhadukkhaṁ paṭisaṁvedetīti vipākabhūtaṁ sukhañca dukkhañca paṭisaṁvedeti tehi dvārehi paṭilabhati.",
  "atk-s0504a2:380_0": "Ettāvatā upādisesaṁ dassetvā idāni saupādisesaṁ nibbānadhātuṁ dassetuṁ ‘‘tassa yo’’tiādi vuttaṁ.",
  "atk-s0504a2:380_1": "Tattha tassāti tassa saupādisesassa sato arahato.",
  "atk-s0504a2:380_2": "Yo rāgakkhayoti rāgassa khayo khīṇākāro abhāvo accantamanuppādo. Esa nayo sesesupi.",
  "atk-s0504a2:380_3": "Ettāvatā rāgādikkhayo saupādisesā nibbānadhātūti dassitaṁ hoti.",
  "atk-s0504a2:381_0": "Idhevāti imasmiṁyeva attabhāve.",
  "atk-s0504a2:381_1": "Sabbavedayitānīti sukhādayo sabbā abyākatavedanā,",
  "atk-s0504a2:381_2": "kusalākusalavedanā pana pubbeyeva pahīnāti.",
  "atk-s0504a2:381_3": "Anabhinanditānīti taṇhādīhi na abhinanditāni.",
  "atk-s0504a2:381_4": "Sītibhavissantīti accantavūpasamena saṅkhāradarathapaṭippassaddhiyā sītalī bhavissanti,",
  "atk-s0504a2:381_5": "appaṭisandhikanirodhena nirujjhissantīti attho. Na kevalaṁ vedayitāniyeva,",
  "atk-s0504a2:381_6": "sabbepi pana khīṇāsavasantāne pañcakkhandhā nirujjhissanti, vedayitasīsena desanā katā.",
  "atk-s0504a2:382_0": "Gāthāsu cakkhumatāti buddhacakkhu, dhammacakkhu, dibbacakkhu, paññācakkhu,",
  "atk-s0504a2:382_1": "samantacakkhūti pañcahi cakkhūhi cakkhumatā.",
  "atk-s0504a2:382_2": "Anissitenāti taṇhādiṭṭhinissayavasena kañci dhammaṁ anissitena,",
  "atk-s0504a2:382_3": "rāgabandhanādīhi vā abandhena.",
  "atk-s0504a2:382_4": "Tādināti chaḷaṅgupekkhāvasena sabbattha iṭṭhādīsu ekasabhāvatāsaṅkhātena tādilakkhaṇena tādinā.",
  "atk-s0504a2:382_5": "Diṭṭhadhammikāti imasmiṁ attabhāve bhavā vattamānā.",
  "atk-s0504a2:382_6": "Bhavanettisaṅkhayāti bhavanettiyā taṇhāya parikkhayā.",
  "atk-s0504a2:382_7": "Samparāyikāti samparāye khandhabhedato parabhāge bhavā.",
  "atk-s0504a2:382_8": "Yamhīti yasmiṁ anupādisesanibbāne.",
  "atk-s0504a2:382_9": "Bhavānīti liṅgavipallāsena vuttaṁ,",
  "atk-s0504a2:382_10": "upapattibhavā sabbaso anavasesā nirujjhanti, na pavattanti.",
  "atk-s0504a2:383_0": "Teti te evaṁ vimuttacittā.",
  "atk-s0504a2:383_1": "Dhammasārādhigamāti vimuttisārattā imassa dhammavinayassa,",
  "atk-s0504a2:383_2": "dhammesu sārabhūtassa arahattassa adhigamanato.",
  "atk-s0504a2:383_3": "Khayeti rāgādikkhayabhūte nibbāne ratā abhiratā.",
  "atk-s0504a2:383_4": "Atha vā niccabhāvato seṭṭhabhāvato ca dhammesu sāranti dhammasāraṁ, nibbānaṁ.",
  "atk-s0504a2:383_5": "Vuttañhetaṁ ‘‘virāgo seṭṭho dhammānaṁ (dha. pa. 273),",
  "atk-s0504a2:383_6": "virāgo tesaṁ aggamakkhāyatī’’ti (itivu. 90; a. ni. 4.34) ca.",
  "atk-s0504a2:383_7": "Tassa dhammasārassa adhigamahetu khaye sabbasaṅkhāraparikkhaye anupādisesanibbāne ratā. Pahaṁsūti pajahiṁsu. Teti nipātamattaṁ. Sesaṁ vuttanayameva.",
  "atk-s0504a2:384_0": "Sattamasuttavaṇṇanā niṭṭhitā.",
  "atk-s0504a2:385_0": "8. Paṭisallānasuttavaṇṇanā",
  "atk-s0504a2:386_0": "45.",
  "atk-s0504a2:386_1": "Aṭṭhame paṭisallānarāmāti tehi tehi sattasaṅkhārehi paṭinivattitvā sallānaṁ paṭisallānaṁ, ekavihāro ekamantasevitā, kāyavivekoti attho.",
  "atk-s0504a2:386_2": "Taṁ paṭisallānaṁ ramanti rocantīti paṭisallānarāmā.",
  "atk-s0504a2:386_3": "‘‘Paṭisallānārāmā’’tipi pāṭho.",
  "atk-s0504a2:386_4": "Yathā vuttaṁ paṭisallānaṁ āramitabbato ārāmo etesanti paṭisallānārāmā.",
  "atk-s0504a2:386_5": "Viharathāti evaṁbhūtā hutvā viharathāti attho.",
  "atk-s0504a2:386_6": "Paṭisallāne ratā niratā sammuditāti paṭisallānaratā. Ettāvatā jāgariyānuyogo,",
  "atk-s0504a2:386_7": "tassa nimittabhūtā vūpakaṭṭhakāyatā ca dassitā. Jāgariyānuyogo, sīlasaṁvaro, indriyesu, guttadvāratā, bhojane mattaññutā,",
  "atk-s0504a2:386_8": "satisampajaññanti imehi dhammehi vinā na vattatīti tepi idha atthato vuttā evāti veditabbā.",
  "atk-s0504a2:387_0": "Ajjhattaṁ cetosamathamanuyuttāti attano cittasamathe anuyuttā.",
  "atk-s0504a2:387_1": "Ajjhattaṁ attanoti ca etaṁ ekatthaṁ, byañjanameva nānaṁ.",
  "atk-s0504a2:387_2": "Bhummatthe cetaṁ samathanti anusaddayogena upayogavacanaṁ.",
  "atk-s0504a2:387_3": "Anirākatajjhānāti bahi anīhatajjhānā avināsitajjhānā vā.",
  "atk-s0504a2:387_4": "Nīharaṇaṁ vināso vāti idaṁ nirākataṁ nāma ‘‘thambhaṁ niraṁkatvā nivātavuttī’’tiādīsu (su. ni. 328) viya.",
  "atk-s0504a2:387_5": "Vipassanāya samannāgatāti sattavidhāya anupassanāya yuttā.",
  "atk-s0504a2:387_6": "Sattavidhā anupassanā nāma aniccānupassanā, dukkhānupassanā, anattānupassanā, nibbidānupassanā, virāgānupassanā, nirodhānupassanā, paṭinissaggānupassanā ca,",
  "atk-s0504a2:387_7": "tā visuddhimagge vitthāritāva.",
  "atk-s0504a2:388_0": "Brūhetāro suññāgārānanti vaḍḍhetāro suññāgārānaṁ.",
  "atk-s0504a2:388_1": "Ettha ca ‘‘suññāgārāna’’nti yaṁkiñci vivittaṁ bhāvanānuyogassa anucchavikaṭṭhānaṁ.",
  "atk-s0504a2:388_2": "Samathavipassanāvasena kammaṭṭhānaṁ gahetvā rattindivaṁ suññāgāraṁ pavisitvā bhāvanānuyogavasena nisīdamānā bhikkhū ‘‘brūhetāro suññāgārāna’’nti veditabbā.",
  "atk-s0504a2:388_3": "Ekabhūmikādipāsādepi pana vāsaṁ kurumānā jhāyino suññāgārānaṁ brūhetārotveva veditabbā.",
  "atk-s0504a2:389_0": "Ettha ca yā ‘‘paṭisallānarāmā, bhikkhave,",
  "atk-s0504a2:389_1": "viharatha paṭisallānaratā’’ti vūpakaṭṭhakāyatā vihitā, sā parisuddhasīlassa,",
  "atk-s0504a2:389_2": "na asīlassa avisuddhasīlassa vā tassa rūpārammaṇādito cittavinivattanasseva abhāvatoti atthato sīlavisuddhi dassitāti vuttovāyamattho.",
  "atk-s0504a2:389_3": "‘‘Ajjhattaṁ cetosamathamanuyuttā anirākatajjhānā’’ti padadvayena samādhibhāvanā,",
  "atk-s0504a2:389_4": "‘‘vipassanāya samannāgatā’’ti iminā paññābhāvanā vihitāti lokiyā tisso sikkhā dassitā.",
  "atk-s0504a2:390_0": "Idāni tāsu patiṭṭhitassa avassaṁbhāviphalaṁ dassetuṁ ‘‘paṭisallānarāmāna’’ntiādi vuttaṁ.",
  "atk-s0504a2:390_1": "Tattha brūhetānanti vaḍḍhetānaṁ.",
  "atk-s0504a2:390_2": "Dvinnaṁ phalānanti tatiyacatutthaphalānaṁ.",
  "atk-s0504a2:390_3": "Pāṭikaṅkhanti icchitabbaṁ avassaṁbhāvī. Aññāti arahattaṁ.",
  "atk-s0504a2:390_4": "Tañhi heṭṭhimamaggañāṇehi ñātamariyādaṁ anatikkamitvā jānanato paripuṇṇajānanattā upari jānanakiccābhāvato ca ‘‘aññā’’ti vuccati.",
  "atk-s0504a2:390_5": "Sati vā upādiseseti sati vā kilesūpādisese, pahātuṁ asakkuṇeyye sati.",
  "atk-s0504a2:390_6": "Ñāṇe hi aparipakke ye tena paripakkena pahātabbakilesā, te na pahīyanti.",
  "atk-s0504a2:390_7": "Taṁ sandhāyāha ‘‘sati vā upādisese’’ti.",
  "atk-s0504a2:390_8": "Sati ca kilese khandhābhisaṅkhārā tiṭṭhanti eva.",
  "atk-s0504a2:390_9": "Iti imasmiṁ sutte anāgāmiphalaṁ arahattanti dve dhammā dassitā. Yathā cettha,",
  "atk-s0504a2:390_10": "evaṁ ito paresu dvīsu suttesu.",
  "atk-s0504a2:391_0": "Gāthāsu ye santacittāti ye yogāvacarā tadaṅgavasena vikkhambhanavaseva ca samitakilesatāya santacittā. Nepakkaṁ vuccati paññā, tāya samannāgatattā nipakā.",
  "atk-s0504a2:391_1": "Iminā tesaṁ kammaṭṭhānapariharaṇañāṇaṁ dasseti.",
  "atk-s0504a2:391_2": "Satimantoca jhāyinoti ṭhānanisajjādīsu kammaṭṭhānāvijahanahetubhūtāya satiyā satimanto,",
  "atk-s0504a2:391_3": "ārammaṇūpanijjhānalakkhaṇena jhānena jhāyino. Sammā dhammaṁ vipassanti,",
  "atk-s0504a2:391_4": "kāmesu anapekkhinoti pubbeyeva ‘‘aṭṭhikaṅkalūpamā kāmā’’tiādinā (ma. ni. 1.234; pāci.",
  "atk-s0504a2:391_5": "417) vatthukāmesu kilesakāmesu ca ādīnavapaccavekkhaṇena anapekkhino anatthikā te pahāya adhigataṁ upacārasamādhiṁ appanāsamādhiṁ vā pādakaṁ katvā nāmarūpaṁ tassa paccaye ca pariggahetvā kalāpasammasanādikkamena sammā aviparītaṁ pañcakkhandhadhammaṁ aniccādito vipassanti.",
  "atk-s0504a2:392_0": "Appamādaratāti vuttappakārāya samathavipassanābhāvanāya appamajjane ratā abhiratā tattha appamādeneva rattindivaṁ vītināmentā. Santāti samānā. ‘‘Sattā’’tipi pāṭho, puggalāti attho.",
  "atk-s0504a2:392_1": "Pamāde bhayadassinoti nirayūpapattiādikaṁ pamāde bhayaṁ passantā.",
  "atk-s0504a2:392_2": "Abhabbā parihānāyāti te evarūpā samathavipassanādhammehi maggaphalehi vā parihānāya abhabbā.",
  "atk-s0504a2:392_3": "Samathavipassanāto hi sampattato na parihāyanti,",
  "atk-s0504a2:392_4": "itarāni ca appattāni pāpuṇanti.",
  "atk-s0504a2:392_5": "Nibbānasseva santiketi nibbānassa ca anupādāparinibbānassa ca santike eva,",
  "atk-s0504a2:392_6": "na cirasseva naṁ adhigamissantīti.",
  "atk-s0504a2:393_0": "Aṭṭhamasuttavaṇṇanā niṭṭhitā.",
  "atk-s0504a2:394_0": "9. Sikkhānisaṁsasuttavaṇṇanā",
  "atk-s0504a2:395_0": "46.",
  "atk-s0504a2:395_1": "Navame sikkhānisaṁsāti ettha sikkhitabbāti sikkhā, sā tividhā adhisīlasikkhā, adhicittasikkhā, adhipaññāsikkhāti.",
  "atk-s0504a2:395_2": "Tividhāpi cesā sikkhā ānisaṁsā etesaṁ,",
  "atk-s0504a2:395_3": "na lābhasakkārasilokāti sikkhānisaṁsā.",
  "atk-s0504a2:395_4": "Viharathāti sikkhānisaṁsā hutvā viharatha,",
  "atk-s0504a2:395_5": "tīsu sikkhāsu ānisaṁsadassāvino hutvā tāhi sikkhāhi laddhabbaṁ ānisaṁsameva sampassantā viharathāti attho.",
  "atk-s0504a2:395_6": "Paññuttarāti tāsu sikkhāsu yā adhipaññāsikkhāsaṅkhātā paññā,",
  "atk-s0504a2:395_7": "sā uttarā padhānā visiṭṭhā etesanti paññuttarā.",
  "atk-s0504a2:395_8": "Ye hi sikkhānisaṁsā viharanti, te paññuttarā bhavantīti.",
  "atk-s0504a2:395_9": "Vimuttisārāti arahattaphalasaṅkhātā vimutti sāraṁ etesanti vimuttisārā,",
  "atk-s0504a2:395_10": "yathāvuttaṁ vimuttiṁyeva sārato gahetvā ṭhitāti attho.",
  "atk-s0504a2:395_11": "Ye hi sikkhānisaṁsā paññuttarā ca,",
  "atk-s0504a2:395_12": "na te bhavavisesaṁ patthenti,",
  "atk-s0504a2:395_13": "apica kho vibhavaṁ ākaṅkhantā vimuttiṁyeva sārato paccenti.",
  "atk-s0504a2:395_14": "Satādhipateyyāti jeṭṭhakakaraṇaṭṭhena sati adhipateyyaṁ etesanti satādhipateyyā adhipati eva adhipateyyanti katvā,",
  "atk-s0504a2:395_15": "catūsu satipaṭṭhānesu suppatiṭṭhitacittā kāyānupassanādimukhena samathavipassanābhāvanānuyuttāti attho.",
  "atk-s0504a2:396_0": "Atha vā sikkhānisaṁsāti bhikkhave,",
  "atk-s0504a2:396_1": "evarūpe dullabhakkhaṇapaṭilābhe tividhasikkhāsikkhanameva ānisaṁsaṁ katvā viharatha,",
  "atk-s0504a2:396_2": "evaṁ viharantā ca paññuttarā paññāya uttarā lokuttarapaññāya samannāgatā hutvā viharatha,",
  "atk-s0504a2:396_3": "evaṁbhūtā ca vimuttisārā nibbānasārā anaññasārā viharatha. Tathābhāvassa cāyaṁ upāyo,",
  "atk-s0504a2:396_4": "yaṁ satādhipateyyā viharatha,",
  "atk-s0504a2:396_5": "satipaṭṭhānabhāvanāya yuttappayuttā hotha,",
  "atk-s0504a2:396_6": "sabbattha vā satārakkhena cetasā viharathāti evamettha attho veditabbo.",
  "atk-s0504a2:396_7": "Iti bhagavā tīsu sikkhāsu bhikkhū niyojento yathā tā sikkhitabbā, yena ca pāripūriṁ gacchanti,",
  "atk-s0504a2:396_8": "taṁ saṅkhepeneva dassetvā idāni yathānusiṭṭhaṁ paṭipajjamānānaṁ phalavisesadassanena tassā paṭipattiyā amoghabhāvaṁ pakāsento ‘‘sikkhānisaṁsāna’’ntiādimāha. Taṁ vuttatthameva.",
  "atk-s0504a2:397_0": "Gāthāsu paripuṇṇasikkhanti aggaphalappattiyā parisuddhasikkhaṁ, asekkhanti attho.",
  "atk-s0504a2:397_1": "Apahānadhammanti ettha pahānadhammā vuccanti kuppā vimuttiyo.",
  "atk-s0504a2:397_2": "Pahānadhammoti hi hānadhammo kuppadhammo.",
  "atk-s0504a2:397_3": "Na pahānadhammoti apahānadhammo, akuppadhammo. ‘‘Appahānadhammo’’tipi pāḷi, so eva attho. Khayo eva antoti khayanto,",
  "atk-s0504a2:397_4": "jātiyā khayanto jātikhayanto, nibbānaṁ. Khayo vā maraṇaṁ, jātikhayanto nibbānameva,",
  "atk-s0504a2:397_5": "tassa diṭṭhattā jātikhayantadassī.",
  "atk-s0504a2:398_0": "Tasmāti yasmā sikkhāpāripūriyā ayaṁ jarāpāraṅgamanapariyosāno ānisaṁso, tasmā. Sadāti sabbakālaṁ.",
  "atk-s0504a2:398_1": "Jhānaratāti lakkhaṇūpanijjhāne,",
  "atk-s0504a2:398_2": "ārammaṇūpanijjhāneti duvidhepi jhāne ratā, tato eva samāhitā.",
  "atk-s0504a2:398_3": "Māraṁ sasenaṁ abhibhuyyāti kilesasenāya anaṭṭhasenāya ca sasenaṁ anavasiṭṭhaṁ catubbidhampi māraṁ abhibhavitvā.",
  "atk-s0504a2:398_4": "Devaputtamārassapi hi guṇamāraṇe sahāyabhāvūpagamanato kilesā ‘‘senā’’ti vuccanti.",
  "atk-s0504a2:398_5": "Tathā rogādayo anaṭṭhā maccumārassa. Yathāha –",
  "atk-s0504a2:399_0": "‘‘Kāmā te paṭhamā senā, dutiyā arati vuccati;",
  "atk-s0504a2:400_0": "Tatiyā khuppipāsā te, catutthī taṇhā pavuccati.",
  "atk-s0504a2:401_0": "‘‘Pañcamī thinamiddhaṁ te, chaṭṭhā bhīrū pavuccati;",
  "atk-s0504a2:402_0": "Sattamī vicikicchā te, makkho thambho ca aṭṭhamo.",
  "atk-s0504a2:403_0": "‘‘Lābho siloko sakkāro, micchāladdho ca yo yaso;",
  "atk-s0504a2:404_0": "Yo cattānaṁ samukkaṁse, pare ca avajānati.",
  "atk-s0504a2:405_0": "‘‘Esā namuci te senā, kaṇhassābhippahārinī;",
  "atk-s0504a2:406_0": "Na naṁ asūro jināti, jetvā ca labhate sukha’’nti. (su. ni. 438-441; mahāni. 28);",
  "atk-s0504a2:407_0": "Yathā cāha –",
  "atk-s0504a2:408_0": "‘‘Ajjeva kiccamātappaṁ, ko jaññā maraṇaṁ suve;",
  "atk-s0504a2:409_0": "Na hi no saṅgaraṁ tena, mahāsenena maccunā’’ti. (ma. ni. 3.280; jā. 2.22.121);",
  "atk-s0504a2:410_0": "Bhavatha jātimaraṇassa pāragāti jātiyā maraṇassa ca pāragāmino nibbānagāmino bhavathāti.",
  "atk-s0504a2:411_0": "Navamasuttavaṇṇanā niṭṭhitā.",
  "atk-s0504a2:412_0": "10. Jāgariyasuttavaṇṇanā",
  "atk-s0504a2:413_0": "47.",
  "atk-s0504a2:413_1": "Dasame jāgaroti jāgarako vigataniddo jāgariyaṁ anuyutto,",
  "atk-s0504a2:413_2": "rattindivaṁ kammaṭṭhānamanasikāre yuttappayuttoti attho. Vuttañhetaṁ –",
  "atk-s0504a2:414_0": "‘‘Kathañca, bhikkhave,",
  "atk-s0504a2:414_1": "bhikkhu pubbarattāpararattaṁ jāgariyānuyogamanuyutto hoti?",
  "atk-s0504a2:414_2": "Idha bhikkhu divasaṁ caṅkamena nisajjāya āvaraṇīyehi dhammehi cittaṁ parisodheti,",
  "atk-s0504a2:414_3": "rattiyā paṭhamaṁ yāmaṁ caṅkamena nisajjāya āvaraṇīyehi dhammehi cittaṁ parisodheti,",
  "atk-s0504a2:414_4": "rattiyā majjhimaṁ yāmaṁ dakkhiṇena passena sīhaseyyaṁ kappeti pāde pādaṁ accādhāya sato sampajāno uṭṭhānasaññaṁ manasi karitvā,",
  "atk-s0504a2:414_5": "rattiyā pacchimaṁ yāmaṁ paccuṭṭhāya caṅkamena nisajjāya āvaraṇīyehi dhammehi cittaṁ parisodheti.",
  "atk-s0504a2:414_6": "Evaṁ bhikkhu pubbarattāpararattaṁ jāgariyānuyogamanuyutto hotī’’ti (vibha. 519).",
  "atk-s0504a2:415_0": "Casaddo sampiṇḍanattho,",
  "atk-s0504a2:415_1": "tena vakkhamāne satādibhāve sampiṇḍeti. Assāti siyā, bhaveyyāti attho.",
  "atk-s0504a2:415_2": "‘‘Jāgaro ca bhikkhu vihareyyā’’ti ca paṭhanti.",
  "atk-s0504a2:415_3": "Sabbattha sabbadā ca kammaṭṭhānāvijahanavasena satiavippavāsena sato sampajānoti sattaṭṭhāniyassa catubbidhassapi sampajaññassa vasena sampajāno.",
  "atk-s0504a2:415_4": "Samāhitoti upacārasamādhinā appanāsamādhinā ca samāhito ekaggacitto.",
  "atk-s0504a2:415_5": "Pamuditoti paṭipattiyā ānisaṁsadassanena uttaruttari visesādhigamena vīriyārambhassa ca amoghabhāvadassanena pamudito pāmojjabahulo.",
  "atk-s0504a2:415_6": "Vippasannoti tato eva paṭipattibhūtāsu tīsu sikkhāsu paṭipattidesake ca satthari saddhābahulatāya suṭṭhu pasanno.",
  "atk-s0504a2:415_7": "Sabbattha assāti sambandho vihareyyāti vā.",
  "atk-s0504a2:416_0": "Tattha kālavipassī ca kusalesu dhammesūti tasmiṁ kāle vipassako,",
  "atk-s0504a2:416_1": "tattha vā kammaṭṭhānānuyoge kālavipassī kālānurūpaṁ vipassako. Kiṁ vuttaṁ hoti?",
  "atk-s0504a2:416_2": "Vipassanaṁ paṭṭhapetvā kalāpasammasanādivasena sammasanto āvāsādike satta asappāye vajjetvā sappāye sevanto antarā vosānaṁ anāpajjitvā pahitatto cittassa samāhitākāraṁ sallakkhento sakkaccaṁ nirantaraṁ aniccānupassanādiṁ pavattento yasmiṁ kāle vipassanācittaṁ līnaṁ hoti,",
  "atk-s0504a2:416_3": "tasmiṁ dhammavicayavīriyapītisaṅkhātesu,",
  "atk-s0504a2:416_4": "yasmiṁ pana kāle cittaṁ uddhataṁ hoti,",
  "atk-s0504a2:416_5": "tasmiṁ passaddhisamādhiupekkhāsaṅkhātesu kusalesu anavajjesu bojjhaṅgadhammesūti evaṁ tattha tasmiṁ tasmiṁ kāle,",
  "atk-s0504a2:416_6": "tasmiṁ vā kammaṭṭhānānuyoge kālānurūpaṁ vipassako assāti.",
  "atk-s0504a2:416_7": "Satisambojjhaṅgo pana sabbattheva icchitabbo .",
  "atk-s0504a2:416_8": "Vuttañhetaṁ ‘‘satiñca khvāhaṁ, bhikkhave, sabbatthikaṁ vadāmī’’ti (saṁ. ni. 5.234; mi. pa. 2.1.13).",
  "atk-s0504a2:416_9": "Ettāvatā puggalādhiṭṭhānāya desanāya jāgariyaṁ dassetvā yehi dhammehi jāgariyānuyogo sampajjati, te pakāseti.",
  "atk-s0504a2:417_0": "Evaṁ bhagavā āraddhavipassakassa bhikkhuno saṅkhepeneva saddhiṁ upakārakadhammehi sammasanacāraṁ dassetvā idāni tathā paṭipajjantassa paṭipattiyā avañjhabhāvaṁ dassento ‘‘jāgarassa, bhikkhave, bhikkhuno’’tiādimāha.",
  "atk-s0504a2:417_1": "Tattha jāgariyānuyoge satisampajaññasamādānāni sabbatthakāni sammodapasādāvahāni,",
  "atk-s0504a2:417_2": "tattha kālavipassanā nāma vipassanāya gabbhaggahaṇaṁ paripākagataṁ.",
  "atk-s0504a2:417_3": "Upakkilesavimutte hi vīthipaṭipanne vipassanāñāṇe tikkhe sūre vahante yogino uḷāraṁ pāmojjaṁ pasādo ca hoti,",
  "atk-s0504a2:417_4": "tehi ca visesādhigamassa santikeyeva. Vuttañhetaṁ –",
  "atk-s0504a2:418_0": "‘‘Yato yato sammasati, khandhānaṁ udayabbayaṁ;",
  "atk-s0504a2:419_0": "Labhatī pītipāmojjaṁ, amataṁ taṁ vijānataṁ.",
  "atk-s0504a2:420_0": "‘‘Pāmojjabahulo bhikkhu, pasanno buddhasāsane;",
  "atk-s0504a2:421_0": "Adhigacche padaṁ santaṁ, saṅkhārūpasamaṁ sukha’’nti. (dha. pa. 374, 381);",
  "atk-s0504a2:422_0": "Gāthāsu jāgarantā suṇāthetanti etaṁ mama vacanaṁ ekanteneva pamādaniddāya avijjāniddāya pabodhanatthaṁ jāgarantā satisampajaññādidhammasamāyogena jāgariyaṁ anuyuttā suṇātha.",
  "atk-s0504a2:422_1": "Ye suttā te pabujjhathāti ye yathāvuttaniddāya suttā supanaṁ upagatā,",
  "atk-s0504a2:422_2": "te tumhe jāgariyānuyogavasena indriyabalabojjhaṅge saṅkaḍḍhitvā vipassanaṁ ussukkāpentā appamādapaṭipattiyā tato pabujjhatha atha vā jāgarantāti jāgaranimittā.",
  "atk-s0504a2:422_3": "‘‘Suṇātheta’’nti ettha ‘‘eta’’nti vuttaṁ,",
  "atk-s0504a2:422_4": "kiṁ taṁ vacananti āha ‘‘ye suttā te pabujjhathā’’tiādi.",
  "atk-s0504a2:422_5": "Tattha ye suttāti ye kilesaniddāya suttā,",
  "atk-s0504a2:422_6": "te tumhe ariyamaggapaṭibodhena pabujjhatha.",
  "atk-s0504a2:422_7": "Suttā jāgaritaṁ seyyoti idaṁ pabodhassa kāraṇavacanaṁ.",
  "atk-s0504a2:422_8": "Yasmā yathāvuttasupato vuttappakāraṁ jāgaritaṁ jāgaraṇaṁ atthakāmassa kulaputtassa seyyo pāsaṁsataro hitasukhāvaho, tasmā pabujjhatha.",
  "atk-s0504a2:422_9": "Natthi jāgarato bhayanti idaṁ tattha ānisaṁsadassanaṁ.",
  "atk-s0504a2:422_10": "Yo hi saddhādīhi jāgaraṇadhammehi samannāgamena jāgaro jaggati, pamādaniddaṁ na upagacchati,",
  "atk-s0504a2:422_11": "tassa attānuvādabhayaṁ parānuvādabhayaṁ daṇḍabhayaṁ duggatibhayaṁ jātiādinimittaṁ sabbampi vaṭṭabhayaṁ natthi.",
  "atk-s0504a2:423_0": "Kālenāti āvāsasappāyādīnaṁ laddhakālena. Soti nipātamattaṁ.",
  "atk-s0504a2:423_1": "Sammādhammaṁ parivīmaṁsamānoti vipassanāya ārammaṇabhūtaṁ tebhūmakadhammaṁ sammā ñāyena yathā nibbindanavirajjanādayo sambhavanti, evaṁ parito vīmaṁsanto,",
  "atk-s0504a2:423_2": "sabbākārena vipassantoti attho.",
  "atk-s0504a2:423_3": "Ekodibhūtoti eko seṭṭho hutvā udetīti ekodi, samādhi.",
  "atk-s0504a2:423_4": "So ekodi bhūto jāto uppanno etassāti ekodibhūto.",
  "atk-s0504a2:423_5": "Aggiāhitādisaddānaṁ viya ettha bhūtasaddassa paravacanaṁ daṭṭhabbaṁ.",
  "atk-s0504a2:423_6": "Ekodiṁ vā bhūto pattoti ekodibhūto.",
  "atk-s0504a2:423_7": "Ettha ca ekodīti maggasamādhi adhippeto,",
  "atk-s0504a2:423_8": "‘‘samāhito’’ti ettha pana pādakajjhānasamādhinā saddhiṁ vipassanāsamādhi.",
  "atk-s0504a2:423_9": "Atha vā kālenāti maggapaṭivedhakālena.",
  "atk-s0504a2:423_10": "Sammā dhammaṁ parivīmaṁsamānoti sammadeva catusaccadhammaṁ pariññābhisamayādivasena vīmaṁsanto, ekābhisamayena abhisamento.",
  "atk-s0504a2:423_11": "Ekodibhūtoti eko seṭṭho asahāyo vā hutvā udetīti ekodi,",
  "atk-s0504a2:423_12": "catukiccasādhako sammappadhāno.",
  "atk-s0504a2:423_13": "So ekodi bhūto jātoti sabbaṁ purimasadisameva.",
  "atk-s0504a2:423_14": "Vihane tamaṁ soti so evaṁbhūto ariyasāvako arahattamaggena avijjātamaṁ anavasesato vihaneyya samucchindeyya.",
  "atk-s0504a2:424_0": "Iti bhagavā paṭipattiyā amoghabhāvaṁ dassetvā idāni tattha daḷhaṁ niyojento ‘‘tasmā have’’ti osānagāthamāha.",
  "atk-s0504a2:424_1": "Tattha tasmāti yasmā jāgarato satiavippavāsādinā samathavipassanābhāvanā pāripūriṁ gacchati,",
  "atk-s0504a2:424_2": "anukkamena ariyamaggo pātubhavati,",
  "atk-s0504a2:424_3": "tato cassa sabbaṁ vaṭṭabhayaṁ natthi, tasmā. Haveti ekaṁsena daḷhaṁ vā. Bhajethāti bhajeyya.",
  "atk-s0504a2:424_4": "Evaṁ jāgariyaṁ bhajanto ca ātāpibhāvādiguṇayutto bhikkhu saṁyojanāni bhinditvā aggaphalañāṇasaṅkhātaṁ anuttaraṁ uttararahitaṁ sambodhiṁ phuse pāpuṇeyya. Sesaṁ vuttanayameva.",
  "atk-s0504a2:425_0": "Dasamasuttavaṇṇanā niṭṭhitā.",
  "atk-s0504a2:426_0": "11. Āpāyikasuttavaṇṇanā",
  "atk-s0504a2:427_0": "48.",
  "atk-s0504a2:427_1": "Ekādasame āpāyikāti apāye nibbattissantīti āpāyikā.",
  "atk-s0504a2:427_2": "Tatthāpi niraye nibbattissantīti nerayikā.",
  "atk-s0504a2:427_3": "Idamappahāyāti idaṁ idāni vakkhamānaṁ duvidhaṁ pāpasamācāraṁ appajahitvā,",
  "atk-s0504a2:427_4": "tathāpaṭipattitathāpaggahaṇavasena pavattaṁ vācaṁ cittaṁ diṭṭhiñca appaṭinissajjitvāti attho.",
  "atk-s0504a2:427_5": "Abrahmacārīti brahmaseṭṭhaṁ caratīti brahmacārī,",
  "atk-s0504a2:427_6": "brahmā vā seṭṭho ācāro etassa atthīti brahmacārī, na brahmacārīti abrahmacārī,",
  "atk-s0504a2:427_7": "brahmacāripaṭirūpako dussīloti attho.",
  "atk-s0504a2:427_8": "Brahmacāripaṭiññoti ‘‘brahmacārī aha’’nti evaṁpaṭiñño.",
  "atk-s0504a2:427_9": "Paripuṇṇanti akhaṇḍādibhāvena avikalaṁ.",
  "atk-s0504a2:427_10": "Parisuddhanti upakkilesābhāvena parisuddhaṁ.",
  "atk-s0504a2:427_11": "Amūlakenāti diṭṭhādimūlavirahitena,",
  "atk-s0504a2:427_12": "diṭṭhaṁ sutaṁ parisaṅkitanti imehi codanāmūlehi vajjitena.",
  "atk-s0504a2:427_13": "Abrahmacariyena aseṭṭhacariyena.",
  "atk-s0504a2:427_14": "Anuddhaṁsetīti ‘‘parisuddho aya’’nti jānantova pārājikavatthunā dhaṁseti padhaṁseti, codeti akkosati vā.",
  "atk-s0504a2:428_0": "Gāthāsu abhūtavādīti parassa dosaṁ adisvāva abhūtena tucchena musāvādaṁ katvā paraṁ abbhācikkhanto.",
  "atk-s0504a2:428_1": "Katvāti yo vā pana pāpakammaṁ katvā ‘‘nāhaṁ etaṁ karomī’’ti āha.",
  "atk-s0504a2:428_2": "Ubhopi te pecca samā bhavantīti te ubhopi janā ito paralokaṁ gantvā nirayaṁ upagamanato gatiyā samānā bhavanti.",
  "atk-s0504a2:428_3": "Tattha gatiyeva nesaṁ paricchinnā, na pana āyu.",
  "atk-s0504a2:428_4": "Bahuñhi pāpaṁ katvā ciraṁ niraye paccati,",
  "atk-s0504a2:428_5": "parittaṁ katvā appamattakameva kālaṁ.",
  "atk-s0504a2:428_6": "Yasmā pana tesaṁ ubhinnampi kammaṁ lāmakameva.",
  "atk-s0504a2:428_7": "Tena vuttaṁ ‘‘nihīnakammā manujā paratthā’’ti.",
  "atk-s0504a2:428_8": "‘‘Paratthā’’ti pana padassa purato ‘‘peccā’’ti padena sambandho – parattha pecca ito gantvā te nihīnakammā samā bhavantīti.",
  "atk-s0504a2:429_0": "Evaṁ bhagavā abhūtabbhakkhānavasena bhūtadosapaṭicchādanavasena ca pavattassa musāvādassa vipākaṁ dassetvā idāni tasmiṁ ṭhāne nisinnānaṁ bahūnaṁ pāpabhikkhūnaṁ duccaritakammassa vipākadassanena saṁvejanatthaṁ dve gāthā abhāsi.",
  "atk-s0504a2:429_1": "Tattha kāsāvakaṇṭhāti kasāvarasapītattā kāsāvena vatthena paliveṭhitakaṇṭhā. Pāpadhammāti lāmakadhammā.",
  "atk-s0504a2:429_2": "Asaññatāti kāyādīhi saññamarahitā.",
  "atk-s0504a2:429_3": "Pāpāti tathārūpā pāpapuggalā,",
  "atk-s0504a2:429_4": "pāpehi kammehi upapajjitvā ‘‘tassa kāyopi āditto sampajjalito sajotibhūto,",
  "atk-s0504a2:429_5": "saṅghāṭipi ādittā’’tiādinā (saṁ. ni. 2.218-219; pārā.",
  "atk-s0504a2:429_6": "230) lakkhaṇasaṁyutte vuttanayena mahādukkhaṁ anubhavantiyeva.",
  "atk-s0504a2:430_0": "Tatiyagāthāya ayaṁ saṅkhepattho – yañce bhuñjeyya dussīlo nissīlapuggalo kāyādīhi asaññato raṭṭhavāsīhi saddhāya dinnaṁ yaṁ raṭṭhapiṇḍaṁ ‘‘samaṇomhī’’ti paṭijānanto gahetvā bhuñjeyya,",
  "atk-s0504a2:430_1": "tato āditto aggivaṇṇo ayoguḷova bhutto seyyo sundarataro. Kiṁkāraṇā?",
  "atk-s0504a2:430_2": "Tappaccayā hissa ekova attabhāvo jhāyeyya,",
  "atk-s0504a2:430_3": "dussīlo pana hutvā saddhādeyyaṁ bhuñjitvā anekānipi jātisatāni niraye uppajjeyyāti.",
  "atk-s0504a2:431_0": "Ekādasamasuttavaṇṇanā niṭṭhitā.",
  "atk-s0504a2:432_0": "12. Diṭṭhigatasuttavaṇṇanā",
  "atk-s0504a2:433_0": "49.",
  "atk-s0504a2:433_1": "Dvādasame dvīhi diṭṭhigatehīti ettha diṭṭhiyova diṭṭhigatāni ‘‘gūthagataṁ muttagata’’ntiādīsu (a. ni. 9.11) viya.",
  "atk-s0504a2:433_2": "Gahitākārasuññatāya vā diṭṭhīnaṁ gatamattānīti diṭṭhigatāni, tehi diṭṭhigatehi.",
  "atk-s0504a2:433_3": "Pariyuṭṭhitāti abhibhūtā palibuddhā vā.",
  "atk-s0504a2:433_4": "Palibodhattho vāpi hi pariyuṭṭhānasaddo ‘‘corā magge pariyuṭṭhiṁsū’’tiādīsu (cūḷava. 430) viya. Devāti upapattidevā.",
  "atk-s0504a2:433_5": "Te hi dibbanti uḷāratamehi kāmaguṇehi jhānādīhi ca kīḷanti,",
  "atk-s0504a2:433_6": "iddhānubhāvena vā yathicchitamatthaṁ gacchanti adhigacchantīti ca devāti vuccanti. Manassa ussannattā manussā,",
  "atk-s0504a2:433_7": "ukkaṭṭhaniddesavasena cetaṁ vuttaṁ yathā ‘‘satthā devamanussāna’’nti.",
  "atk-s0504a2:433_8": "Olīyanti eketi ‘‘sassato attā ca loko cā’’ti bhavesu olīyanābhinivesabhūtena sassatabhāvena ekacce devā manussā ca avalīyanti allīyanti saṅkocaṁ āpajjanti, na tato nissaranti.",
  "atk-s0504a2:433_9": "Atidhāvantīti paramatthato bhinnasabhāvānampi sabhāvadhammānaṁ yvāyaṁ hetuphalabhāvena sambandho,",
  "atk-s0504a2:433_10": "taṁ aggahetvā nānattanayassapi gahaṇena tattha tattheva dhāvanti,",
  "atk-s0504a2:433_11": "tasmā ‘‘ucchijjati attā ca loko ca,",
  "atk-s0504a2:433_12": "na hoti paraṁ maraṇā’’ti ucchede vā bhavanirodhapaṭipattiyā paṭikkhepadhammataṁ atidhāvanti atikkamanti.",
  "atk-s0504a2:433_13": "Cakkhumanto ca passantīti casaddo byatireke.",
  "atk-s0504a2:433_14": "Pubbayogasampattiyā ñāṇaparipākena paññācakkhumanto pana devamanussā teneva paññācakkhunā sassataṁ ucchedañca antadvayaṁ anupagamma majjhimapaṭipattidassanena paccakkhaṁ karonti.",
  "atk-s0504a2:433_15": "Te hi ‘‘nāmarūpamattamidaṁ paṭiccasamuppannaṁ, tasmā na sassataṁ,",
  "atk-s0504a2:433_16": "nāpi ucchijjatī’’ti aviparītato passanti.",
  "atk-s0504a2:434_0": "Evaṁ olīyanādike puggalādhiṭṭhānena uddisituṁ ‘‘kathañca, bhikkhave’’tiādi vuttaṁ. Tattha bhavāti kāmabhavo, rūpabhavo, arūpabhavo.",
  "atk-s0504a2:434_1": "Aparepi tayo bhavā saññībhavo, asaññībhavo, nevasaññīnāsaññībhavo.",
  "atk-s0504a2:434_2": "Aparepi tayo bhavā ekavokārabhavo, catuvokārabhavo, pañcavokārabhavoti.",
  "atk-s0504a2:434_3": "Etehi bhavehi āramanti abhinandantīti bhavārāmā.",
  "atk-s0504a2:434_4": "Bhavesu ratā abhiratāti bhavaratā.",
  "atk-s0504a2:434_5": "Bhavesu suṭṭhu muditāti bhavasammuditā.",
  "atk-s0504a2:434_6": "Bhavanirodhāyāti tesaṁ bhavānaṁ accantanirodhāya anuppādanatthāya.",
  "atk-s0504a2:434_7": "Dhamme desiyamāneti tathāgatappavedite niyyānikadhamme vuccamāne.",
  "atk-s0504a2:434_8": "Na pakkhandatīti sassatābhiniviṭṭhattā saṁkhittadhammattā na pavisati na ogāhati.",
  "atk-s0504a2:434_9": "Na pasīdatīti pasādaṁ nāpajjati na taṁ saddahati.",
  "atk-s0504a2:434_10": "Na santiṭṭhatīti tassaṁ desanāyaṁ na tiṭṭhati nādhimuccati.",
  "atk-s0504a2:434_11": "Evaṁ sassatato abhinivisanena bhavesu olīyanti.",
  "atk-s0504a2:435_0": "Aṭṭīyamānāti bhave jarārogamaraṇādīni vadhabandhanacchedanādīni ca disvā saṁvijjanena tehi samaṅgibhāvena bhavena pīḷiyamānā dukkhāpiyamānā.",
  "atk-s0504a2:435_1": "Harāyamānāti lajjamānā jigucchamānāti paṭikūlato dahantā. Vibhavanti ucchedaṁ.",
  "atk-s0504a2:435_2": "Abhinandantīti taṇhādiṭṭhābhinandanāhi ajjhosāya nandanti.",
  "atk-s0504a2:435_3": "Yatokirabhotiādi tesaṁ abhinandanākāradassanaṁ. Tattha yatoti yadā. Bhoti ālapanaṁ.",
  "atk-s0504a2:435_4": "Ayaṁ attāti kārakādibhāvena attanā parikappitaṁ sandhāya vadati. Ucchijjatīti upacchijjati. Vinassatīti na dissati, vināsaṁ abhāvaṁ gacchati.",
  "atk-s0504a2:435_5": "Na hoti paraṁ maraṇāti maraṇena uddhaṁ na bhavati.",
  "atk-s0504a2:435_6": "Etaṁ santanti yadetaṁ attano ucchedādi,",
  "atk-s0504a2:435_7": "etaṁ sabbabhavavūpasamato sabbasantāpavūpasamato ca santaṁ, santattā eva paṇītaṁ,",
  "atk-s0504a2:435_8": "tacchāviparītabhāvato yāthāvaṁ.",
  "atk-s0504a2:435_9": "Tattha ‘‘santaṁ paṇīta’’nti idaṁ dvayaṁ taṇhābhinandanāya vadanti,",
  "atk-s0504a2:435_10": "‘‘yāthāva’’nti diṭṭhābhinandanāya.",
  "atk-s0504a2:435_11": "Evanti evaṁ yathāvuttaucchedābhinivesanena.",
  "atk-s0504a2:436_0": "Bhūtanti khandhapañcakaṁ.",
  "atk-s0504a2:436_1": "Tañhi paccayasambhūtattā paramatthato vijjamānattā ca bhūtanti vuccati. Tenāha ‘‘bhūtamidaṁ, bhikkhave, samanupassathā’’ti (ma. ni. 1.401).",
  "atk-s0504a2:436_2": "Bhūtato aviparītasabhāvato salakkhaṇato sāmaññalakkhaṇato ca passati.",
  "atk-s0504a2:436_3": "Idañhi khandhapañcakaṁ nāmarūpamattaṁ.",
  "atk-s0504a2:436_4": "Tattha ‘‘ime pathavīādayo dhammā rūpaṁ, ime phassādayo dhammā nāmaṁ, imāni nesaṁ lakkhaṇādīni,",
  "atk-s0504a2:436_5": "ime nesaṁ avijjādayo paccayā’’ti evaṁ sapaccayanāmarūpadassanavasena ceva,",
  "atk-s0504a2:436_6": "‘‘sabbepime dhammā ahutvā sambhonti, hutvā paṭiventi, tasmā aniccā, aniccattā dukkhā,",
  "atk-s0504a2:436_7": "dukkhattā anattā’’ti evaṁ aniccānupassanādivasena ca passatīti attho.",
  "atk-s0504a2:436_8": "Ettāvatā taruṇavipassanāpariyosānā vipassanābhūmi dassitā.",
  "atk-s0504a2:436_9": "Nibbidāyāti bhūtasaṅkhātassa tebhūmakadhammajātassa nibbindanatthāya,",
  "atk-s0504a2:436_10": "etena balavavipassanaṁ dasseti.",
  "atk-s0504a2:436_11": "Virāgāyāti virāgatthaṁ virajjanatthaṁ, iminā maggaṁ dasseti. Nirodhāyāti nirujjhanatthaṁ, imināpi maggameva dasseti.",
  "atk-s0504a2:436_12": "Nirodhāyāti vā paṭippassaddhinirodhena saddhiṁ anupādisesanibbānaṁ dasseti. Evaṁ kho, bhikkhave,",
  "atk-s0504a2:436_13": "cakkhumanto passantīti evaṁ paññācakkhumanto sapubbabhāgena maggapaññācakkhunā catusaccadhammaṁ passanti.",
  "atk-s0504a2:437_0": "Gāthāsu ye bhūtaṁ bhūtato disvāti ye ariyasāvakā bhūtaṁ khandhapañcakaṁ bhūtato aviparītasabhāvato vipassanāpaññāsahitāya maggapaññāya disvā.",
  "atk-s0504a2:437_1": "Etena pariññābhisamayaṁ dasseti.",
  "atk-s0504a2:437_2": "Bhūtassa ca atikkamanti bhāvanābhisamayaṁ.",
  "atk-s0504a2:437_3": "Ariyamaggo hi bhūtaṁ atikkamati etenāti ‘‘bhūtassa atikkamo’’ti vutto.",
  "atk-s0504a2:437_4": "Yathābhūteti aviparītasaccasabhāve nibbāne. Vimuccanti adhimuccanti,",
  "atk-s0504a2:437_5": "etena sacchikiriyābhisamayaṁ dasseti.",
  "atk-s0504a2:437_6": "Bhavataṇhāparikkhayāti bhavataṇhāya sabbaso khepanā samucchindanato,",
  "atk-s0504a2:437_7": "etena samudayappahānaṁ dasseti.",
  "atk-s0504a2:438_0": "Save bhūtapariñño soti ettha pana saveti nipātamattaṁ.",
  "atk-s0504a2:438_1": "So bhūtapariñño bhūtassa atikkamanūpāyena maggena bhavataṇhāparikkhayā pariññātakkhandho tato eva yathābhūte nibbāne adhimutto.",
  "atk-s0504a2:438_2": "Bhavābhaveti khuddake ceva mahante ca,",
  "atk-s0504a2:438_3": "ucchedādidassane vā vītataṇho bhinnakileso.",
  "atk-s0504a2:438_4": "Bhikkhu bhūtassa upādānakkhandhasaṅkhātassa attabhāvassa vibhavā,",
  "atk-s0504a2:438_5": "āyatiṁ anuppādā punabbhavaṁ nāgacchati,",
  "atk-s0504a2:438_6": "apaññattikabhāvameva gacchatīti anupādisesāya nibbānadhātuyā desanaṁ niṭṭhāpesi.",
  "atk-s0504a2:439_0": "Iti imasmiṁ vagge ekādasame vaṭṭaṁ kathitaṁ,",
  "atk-s0504a2:439_1": "tatiyacatutthapañcamesu pariyosānasutte ca vaṭṭavivaṭṭaṁ kathitaṁ,",
  "atk-s0504a2:439_2": "sesesu vivaṭṭamevāti veditabbaṁ.",
  "atk-s0504a2:440_0": "Dvādasamasuttavaṇṇanā niṭṭhitā.",
  "atk-s0504a2:441_0": "Paramatthadīpaniyā khuddakanikāya-aṭṭhakathāya",
  "atk-s0504a2:442_0": "Itivuttakassa dukanipātavaṇṇanā niṭṭhitā."
}