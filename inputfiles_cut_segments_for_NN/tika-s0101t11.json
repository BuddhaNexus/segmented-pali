{
  "tika-s0101t11:0_0": "11. Kevaṭṭasuttavaṇṇanā",
  "tika-s0101t11:1_0": "Kevaṭṭagahapatiputtavatthuvaṇṇanā",
  "tika-s0101t11:2_0": "481.Pāvārikambavaneti pāvārikaseṭṭhino ambabahule upavane.",
  "tika-s0101t11:2_1": "Taṁ kira so seṭṭhī bhagavato anucchavikaṁ gandhakuṭiṁ,",
  "tika-s0101t11:2_2": "bhikkhusaṅghassa ca rattiṭṭhānadivāṭṭhānakuṭimaṇḍapādīni sampādetvā pākāraparikkhittaṁ dvārakoṭṭhakasampannaṁ",
  "tika-s0101t11:2_3": "katvā buddhappamukhassa saṅghassa niyyātesi,",
  "tika-s0101t11:2_4": "purimavohārena pana “pāvārikambavana”nti vuccati,",
  "tika-s0101t11:2_5": "tasmiṁ pāvārikambavane.",
  "tika-s0101t11:2_6": "Kevaṭṭoti idaṁ tassa nāmaṁ kevaṭṭehi saṁrakkhitattā,",
  "tika-s0101t11:2_7": "tesaṁ vā santike saṁvaḍḍhitattāti keci.",
  "tika-s0101t11:2_8": "“Gahapatiputtassā”ti ettha kāmaṁ tadā so gahapatiṭṭhāne ṭhito,",
  "tika-s0101t11:2_9": "pitu panassa acirakālaṁkatatāya purimasamaññāya “gahapatiputto” tveva voharīyati,",
  "tika-s0101t11:2_10": "tenāha “gahapati mahāsālo”ti.",
  "tika-s0101t11:2_11": "Mahāvibhavatāya mahāsāro,",
  "tika-s0101t11:2_12": "gahapatīti attho ra-kārassa la-kāraṁ katvā “mahāsālo sukhumālo aha”ntiādīsu viya.",
  "tika-s0101t11:2_13": "Saddhāsampannoti pothujjanikāya saddhāya vasena saddhā samannāgato.",
  "tika-s0101t11:3_0": "Samiddhāti sammadeva iddhā,",
  "tika-s0101t11:3_1": "iddhiyā vibhavasampattiyā vepullappattāti attho.",
  "tika-s0101t11:3_2": "“Ehi tvaṁ bhikkhu anvaddhamāsaṁ, anumāsaṁ,",
  "tika-s0101t11:3_3": "anusaṁvaccharaṁ vā manussānaṁ pasādāya iddhipāṭihāriyaṁ karohī”ti ekassa bhikkhuno āṇāpanaṁ tasmiṁ ṭhāne",
  "tika-s0101t11:3_4": "tassa ṭhapanaṁ nāma hotīti āha “ṭhānantare ṭhapetū”ti.",
  "tika-s0101t11:3_5": "Uttarimanussānaṁdhammatoti uttarimanussānaṁ buddhādīnaṁ adhigamadhammato.",
  "tika-s0101t11:3_6": "Niddhāraṇe cetaṁ nissakkaṁ.",
  "tika-s0101t11:3_7": "Iddhipāṭihāriyañhi tato niddhāreti.",
  "tika-s0101t11:3_8": "Manussadhammato uttarīti pakatimanussadhammato upari.",
  "tika-s0101t11:3_9": "Pajjalitapadīpoti pajjalanto padīpo.",
  "tika-s0101t11:4_0": "482.Na dhaṁsemīti guṇasampattito na cāvemi,",
  "tika-s0101t11:4_1": "tenāha “sīlabheda”ntiādi.",
  "tika-s0101t11:4_2": "Vissāsaṁ vaḍḍhetvā bhagavati attano vissatthabhāvaṁ brūhetvā vibhūtaṁ pākaṭaṁ katvā.",
  "tika-s0101t11:5_0": "Iddhipāṭihāriyavaṇṇanā",
  "tika-s0101t11:6_0": "483-4.Ādīnavanti dosaṁ.",
  "tika-s0101t11:6_1": "Gandhārīti cūḷagandhārī,",
  "tika-s0101t11:6_2": "mahāgandhārīti dve gandhārīvijjā.",
  "tika-s0101t11:6_3": "Tattha cūḷagandhārī nāma tivassato oraṁ matānaṁ sattānaṁ upapannaṭṭhānajānanavijjā.",
  "tika-s0101t11:6_4": "Mahāgandhārī tampi jānāti tato uttaripi iddhividhañāṇakappaṁ yebhuyyena iddhividhakiccaṁ sādheti.",
  "tika-s0101t11:6_5": "Tassā kira vijjāya sādhako puggalo tādise desakāle mantaṁ parijappitvā bahudhāpi attānaṁ dasseti,",
  "tika-s0101t11:6_6": "hatthiādīnipi dasseti,",
  "tika-s0101t11:6_7": "dassanīyopi hoti,",
  "tika-s0101t11:6_8": "aggithambhampi karoti,",
  "tika-s0101t11:6_9": "jalathambhampi karoti,",
  "tika-s0101t11:6_10": "ākāsepi attānaṁ dasseti.",
  "tika-s0101t11:6_11": "Sabbaṁ indajālasadisaṁ daṭṭhabbaṁ.",
  "tika-s0101t11:6_12": "Aṭṭoti dukkhito bādhito,",
  "tika-s0101t11:6_13": "tenāha “pīḷito”ti.",
  "tika-s0101t11:7_0": "Ādesanāpāṭihāriyavaṇṇanā",
  "tika-s0101t11:8_0": "485.",
  "tika-s0101t11:8_1": "Kāmaṁ “cetasika”nti padaṁ ye cetasi niyuttā cittena sampayuttā,",
  "tika-s0101t11:8_2": "tesaṁ sādhāraṇavacanaṁ,",
  "tika-s0101t11:8_3": "sādhāraṇe pana gahite cittaviseso gahitova hoti,",
  "tika-s0101t11:8_4": "sāmaññajotanā ca visese avatiṭṭhatīti cetasikaggahaṇassa adhippāyaṁ vivaranto “somanassadomanassaṁ adhippeta”nti āha.",
  "tika-s0101t11:8_5": "Somanassaggahaṇena cettha tadekaṭṭhā rāgādayo,",
  "tika-s0101t11:8_6": "saddhādayo ca dassitā honti,",
  "tika-s0101t11:8_7": "domanassaggahaṇena dosādayo.",
  "tika-s0101t11:8_8": "Vitakkavicārā pana sarūpeneva dassitā.",
  "tika-s0101t11:8_9": "Evaṁ tava manoti iminā ākārena tava mano pavattoti attho.",
  "tika-s0101t11:8_10": "Kena pakārena pavattoti āha “somanassito vā”tiādi.",
  "tika-s0101t11:8_11": "“Evaṁ tava mano”ti idaṁ pana somanassitatādimattadassanaṁ,",
  "tika-s0101t11:8_12": "na pana yena yena somanassito vā domanassito vā,",
  "tika-s0101t11:8_13": "taṁ taṁ dassanaṁ.",
  "tika-s0101t11:8_14": "Dutiyanti “itthampi te mano”ti idaṁ.",
  "tika-s0101t11:8_15": "Itipīti ettha iti-saddo nidassanattho “atthīti kho, kaccāna,",
  "tika-s0101t11:8_16": "ayameko anto”tiādīsu viya,",
  "tika-s0101t11:8_17": "tenāha “imañca imañca atthaṁ cintayamāna”nti pi-saddo vuttatthasampiṇḍanattho.",
  "tika-s0101t11:8_18": "Parassa cintaṁ manati jānāti etenāti cintāmaṇi.",
  "tika-s0101t11:8_19": "Tassā kira vijjāya sādhako puggalo tādise desakāle mantaṁ parijappitvā yassa cittaṁ jānitukāmo,",
  "tika-s0101t11:8_20": "tassa diṭṭhasutādivisesasañjānanamukhena cittācāraṁ anuminanto kathetīti keci.",
  "tika-s0101t11:8_21": "Apare “vācaṁ niccharāpetvā tattha akkharasallakkhaṇavasenā”ti vadanti.",
  "tika-s0101t11:9_0": "Anusāsanīpāṭihāriyavaṇṇanā",
  "tika-s0101t11:10_0": "486.Pavattentāti pavattanakā hutvā,",
  "tika-s0101t11:10_1": "pavattanavasenāti attho.",
  "tika-s0101t11:10_2": "“Eva”nti hi padaṁ yathānusiṭṭhāya anusāsaniyā vidhivasena,",
  "tika-s0101t11:10_3": "paṭisedhavasena ca pavattiākāraparāmasanaṁ,",
  "tika-s0101t11:10_4": "sā ca sammāvitakkānaṁ micchāvitakkānañca pavattiākāradassanavasena pavattati tattha ānisaṁsassa ādīnavassa ca vibhāvanatthaṁ.",
  "tika-s0101t11:10_5": "Aniccasaññameva na niccasaññanti attho.",
  "tika-s0101t11:10_6": "Paṭiyogīnivattanatthañhi eva-kāraggahaṇaṁ.",
  "tika-s0101t11:10_7": "Idhāpi evaṁ saddaggahaṇassa attho,",
  "tika-s0101t11:10_8": "payojanañca vuttanayeneva veditabbaṁ.",
  "tika-s0101t11:10_9": "Idaṁgahaṇepi eseva nayo.",
  "tika-s0101t11:10_10": "Pañcakāmaguṇikarāganti nidassanamattaṁ daṭṭhabbaṁ,",
  "tika-s0101t11:10_11": "tadaññarāgassa,",
  "tika-s0101t11:10_12": "dosādīnañca pahānassa icchitattā,",
  "tika-s0101t11:10_13": "tappahānassa ca tadaññarāgādikhepanassa upāyabhāvato tathā vuttaṁ duṭṭhalohitavimocanassa pubbaduṭṭhamaṁsakhepanūpāyatā viya.",
  "tika-s0101t11:10_14": "Lokuttaradhammamevāti avadhāraṇaṁ paṭipakkhabhāvato sāvajjadhammanivattanaparaṁ daṭṭhabbaṁ tassādhigamūpāyānisaṁsabhūtānaṁ",
  "tika-s0101t11:10_15": "tadaññesaṁ anavajjadhammānaṁ nānantariyabhāvato.",
  "tika-s0101t11:10_16": "Iddhividhaṁ iddhipāṭihāriyanti dasseti iddhidassanena parasantāne pasādādīnaṁ paṭipakkhassa haraṇato.",
  "tika-s0101t11:10_17": "Iminā nayena sesapadadvayepi attho veditabbo.",
  "tika-s0101t11:10_18": "Satataṁ dhammadesanāti sabbakālaṁ desetabbadhammadesanā.",
  "tika-s0101t11:11_0": "Iddhipāṭihāriyenāti sahayoge karaṇavacanaṁ,",
  "tika-s0101t11:11_1": "iddhipāṭihāriyena saddhinti attho.",
  "tika-s0101t11:11_2": "Ādesanāpāṭihāriyenāti etthāpi eseva nayo.",
  "tika-s0101t11:11_3": "Dhammasenāpatissa āciṇṇanti yojanā.",
  "tika-s0101t11:11_4": "“Cittācāraṁ ñatvā”ti iminā ādesanāpāṭihāriyaṁ dasseti.",
  "tika-s0101t11:11_5": "“Dhammaṁ desesī”ti iminā anusāsanīpāṭihāriyaṁ “buddhānaṁ satataṁ dhammadesanā”ti anusāsanīpāṭihāriyassa tattha sātisayatāya vuttaṁ.",
  "tika-s0101t11:11_6": "Saupārambhāni patirūpena upārambhitabbato.",
  "tika-s0101t11:11_7": "Sadosāni dosasamucchindanassa anupāyabhāvato.",
  "tika-s0101t11:11_8": "Sadosattā eva addhānaṁ na tiṭṭhanti cirakālaṭṭhāyīni na honti.",
  "tika-s0101t11:11_9": "Addhānaṁ atiṭṭhanato na niyyantīti phalena hetuno anumānaṁ.",
  "tika-s0101t11:11_10": "Aniyyānikatāya hi tāni anaddhaniyāni.",
  "tika-s0101t11:11_11": "Anusāsanīpāṭihāriyaṁ anupārambhaṁ visuddhippabhavato,",
  "tika-s0101t11:11_12": "visuddhinissayato ca.",
  "tika-s0101t11:11_13": "Tato eva niddosaṁ.",
  "tika-s0101t11:11_14": "Na hi tattha pubbāparavirodhādidosasambhavo.",
  "tika-s0101t11:11_15": "Niddosattā eva addhānaṁ tiṭṭhati paravādavātehi,",
  "tika-s0101t11:11_16": "kilesavātehi ca anupahantabbato.",
  "tika-s0101t11:11_17": "Tasmāti yathāvuttakāraṇato,",
  "tika-s0101t11:11_18": "tena saupārambhādiṁ,",
  "tika-s0101t11:11_19": "anupārambhādiṁ cāti ubhayaṁ ubhayattha yathākkamaṁ gārayhapāsaṁsabhāvānaṁ hetubhāvena paccāmasati.",
  "tika-s0101t11:12_0": "Bhūtanirodhesakavatthuvaṇṇanā",
  "tika-s0101t11:13_0": "487.Aniyyānikabhāvadassanatthanti yasmā mahābhūtapariyesako bhikkhu purimesu dvīsu pāṭihāriyesu vasippatto",
  "tika-s0101t11:13_1": "kusalopi samāno mahābhūtānaṁ aparisesanirodhasaṅkhātaṁ nibbānaṁ nāvabujjhi,",
  "tika-s0101t11:13_2": "tasmā tāni niyyānāvahatābhāvato aniyyānikānīti tesaṁ aniyyānikabhāvadassanatthaṁ.",
  "tika-s0101t11:13_3": "Tatiyaṁ pana takkarassa ekantato niyyānāvahanti tasseva niyyānikabhāvadassanatthaṁ.",
  "tika-s0101t11:14_0": "Evametissā desanāya mukhyapayojanaṁ dassetvā idāni anusaṅgikampi dassetuṁ “apicā”tiādi āraddhaṁ.",
  "tika-s0101t11:14_1": "Mahābhūte pariyesantoti aparisesaṁ nirujjhanavasena mahābhūte gavesanto,",
  "tika-s0101t11:14_2": "tesaṁ anavasesanirodhaṁ vīmaṁsantoti attho.",
  "tika-s0101t11:14_3": "Vicaritvāti dhammatāya codiyamāno vicaritvā.",
  "tika-s0101t11:14_4": "Dhammatāsiddhaṁ kiretaṁ,",
  "tika-s0101t11:14_5": "yadidaṁ tassa bhikkhuno tathā vicaraṇaṁ,",
  "tika-s0101t11:14_6": "yathā abhijātiyaṁ mahāpathavikampādi.",
  "tika-s0101t11:14_7": "Mahantabhāvappakāsanatthanti sadevake loke anaññasādhāraṇassa buddhānaṁ mahantabhāvassa mahānubhāvatāya dīpanatthaṁ.",
  "tika-s0101t11:14_8": "Idañca kāraṇanti sabbesampi buddhānaṁ sāsane īdiso eko bhikkhu tadānubhāvappakāsano hotīti idampi kāraṇaṁ dassento.",
  "tika-s0101t11:15_0": "Katthāti nimitte bhummaṁ,",
  "tika-s0101t11:15_1": "tasmā katthāti kismiṁ ṭhāne kāraṇabhūte.",
  "tika-s0101t11:15_2": "Kiṁ āgammāti kiṁ ārammaṇaṁ paccayabhūtaṁ adhigantvā,",
  "tika-s0101t11:15_3": "tenāha “kiṁ pattassā”ti.",
  "tika-s0101t11:15_4": "Teti mahābhūtā.",
  "tika-s0101t11:15_5": "Appavattivasenāti anuppajjanavasena.",
  "tika-s0101t11:15_6": "Sabbākārenāti vacanatthalakkhaṇādisamuṭṭhānakalāpacuṇṇanānattekattavinibbhogāvinibbhoga- sabhāgavisabhāgaajjhattikabāhirasaṅgahapaccayasamannāhārapaccayavibhāgākārato,",
  "tika-s0101t11:15_7": "sasambhārasaṅkhepasasambhāravibhattisalakkhaṇasaṅkhepasalakkhaṇavibhattiākārato cāti sabbena ākārena.",
  "tika-s0101t11:16_0": "488.",
  "tika-s0101t11:16_1": "Dibbanti ettha pañcahi kāmaguṇehi samaṅgībhūtā hutvā vicaranti, kīḷanti,",
  "tika-s0101t11:16_2": "jotanti cāti devo, devaloko.",
  "tika-s0101t11:16_3": "Taṁ yanti upagacchanti etenāti devayāniyo.",
  "tika-s0101t11:16_4": "Vasaṁ vattentoti ettha vasavattanaṁ nāma yathicchitaṭṭhānagamanaṁ.",
  "tika-s0101t11:16_5": "Cattāro mahārājāno etesaṁ issarāti cātumahārājikā yā devatā maggaphalalābhino tā tamatthaṁ ekadesena",
  "tika-s0101t11:16_6": "jāneyyuṁ buddhavisayo panāyaṁ pañhoti cintetvā “na jānāmā”ti āhaṁsu,",
  "tika-s0101t11:16_7": "tenāha “buddhavisaye”tiādi.",
  "tika-s0101t11:16_8": "Ajjhottharaṇaṁ nāmettha nippīḷananti āha “punappunaṁ pucchatī”ti.",
  "tika-s0101t11:16_9": "Abhikkantatarāti rūpasampattiyā ceva paññāpaṭibhānādiguṇehi ca amhe abhibhuyya paresaṁ kāmanīyatarā.",
  "tika-s0101t11:16_10": "Paṇītatarāti uḷāratarā,",
  "tika-s0101t11:16_11": "tenāha “uttamatarā”ti.",
  "tika-s0101t11:17_0": "491-3.Devayāniyasadiso iddhividhañāṇasseva adhippetattā.",
  "tika-s0101t11:17_1": "“Devayāniyamaggoti vā …pe…",
  "tika-s0101t11:17_2": "sabbametaṁ iddhividhañāṇasseva nāma”nti idaṁ pāḷiyaṁ aṭṭhakathāsu ca tattha tattha āgataruḷhivasena vuttaṁ.",
  "tika-s0101t11:18_0": "494.Āgamanapubbabhāge nimittanti brahmuno āgamanassa pubbabhāge uppajjananimittaṁ.",
  "tika-s0101t11:18_1": "Pāturahosīti āvi bhavi.",
  "tika-s0101t11:18_2": "Pākaṭo ahosīti pakāso ahosi.",
  "tika-s0101t11:19_0": "497.Padesenāti ekadesena,",
  "tika-s0101t11:19_1": "upādinnakavasena,",
  "tika-s0101t11:19_2": "sattasantānapariyāpannenāti attho.",
  "tika-s0101t11:19_3": "Anupādinnakepīti anindriyabaddhepi.",
  "tika-s0101t11:19_4": "Nippadesato anavasesato.",
  "tika-s0101t11:19_5": "Pucchāmūḷhassāti pucchituṁ ajānantassa.",
  "tika-s0101t11:19_6": "Pucchāya dosaṁ dassetvāti tena katapucchāya pucchitākāre dosaṁ vibhāvetvā.",
  "tika-s0101t11:19_7": "Yasmā vissajjanaṁ nāma pucchānurūpaṁ pucchāsabhāgena vissajjetabbato,",
  "tika-s0101t11:19_8": "na ca tathāgatā virajjhitvā katapucchānurūpaṁ vissajjenti,",
  "tika-s0101t11:19_9": "atthasabhāgatāya ca vissajjanassa pucchakā tadatthaṁ anavabujjhantā sammuyhanti,",
  "tika-s0101t11:19_10": "tasmā pucchāya sikkhāpanaṁ buddhāciṇṇaṁ,",
  "tika-s0101t11:19_11": "tenāha “pucchaṁ sikkhāpetvā”tiādi.",
  "tika-s0101t11:20_0": "498.Appatiṭṭhāti appaccayā,",
  "tika-s0101t11:20_1": "sabbaso samucchinnakāraṇāti attho.",
  "tika-s0101t11:20_2": "Upādinnaṁ yevāti indriyabaddhameva.",
  "tika-s0101t11:20_3": "Yasmā ekadisābhimukhaṁ santānavasena saṇṭhite rūpappabandhe dīghasamaññā taṁ upādāya tato appake rassasamaññā",
  "tika-s0101t11:20_4": "tadubhayañca visesato rūpaggahaṇamukhena gayhati,",
  "tika-s0101t11:20_5": "tasmā āha “dīghañca rassañcāti saṇṭhānavasena upādārūpaṁ vutta”nti.",
  "tika-s0101t11:20_6": "Appaparimāṇe rūpasaṅghāte aṇusamaññā,",
  "tika-s0101t11:20_7": "taṁ upādāya tato mahati thūlasamaññā.",
  "tika-s0101t11:20_8": "Idampi dvayaṁ visesato rūpaggahaṇamukhena gayhati,",
  "tika-s0101t11:20_9": "tenāha “imināpī”tiādi.",
  "tika-s0101t11:20_10": "Pi-saddena cettha “saṇṭhānavasena upādārūpaṁ vutta”nti etthāpi vaṇṇamattameva kathitanti imamatthaṁ samuccinatīti vadanti.",
  "tika-s0101t11:20_11": "Subhanti sundaraṁ,",
  "tika-s0101t11:20_12": "iṭṭhanti attho.",
  "tika-s0101t11:20_13": "Asubhanti asundaraṁ,",
  "tika-s0101t11:20_14": "aniṭṭhanti vuttaṁ hoti.",
  "tika-s0101t11:20_15": "Tenevāha “iṭṭhāniṭṭhārammaṇaṁ panevaṁ kathita”nti.",
  "tika-s0101t11:20_16": "Dīghaṁ rassaṁ,",
  "tika-s0101t11:20_17": "aṇuṁ thūlaṁ,",
  "tika-s0101t11:20_18": "subhāsubhanti tīsu ṭhānesu upādārūpasseva gahaṇaṁ,",
  "tika-s0101t11:20_19": "bhūtarūpānaṁ visuṁ gahitattā.",
  "tika-s0101t11:20_20": "Nāmanti vedanādikkhandhacatukkaṁ tañhi ārammaṇābhimukhaṁ namanato,",
  "tika-s0101t11:20_21": "nāmakaraṇato ca “nāma”nti vuccati.",
  "tika-s0101t11:20_22": "Heṭṭhā “dīghaṁ rassa”ntiādinā vuttameva idha ruppanaṭṭhena “rūpa”nti gahitanti āha “dīghādibhedaṁ rūpañcā”ti.",
  "tika-s0101t11:20_23": "Dīghādīti ca ādi-saddena āpādīnañca saṅgaho daṭṭhabbo.",
  "tika-s0101t11:20_24": "Yasmā vā dīghādisamaññā na rūpāyatanavatthukāva,",
  "tika-s0101t11:20_25": "atha kho bhūtarūpavatthukāpi.",
  "tika-s0101t11:20_26": "Tathā hi saṇṭhānaṁ phusanamukhenapi gayhati,",
  "tika-s0101t11:20_27": "tasmā dīgharassādiggahaṇena bhūtarūpampi gayhatevāti “dīghādibhedaṁ rūpa”micceva vuttaṁ.",
  "tika-s0101t11:20_28": "Kiṁ āgammāti kiṁ adhigantvā kissa adhigamahetu.",
  "tika-s0101t11:20_29": "“Uparujjhatī”ti idaṁ anuppādanirodhaṁ sandhāya vuttaṁ,",
  "tika-s0101t11:20_30": "na khaṇanirodhanti āha “asesametaṁ nappavattatī”ti.",
  "tika-s0101t11:21_0": "499.Viññātabbanti visiṭṭhena ñātabbaṁ,",
  "tika-s0101t11:21_1": "ñāṇuttamena ariyamaggañāṇena paccakkhato jānitabbanti attho,",
  "tika-s0101t11:21_2": "tenāha “nibbānassetaṁ nāma”nti.",
  "tika-s0101t11:21_3": "Nidissatīti nidassanaṁ,",
  "tika-s0101t11:21_4": "cakkhuviññeyyaṁ.",
  "tika-s0101t11:21_5": "Na nidassanaṁ anidassanaṁ,",
  "tika-s0101t11:21_6": "acakkhuviññeyyanti etamatthaṁ vadanti.",
  "tika-s0101t11:21_7": "Nidassanaṁ vā upamā,",
  "tika-s0101t11:21_8": "taṁ etassa natthīti anidassanaṁ.",
  "tika-s0101t11:21_9": "Na hi nibbānassa niccassa ekassa accantasantapaṇītasabhāvassa sadisaṁ nidassanaṁ kutoci labbhatīti.",
  "tika-s0101t11:21_10": "Yaṁ ahutvā sambhoti,",
  "tika-s0101t11:21_11": "hutvā paṭiveti taṁ saṅkhataṁ udayavayantehi saantaṁ,",
  "tika-s0101t11:21_12": "asaṅkhatassa pana nibbānassa niccassa te ubhopi antā na santi,",
  "tika-s0101t11:21_13": "tato eva navabhāvāpagamasaṅkhāto jarantopi tassa natthīti āha “uppādanto…pe…",
  "tika-s0101t11:21_14": "ananta”nti.",
  "tika-s0101t11:21_15": "“Titthassa nāma”nti vatvā tattha nibbacanaṁ dassetuṁ “papanti etthāti papa”nti vuttaṁ.",
  "tika-s0101t11:21_16": "Ettha hi papanti pānatitthaṁ.",
  "tika-s0101t11:21_17": "Bha-kāro kato niruttinayena.",
  "tika-s0101t11:21_18": "Visuddhaṭṭhena vā sabbatopabhaṁ,",
  "tika-s0101t11:21_19": "kenaci anupakkiliṭṭhatāya samantato pabhassaranti attho.",
  "tika-s0101t11:21_20": "Yena nibbānaṁ adhigataṁ,",
  "tika-s0101t11:21_21": "taṁ santatipariyāpannānaṁyeva idha anuppādanirodho adhippetoti vuttaṁ “upādinnakadhammajātaṁ nirujjhati appavattaṁ hotī”ti.",
  "tika-s0101t11:22_0": "Tatthāti “viññāṇassa nirodhenā”ti yaṁ padaṁ vuttaṁ, tasmiṁ.",
  "tika-s0101t11:22_1": "“Viññāṇa”nti viññāṇaṁ uddharati vibhattabbattā etthetaṁ uparujjhatīti etasmiṁ nibbāne etaṁ nāmarūpaṁ",
  "tika-s0101t11:22_2": "carimakaviññāṇanirodhena anuppādavasena nirujjhati anupādisesāya nibbānadhātuyā,",
  "tika-s0101t11:22_3": "tenāha “vijjhātadīpasikhā viya apaṇṇattikabhāvaṁ yātī”ti.",
  "tika-s0101t11:22_4": "“Carimakaviññāṇa”nti hi arahato cuticittaṁ adhippetaṁ.",
  "tika-s0101t11:22_5": "“Abhisaṅkhāraviññāṇassāpī”tiādināpi saupādisesanibbānamukhena anupādisesanibbānameva vadati nāmarūpassa anavasesato uparujjhanassa adhippetattā,",
  "tika-s0101t11:22_6": "tenāha “anuppādavasena uparujjhatī”ti.",
  "tika-s0101t11:22_7": "Sotāpattimaggañāṇenāti kattari,",
  "tika-s0101t11:22_8": "karaṇe vā karaṇavacanaṁ.",
  "tika-s0101t11:22_9": "Nirodhenāti pana hetumhi.",
  "tika-s0101t11:22_10": "Etthāti etasmiṁ nibbāne.",
  "tika-s0101t11:22_11": "Sesamettha yaṁ atthato na vibhattaṁ,",
  "tika-s0101t11:22_12": "taṁ suviññeyyameva.",
  "tika-s0101t11:23_0": "Kevaṭṭasuttavaṇṇanāya līnatthappakāsanā."
}