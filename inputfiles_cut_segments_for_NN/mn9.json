{
  "mn9:0.1_0": "Majjhima Nikāya 9 ",
  "mn9:0.2_0": "Sammādiṭṭhisutta ",
  "mn9:1.1_0": "Evaṁ me sutaṁ—",
  "mn9:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn9:1.3_0": "Tatra kho āyasmā sāriputto bhikkhū āmantesi: ",
  "mn9:1.4_0": "“āvuso bhikkhave”ti. ",
  "mn9:1.5_0": "“Āvuso”ti kho te bhikkhū āyasmato sāriputtassa paccassosuṁ. ",
  "mn9:1.6_0": "Āyasmā sāriputto etadavoca: ",
  "mn9:2.1_0": "“‘Sammādiṭṭhi sammādiṭṭhī’ti, āvuso, vuccati. ",
  "mn9:2.2_0": "Kittāvatā nu kho, āvuso,",
  "mn9:2.2_1": "ariyasāvako sammādiṭṭhi hoti,",
  "mn9:2.2_2": "ujugatāssa diṭṭhi,",
  "mn9:2.2_3": "dhamme aveccappasādena samannāgato,",
  "mn9:2.2_4": "āgato imaṁ saddhamman”ti?",
  "mn9:2.3_0": "“Dūratopi kho mayaṁ, āvuso,",
  "mn9:2.3_1": "āgaccheyyāma āyasmato sāriputtassa santike etassa bhāsitassa atthamaññātuṁ.",
  "mn9:2.4_0": "Sādhu vatāyasmantaṁyeva sāriputtaṁ paṭibhātu etassa bhāsitassa attho. ",
  "mn9:2.5_0": "Āyasmato sāriputtassa sutvā bhikkhū dhāressantī”ti. ",
  "mn9:2.6_0": "“Tena hi, āvuso, suṇātha, sādhukaṁ manasi karotha, bhāsissāmī”ti. ",
  "mn9:2.7_0": "“Evamāvuso”ti kho te bhikkhū āyasmato sāriputtassa paccassosuṁ. ",
  "mn9:2.8_0": "Āyasmā sāriputto etadavoca: ",
  "mn9:3.1_0": "“Yato kho, āvuso,",
  "mn9:3.1_1": "ariyasāvako akusalañca pajānāti,",
  "mn9:3.1_2": "akusalamūlañca pajānāti,",
  "mn9:3.1_3": "kusalañca pajānāti,",
  "mn9:3.1_4": "kusalamūlañca pajānāti—",
  "mn9:3.2_0": "ettāvatāpi kho, āvuso,",
  "mn9:3.2_1": "ariyasāvako sammādiṭṭhi hoti,",
  "mn9:3.2_2": "ujugatāssa diṭṭhi,",
  "mn9:3.2_3": "dhamme aveccappasādena samannāgato,",
  "mn9:3.2_4": "āgato imaṁ saddhammaṁ.",
  "mn9:4.1_0": "Katamaṁ panāvuso, akusalaṁ, katamaṁ akusalamūlaṁ, katamaṁ kusalaṁ, katamaṁ kusalamūlaṁ? ",
  "mn9:4.2_0": "Pāṇātipāto kho, āvuso, akusalaṁ,",
  "mn9:4.2_1": "adinnādānaṁ akusalaṁ,",
  "mn9:4.2_2": "kāmesumicchācāro akusalaṁ,",
  "mn9:4.2_3": "musāvādo akusalaṁ,",
  "mn9:4.2_4": "pisuṇā vācā akusalaṁ,",
  "mn9:4.2_5": "pharusā vācā akusalaṁ,",
  "mn9:4.2_6": "samphappalāpo akusalaṁ,",
  "mn9:4.2_7": "abhijjhā akusalaṁ,",
  "mn9:4.2_8": "byāpādo akusalaṁ,",
  "mn9:4.2_9": "micchādiṭṭhi akusalaṁ—",
  "mn9:4.3_0": "idaṁ vuccatāvuso akusalaṁ. ",
  "mn9:5.1_0": "Katamañcāvuso, akusalamūlaṁ? ",
  "mn9:5.2_0": "Lobho akusalamūlaṁ, doso akusalamūlaṁ, moho akusalamūlaṁ—",
  "mn9:5.3_0": "idaṁ vuccatāvuso, akusalamūlaṁ. ",
  "mn9:6.1_0": "Katamañcāvuso, kusalaṁ? ",
  "mn9:6.2_0": "Pāṇātipātā veramaṇī kusalaṁ,",
  "mn9:6.2_1": "adinnādānā veramaṇī kusalaṁ,",
  "mn9:6.2_2": "kāmesumicchācārā veramaṇī kusalaṁ,",
  "mn9:6.2_3": "musāvādā veramaṇī kusalaṁ,",
  "mn9:6.2_4": "pisuṇāya vācāya veramaṇī kusalaṁ,",
  "mn9:6.2_5": "pharusāya vācāya veramaṇī kusalaṁ,",
  "mn9:6.2_6": "samphappalāpā veramaṇī kusalaṁ,",
  "mn9:6.2_7": "anabhijjhā kusalaṁ,",
  "mn9:6.2_8": "abyāpādo kusalaṁ,",
  "mn9:6.2_9": "sammādiṭṭhi kusalaṁ—",
  "mn9:6.3_0": "idaṁ vuccatāvuso, kusalaṁ. ",
  "mn9:7.1_0": "Katamañcāvuso, kusalamūlaṁ? ",
  "mn9:7.2_0": "Alobho kusalamūlaṁ, adoso kusalamūlaṁ, amoho kusalamūlaṁ—",
  "mn9:7.3_0": "idaṁ vuccatāvuso, kusalamūlaṁ. ",
  "mn9:8.1_0": "Yato kho, āvuso,",
  "mn9:8.1_1": "ariyasāvako evaṁ akusalaṁ pajānāti,",
  "mn9:8.1_2": "evaṁ akusalamūlaṁ pajānāti,",
  "mn9:8.1_3": "evaṁ kusalaṁ pajānāti,",
  "mn9:8.1_4": "evaṁ kusalamūlaṁ pajānāti,",
  "mn9:8.1_5": "so sabbaso rāgānusayaṁ pahāya,",
  "mn9:8.1_6": "paṭighānusayaṁ paṭivinodetvā,",
  "mn9:8.1_7": "‘asmī’ti diṭṭhimānānusayaṁ samūhanitvā,",
  "mn9:8.1_8": "avijjaṁ pahāya vijjaṁ uppādetvā,",
  "mn9:8.1_9": "diṭṭheva dhamme dukkhassantakaro hoti—",
  "mn9:8.2_0": "ettāvatāpi kho, āvuso,",
  "mn9:8.2_1": "ariyasāvako sammādiṭṭhi hoti,",
  "mn9:8.2_2": "ujugatāssa diṭṭhi,",
  "mn9:8.2_3": "dhamme aveccappasādena samannāgato,",
  "mn9:8.2_4": "āgato imaṁ saddhamman”ti.",
  "mn9:9.1_0": "“Sādhāvuso”ti kho te bhikkhū āyasmato sāriputtassa bhāsitaṁ abhinanditvā anumoditvā āyasmantaṁ sāriputtaṁ uttari pañhaṁ apucchuṁ: ",
  "mn9:9.2_0": "“siyā panāvuso,",
  "mn9:9.2_1": "aññopi pariyāyo yathā ariyasāvako sammādiṭṭhi hoti,",
  "mn9:9.2_2": "ujugatāssa diṭṭhi,",
  "mn9:9.2_3": "dhamme aveccappasādena samannāgato,",
  "mn9:9.2_4": "āgato imaṁ saddhamman”ti?",
  "mn9:10.1_0": "“Siyā, āvuso. ",
  "mn9:10.2_0": "Yato kho, āvuso,",
  "mn9:10.2_1": "ariyasāvako āhārañca pajānāti,",
  "mn9:10.2_2": "āhārasamudayañca pajānāti,",
  "mn9:10.2_3": "āhāranirodhañca pajānāti,",
  "mn9:10.2_4": "āhāranirodhagāminiṁ paṭipadañca pajānāti—",
  "mn9:10.3_0": "ettāvatāpi kho, āvuso,",
  "mn9:10.3_1": "ariyasāvako sammādiṭṭhi hoti,",
  "mn9:10.3_2": "ujugatāssa diṭṭhi,",
  "mn9:10.3_3": "dhamme aveccappasādena samannāgato,",
  "mn9:10.3_4": "āgato imaṁ saddhammaṁ.",
  "mn9:11.1_0": "Katamo panāvuso, āhāro,",
  "mn9:11.1_1": "katamo āhārasamudayo,",
  "mn9:11.1_2": "katamo āhāranirodho,",
  "mn9:11.1_3": "katamā āhāranirodhagāminī paṭipadā?",
  "mn9:11.2_0": "Cattārome, āvuso, āhārā bhūtānaṁ vā sattānaṁ ṭhitiyā, sambhavesīnaṁ vā anuggahāya. ",
  "mn9:11.3_0": "Katame cattāro? ",
  "mn9:11.4_0": "Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ. ",
  "mn9:11.5_0": "Taṇhāsamudayā āhārasamudayo,",
  "mn9:11.5_1": "taṇhānirodhā āhāranirodho,",
  "mn9:11.5_2": "ayameva ariyo aṭṭhaṅgiko maggo āhāranirodhagāminī paṭipadā,",
  "mn9:11.5_3": "seyyathidaṁ—",
  "mn9:11.6_0": "sammādiṭṭhi sammāsaṅkappo sammāvācā sammākammanto, sammāājīvo sammāvāyāmo sammāsati sammāsamādhi. ",
  "mn9:12.1_0": "Yato kho, āvuso,",
  "mn9:12.1_1": "ariyasāvako evaṁ āhāraṁ pajānāti,",
  "mn9:12.1_2": "evaṁ āhārasamudayaṁ pajānāti,",
  "mn9:12.1_3": "evaṁ āhāranirodhaṁ pajānāti,",
  "mn9:12.1_4": "evaṁ āhāranirodhagāminiṁ paṭipadaṁ pajānāti,",
  "mn9:12.1_5": "so sabbaso rāgānusayaṁ pahāya,",
  "mn9:12.1_6": "paṭighānusayaṁ paṭivinodetvā,",
  "mn9:12.1_7": "‘asmī’ti diṭṭhimānānusayaṁ samūhanitvā,",
  "mn9:12.1_8": "avijjaṁ pahāya vijjaṁ uppādetvā,",
  "mn9:12.1_9": "diṭṭheva dhamme dukkhassantakaro hoti—",
  "mn9:12.2_0": "ettāvatāpi kho, āvuso,",
  "mn9:12.2_1": "ariyasāvako sammādiṭṭhi hoti,",
  "mn9:12.2_2": "ujugatāssa diṭṭhi,",
  "mn9:12.2_3": "dhamme aveccappasādena samannāgato,",
  "mn9:12.2_4": "āgato imaṁ saddhamman”ti.",
  "mn9:13.1_0": "“Sādhāvuso”ti kho te bhikkhū āyasmato sāriputtassa bhāsitaṁ abhinanditvā anumoditvā āyasmantaṁ sāriputtaṁ uttari pañhaṁ apucchuṁ: ",
  "mn9:13.2_0": "“siyā panāvuso,",
  "mn9:13.2_1": "aññopi pariyāyo yathā ariyasāvako sammādiṭṭhi hoti,",
  "mn9:13.2_2": "ujugatāssa diṭṭhi,",
  "mn9:13.2_3": "dhamme aveccappasādena samannāgato,",
  "mn9:13.2_4": "āgato imaṁ saddhamman”ti?",
  "mn9:14-18.1_0": "“Siyā, āvuso. ",
  "mn9:14-18.2_0": "Yato kho, āvuso,",
  "mn9:14-18.2_1": "ariyasāvako dukkhañca pajānāti,",
  "mn9:14-18.2_2": "dukkhasamudayañca pajānāti,",
  "mn9:14-18.2_3": "dukkhanirodhañca pajānāti,",
  "mn9:14-18.2_4": "dukkhanirodhagāminiṁ paṭipadañca pajānāti—",
  "mn9:14-18.3_0": "ettāvatāpi kho, āvuso,",
  "mn9:14-18.3_1": "ariyasāvako sammādiṭṭhi hoti,",
  "mn9:14-18.3_2": "ujugatāssa diṭṭhi,",
  "mn9:14-18.3_3": "dhamme aveccappasādena samannāgato,",
  "mn9:14-18.3_4": "āgato imaṁ saddhammaṁ.",
  "mn9:14-18.4_0": "Katamaṁ panāvuso, dukkhaṁ,",
  "mn9:14-18.4_1": "katamo dukkhasamudayo,",
  "mn9:14-18.4_2": "katamo dukkhanirodho,",
  "mn9:14-18.4_3": "katamā dukkhanirodhagāminī paṭipadā?",
  "mn9:14-18.5_0": "Jātipi dukkhā,",
  "mn9:14-18.5_1": "jarāpi dukkhā,",
  "mn9:14-18.5_2": "maraṇampi dukkhaṁ,",
  "mn9:14-18.5_3": "sokaparidevadukkhadomanassupāyāsāpi dukkhā,",
  "mn9:14-18.5_4": "appiyehi sampayogopi dukkho,",
  "mn9:14-18.5_5": "piyehi vippayogopi dukkho,",
  "mn9:14-18.5_6": "yampicchaṁ na labhati tampi dukkhaṁ,",
  "mn9:14-18.5_7": "saṅkhittena pañcupādānakkhandhā dukkhā—",
  "mn9:14-18.6_0": "idaṁ vuccatāvuso, dukkhaṁ. ",
  "mn9:14-18.7_0": "Katamo cāvuso, dukkhasamudayo? ",
  "mn9:14-18.8_0": "Yāyaṁ taṇhā ponobbhavikā nandīrāgasahagatā tatratatrābhinandinī, seyyathidaṁ—",
  "mn9:14-18.9_0": "kāmataṇhā bhavataṇhā vibhavataṇhā—",
  "mn9:14-18.10_0": "ayaṁ vuccatāvuso, dukkhasamudayo. ",
  "mn9:14-18.11_0": "Katamo cāvuso, dukkhanirodho? ",
  "mn9:14-18.12_0": "Yo tassāyeva taṇhāya asesavirāganirodho cāgo paṭinissaggo mutti anālayo—",
  "mn9:14-18.13_0": "ayaṁ vuccatāvuso, dukkhanirodho. ",
  "mn9:14-18.14_0": "Katamā cāvuso, dukkhanirodhagāminī paṭipadā? ",
  "mn9:14-18.15_0": "Ayameva ariyo aṭṭhaṅgiko maggo, seyyathidaṁ—",
  "mn9:14-18.16_0": "sammādiṭṭhi …pe… sammāsamādhi—",
  "mn9:14-18.17_0": "ayaṁ vuccatāvuso, dukkhanirodhagāminī paṭipadā. ",
  "mn9:19.1_0": "Yato kho, āvuso,",
  "mn9:19.1_1": "ariyasāvako evaṁ dukkhaṁ pajānāti,",
  "mn9:19.1_2": "evaṁ dukkhasamudayaṁ pajānāti,",
  "mn9:19.1_3": "evaṁ dukkhanirodhaṁ pajānāti,",
  "mn9:19.1_4": "evaṁ dukkhanirodhagāminiṁ paṭipadaṁ pajānāti,",
  "mn9:19.1_5": "so sabbaso rāgānusayaṁ pahāya,",
  "mn9:19.1_6": "paṭighānusayaṁ paṭivinodetvā,",
  "mn9:19.1_7": "‘asmī’ti diṭṭhimānānusayaṁ samūhanitvā,",
  "mn9:19.1_8": "avijjaṁ pahāya vijjaṁ uppādetvā,",
  "mn9:19.1_9": "diṭṭheva dhamme dukkhassantakaro hoti—",
  "mn9:19.2_0": "ettāvatāpi kho, āvuso,",
  "mn9:19.2_1": "ariyasāvako sammādiṭṭhi hoti,",
  "mn9:19.2_2": "ujugatāssa diṭṭhi,",
  "mn9:19.2_3": "dhamme aveccappasādena samannāgato,",
  "mn9:19.2_4": "āgato imaṁ saddhamman”ti.",
  "mn9:20.1_0": "“Sādhāvuso”ti kho te bhikkhū āyasmato sāriputtassa bhāsitaṁ abhinanditvā anumoditvā āyasmantaṁ sāriputtaṁ uttari pañhaṁ apucchuṁ: ",
  "mn9:20.2_0": "“siyā panāvuso,",
  "mn9:20.2_1": "aññopi pariyāyo yathā ariyasāvako sammādiṭṭhi hoti,",
  "mn9:20.2_2": "ujugatāssa diṭṭhi,",
  "mn9:20.2_3": "dhamme aveccappasādena samannāgato,",
  "mn9:20.2_4": "āgato imaṁ saddhamman”ti?",
  "mn9:21-22.1_0": "“Siyā, āvuso. ",
  "mn9:21-22.2_0": "Yato kho, āvuso,",
  "mn9:21-22.2_1": "ariyasāvako jarāmaraṇañca pajānāti,",
  "mn9:21-22.2_2": "jarāmaraṇasamudayañca pajānāti,",
  "mn9:21-22.2_3": "jarāmaraṇanirodhañca pajānāti,",
  "mn9:21-22.2_4": "jarāmaraṇanirodhagāminiṁ paṭipadañca pajānāti—",
  "mn9:21-22.3_0": "ettāvatāpi kho, āvuso,",
  "mn9:21-22.3_1": "ariyasāvako sammādiṭṭhi hoti,",
  "mn9:21-22.3_2": "ujugatāssa diṭṭhi,",
  "mn9:21-22.3_3": "dhamme aveccappasādena samannāgato,",
  "mn9:21-22.3_4": "āgato imaṁ saddhammaṁ.",
  "mn9:21-22.4_0": "Katamaṁ panāvuso,",
  "mn9:21-22.4_1": "jarāmaraṇaṁ,",
  "mn9:21-22.4_2": "katamo jarāmaraṇasamudayo,",
  "mn9:21-22.4_3": "katamo jarāmaraṇanirodho,",
  "mn9:21-22.4_4": "katamā jarāmaraṇanirodhagāminī paṭipadā?",
  "mn9:21-22.5_0": "Yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko—",
  "mn9:21-22.6_0": "ayaṁ vuccatāvuso, jarā. ",
  "mn9:21-22.7_0": "Katamañcāvuso, maraṇaṁ? ",
  "mn9:21-22.8_0": "Yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccu maraṇaṁ kālaṅkiriyā khandhānaṁ bhedo,",
  "mn9:21-22.8_1": "kaḷevarassa nikkhepo,",
  "mn9:21-22.8_2": "jīvitindriyassupacchedo—",
  "mn9:21-22.9_0": "idaṁ vuccatāvuso, maraṇaṁ. ",
  "mn9:21-22.10_0": "Iti ayañca jarā idañca maraṇaṁ—",
  "mn9:21-22.11_0": "idaṁ vuccatāvuso, jarāmaraṇaṁ. ",
  "mn9:21-22.12_0": "Jātisamudayā jarāmaraṇasamudayo,",
  "mn9:21-22.12_1": "jātinirodhā jarāmaraṇanirodho,",
  "mn9:21-22.12_2": "ayameva ariyo aṭṭhaṅgiko maggo jarāmaraṇanirodhagāminī paṭipadā,",
  "mn9:21-22.12_3": "seyyathidaṁ—",
  "mn9:21-22.13_0": "sammādiṭṭhi …pe… sammāsamādhi. ",
  "mn9:23.1_0": "Yato kho, āvuso,",
  "mn9:23.1_1": "ariyasāvako evaṁ jarāmaraṇaṁ pajānāti,",
  "mn9:23.1_2": "evaṁ jarāmaraṇasamudayaṁ pajānāti,",
  "mn9:23.1_3": "evaṁ jarāmaraṇanirodhaṁ pajānāti,",
  "mn9:23.1_4": "evaṁ jarāmaraṇanirodhagāminiṁ paṭipadaṁ pajānāti,",
  "mn9:23.1_5": "so sabbaso rāgānusayaṁ pahāya …pe…",
  "mn9:23.1_6": "dukkhassantakaro hoti—",
  "mn9:23.2_0": "ettāvatāpi kho, āvuso,",
  "mn9:23.2_1": "ariyasāvako sammādiṭṭhi hoti,",
  "mn9:23.2_2": "ujugatāssa diṭṭhi,",
  "mn9:23.2_3": "dhamme aveccappasādena samannāgato,",
  "mn9:23.2_4": "āgato imaṁ saddhamman”ti.",
  "mn9:24-26.1_0": "“Sādhāvuso”ti kho …pe… apucchuṁ—",
  "mn9:24-26.2_0": "siyā panāvuso …pe… ",
  "mn9:24-26.3_0": "“siyā, āvuso. ",
  "mn9:24-26.4_0": "Yato kho, āvuso,",
  "mn9:24-26.4_1": "ariyasāvako jātiñca pajānāti,",
  "mn9:24-26.4_2": "jātisamudayañca pajānāti,",
  "mn9:24-26.4_3": "jātinirodhañca pajānāti,",
  "mn9:24-26.4_4": "jātinirodhagāminiṁ paṭipadañca pajānāti—",
  "mn9:24-26.5_0": "ettāvatāpi kho, āvuso,",
  "mn9:24-26.5_1": "ariyasāvako sammādiṭṭhi hoti,",
  "mn9:24-26.5_2": "ujugatāssa diṭṭhi,",
  "mn9:24-26.5_3": "dhamme aveccappasādena samannāgato,",
  "mn9:24-26.5_4": "āgato imaṁ saddhammaṁ.",
  "mn9:24-26.6_0": "Katamā panāvuso, jāti, katamo jātisamudayo, katamo jātinirodho, katamā jātinirodhagāminī paṭipadā? ",
  "mn9:24-26.7_0": "Yā tesaṁ tesaṁ sattānaṁ tamhi tamhi sattanikāye jāti sañjāti okkanti abhinibbatti khandhānaṁ pātubhāvo,",
  "mn9:24-26.7_1": "āyatanānaṁ paṭilābho—",
  "mn9:24-26.8_0": "ayaṁ vuccatāvuso, jāti. ",
  "mn9:24-26.9_0": "Bhavasamudayā jātisamudayo,",
  "mn9:24-26.9_1": "bhavanirodhā jātinirodho,",
  "mn9:24-26.9_2": "ayameva ariyo aṭṭhaṅgiko maggo jātinirodhagāminī paṭipadā,",
  "mn9:24-26.9_3": "seyyathidaṁ—",
  "mn9:24-26.10_0": "sammādiṭṭhi …pe… sammāsamādhi. ",
  "mn9:27.1_0": "Yato kho, āvuso,",
  "mn9:27.1_1": "ariyasāvako evaṁ jātiṁ pajānāti,",
  "mn9:27.1_2": "evaṁ jātisamudayaṁ pajānāti,",
  "mn9:27.1_3": "evaṁ jātinirodhaṁ pajānāti,",
  "mn9:27.1_4": "evaṁ jātinirodhagāminiṁ paṭipadaṁ pajānāti,",
  "mn9:27.1_5": "so sabbaso rāgānusayaṁ pahāya …pe…",
  "mn9:27.1_6": "dukkhassantakaro hoti—",
  "mn9:27.2_0": "ettāvatāpi kho, āvuso,",
  "mn9:27.2_1": "ariyasāvako sammādiṭṭhi hoti,",
  "mn9:27.2_2": "ujugatāssa diṭṭhi,",
  "mn9:27.2_3": "dhamme aveccappasādena samannāgato,",
  "mn9:27.2_4": "āgato imaṁ saddhamman”ti.",
  "mn9:28-30.1_0": "“Sādhāvuso”ti kho …pe… apucchuṁ—",
  "mn9:28-30.2_0": "siyā panāvuso …pe… ",
  "mn9:28-30.3_0": "“siyā, āvuso. ",
  "mn9:28-30.4_0": "Yato kho, āvuso,",
  "mn9:28-30.4_1": "ariyasāvako bhavañca pajānāti,",
  "mn9:28-30.4_2": "bhavasamudayañca pajānāti,",
  "mn9:28-30.4_3": "bhavanirodhañca pajānāti,",
  "mn9:28-30.4_4": "bhavanirodhagāminiṁ paṭipadañca pajānāti—",
  "mn9:28-30.5_0": "ettāvatāpi kho, āvuso,",
  "mn9:28-30.5_1": "ariyasāvako sammādiṭṭhi hoti,",
  "mn9:28-30.5_2": "ujugatāssa diṭṭhi,",
  "mn9:28-30.5_3": "dhamme aveccappasādena samannāgato,",
  "mn9:28-30.5_4": "āgato imaṁ saddhammaṁ.",
  "mn9:28-30.6_0": "Katamo panāvuso, bhavo,",
  "mn9:28-30.6_1": "katamo bhavasamudayo,",
  "mn9:28-30.6_2": "katamo bhavanirodho,",
  "mn9:28-30.6_3": "katamā bhavanirodhagāminī paṭipadā?",
  "mn9:28-30.7_0": "Tayome, āvuso, bhavā—",
  "mn9:28-30.8_0": "kāmabhavo, rūpabhavo, arūpabhavo. ",
  "mn9:28-30.9_0": "Upādānasamudayā bhavasamudayo,",
  "mn9:28-30.9_1": "upādānanirodhā bhavanirodho,",
  "mn9:28-30.9_2": "ayameva ariyo aṭṭhaṅgiko maggo bhavanirodhagāminī paṭipadā,",
  "mn9:28-30.9_3": "seyyathidaṁ—",
  "mn9:28-30.10_0": "sammādiṭṭhi …pe… sammāsamādhi. ",
  "mn9:31.1_0": "Yato kho, āvuso,",
  "mn9:31.1_1": "ariyasāvako evaṁ bhavaṁ pajānāti,",
  "mn9:31.1_2": "evaṁ bhavasamudayaṁ pajānāti,",
  "mn9:31.1_3": "evaṁ bhavanirodhaṁ pajānāti,",
  "mn9:31.1_4": "evaṁ bhavanirodhagāminiṁ paṭipadaṁ pajānāti,",
  "mn9:31.1_5": "so sabbaso rāgānusayaṁ pahāya …pe…",
  "mn9:31.1_6": "dukkhassantakaro hoti.",
  "mn9:31.2_0": "Ettāvatāpi kho, āvuso,",
  "mn9:31.2_1": "ariyasāvako sammādiṭṭhi hoti,",
  "mn9:31.2_2": "ujugatāssa diṭṭhi,",
  "mn9:31.2_3": "dhamme aveccappasādena samannāgato,",
  "mn9:31.2_4": "āgato imaṁ saddhamman”ti.",
  "mn9:32-34.1_0": "“Sādhāvuso”ti kho …pe… apucchuṁ—",
  "mn9:32-34.2_0": "siyā panāvuso …pe… ",
  "mn9:32-34.3_0": "“siyā, āvuso. ",
  "mn9:32-34.4_0": "Yato kho, āvuso,",
  "mn9:32-34.4_1": "ariyasāvako upādānañca pajānāti,",
  "mn9:32-34.4_2": "upādānasamudayañca pajānāti,",
  "mn9:32-34.4_3": "upādānanirodhañca pajānāti,",
  "mn9:32-34.4_4": "upādānanirodhagāminiṁ paṭipadañca pajānāti—",
  "mn9:32-34.5_0": "ettāvatāpi kho, āvuso,",
  "mn9:32-34.5_1": "ariyasāvako sammādiṭṭhi hoti,",
  "mn9:32-34.5_2": "ujugatāssa diṭṭhi,",
  "mn9:32-34.5_3": "dhamme aveccappasādena samannāgato,",
  "mn9:32-34.5_4": "āgato imaṁ saddhammaṁ.",
  "mn9:32-34.6_0": "Katamaṁ panāvuso, upādānaṁ,",
  "mn9:32-34.6_1": "katamo upādānasamudayo,",
  "mn9:32-34.6_2": "katamo upādānanirodho,",
  "mn9:32-34.6_3": "katamā upādānanirodhagāminī paṭipadā?",
  "mn9:32-34.7_0": "Cattārimāni, āvuso, upādānāni—",
  "mn9:32-34.8_0": "kāmupādānaṁ, diṭṭhupādānaṁ, sīlabbatupādānaṁ, attavādupādānaṁ. ",
  "mn9:32-34.9_0": "Taṇhāsamudayā upādānasamudayo,",
  "mn9:32-34.9_1": "taṇhānirodhā upādānanirodho,",
  "mn9:32-34.9_2": "ayameva ariyo aṭṭhaṅgiko maggo upādānanirodhagāminī paṭipadā,",
  "mn9:32-34.9_3": "seyyathidaṁ—",
  "mn9:32-34.10_0": "sammādiṭṭhi …pe… sammāsamādhi. ",
  "mn9:35.1_0": "Yato kho, āvuso,",
  "mn9:35.1_1": "ariyasāvako evaṁ upādānaṁ pajānāti,",
  "mn9:35.1_2": "evaṁ upādānasamudayaṁ pajānāti,",
  "mn9:35.1_3": "evaṁ upādānanirodhaṁ pajānāti,",
  "mn9:35.1_4": "evaṁ upādānanirodhagāminiṁ paṭipadaṁ pajānāti,",
  "mn9:35.1_5": "so sabbaso rāgānusayaṁ pahāya …pe…",
  "mn9:35.1_6": "dukkhassantakaro hoti—",
  "mn9:35.2_0": "ettāvatāpi kho, āvuso,",
  "mn9:35.2_1": "ariyasāvako sammādiṭṭhi hoti,",
  "mn9:35.2_2": "ujugatāssa diṭṭhi,",
  "mn9:35.2_3": "dhamme aveccappasādena samannāgato,",
  "mn9:35.2_4": "āgato imaṁ saddhamman”ti.",
  "mn9:36-38.1_0": "“Sādhāvuso”ti kho …pe… apucchuṁ—",
  "mn9:36-38.2_0": "siyā panāvuso …pe… ",
  "mn9:36-38.3_0": "“siyā, āvuso. ",
  "mn9:36-38.4_0": "Yato kho, āvuso,",
  "mn9:36-38.4_1": "ariyasāvako taṇhañca pajānāti,",
  "mn9:36-38.4_2": "taṇhāsamudayañca pajānāti,",
  "mn9:36-38.4_3": "taṇhānirodhañca pajānāti,",
  "mn9:36-38.4_4": "taṇhānirodhagāminiṁ paṭipadañca pajānāti—",
  "mn9:36-38.5_0": "ettāvatāpi kho, āvuso,",
  "mn9:36-38.5_1": "ariyasāvako sammādiṭṭhi hoti,",
  "mn9:36-38.5_2": "ujugatāssa diṭṭhi,",
  "mn9:36-38.5_3": "dhamme aveccappasādena samannāgato,",
  "mn9:36-38.5_4": "āgato imaṁ saddhammaṁ.",
  "mn9:36-38.6_0": "Katamā panāvuso, taṇhā,",
  "mn9:36-38.6_1": "katamo taṇhāsamudayo,",
  "mn9:36-38.6_2": "katamo taṇhānirodho,",
  "mn9:36-38.6_3": "katamā taṇhānirodhagāminī paṭipadā?",
  "mn9:36-38.7_0": "Chayime, āvuso, taṇhākāyā—",
  "mn9:36-38.8_0": "rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā. ",
  "mn9:36-38.9_0": "Vedanāsamudayā taṇhāsamudayo,",
  "mn9:36-38.9_1": "vedanānirodhā taṇhānirodho,",
  "mn9:36-38.9_2": "ayameva ariyo aṭṭhaṅgiko maggo taṇhānirodhagāminī paṭipadā,",
  "mn9:36-38.9_3": "seyyathidaṁ—",
  "mn9:36-38.10_0": "sammādiṭṭhi …pe… sammāsamādhi. ",
  "mn9:39.1_0": "Yato kho, āvuso,",
  "mn9:39.1_1": "ariyasāvako evaṁ taṇhaṁ pajānāti,",
  "mn9:39.1_2": "evaṁ taṇhāsamudayaṁ pajānāti,",
  "mn9:39.1_3": "evaṁ taṇhānirodhaṁ pajānāti,",
  "mn9:39.1_4": "evaṁ taṇhānirodhagāminiṁ paṭipadaṁ pajānāti,",
  "mn9:39.1_5": "so sabbaso rāgānusayaṁ pahāya …pe…",
  "mn9:39.1_6": "dukkhassantakaro hoti—",
  "mn9:39.2_0": "ettāvatāpi kho, āvuso,",
  "mn9:39.2_1": "ariyasāvako sammādiṭṭhi hoti,",
  "mn9:39.2_2": "ujugatāssa diṭṭhi,",
  "mn9:39.2_3": "dhamme aveccappasādena samannāgato,",
  "mn9:39.2_4": "āgato imaṁ saddhamman”ti.",
  "mn9:40-42.1_0": "“Sādhāvuso”ti kho …pe… apucchuṁ—",
  "mn9:40-42.2_0": "siyā panāvuso …pe… ",
  "mn9:40-42.3_0": "“siyā, āvuso. ",
  "mn9:40-42.4_0": "Yato kho, āvuso,",
  "mn9:40-42.4_1": "ariyasāvako vedanañca pajānāti,",
  "mn9:40-42.4_2": "vedanāsamudayañca pajānāti,",
  "mn9:40-42.4_3": "vedanānirodhañca pajānāti,",
  "mn9:40-42.4_4": "vedanānirodhagāminiṁ paṭipadañca pajānāti—",
  "mn9:40-42.5_0": "ettāvatāpi kho, āvuso,",
  "mn9:40-42.5_1": "ariyasāvako sammādiṭṭhi hoti,",
  "mn9:40-42.5_2": "ujugatāssa diṭṭhi,",
  "mn9:40-42.5_3": "dhamme aveccappasādena samannāgato,",
  "mn9:40-42.5_4": "āgato imaṁ saddhammaṁ.",
  "mn9:40-42.6_0": "Katamā panāvuso, vedanā,",
  "mn9:40-42.6_1": "katamo vedanāsamudayo,",
  "mn9:40-42.6_2": "katamo vedanānirodho,",
  "mn9:40-42.6_3": "katamā vedanānirodhagāminī paṭipadā?",
  "mn9:40-42.7_0": "Chayime, āvuso, vedanākāyā—",
  "mn9:40-42.8_0": "cakkhusamphassajā vedanā,",
  "mn9:40-42.8_1": "sotasamphassajā vedanā,",
  "mn9:40-42.8_2": "ghānasamphassajā vedanā,",
  "mn9:40-42.8_3": "jivhāsamphassajā vedanā,",
  "mn9:40-42.8_4": "kāyasamphassajā vedanā,",
  "mn9:40-42.8_5": "manosamphassajā vedanā.",
  "mn9:40-42.9_0": "Phassasamudayā vedanāsamudayo,",
  "mn9:40-42.9_1": "phassanirodhā vedanānirodho,",
  "mn9:40-42.9_2": "ayameva ariyo aṭṭhaṅgiko maggo vedanānirodhagāminī paṭipadā,",
  "mn9:40-42.9_3": "seyyathidaṁ—",
  "mn9:40-42.10_0": "sammādiṭṭhi …pe… sammāsamādhi. ",
  "mn9:43.1_0": "Yato kho, āvuso,",
  "mn9:43.1_1": "ariyasāvako evaṁ vedanaṁ pajānāti,",
  "mn9:43.1_2": "evaṁ vedanāsamudayaṁ pajānāti,",
  "mn9:43.1_3": "evaṁ vedanānirodhaṁ pajānāti,",
  "mn9:43.1_4": "evaṁ vedanānirodhagāminiṁ paṭipadaṁ pajānāti,",
  "mn9:43.1_5": "so sabbaso rāgānusayaṁ pahāya …pe…",
  "mn9:43.1_6": "dukkhassantakaro hoti—",
  "mn9:43.2_0": "ettāvatāpi kho, āvuso,",
  "mn9:43.2_1": "ariyasāvako sammādiṭṭhi hoti,",
  "mn9:43.2_2": "ujugatāssa diṭṭhi,",
  "mn9:43.2_3": "dhamme aveccappasādena samannāgato,",
  "mn9:43.2_4": "āgato imaṁ saddhamman”ti.",
  "mn9:44-46.1_0": "“Sādhāvuso”ti kho …pe… apucchuṁ—",
  "mn9:44-46.2_0": "siyā panāvuso …pe… ",
  "mn9:44-46.3_0": "“siyā, āvuso. ",
  "mn9:44-46.4_0": "Yato kho, āvuso,",
  "mn9:44-46.4_1": "ariyasāvako phassañca pajānāti,",
  "mn9:44-46.4_2": "phassasamudayañca pajānāti,",
  "mn9:44-46.4_3": "phassanirodhañca pajānāti,",
  "mn9:44-46.4_4": "phassanirodhagāminiṁ paṭipadañca pajānāti—",
  "mn9:44-46.5_0": "ettāvatāpi kho, āvuso,",
  "mn9:44-46.5_1": "ariyasāvako sammādiṭṭhi hoti,",
  "mn9:44-46.5_2": "ujugatāssa diṭṭhi,",
  "mn9:44-46.5_3": "dhamme aveccappasādena samannāgato,",
  "mn9:44-46.5_4": "āgato imaṁ saddhammaṁ.",
  "mn9:44-46.6_0": "Katamo panāvuso, phasso,",
  "mn9:44-46.6_1": "katamo phassasamudayo,",
  "mn9:44-46.6_2": "katamo phassanirodho,",
  "mn9:44-46.6_3": "katamā phassanirodhagāminī paṭipadā?",
  "mn9:44-46.7_0": "Chayime, āvuso, phassakāyā—",
  "mn9:44-46.8_0": "cakkhusamphasso, sotasamphasso, ghānasamphasso, jivhāsamphasso, kāyasamphasso, manosamphasso. ",
  "mn9:44-46.9_0": "Saḷāyatanasamudayā phassasamudayo,",
  "mn9:44-46.9_1": "saḷāyatananirodhā phassanirodho,",
  "mn9:44-46.9_2": "ayameva ariyo aṭṭhaṅgiko maggo phassanirodhagāminī paṭipadā,",
  "mn9:44-46.9_3": "seyyathidaṁ—",
  "mn9:44-46.10_0": "sammādiṭṭhi …pe… sammāsamādhi. ",
  "mn9:47.1_0": "Yato kho, āvuso,",
  "mn9:47.1_1": "ariyasāvako evaṁ phassaṁ pajānāti,",
  "mn9:47.1_2": "evaṁ phassasamudayaṁ pajānāti,",
  "mn9:47.1_3": "evaṁ phassanirodhaṁ pajānāti,",
  "mn9:47.1_4": "evaṁ phassanirodhagāminiṁ paṭipadaṁ pajānāti,",
  "mn9:47.1_5": "so sabbaso rāgānusayaṁ pahāya …pe…",
  "mn9:47.1_6": "dukkhassantakaro hoti—",
  "mn9:47.2_0": "ettāvatāpi kho, āvuso,",
  "mn9:47.2_1": "ariyasāvako sammādiṭṭhi hoti,",
  "mn9:47.2_2": "ujugatāssa diṭṭhi,",
  "mn9:47.2_3": "dhamme aveccappasādena samannāgato,",
  "mn9:47.2_4": "āgato imaṁ saddhamman”ti.",
  "mn9:48-50.1_0": "“Sādhāvuso”ti kho …pe… apucchuṁ—",
  "mn9:48-50.2_0": "siyā panāvuso …pe… ",
  "mn9:48-50.3_0": "“siyā, āvuso. ",
  "mn9:48-50.4_0": "Yato kho, āvuso,",
  "mn9:48-50.4_1": "ariyasāvako saḷāyatanañca pajānāti,",
  "mn9:48-50.4_2": "saḷāyatanasamudayañca pajānāti,",
  "mn9:48-50.4_3": "saḷāyatananirodhañca pajānāti,",
  "mn9:48-50.4_4": "saḷāyatananirodhagāminiṁ paṭipadañca pajānāti—",
  "mn9:48-50.5_0": "ettāvatāpi kho, āvuso,",
  "mn9:48-50.5_1": "ariyasāvako sammādiṭṭhi hoti,",
  "mn9:48-50.5_2": "ujugatāssa diṭṭhi,",
  "mn9:48-50.5_3": "dhamme aveccappasādena samannāgato,",
  "mn9:48-50.5_4": "āgato imaṁ saddhammaṁ.",
  "mn9:48-50.6_0": "Katamaṁ panāvuso,",
  "mn9:48-50.6_1": "saḷāyatanaṁ,",
  "mn9:48-50.6_2": "katamo saḷāyatanasamudayo,",
  "mn9:48-50.6_3": "katamo saḷāyatananirodho,",
  "mn9:48-50.6_4": "katamā saḷāyatananirodhagāminī paṭipadā?",
  "mn9:48-50.7_0": "Chayimāni, āvuso, āyatanāni—",
  "mn9:48-50.8_0": "cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ. ",
  "mn9:48-50.9_0": "Nāmarūpasamudayā saḷāyatanasamudayo,",
  "mn9:48-50.9_1": "nāmarūpanirodhā saḷāyatananirodho,",
  "mn9:48-50.9_2": "ayameva ariyo aṭṭhaṅgiko maggo saḷāyatananirodhagāminī paṭipadā,",
  "mn9:48-50.9_3": "seyyathidaṁ—",
  "mn9:48-50.10_0": "sammādiṭṭhi …pe… sammāsamādhi. ",
  "mn9:51.1_0": "Yato kho, āvuso,",
  "mn9:51.1_1": "ariyasāvako evaṁ saḷāyatanaṁ pajānāti,",
  "mn9:51.1_2": "evaṁ saḷāyatanasamudayaṁ pajānāti,",
  "mn9:51.1_3": "evaṁ saḷāyatananirodhaṁ pajānāti,",
  "mn9:51.1_4": "evaṁ saḷāyatananirodhagāminiṁ paṭipadaṁ pajānāti,",
  "mn9:51.1_5": "so sabbaso rāgānusayaṁ pahāya …pe…",
  "mn9:51.1_6": "dukkhassantakaro hoti—",
  "mn9:51.2_0": "ettāvatāpi kho, āvuso,",
  "mn9:51.2_1": "ariyasāvako sammādiṭṭhi hoti,",
  "mn9:51.2_2": "ujugatāssa diṭṭhi,",
  "mn9:51.2_3": "dhamme aveccappasādena samannāgato,",
  "mn9:51.2_4": "āgato imaṁ saddhamman”ti.",
  "mn9:52-54.1_0": "“Sādhāvuso”ti kho …pe… apucchuṁ—",
  "mn9:52-54.2_0": "siyā panāvuso …pe… ",
  "mn9:52-54.3_0": "“siyā, āvuso. ",
  "mn9:52-54.4_0": "Yato kho, āvuso,",
  "mn9:52-54.4_1": "ariyasāvako nāmarūpañca pajānāti,",
  "mn9:52-54.4_2": "nāmarūpasamudayañca pajānāti,",
  "mn9:52-54.4_3": "nāmarūpanirodhañca pajānāti,",
  "mn9:52-54.4_4": "nāmarūpanirodhagāminiṁ paṭipadañca pajānāti—",
  "mn9:52-54.5_0": "ettāvatāpi kho, āvuso,",
  "mn9:52-54.5_1": "ariyasāvako sammādiṭṭhi hoti,",
  "mn9:52-54.5_2": "ujugatāssa diṭṭhi,",
  "mn9:52-54.5_3": "dhamme aveccappasādena samannāgato,",
  "mn9:52-54.5_4": "āgato imaṁ saddhammaṁ.",
  "mn9:52-54.6_0": "Katamaṁ panāvuso,",
  "mn9:52-54.6_1": "nāmarūpaṁ,",
  "mn9:52-54.6_2": "katamo nāmarūpasamudayo,",
  "mn9:52-54.6_3": "katamo nāmarūpanirodho,",
  "mn9:52-54.6_4": "katamā nāmarūpanirodhagāminī paṭipadā?",
  "mn9:52-54.7_0": "Vedanā, saññā, cetanā, phasso, manasikāro—",
  "mn9:52-54.8_0": "idaṁ vuccatāvuso, nāmaṁ; ",
  "mn9:52-54.9_0": "cattāri ca mahābhūtāni, catunnañca mahābhūtānaṁ upādāyarūpaṁ—",
  "mn9:52-54.10_0": "idaṁ vuccatāvuso, rūpaṁ. ",
  "mn9:52-54.11_0": "Iti idañca nāmaṁ idañca rūpaṁ—",
  "mn9:52-54.12_0": "idaṁ vuccatāvuso, nāmarūpaṁ. ",
  "mn9:52-54.13_0": "Viññāṇasamudayā nāmarūpasamudayo,",
  "mn9:52-54.13_1": "viññāṇanirodhā nāmarūpanirodho,",
  "mn9:52-54.13_2": "ayameva ariyo aṭṭhaṅgiko maggo nāmarūpanirodhagāminī paṭipadā,",
  "mn9:52-54.13_3": "seyyathidaṁ—",
  "mn9:52-54.14_0": "sammādiṭṭhi …pe… sammāsamādhi. ",
  "mn9:55.1_0": "Yato kho, āvuso,",
  "mn9:55.1_1": "ariyasāvako evaṁ nāmarūpaṁ pajānāti,",
  "mn9:55.1_2": "evaṁ nāmarūpasamudayaṁ pajānāti,",
  "mn9:55.1_3": "evaṁ nāmarūpanirodhaṁ pajānāti,",
  "mn9:55.1_4": "evaṁ nāmarūpanirodhagāminiṁ paṭipadaṁ pajānāti,",
  "mn9:55.1_5": "so sabbaso rāgānusayaṁ pahāya …pe…",
  "mn9:55.1_6": "dukkhassantakaro hoti—",
  "mn9:55.2_0": "ettāvatāpi kho, āvuso,",
  "mn9:55.2_1": "ariyasāvako sammādiṭṭhi hoti,",
  "mn9:55.2_2": "ujugatāssa diṭṭhi,",
  "mn9:55.2_3": "dhamme aveccappasādena samannāgato,",
  "mn9:55.2_4": "āgato imaṁ saddhamman”ti.",
  "mn9:56-58.1_0": "“Sādhāvuso”ti kho …pe… apucchuṁ—",
  "mn9:56-58.2_0": "siyā panāvuso …pe… ",
  "mn9:56-58.3_0": "“siyā, āvuso. ",
  "mn9:56-58.4_0": "Yato kho, āvuso,",
  "mn9:56-58.4_1": "ariyasāvako viññāṇañca pajānāti,",
  "mn9:56-58.4_2": "viññāṇasamudayañca pajānāti,",
  "mn9:56-58.4_3": "viññāṇanirodhañca pajānāti,",
  "mn9:56-58.4_4": "viññāṇanirodhagāminiṁ paṭipadañca pajānāti—",
  "mn9:56-58.5_0": "ettāvatāpi kho, āvuso,",
  "mn9:56-58.5_1": "ariyasāvako sammādiṭṭhi hoti,",
  "mn9:56-58.5_2": "ujugatāssa diṭṭhi,",
  "mn9:56-58.5_3": "dhamme aveccappasādena samannāgato,",
  "mn9:56-58.5_4": "āgato imaṁ saddhammaṁ.",
  "mn9:56-58.6_0": "Katamaṁ panāvuso, viññāṇaṁ,",
  "mn9:56-58.6_1": "katamo viññāṇasamudayo,",
  "mn9:56-58.6_2": "katamo viññāṇanirodho,",
  "mn9:56-58.6_3": "katamā viññāṇanirodhagāminī paṭipadā?",
  "mn9:56-58.7_0": "Chayime, āvuso, viññāṇakāyā—",
  "mn9:56-58.8_0": "cakkhuviññāṇaṁ, sotaviññāṇaṁ, ghānaviññāṇaṁ, jivhāviññāṇaṁ, kāyaviññāṇaṁ, manoviññāṇaṁ. ",
  "mn9:56-58.9_0": "Saṅkhārasamudayā viññāṇasamudayo,",
  "mn9:56-58.9_1": "saṅkhāranirodhā viññāṇanirodho,",
  "mn9:56-58.9_2": "ayameva ariyo aṭṭhaṅgiko maggo viññāṇanirodhagāminī paṭipadā,",
  "mn9:56-58.9_3": "seyyathidaṁ—",
  "mn9:56-58.10_0": "sammādiṭṭhi …pe… sammāsamādhi. ",
  "mn9:59.1_0": "Yato kho, āvuso,",
  "mn9:59.1_1": "ariyasāvako evaṁ viññāṇaṁ pajānāti,",
  "mn9:59.1_2": "evaṁ viññāṇasamudayaṁ pajānāti,",
  "mn9:59.1_3": "evaṁ viññāṇanirodhaṁ pajānāti,",
  "mn9:59.1_4": "evaṁ viññāṇanirodhagāminiṁ paṭipadaṁ pajānāti,",
  "mn9:59.1_5": "so sabbaso rāgānusayaṁ pahāya …pe…",
  "mn9:59.1_6": "dukkhassantakaro hoti—",
  "mn9:60-62.1_0": "ettāvatāpi kho, āvuso,",
  "mn9:60-62.1_1": "ariyasāvako sammādiṭṭhi hoti,",
  "mn9:60-62.1_2": "ujugatāssa diṭṭhi,",
  "mn9:60-62.1_3": "dhamme aveccappasādena samannāgato,",
  "mn9:60-62.1_4": "āgato imaṁ saddhamman”ti.",
  "mn9:60-62.2_0": "“Sādhāvuso”ti kho …pe… apucchuṁ—",
  "mn9:60-62.3_0": "siyā panāvuso …pe… ",
  "mn9:60-62.4_0": "“siyā, āvuso. ",
  "mn9:60-62.5_0": "Yato kho, āvuso,",
  "mn9:60-62.5_1": "ariyasāvako saṅkhāre ca pajānāti,",
  "mn9:60-62.5_2": "saṅkhārasamudayañca pajānāti,",
  "mn9:60-62.5_3": "saṅkhāranirodhañca pajānāti,",
  "mn9:60-62.5_4": "saṅkhāranirodhagāminiṁ paṭipadañca pajānāti—",
  "mn9:60-62.6_0": "ettāvatāpi kho, āvuso,",
  "mn9:60-62.6_1": "ariyasāvako sammādiṭṭhi hoti,",
  "mn9:60-62.6_2": "ujugatāssa diṭṭhi,",
  "mn9:60-62.6_3": "dhamme aveccappasādena samannāgato,",
  "mn9:60-62.6_4": "āgato imaṁ saddhammaṁ.",
  "mn9:60-62.7_0": "Katame panāvuso, saṅkhārā,",
  "mn9:60-62.7_1": "katamo saṅkhārasamudayo,",
  "mn9:60-62.7_2": "katamo saṅkhāranirodho,",
  "mn9:60-62.7_3": "katamā saṅkhāranirodhagāminī paṭipadā?",
  "mn9:60-62.8_0": "Tayome, āvuso, saṅkhārā—",
  "mn9:60-62.9_0": "kāyasaṅkhāro, vacīsaṅkhāro, cittasaṅkhāro. ",
  "mn9:60-62.10_0": "Avijjāsamudayā saṅkhārasamudayo,",
  "mn9:60-62.10_1": "avijjānirodhā saṅkhāranirodho,",
  "mn9:60-62.10_2": "ayameva ariyo aṭṭhaṅgiko maggo saṅkhāranirodhagāminī paṭipadā,",
  "mn9:60-62.10_3": "seyyathidaṁ—",
  "mn9:60-62.11_0": "sammādiṭṭhi …pe… sammāsamādhi. ",
  "mn9:63.1_0": "Yato kho, āvuso,",
  "mn9:63.1_1": "ariyasāvako evaṁ saṅkhāre pajānāti,",
  "mn9:63.1_2": "evaṁ saṅkhārasamudayaṁ pajānāti,",
  "mn9:63.1_3": "evaṁ saṅkhāranirodhaṁ pajānāti,",
  "mn9:63.1_4": "evaṁ saṅkhāranirodhagāminiṁ paṭipadaṁ pajānāti,",
  "mn9:63.1_5": "so sabbaso rāgānusayaṁ pahāya,",
  "mn9:63.1_6": "paṭighānusayaṁ paṭivinodetvā,",
  "mn9:63.1_7": "‘asmī’ti diṭṭhimānānusayaṁ samūhanitvā,",
  "mn9:63.1_8": "avijjaṁ pahāya vijjaṁ uppādetvā,",
  "mn9:63.1_9": "diṭṭheva dhamme dukkhassantakaro hoti—",
  "mn9:63.2_0": "ettāvatāpi kho, āvuso,",
  "mn9:63.2_1": "ariyasāvako sammādiṭṭhi hoti,",
  "mn9:63.2_2": "ujugatāssa diṭṭhi,",
  "mn9:63.2_3": "dhamme aveccappasādena samannāgato,",
  "mn9:63.2_4": "āgato imaṁ saddhamman”ti.",
  "mn9:64-66.1_0": "“Sādhāvuso”ti kho …pe… apucchuṁ—",
  "mn9:64-66.2_0": "siyā panāvuso …pe… ",
  "mn9:64-66.3_0": "“siyā, āvuso. ",
  "mn9:64-66.4_0": "Yato kho, āvuso,",
  "mn9:64-66.4_1": "ariyasāvako avijjañca pajānāti,",
  "mn9:64-66.4_2": "avijjāsamudayañca pajānāti,",
  "mn9:64-66.4_3": "avijjānirodhañca pajānāti,",
  "mn9:64-66.4_4": "avijjānirodhagāminiṁ paṭipadañca pajānāti—",
  "mn9:64-66.5_0": "ettāvatāpi kho, āvuso,",
  "mn9:64-66.5_1": "ariyasāvako sammādiṭṭhi hoti,",
  "mn9:64-66.5_2": "ujugatāssa diṭṭhi,",
  "mn9:64-66.5_3": "dhamme aveccappasādena samannāgato,",
  "mn9:64-66.5_4": "āgato imaṁ saddhammaṁ.",
  "mn9:64-66.6_0": "Katamā panāvuso, avijjā,",
  "mn9:64-66.6_1": "katamo avijjāsamudayo,",
  "mn9:64-66.6_2": "katamo avijjānirodho,",
  "mn9:64-66.6_3": "katamā avijjānirodhagāminī paṭipadā?",
  "mn9:64-66.7_0": "Yaṁ kho, āvuso,",
  "mn9:64-66.7_1": "dukkhe aññāṇaṁ,",
  "mn9:64-66.7_2": "dukkhasamudaye aññāṇaṁ,",
  "mn9:64-66.7_3": "dukkhanirodhe aññāṇaṁ,",
  "mn9:64-66.7_4": "dukkhanirodhagāminiyā paṭipadāya aññāṇaṁ—",
  "mn9:64-66.8_0": "ayaṁ vuccatāvuso, avijjā. ",
  "mn9:64-66.9_0": "Āsavasamudayā avijjāsamudayo,",
  "mn9:64-66.9_1": "āsavanirodhā avijjānirodho,",
  "mn9:64-66.9_2": "ayameva ariyo aṭṭhaṅgiko maggo avijjānirodhagāminī paṭipadā,",
  "mn9:64-66.9_3": "seyyathidaṁ—",
  "mn9:64-66.10_0": "sammādiṭṭhi …pe… sammāsamādhi. ",
  "mn9:67.1_0": "Yato kho, āvuso,",
  "mn9:67.1_1": "ariyasāvako evaṁ avijjaṁ pajānāti,",
  "mn9:67.1_2": "evaṁ avijjāsamudayaṁ pajānāti,",
  "mn9:67.1_3": "evaṁ avijjānirodhaṁ pajānāti,",
  "mn9:67.1_4": "evaṁ avijjānirodhagāminiṁ paṭipadaṁ pajānāti,",
  "mn9:67.1_5": "so sabbaso rāgānusayaṁ pahāya,",
  "mn9:67.1_6": "paṭighānusayaṁ paṭivinodetvā,",
  "mn9:67.1_7": "‘asmī’ti diṭṭhimānānusayaṁ samūhanitvā,",
  "mn9:67.1_8": "avijjaṁ pahāya vijjaṁ uppādetvā,",
  "mn9:67.1_9": "diṭṭheva dhamme dukkhassantakaro hoti—",
  "mn9:67.2_0": "ettāvatāpi kho, āvuso,",
  "mn9:67.2_1": "ariyasāvako sammādiṭṭhi hoti,",
  "mn9:67.2_2": "ujugatāssa diṭṭhi,",
  "mn9:67.2_3": "dhamme aveccappasādena samannāgato,",
  "mn9:67.2_4": "āgato imaṁ saddhamman”ti.",
  "mn9:68.1_0": "“Sādhāvuso”ti kho te bhikkhū āyasmato sāriputtassa bhāsitaṁ abhinanditvā anumoditvā āyasmantaṁ sāriputtaṁ uttari pañhaṁ apucchuṁ: ",
  "mn9:68.2_0": "“siyā panāvuso,",
  "mn9:68.2_1": "aññopi pariyāyo yathā ariyasāvako sammādiṭṭhi hoti,",
  "mn9:68.2_2": "ujugatāssa diṭṭhi,",
  "mn9:68.2_3": "dhamme aveccappasādena samannāgato,",
  "mn9:68.2_4": "āgato imaṁ saddhamman”ti?",
  "mn9:69.1_0": "“Siyā, āvuso. ",
  "mn9:69.2_0": "Yato kho, āvuso,",
  "mn9:69.2_1": "ariyasāvako āsavañca pajānāti,",
  "mn9:69.2_2": "āsavasamudayañca pajānāti,",
  "mn9:69.2_3": "āsavanirodhañca pajānāti,",
  "mn9:69.2_4": "āsavanirodhagāminiṁ paṭipadañca pajānāti—",
  "mn9:69.3_0": "ettāvatāpi kho, āvuso,",
  "mn9:69.3_1": "ariyasāvako sammādiṭṭhi hoti,",
  "mn9:69.3_2": "ujugatāssa diṭṭhi,",
  "mn9:69.3_3": "dhamme aveccappasādena samannāgato,",
  "mn9:69.3_4": "āgato imaṁ saddhammaṁ.",
  "mn9:70.1_0": "Katamo panāvuso, āsavo,",
  "mn9:70.1_1": "katamo āsavasamudayo,",
  "mn9:70.1_2": "katamo āsavanirodho,",
  "mn9:70.1_3": "katamā āsavanirodhagāminī paṭipadāti?",
  "mn9:70.2_0": "Tayome, āvuso, āsavā—",
  "mn9:70.3_0": "kāmāsavo, bhavāsavo, avijjāsavo. ",
  "mn9:70.4_0": "Avijjāsamudayā āsavasamudayo,",
  "mn9:70.4_1": "avijjānirodhā āsavanirodho,",
  "mn9:70.4_2": "ayameva ariyo aṭṭhaṅgiko maggo āsavanirodhagāminī paṭipadā,",
  "mn9:70.4_3": "seyyathidaṁ—",
  "mn9:70.5_0": "sammādiṭṭhi …pe… sammāsamādhi. ",
  "mn9:71.1_0": "Yato kho, āvuso,",
  "mn9:71.1_1": "ariyasāvako evaṁ āsavaṁ pajānāti,",
  "mn9:71.1_2": "evaṁ āsavasamudayaṁ pajānāti,",
  "mn9:71.1_3": "evaṁ āsavanirodhaṁ pajānāti,",
  "mn9:71.1_4": "evaṁ āsavanirodhagāminiṁ paṭipadaṁ pajānāti,",
  "mn9:71.1_5": "so sabbaso rāgānusayaṁ pahāya,",
  "mn9:71.1_6": "paṭighānusayaṁ paṭivinodetvā,",
  "mn9:71.1_7": "‘asmī’ti diṭṭhimānānusayaṁ samūhanitvā,",
  "mn9:71.1_8": "avijjaṁ pahāya vijjaṁ uppādetvā,",
  "mn9:71.1_9": "diṭṭheva dhamme dukkhassantakaro hoti—",
  "mn9:71.2_0": "ettāvatāpi kho, āvuso,",
  "mn9:71.2_1": "ariyasāvako sammādiṭṭhi hoti,",
  "mn9:71.2_2": "ujugatāssa diṭṭhi,",
  "mn9:71.2_3": "dhamme aveccappasādena samannāgato,",
  "mn9:71.2_4": "āgato imaṁ saddhamman”ti.",
  "mn9:71.3_0": "Idamavocāyasmā sāriputto. ",
  "mn9:71.4_0": "Attamanā te bhikkhū āyasmato sāriputtassa bhāsitaṁ abhinandunti. ",
  "mn9:71.5_0": "Sammādiṭṭhisuttaṁ niṭṭhitaṁ navamaṁ. "
}