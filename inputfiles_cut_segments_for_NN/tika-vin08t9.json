{
  "tika-vin08t9:0_0": "9. Cīvaravippavāsavinicchayakathā",
  "tika-vin08t9:1_0": "51.",
  "tika-vin08t9:1_1": "Evaṁ adhiṭṭhānavikappanavinicchayakathaṁ dassetvā idāni cīvarena vināvāsavinicchayakaraṇaṁ dassetuṁ ‘‘cīvarenavināvāso’’tyādimāha.",
  "tika-vin08t9:1_2": "Tattha cīyatīti cīvaraṁ,",
  "tika-vin08t9:1_3": "cayaṁ sañcayaṁ karīyatīti attho,",
  "tika-vin08t9:1_4": "ariyaddhajo vatthaviseso.",
  "tika-vin08t9:1_5": "Idha pana ticīvarādhiṭṭhānena adhiṭṭhahitvā dhāritaṁ cīvarattayameva.",
  "tika-vin08t9:1_6": "Vināti vajjanatthe nipāto.",
  "tika-vin08t9:1_7": "Vasanaṁ vāso,",
  "tika-vin08t9:1_8": "vinā vāso vināvāso,",
  "tika-vin08t9:1_9": "cīvarena vināvāso cīvaravināvāso,",
  "tika-vin08t9:1_10": "‘‘cīvaravippavāso’’ti vattabbe vatticchāvasena,",
  "tika-vin08t9:1_11": "gāthāpādapūraṇatthāya vā aluttasamāsaṁ katvā evaṁ vuttanti daṭṭhabbaṁ.",
  "tika-vin08t9:1_12": "Tathā ca vakkhati ‘‘ticīvarādhiṭṭhānena…pe…",
  "tika-vin08t9:1_13": "vippavāso’’ti,",
  "tika-vin08t9:1_14": "‘‘imaṁ saṅghāṭiṁ adhiṭṭhāmi,",
  "tika-vin08t9:1_15": "imaṁ uttarāsaṅgaṁ adhiṭṭhāmi,",
  "tika-vin08t9:1_16": "imaṁ antaravāsakaṁ adhiṭṭhāmī’’ti evaṁ nāmena adhiṭṭhitānaṁ tiṇṇaṁ cīvarānaṁ ekekena vippavāsoti attho,",
  "tika-vin08t9:1_17": "ekenapi vinā vasituṁ na vaṭṭati,",
  "tika-vin08t9:1_18": "vasantassa bhikkhuno saha aruṇuggamanā cīvaraṁ nissaggiyaṁ hoti,",
  "tika-vin08t9:1_19": "pācittiyañca āpajjatīti sambandho.",
  "tika-vin08t9:1_20": "Vasitabbanti ettha vasanakiriyā catuiriyāpathasādhāraṇā,",
  "tika-vin08t9:1_21": "tasmā kāyalaggaṁ vā hotu alaggaṁ vā,",
  "tika-vin08t9:1_22": "aḍḍhateyyaratanassa padesassa anto katvā tiṭṭhantopi carantopi nisinnopi nipannopi hatthapāse katvā vasanto nāma hoti.",
  "tika-vin08t9:2_0": "Evaṁ sāmaññato avippavāsalakkhaṇaṁ dassetvā idāni gāmādipannarasokāsavasena visesato dassetumāha ‘‘gāmi’’ccādi.",
  "tika-vin08t9:2_1": "Tattha gāmanivesanāni pākaṭāneva.",
  "tika-vin08t9:2_2": "Udosito nāma yānādīnaṁ bhaṇḍānaṁ sālā.",
  "tika-vin08t9:2_3": "Aṭṭo nāma paṭirājādipaṭibāhanatthaṁ iṭṭhakāhi kato bahalabhittiko catupañcabhūmiko patissayaviseso.",
  "tika-vin08t9:2_4": "Māḷo nāma ekakūṭasaṅgahito caturassapāsādo.",
  "tika-vin08t9:2_5": "Pāsādo nāma dīghapāsādo.",
  "tika-vin08t9:2_6": "Hammiyaṁ nāma muṇḍacchadanapāsādo,",
  "tika-vin08t9:2_7": "muṇḍacchadanapāsādoti ca candikaṅgaṇayutto pāsādoti vuccati.",
  "tika-vin08t9:2_8": "Sattho nāma jaṅghasattho vā sakaṭasattho vā.",
  "tika-vin08t9:2_9": "Khettaṁ nāma pubbaṇṇāparaṇṇānaṁ viruhanaṭṭhānaṁ.",
  "tika-vin08t9:2_10": "Dhaññakaraṇaṁ nāma khalamaṇḍalaṁ.",
  "tika-vin08t9:2_11": "Ārāmo nāma pupphārāmo phalārāmo.",
  "tika-vin08t9:2_12": "Vihārādayo pākaṭā eva.",
  "tika-vin08t9:2_13": "Tattha nivesanādīni gāmato bahi sanniviṭṭhāni gahitānīti veditabbaṁ.",
  "tika-vin08t9:2_14": "Antogāme ṭhitānañhi gāmaggahaṇena gahitattā gāmaparihāroyevāti.",
  "tika-vin08t9:2_15": "Gāmaggahaṇena ca nigamanagarānipi gahitāneva honti.",
  "tika-vin08t9:3_0": "Parikhāya vā parikkhittoti iminā samantā nadītaḷākādiudakena parikkhittopi parikkhittoyevāti dasseti.",
  "tika-vin08t9:3_1": "Taṁ pamāṇaṁ atikkamitvāti gharassa upari ākāse aḍḍhateyyaratanappamāṇaṁ atikkamitvā.",
  "tika-vin08t9:3_2": "Sabhāye vā vatthabbanti iminā sabhāsaddassa pariyāyo sabhāyasaddo napuṁsakaliṅgo atthīti dasseti.",
  "tika-vin08t9:3_3": "Sabhāsaddo hi itthiliṅgo,",
  "tika-vin08t9:3_4": "sabhāyasaddo napuṁsakaliṅgoti.",
  "tika-vin08t9:3_5": "Dvāramūle vāti nagarassa dvāramūle vā.",
  "tika-vin08t9:3_6": "Tesanti sabhāyanagaradvāramūlānaṁ.",
  "tika-vin08t9:3_7": "Tassā vīthiyā sabhāyadvārānaṁ gahaṇeneva tattha sabbānipi gehāni,",
  "tika-vin08t9:3_8": "sā ca antaravīthi gahitāyeva hoti.",
  "tika-vin08t9:3_9": "Ettha ca dvāravīthigharesu vasantena gāmappavesanasahaseyyādidosaṁ pariharitvā suppaṭicchannatādiyutteneva bhavitabbaṁ.",
  "tika-vin08t9:3_10": "Sabhā pana yadi sabbesaṁ vasanatthāya papāsadisā katā,",
  "tika-vin08t9:3_11": "antarārāme viya yathāsukhaṁ vasituṁ vaṭṭatīti veditabbaṁ.",
  "tika-vin08t9:3_12": "Atiharitvā ghare nikkhipatīti vīthiṁ muñcitvā ṭhite aññasmiṁ ghare nikkhipati.",
  "tika-vin08t9:3_13": "Tenāha ‘‘vīthihatthapāso na rakkhatī’’ti.",
  "tika-vin08t9:3_14": "Purato vā pacchato vā hatthapāseti gharassa hatthapāsaṁ sandhāya vadati.",
  "tika-vin08t9:4_0": "Evaṁ gāmavasena vippavāsāvippavāsaṁ dassetvā idāni nivesanavasena dassento ‘‘sace ekakulassa santakaṁ nivesanaṁ hotī’’tiādimāha.",
  "tika-vin08t9:4_1": "Tattha ovarako nāma gabbhassa abbhantare añño gabbhoti vadanti,",
  "tika-vin08t9:4_2": "gabbhassa vā pariyāyavacanametaṁ.",
  "tika-vin08t9:4_3": "Idāni udositādivasena dassento ‘‘udositi’’ccādimāha.",
  "tika-vin08t9:4_4": "Tattha vuttanayenevāti ‘‘ekakulassa santako udosito hoti parikkhitto cā’’tiādinā nivesane vuttanayena.",
  "tika-vin08t9:4_5": "Eva-saddo visesanivatti attho.",
  "tika-vin08t9:4_6": "Tena viseso natthīti dasseti.",
  "tika-vin08t9:5_0": "Idāni yesu viseso atthi,",
  "tika-vin08t9:5_1": "te dassento ‘‘sace ekakulassa nāvā’’tiādimāha.",
  "tika-vin08t9:5_2": "Tattha pariyādiyitvāti vinivijjhitvā,",
  "tika-vin08t9:5_3": "ajjhottharitvā vā.",
  "tika-vin08t9:5_4": "Vuttamevatthaṁ vibhāveti ‘‘antopaviṭṭhenā’’tiādinā.",
  "tika-vin08t9:5_5": "Tattha antopaviṭṭhenāti gāmassa,",
  "tika-vin08t9:5_6": "nadiyā vā antopaviṭṭhena.",
  "tika-vin08t9:5_7": "‘‘Satthenā’’ti pāṭhaseso.",
  "tika-vin08t9:5_8": "Nadīparihāro labbhatīti ettha ‘‘visuṁ nadīparihārassa avuttattā gāmādīhi aññattha viya cīvarahatthapāsoyeva",
  "tika-vin08t9:5_9": "nadīparihāro’’ti tīsupi gaṇṭhipadesu vuttaṁ.",
  "tika-vin08t9:5_10": "Aññe pana ‘‘iminā aṭṭhakathāvacanena nadīparihāropi visuṁ siddhoti nadīhatthapāso na vijahitabbo’’ti vadanti.",
  "tika-vin08t9:5_11": "Yathā pana ajjhokāse sattabbhantaravasena araññaparihāro labbhati,",
  "tika-vin08t9:5_12": "evaṁ nadiyaṁ udakukkhepavasena nadīparihāro labbhatīti katvā aṭṭhakathāyaṁ nadīparihāro visuṁ avutto",
  "tika-vin08t9:5_13": "siyā sattabbhantaraudakukkhepasīmānaṁ araññanadīsu abaddhasīmāvasena labbhamānattā.",
  "tika-vin08t9:5_14": "Evañca sati samuddajātassaresupi parihāro avuttasiddho hoti nadiyā samānalakkhaṇattā,",
  "tika-vin08t9:5_15": "nadīhatthapāso na vijahitabboti pana atthe sati nadiyā ativitthārattā bahusādhāraṇattā ca antonadiyaṁ",
  "tika-vin08t9:5_16": "cīvaraṁ ṭhapetvā nadīhatthapāse ṭhitena cīvarassa pavattiṁ jānituṁ na sakkā bhaveyya.",
  "tika-vin08t9:5_17": "Esa nayo samuddajātassaresupi.",
  "tika-vin08t9:5_18": "Antoudakukkhepe vā tassa hatthapāse vā ṭhitena pana sakkāti ayaṁ amhākaṁ attanomati,",
  "tika-vin08t9:5_19": "vicāretvā gahetabbaṁ.",
  "tika-vin08t9:5_20": "Vihārasīmanti avippavāsasīmaṁ sandhāyāha.",
  "tika-vin08t9:5_21": "Ettha ca vihārassa nānākulasantakabhāvepi avippavāsasīmāparicchedabbhantare sabbattha cīvaraavippavāsasambhavato",
  "tika-vin08t9:5_22": "padhānattā tattha satthaparihāro na labbhatīti ‘‘vihāraṁ gantvā vasitabba’’nti vuttaṁ.",
  "tika-vin08t9:5_23": "Satthasamīpeti idaṁ yathāvuttaabbhantaraparicchedavasena vuttaṁ.",
  "tika-vin08t9:6_0": "Yasmā ‘‘nānākulassa parikkhitte khette cīvaraṁ nikkhipitvā khettadvāramūle vā tassa hatthapāse vā vatthabba’’nti vuttaṁ,",
  "tika-vin08t9:6_1": "tasmā dvāramūlato aññattha khettepi vasantena cīvaraṁ nikkhipitvā hatthapāse katvāyeva vasitabbaṁ.",
  "tika-vin08t9:7_0": "Vihāro nāma saparikkhitto vā aparikkhitto vā sakalo āvāsoti vadanti.",
  "tika-vin08t9:7_1": "Yasmiṁ vihāreti ettha pana ekagehameva vuttaṁ.",
  "tika-vin08t9:7_2": "Vimativinodaniyaṁ (vi. vi. ṭī.",
  "tika-vin08t9:7_3": "1.491-494) pana ‘‘vihāro nāma upacārasīmā.",
  "tika-vin08t9:7_4": "Yasmiṁ vihāreti tassa antopariveṇādiṁ sandhāya vutta’’nti vuttaṁ.",
  "tika-vin08t9:7_5": "Ekakulādisantakatā cettha kārāpakānaṁ vasena veditabbā.",
  "tika-vin08t9:8_0": "Yaṁ majjhanhike kāle samantā chāyā pharatīti yadā mahāvīthiyaṁ ujukameva gacchantaṁ sūriyamaṇḍalaṁ majjhanhikaṁ pāpuṇāti,",
  "tika-vin08t9:8_1": "tadā yaṁ okāsaṁ chāyā pharati,",
  "tika-vin08t9:8_2": "taṁ sandhāya vuttaṁ.",
  "tika-vin08t9:8_3": "Vimativinodaniyaṁ pana ‘‘chāyāya phuṭṭhokāsassāti ujukaṁ avikkhittaleḍḍupātabbhantaraṁ sandhāya vadatī’’ti vuttaṁ.",
  "tika-vin08t9:8_4": "Agamanapatheti tadaheva gantvā nivattetuṁ asakkuṇeyyake samuddamajjhe ye dīpakā,",
  "tika-vin08t9:8_5": "tesūti yojanā.",
  "tika-vin08t9:8_6": "Itarasminti puratthimadisāya cīvare.",
  "tika-vin08t9:9_0": "52.Nadiṁ otaratīti hatthapāsaṁ muñcitvā otarati.",
  "tika-vin08t9:9_1": "Nāpajjatīti paribhogapaccayā dukkaṭaṁ nāpajjati.",
  "tika-vin08t9:9_2": "Tenāha ‘‘so hī’’tiādi.",
  "tika-vin08t9:9_3": "Aparibhogārahattāti iminā nissaggiyacīvaraṁ anissajjitvā paribhuñjantassa dukkaṭaṁ acittakanti siddhaṁ.",
  "tika-vin08t9:9_4": "Ekaṁpārupitvā ekaṁ aṁsakūṭe ṭhapetvā gantabbanti idaṁ bahūnaṁ sañcaraṇaṭṭhāne evaṁ akatvā gamanaṁ na sāruppanti katvā vuttaṁ,",
  "tika-vin08t9:9_5": "na āpattiaṅgattā.",
  "tika-vin08t9:9_6": "Bahigāme ṭhapetvāpi apārupitabbatāya vuttaṁ ‘‘vinayakammaṁ kātabba’’nti.",
  "tika-vin08t9:9_7": "Atha vā vihāre sabhāgaṁ bhikkhuṁ na passati,",
  "tika-vin08t9:9_8": "evaṁ sati āsanasālaṁ gantvā vinayakammaṁ kātabbanti yojanā.",
  "tika-vin08t9:9_9": "Āsanasālaṁ gacchantena kiṁ tīhi cīvarehi gantabbanti āha ‘‘santaruttarenā’’ti naṭṭhacīvarassa santaruttarasādiyanato.",
  "tika-vin08t9:9_10": "Saṅghāṭi pana kiṁ kātabbāti āha ‘‘saṅghāṭiṁbahigāme ṭhapetvā’’ti.",
  "tika-vin08t9:9_11": "Uttarāsaṅge ca bahigāme ṭhapitasaṅghāṭiyañca paṭhamaṁ vinayakammaṁ katvā pacchā uttarāsaṅgaṁ nivāsetvā antaravāsake kātabbaṁ.",
  "tika-vin08t9:9_12": "Ettha ca bahigāme ṭhapitassapi vinayakammavacanato parammukhāpi ṭhitaṁ nissajjituṁ,",
  "tika-vin08t9:9_13": "nissaṭṭhaṁ dātuñca vaṭṭatīti veditabbaṁ.",
  "tika-vin08t9:10_0": "Daharānaṁ gamane saussāhattā ‘‘nissayo pana na paṭippassambhatī’’ti vuttaṁ.",
  "tika-vin08t9:10_1": "Muhuttaṁ…pe…",
  "tika-vin08t9:10_2": "paṭippassambhatīti saussāhatte gamanassa upacchinnattā vuttaṁ,",
  "tika-vin08t9:10_3": "tesaṁ pana purāruṇā uṭṭhahitvā saussāhena gacchantānaṁ aruṇe antarā uṭṭhitepi na paṭippassambhati ‘‘yāva aruṇuggamanā sayantī’’ti vuttattā.",
  "tika-vin08t9:10_4": "Teneva ‘‘gāmaṁ pavisitvā…pe…",
  "tika-vin08t9:10_5": "na paṭippassambhatī’’ti vuttaṁ.",
  "tika-vin08t9:10_6": "Aññamaññassa vacanaṁ aggahetvātiādimhi saussāhattā gamanakkhaṇe paṭippassaddhi na vuttā.",
  "tika-vin08t9:10_7": "Dhenubhayenāti taruṇavacchagāvīnaṁ ādhāvitvā siṅgena paharaṇabhayena.",
  "tika-vin08t9:10_8": "Nissayo ca paṭippassambhatīti ettha dhenubhayādīhi ṭhitānaṁ yāva bhayavūpasamā ṭhātabbato ‘‘antoaruṇeyeva",
  "tika-vin08t9:10_9": "gamissāmī’’ti niyametuṁ asakkuṇeyyattā vuttaṁ.",
  "tika-vin08t9:10_10": "Yattha pana evaṁ niyametuṁ sakkā,",
  "tika-vin08t9:10_11": "tattha antarā aruṇe uggatepi nissayo na paṭippassambhati bhesajjatthāya gāmaṁ paviṭṭhadaharānaṁ viya.",
  "tika-vin08t9:11_0": "Antosīmāyaṁgāmanti avippavāsasīmāsammutito pacchā patiṭṭhāpitagāmaṁ sandhāya vadati gāmañca gāmūpacārañca ṭhapetvā sammannitabbato.",
  "tika-vin08t9:11_1": "Paviṭṭhānanti ācariyantevāsikānaṁ visuṁ visuṁ gatānaṁ avippavāsasīmattā neva cīvarāni nissaggiyāni honti,",
  "tika-vin08t9:11_2": "saussāhatāya na nissayo paṭippassambhati.",
  "tika-vin08t9:11_3": "Antarāmaggeti dhammaṁ sutvā āgacchantānaṁ antarāmagge.",
  "tika-vin08t9:12_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t9:13_0": "Cīvaravippavāsavinicchayakathālaṅkāro nāma",
  "tika-vin08t9:14_0": "Navamo paricchedo."
}