{
  "atk-s0509a5:0_0": "6. Chakkanipāto",
  "atk-s0509a5:1_0": "1. Pañcasatamattātherīgāthāvaṇṇanā",
  "atk-s0509a5:2_0": "Chakkanipāte yassa maggaṁ na jānāsītiādikā pañcasatamattānaṁ therīnaṁ gāthā.",
  "atk-s0509a5:2_1": "Imāpi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantiyo anukkamena",
  "atk-s0509a5:2_2": "upacitavimokkhasambhārā hutvā imasmiṁ buddhuppāde tattha tattha kulagehe nibbattitvā vayappattā mātāpitūhi",
  "atk-s0509a5:2_3": "patikulaṁ ānītā tattha tattha putte labhitvā gharāvāsaṁ vasantiyo samānajātikassa tādisassa kammassa",
  "atk-s0509a5:2_4": "katattā sabbāva mataputtā hutvā,",
  "atk-s0509a5:2_5": "puttasokena abhibhūtā paṭācārāya theriyā santikaṁ upasaṅkamitvā vanditvā nisinnā attano sokakāraṇaṁ ārocesuṁ.",
  "atk-s0509a5:2_6": "Therī tāsaṁ sokaṁ vinodentī –",
  "atk-s0509a5:3_0": "127.",
  "atk-s0509a5:4_0": "“Yassa maggaṁ na jānāsi, āgatassa gatassa vā;",
  "atk-s0509a5:5_0": "Taṁ kuto cāgataṁ sattaṁ, mama puttoti rodasi.",
  "atk-s0509a5:6_0": "128.",
  "atk-s0509a5:7_0": "“Maggañca khossa jānāsi, āgatassa gatassa vā;",
  "atk-s0509a5:8_0": "Na naṁ samanusocesi, evaṁdhammā hi pāṇino.",
  "atk-s0509a5:9_0": "129.",
  "atk-s0509a5:10_0": "“Ayācito tatāgacchi, nānuññāto ito gato;",
  "atk-s0509a5:11_0": "Kutoci nūna āgantvā, vasitvā katipāhakaṁ;",
  "atk-s0509a5:12_0": "Itopi aññena gato, tatopaññena gacchati.",
  "atk-s0509a5:13_0": "130.",
  "atk-s0509a5:14_0": "“Peto manussarūpena, saṁsaranto gamissati;",
  "atk-s0509a5:15_0": "Yathāgato tathā gato, kā tattha paridevanā”ti. –",
  "atk-s0509a5:16_0": "Imāhi catūhi gāthāhi dhammaṁ desesi.",
  "atk-s0509a5:17_0": "Tā tassā dhammaṁ sutvā sañjātasaṁvegā theriyā santike pabbajiṁsu.",
  "atk-s0509a5:17_1": "Pabbajitvā vipassanāya kammaṁ karontiyo vimuttiparipācanīyānaṁ dhammānaṁ paripākaṁ gatattā na cirasseva saha paṭisambhidāhi arahatte patiṭṭhahiṁsu.",
  "atk-s0509a5:17_2": "Atha tā adhigatārahattā attano paṭipattiṁ paccavekkhitvā udānavasena “yassa maggaṁ na jānāsī”tiādikāhi ovādagāthāhi saddhiṁ –",
  "atk-s0509a5:18_0": "131.",
  "atk-s0509a5:19_0": "“Abbahī vata me sallaṁ, duddasaṁ hadayassitaṁ;",
  "atk-s0509a5:20_0": "Yā me sokaparetāya, puttasokaṁ byapānudi.",
  "atk-s0509a5:21_0": "132.",
  "atk-s0509a5:22_0": "“Sājja abbūḷhasallāhaṁ, nicchātā parinibbutā;",
  "atk-s0509a5:23_0": "Buddhaṁ dhammañca saṅghañca, upemi saraṇaṁ muni”nti. –",
  "atk-s0509a5:24_0": "Imā gāthā visuṁ visuṁ abhāsiṁsu.",
  "atk-s0509a5:25_0": "Tattha yassa maggaṁ na jānāsi,",
  "atk-s0509a5:25_1": "āgatassa gatassa vāti yassa sattassa idha āgatassa āgatamaggaṁ vā ito gatassa gatamaggaṁ vā tvaṁ na jānāsi.",
  "atk-s0509a5:25_2": "Anantarā atītānāgatabhavūpapattiyo sandhāya vadati.",
  "atk-s0509a5:25_3": "Taṁ kuto cāgataṁ sattanti taṁ evaṁ aviññātāgatagatamaggaṁ kutoci gatito āgatamaggaṁ āgacchantena antarāmagge",
  "atk-s0509a5:25_4": "sabbena sabbaṁ akataparicayasamāgatapurisasadisaṁ sattaṁ kevalaṁ mamattaṁ uppādetvā mama puttoti kuto",
  "atk-s0509a5:25_5": "kena kāraṇena rodasi.",
  "atk-s0509a5:25_6": "Appaṭikārato mama puttassa ca akātabbato na ettha rodanakāraṇaṁ atthīti adhippāyo.",
  "atk-s0509a5:26_0": "Maggañca khossa jānāsīti assa tava puttābhimatassa sattassa āgatassa āgatamaggañca gatassa gatamaggañca atha jāneyyāsi.",
  "atk-s0509a5:26_1": "Na naṁ samanusocesīti evampi naṁ na samanusoceyyāsi. Kasmā?",
  "atk-s0509a5:26_2": "Evaṁdhammā hi pāṇino,",
  "atk-s0509a5:26_3": "diṭṭhadhammepi hi sattānaṁ sabbehi piyehi manāpehi nānābhāvā vinābhāvā tattha vasavattitāya abhāvato,",
  "atk-s0509a5:26_4": "pageva abhisamparāyaṁ.",
  "atk-s0509a5:27_0": "Ayācito tatāgacchīti tato paralokato kenaci ayācito idha āgacchi.",
  "atk-s0509a5:27_1": "“Āgato”tipi pāḷi,",
  "atk-s0509a5:27_2": "so evattho.",
  "atk-s0509a5:27_3": "Nānuññāto ito gatoti idhalokato kenaci ananuññāto paralokaṁ gato.",
  "atk-s0509a5:27_4": "Kutocīti nirayādito yato kutoci gatito.",
  "atk-s0509a5:27_5": "Nūnāti parisaṅkāyaṁ.",
  "atk-s0509a5:27_6": "Vasitvā katipāhakanti katipayadivasamattaṁ idha vasitvā.",
  "atk-s0509a5:27_7": "Itopi aññena gatoti itopi bhavato aññena gato,",
  "atk-s0509a5:27_8": "ito aññampi bhavaṁ paṭisandhivasena upagato.",
  "atk-s0509a5:27_9": "Tatopaññena gacchatīti tatopi bhavato aññena gamissati,",
  "atk-s0509a5:27_10": "aññameva bhavaṁ upagamissati.",
  "atk-s0509a5:28_0": "Petoti apeto taṁ taṁ bhavaṁ upapajjitvā tato apagato.",
  "atk-s0509a5:28_1": "Manussarūpenāti nidassanamattametaṁ,",
  "atk-s0509a5:28_2": "manussabhāvena tiracchānādibhāvena cāti attho.",
  "atk-s0509a5:28_3": "Saṁsarantoti aparāparaṁ upapattivasena saṁsaranto.",
  "atk-s0509a5:28_4": "Yathāgato tathā gatoti yathā aviññātagatito ca anāmantetvā āgato tathā aviññātagatiko ananuññātova gato.",
  "atk-s0509a5:28_5": "Kā tattha paridevanāti tattha tādise avasavattini yathākāmāvacare kā nāma paridevanā,",
  "atk-s0509a5:28_6": "kiṁ paridevitena payojananti attho.",
  "atk-s0509a5:28_7": "Sesaṁ vuttanayameva.",
  "atk-s0509a5:29_0": "Ettha ca ādito catasso gāthā paṭācārāya theriyā tesaṁ pañcamattānaṁ itthisatānaṁ sokavinodanavasena visuṁ visuṁ bhāsitā.",
  "atk-s0509a5:29_1": "Tassā ovāde ṭhatvā pabbajitvā adhigatavisesāhi tāhi pañcasatamattāhi bhikkhunīhi chapi gāthā paccekaṁ bhāsitāti daṭṭhabbā.",
  "atk-s0509a5:30_0": "Pañcasatā paṭācārāti paṭācārāya theriyā santike laddhaovādatāya paṭācārāya vuttaṁ avedisunti katvā “paṭācārā”ti laddhanāmā pañcasatā bhikkhuniyo.",
  "atk-s0509a5:31_0": "Pañcasatamattātherīgāthāvaṇṇanā niṭṭhitā.",
  "atk-s0509a5:32_0": "2. Vāseṭṭhītherīgāthāvaṇṇanā",
  "atk-s0509a5:33_0": "Puttasokenahaṁ aṭṭātiādikā vāseṭṭhiyā theriyā gāthā.",
  "atk-s0509a5:33_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena",
  "atk-s0509a5:33_2": "sambhatavimokkhasambhārā devamanussesu saṁsarantī imasmiṁ buddhuppāde vesāliyaṁ kulagehe nibbattitvā",
  "atk-s0509a5:33_3": "vayappattā mātāpitūhi samānajātikassa kulaputtassa dinnā patikulaṁ gantvā tena saddhiṁ sukhasaṁvāsaṁ",
  "atk-s0509a5:33_4": "vasantī ekaṁ puttaṁ labhitvā tasmiṁ ādhāvitvā paridhāvitvā vicaraṇakāle kālaṁ kate puttasokena aṭṭitā",
  "atk-s0509a5:33_5": "ummattikā ahosi.",
  "atk-s0509a5:33_6": "Sā ñātakesu sāmike ca tikicchaṁ karontesu tesaṁ ajānantānaṁyeva palāyitvā yato tato paribbhamantī mithilānagaraṁ",
  "atk-s0509a5:33_7": "sampattā tatthaddasa bhagavantaṁ antaravīthiyaṁ gacchantaṁ dantaṁ guttaṁ saṁyatindriyaṁ nāgaṁ.",
  "atk-s0509a5:33_8": "Disvāna saha dassanena buddhānubhāvato apagatummādā pakaticittaṁ paṭilabhi.",
  "atk-s0509a5:33_9": "Athassā satthā saṁkhittena dhammaṁ desesi.",
  "atk-s0509a5:33_10": "Sā taṁ dhammaṁ sutvā paṭiladdhasaṁvegā satthāraṁ pabbajjaṁ yācitvā satthu āṇāya bhikkhunīsu pabbajitvā",
  "atk-s0509a5:33_11": "katapubbakiccā vipassanaṁ paṭṭhapetvā ghaṭentī vāyamantī paripakkañāṇatāya na cirasseva saha paṭisambhidāhi",
  "atk-s0509a5:33_12": "arahattaṁ patvā attano paṭipattiṁ paccavekkhitvā udānavasena –",
  "atk-s0509a5:34_0": "133.",
  "atk-s0509a5:35_0": "“Puttasokenahaṁ aṭṭā, khittacittā visaññinī;",
  "atk-s0509a5:36_0": "Naggā pakiṇṇakesī ca, tena tena vicārihaṁ.",
  "atk-s0509a5:37_0": "134.",
  "atk-s0509a5:38_0": "“Vīthisaṅkārakūṭesu, susāne rathiyāsu ca;",
  "atk-s0509a5:39_0": "Acariṁ tīṇi vassāni, khuppipāsā samappitā.",
  "atk-s0509a5:40_0": "135.",
  "atk-s0509a5:41_0": "“Athaddasāsiṁ sugataṁ, nagaraṁ mithilaṁ pati;",
  "atk-s0509a5:42_0": "Adantānaṁ dametāraṁ, sambuddhamakutobhayaṁ.",
  "atk-s0509a5:43_0": "136.",
  "atk-s0509a5:44_0": "“Sacittaṁ paṭiladdhāna, vanditvāna upāvisiṁ;",
  "atk-s0509a5:45_0": "So me dhammamadesesi, anukampāya gotamo.",
  "atk-s0509a5:46_0": "137.",
  "atk-s0509a5:47_0": "“Tassa dhammaṁ suṇitvāna, pabbajiṁ anagāriyaṁ;",
  "atk-s0509a5:48_0": "Yuñjantī satthuvacane, sacchākāsiṁ padaṁ sivaṁ.",
  "atk-s0509a5:49_0": "138.",
  "atk-s0509a5:50_0": "“Sabbe sokā samucchinnā, pahīnā etadantikā;",
  "atk-s0509a5:51_0": "Pariññātā hi me vatthū, yato sokāna sambhavo”ti. –",
  "atk-s0509a5:52_0": "Imā gāthā abhāsi.",
  "atk-s0509a5:53_0": "Tattha aṭṭāti aṭṭitā.",
  "atk-s0509a5:53_1": "Ayameva vā pāṭho,",
  "atk-s0509a5:53_2": "aṭṭitā pīḷitāti attho.",
  "atk-s0509a5:53_3": "Khittacittāti sokummādena khittahadayā.",
  "atk-s0509a5:53_4": "Tato eva pakatisaññāya vigamena visaññinī.",
  "atk-s0509a5:53_5": "Hirottappābhāvato apagatavatthatāya naggā.",
  "atk-s0509a5:53_6": "Vidhutakesatāya pakiṇṇakesī.",
  "atk-s0509a5:53_7": "Tena tenāti gāmena gāmaṁ nagarena nagaraṁ vīthiyā vīthiṁ vicariṁ ahaṁ.",
  "atk-s0509a5:54_0": "Athāti pacchā ummādasaṁvattaniyassa kammassa parikkhaye.",
  "atk-s0509a5:54_1": "Sugatanti sobhanagamanattā sundaraṁ ṭhānaṁ gatattā sammā gadattā sammā ca gatattā sugataṁ bhagavantaṁ.",
  "atk-s0509a5:54_2": "Mithilaṁ patīti mithilābhimukhaṁ,",
  "atk-s0509a5:54_3": "mithilānagarābhimukhaṁ gacchantanti attho.",
  "atk-s0509a5:55_0": "Sacittaṁ paṭiladdhānāti buddhānubhāvena ummādaṁ pahāya attano pakaticittaṁ paṭilabhitvā.",
  "atk-s0509a5:56_0": "Yuñjantī satthuvacaneti satthu sammāsambuddhassa sāsane yogaṁ karontī bhāvanaṁ anuyuñjantī.",
  "atk-s0509a5:56_1": "Sacchākāsiṁ padaṁ sivanti sivaṁ khemaṁ catūhi yogehi anupaddutaṁ nibbānaṁ padaṁ sacchiakāsiṁ.",
  "atk-s0509a5:57_0": "Etadantikāti etaṁ idāni mayā adhigataṁ arahattaṁ anto pariyosānaṁ etesanti etadantikā, sokā.",
  "atk-s0509a5:57_1": "Na dāni tesaṁ sambhavo atthīti attho.",
  "atk-s0509a5:57_2": "Yato sokāna sambhavoti yato antonijjhānalakkhaṇānaṁ sokānaṁ sambhavo,",
  "atk-s0509a5:57_3": "tesaṁ sokānaṁ pañcupādānakkhandhasaṅkhātā vatthū adhiṭṭhānāni ñātatīraṇapahānapariññāhi pariññātā.",
  "atk-s0509a5:57_4": "Tasmā sokā etadantikāti yojanā.",
  "atk-s0509a5:58_0": "Vāseṭṭhītherīgāthāvaṇṇanā niṭṭhitā.",
  "atk-s0509a5:59_0": "3. Khemātherīgāthāvaṇṇanā",
  "atk-s0509a5:60_0": "Daharā tvaṁ rūpavatītiādikā khemāya theriyā gāthā.",
  "atk-s0509a5:60_1": "Ayaṁ kira padumuttarassa bhagavato kāle haṁsavatīnagare parādhīnavuttikā paresaṁ dāsī ahosi.",
  "atk-s0509a5:60_2": "Sā paresaṁ veyyāvaccakaraṇena jīvikaṁ kappentī ekadivasaṁ padumuttarassa sammāsambuddhassa aggasāvakaṁ",
  "atk-s0509a5:60_3": "sujātattheraṁ piṇḍāya carantaṁ disvā tayo modake datvā taṁdivasameva attano kese vissajjetvā therassa",
  "atk-s0509a5:60_4": "dānaṁ datvā “anāgate mahāpaññā buddhassa sāvikā bhaveyya”nti patthanaṁ katvā yāvajīvaṁ kusalakamme appamattā",
  "atk-s0509a5:60_5": "hutvā devamanussesu saṁsarantī anukkamena chakāmasagge,",
  "atk-s0509a5:60_6": "tesaṁ tesaṁ devarājūnaṁ mahesibhāvena upapannā,",
  "atk-s0509a5:60_7": "manussalokepi anekavāraṁ cakkavattīnaṁ maṇḍalarājūnañca mahesibhāvaṁ upagatā mahāsampattiyo anubhavitvā",
  "atk-s0509a5:60_8": "vipassissa bhagavato kāle manussaloke uppajjitvā viññutaṁ patvā,",
  "atk-s0509a5:60_9": "satthu santike dhammaṁ sutvā paṭiladdhasaṁvegā pabbajitvā dasavassasahassāni brahmacariyaṁ carantī bahussutā",
  "atk-s0509a5:60_10": "dhammakathikā hutvā bahujanassa dhammakathanādinā paññāsaṁvattaniyakammaṁ katvā tato cavitvā sugatīsuyeva",
  "atk-s0509a5:60_11": "saṁsarantī imasmiṁ kappe bhagavato ca kakusandhassa bhagavato ca koṇāgamanassa kāle vibhavasampanne kule",
  "atk-s0509a5:60_12": "nibbattitvā viññutaṁ patvā mahantaṁ saṅghārāmaṁ kāretvā buddhappamukhassa bhikkhusaṅghassa niyyādesi.",
  "atk-s0509a5:61_0": "Bhagavato pana kassapadasabalassa kāle kikissa kāsirañño sabbajeṭṭhikā samaṇī nāma dhītā hutvā,",
  "atk-s0509a5:61_1": "satthu santike dhammaṁ sutvā paṭiladdhasaṁvegā agāreyeva ṭhitā,",
  "atk-s0509a5:61_2": "vīsati vassasahassāni komāribrahmacariyaṁ carantī samaṇaguttādīhi attano bhaginīhi saddhiṁ ramaṇīyaṁ",
  "atk-s0509a5:61_3": "pariveṇaṁ kāretvā buddhappamukhassa bhikkhusaṅghassa niyyādesi.",
  "atk-s0509a5:61_4": "Evameva tattha tattha bhave āyatanagataṁ uḷāraṁ puññakammaṁ katvā sugatīsuyeva saṁsaritvā imasmiṁ buddhuppāde",
  "atk-s0509a5:61_5": "maddaraṭṭhe sākalanagare rājakule nibbatti.",
  "atk-s0509a5:61_6": "Khemātissā nāmaṁ ahosi,",
  "atk-s0509a5:61_7": "suvaṇṇavaṇṇā kañcanasannibhattacā.",
  "atk-s0509a5:61_8": "Sā vayappattā bimbisārarañño gehaṁ gatā.",
  "atk-s0509a5:61_9": "Satthari veḷuvane viharante rūpamattā hutvā “rūpe dosaṁ dassetī”ti satthu dassanāya na gacchati.",
  "atk-s0509a5:62_0": "Rājā manussehi veḷuvanassa vaṇṇe pakāsāpetvā deviyā vihāradassanāya cittaṁ uppādesi.",
  "atk-s0509a5:62_1": "Atha devī “vihāraṁ passissāmī”ti rājānaṁ paṭipucchi.",
  "atk-s0509a5:62_2": "Rājā “vihāraṁ gantvā satthāraṁ adisvā āgantuṁ na labhissasī”ti vatvā purisānaṁ saññaṁ adāsi –",
  "atk-s0509a5:62_3": "“balakkārenapi deviṁ dasabalaṁ dassethā”ti.",
  "atk-s0509a5:62_4": "Devī vihāraṁ gantvā divasabhāgaṁ khepetvā nivattentī satthāraṁ adisvāva gantuṁ āraddhā.",
  "atk-s0509a5:62_5": "Atha naṁ rājapurisā anicchantimpi satthu santikaṁ nayiṁsu.",
  "atk-s0509a5:62_6": "Satthā taṁ āgacchantiṁ disvā iddhiyā devaccharāsadisaṁ itthiṁ nimminitvā tālapaṇṇaṁ gahetvā bījayamānaṁ akāsi.",
  "atk-s0509a5:62_7": "Khemā devī taṁ disvā cintesi –",
  "atk-s0509a5:62_8": "“evarūpā nāma devaccharapaṭibhāgā itthiyo bhagavato avidūre tiṭṭhanti,",
  "atk-s0509a5:62_9": "ahaṁ etāsaṁ paricārikatāyapi nappahomi,",
  "atk-s0509a5:62_10": "manampi nikkāraṇā pāpacittassa vasena naṭṭhā”ti nimittaṁ gahetvā tameva itthiṁ olokayamānā aṭṭhāsi.",
  "atk-s0509a5:62_11": "Athassā passantiyāva satthu adhiṭṭhānabalena sā itthī paṭhamavayaṁ atikkamma majjhimavayampi atikkamma",
  "atk-s0509a5:62_12": "pacchimavayaṁ patvā khaṇḍadantā palitakesā valittacā hutvā saddhiṁ tālapaṇṇena parivattitvā pati.",
  "atk-s0509a5:62_13": "Tato khemā katādhikārattā evaṁ cintesi –",
  "atk-s0509a5:62_14": "“evaṁvidhampi sarīraṁ īdisaṁ vipattiṁ pāpuṇi,",
  "atk-s0509a5:62_15": "mayhampi sarīraṁ evaṁgatikameva bhavissatī”ti.",
  "atk-s0509a5:62_16": "Athassā cittācāraṁ ñatvā satthā –",
  "atk-s0509a5:63_0": "“Ye rāgarattānupatanti sotaṁ, sayaṁ kataṁ makkaṭakova jālaṁ;",
  "atk-s0509a5:64_0": "Etampi chetvāna paribbajanti, anapekkhino kāmasukhaṁ pahāyā”ti. –",
  "atk-s0509a5:65_0": "Gāthamāha.",
  "atk-s0509a5:65_1": "Sā gāthāpariyosāne saha paṭisambhidāhi arahattaṁ pāpuṇīti aṭṭhakathāsu āgataṁ.",
  "atk-s0509a5:65_2": "Apadāne pana “imaṁ gāthaṁ sutvā sotāpattiphale patiṭṭhitā rājānaṁ anujānāpetvā pabbajitvā arahattaṁ pāpuṇī”ti āgataṁ.",
  "atk-s0509a5:65_3": "Tatthāyaṁ apadānapāḷi –",
  "atk-s0509a5:66_0": "“Padumuttaro nāma jino, sabbadhammesu cakkhumā;",
  "atk-s0509a5:67_0": "Ito satasahassamhi, kappe uppajji nāyako.",
  "atk-s0509a5:68_0": "“Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a5:69_0": "Nānāratanapajjote, mahāsukhasamappitā.",
  "atk-s0509a5:70_0": "“Upetvā taṁ mahāvīraṁ, assosiṁ dhammadesanaṁ;",
  "atk-s0509a5:71_0": "Tato jātappasādāhaṁ, upemi saraṇaṁ jinaṁ.",
  "atk-s0509a5:72_0": "“Mātaraṁ pitaraṁ cāhaṁ, āyācitvā vināyakaṁ;",
  "atk-s0509a5:73_0": "Nimantayitvā sattāhaṁ, bhojayiṁ sahasāvakaṁ.",
  "atk-s0509a5:74_0": "“Atikkante ca sattāhe, mahāpaññānamuttamaṁ;",
  "atk-s0509a5:75_0": "Bhikkhuniṁ etadaggamhi, ṭhapesi narasārathi.",
  "atk-s0509a5:76_0": "“Taṁ sutvā muditā hutvā, puno tassa mahesino;",
  "atk-s0509a5:77_0": "Kāraṁ katvāna taṁ ṭhānaṁ, paṇipacca paṇīdahiṁ.",
  "atk-s0509a5:78_0": "“Tato mama jino āha, sijjhataṁ paṇidhī tava;",
  "atk-s0509a5:79_0": "Sasaṅghe me kataṁ kāraṁ, appameyyaphalaṁ tayā.",
  "atk-s0509a5:80_0": "“Satasahassito kappe, okkākakulasambhavo;",
  "atk-s0509a5:81_0": "Gotamo nāma gottena, satthā loke bhavissati.",
  "atk-s0509a5:82_0": "“Tassa dhammesu dāyādā, orasā dhammanimmitā;",
  "atk-s0509a5:83_0": "Etadaggamanuppattā, khemā nāma bhavissati.",
  "atk-s0509a5:84_0": "“Tena kammena sukatena, cetanāpaṇidhīhi ca;",
  "atk-s0509a5:85_0": "Jahitvā mānusaṁ dehaṁ, tāvatiṁsūpagā ahaṁ.",
  "atk-s0509a5:86_0": "“Tato cutā yāmamagaṁ, tatohaṁ tusitaṁ gatā;",
  "atk-s0509a5:87_0": "Tato ca nimmānaratiṁ, vasavattipuraṁ tato.",
  "atk-s0509a5:88_0": "“Yattha yatthūpapajjāmi, tassa kammassa vāhasā;",
  "atk-s0509a5:89_0": "Tattha tattheva rājūnaṁ, mahesittamakārayiṁ.",
  "atk-s0509a5:90_0": "“Tato cutā manussatte, rājūnaṁ cakkavattinaṁ;",
  "atk-s0509a5:91_0": "Maṇḍalīnañca rājūnaṁ, mahesittamakārayiṁ.",
  "atk-s0509a5:92_0": "“Sampattiṁ anubhotvāna, devesu manujesu ca;",
  "atk-s0509a5:93_0": "Sabbattha sukhitā hutvā, nekakappesu saṁsariṁ.",
  "atk-s0509a5:94_0": "“Ekanavutito kappe, vipassī lokanāyako;",
  "atk-s0509a5:95_0": "Uppajji cārudassano, sabbadhammavipassako.",
  "atk-s0509a5:96_0": "“Tamahaṁ lokanāyakaṁ, upetvā narasārathiṁ;",
  "atk-s0509a5:97_0": "Dhammaṁ bhaṇitaṁ sutvāna, pabbajiṁ anagāriyaṁ.",
  "atk-s0509a5:98_0": "“Dasavassasahassāni, tassa vīrassa sāsane;",
  "atk-s0509a5:99_0": "Brahmacariyaṁ caritvāna, yuttayogā bahussutā.",
  "atk-s0509a5:100_0": "“Paccayākārakusalā, catusaccavisāradā;",
  "atk-s0509a5:101_0": "Nipuṇā cittakathikā, satthusāsanakārikā.",
  "atk-s0509a5:102_0": "“Tato cutāhaṁ tusitaṁ, upapannā yasassinī;",
  "atk-s0509a5:103_0": "Abhibhomi tahiṁ aññe, brahmacārīphalenahaṁ.",
  "atk-s0509a5:104_0": "“Yattha yatthūpapannāhaṁ, mahābhogā mahaddhanā;",
  "atk-s0509a5:105_0": "Medhāvinī sīlavatī, vinītaparisāpi ca.",
  "atk-s0509a5:106_0": "“Bhavāmi tena kammena, yogena jinasāsane;",
  "atk-s0509a5:107_0": "Sabbā sampattiyo mayhaṁ, sulabhā manaso piyā.",
  "atk-s0509a5:108_0": "“Yopi me bhavate bhattā, yattha yattha gatāyapi;",
  "atk-s0509a5:109_0": "Vimāneti na maṁ koci, paṭipattibalena me.",
  "atk-s0509a5:110_0": "“Imamhi bhaddake kappe, brahmabandhu mahāyaso;",
  "atk-s0509a5:111_0": "Nāmena koṇāgamano, uppajji vadataṁ varo.",
  "atk-s0509a5:112_0": "“Tadā hi bārāṇasiyaṁ, susamiddhakulappajā;",
  "atk-s0509a5:113_0": "Dhanañjānī sumedhā ca, ahampi ca tayo janā.",
  "atk-s0509a5:114_0": "“Saṅghārāmamadāsimha, dānasahāyikā pure;",
  "atk-s0509a5:115_0": "Saṅghassa ca vihārampi, uddissa kārikā mayaṁ.",
  "atk-s0509a5:116_0": "“Tato cutā mayaṁ sabbā, tāvatiṁsūpagā ahuṁ;",
  "atk-s0509a5:117_0": "Yasasā aggataṁ pattā, manussesu tatheva ca.",
  "atk-s0509a5:118_0": "“Imasmiṁyeva kappamhi, brahmabandhu mahāyaso;",
  "atk-s0509a5:119_0": "Kassapo nāma gottena, uppajji vadataṁ varo.",
  "atk-s0509a5:120_0": "“Upaṭṭhāko mahesissa, tadā āsi narissaro;",
  "atk-s0509a5:121_0": "Kāsirājā kikī nāma, bārāṇasipuruttame.",
  "atk-s0509a5:122_0": "“Tassāsiṁ jeṭṭhikā dhītā, samaṇī iti vissutā;",
  "atk-s0509a5:123_0": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a5:124_0": "“Anujāni na no tāto, agāreva tadā mayaṁ;",
  "atk-s0509a5:125_0": "Vīsavassasahassāni, vicarimha atanditā.",
  "atk-s0509a5:126_0": "“Komāribrahmacariyaṁ, rājakaññā sukhedhitā;",
  "atk-s0509a5:127_0": "Buddhopaṭṭhānaniratā, muditā satta dhītaro.",
  "atk-s0509a5:128_0": "“Samaṇī samaṇaguttā ca, bhikkhunī bhikkhudāyikā;",
  "atk-s0509a5:129_0": "Dhammā ceva sudhammā ca, sattamī saṅghadāyikā.",
  "atk-s0509a5:130_0": "“Ahaṁ uppalavaṇṇā ca, paṭācārā ca kuṇḍalā;",
  "atk-s0509a5:131_0": "Kisāgotamī dhammadinnā, visākhā hoti sattamī.",
  "atk-s0509a5:132_0": "“Kadāci so narādicco, dhammaṁ desesi abbhutaṁ;",
  "atk-s0509a5:133_0": "Mahānidānasuttantaṁ, sutvā taṁ pariyāpuṇiṁ.",
  "atk-s0509a5:134_0": "“Tehi kammehi sukatehi, cetanāpaṇidhīhi ca;",
  "atk-s0509a5:135_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a5:136_0": "“Pacchime ca bhave dāni, sākalāya puruttame;",
  "atk-s0509a5:137_0": "Rañño maddassa dhītāmhi, manāpā dayitā piyā.",
  "atk-s0509a5:138_0": "“Saha me jātamattamhi, khemaṁ tamhi pure ahu;",
  "atk-s0509a5:139_0": "Tato khemāti nāmaṁ me, guṇato upapajjatha.",
  "atk-s0509a5:140_0": "“Yadāhaṁ yobbanaṁ pattā, rūpalāvaññabhūsitā;",
  "atk-s0509a5:141_0": "Tadā adāsi maṁ tāto, bimbisārassa rājino.",
  "atk-s0509a5:142_0": "“Tassāhaṁ suppiyā āsiṁ, rūpakelāyane ratā;",
  "atk-s0509a5:143_0": "Rūpānaṁ dosavādīti, na upesiṁ mahādayaṁ.",
  "atk-s0509a5:144_0": "“Bimbisāro tadā rājā, mamānuggahabuddhiyā;",
  "atk-s0509a5:145_0": "Vaṇṇayitvā veḷuvanaṁ, gāyake gāpayī mamaṁ.",
  "atk-s0509a5:146_0": "“Rammaṁ veḷuvanaṁ yena, na diṭṭhaṁ sugatālayaṁ;",
  "atk-s0509a5:147_0": "Na tena nandanaṁ diṭṭhaṁ, iti maññāmase mayaṁ.",
  "atk-s0509a5:148_0": "“Yena veḷuvanaṁ diṭṭhaṁ, naranandananandanaṁ;",
  "atk-s0509a5:149_0": "Sudiṭṭhaṁ nandanaṁ tena, amarindasunandanaṁ.",
  "atk-s0509a5:150_0": "“Vihāya nandanaṁ devā, otaritvā mahītalaṁ;",
  "atk-s0509a5:151_0": "Rammaṁ veḷuvanaṁ disvā, na tappanti suvimhitā.",
  "atk-s0509a5:152_0": "“Rājapuññena nibbattaṁ, buddhapuññena bhūsitaṁ;",
  "atk-s0509a5:153_0": "Ko vattā tassa nissesaṁ, vanassa guṇasañcayaṁ.",
  "atk-s0509a5:154_0": "“Taṁ sutvā vanasamiddhaṁ, mama sotamanoharaṁ;",
  "atk-s0509a5:155_0": "Daṭṭhukāmā tamuyyānaṁ, rañño ārocayiṁ tadā.",
  "atk-s0509a5:156_0": "“Mahatā parivārena, tadā ca so mahīpati;",
  "atk-s0509a5:157_0": "Maṁ pesesi tamuyyānaṁ, dassanāya samussukaṁ.",
  "atk-s0509a5:158_0": "“Gaccha passa mahābhoge, vanaṁ nettarasāyanaṁ;",
  "atk-s0509a5:159_0": "Yaṁ sadā bhāti siriyā, sugatābhānurañjitaṁ.",
  "atk-s0509a5:160_0": "“Yadā ca piṇḍāya muni, giribbajapuruttamaṁ;",
  "atk-s0509a5:161_0": "Paviṭṭhohaṁ tadāyeva, vanaṁ daṭṭhumupāgamiṁ.",
  "atk-s0509a5:162_0": "“Tadā taṁ phullavipinaṁ, nānābhamarakūjitaṁ;",
  "atk-s0509a5:163_0": "Kokilāgītasahitaṁ, mayūragaṇanaccitaṁ.",
  "atk-s0509a5:164_0": "“Appasaddamanākiṇṇaṁ, nānācaṅkamabhūsitaṁ;",
  "atk-s0509a5:165_0": "Kuṭimaṇḍapasaṁkiṇṇaṁ, yogīvaravirājitaṁ.",
  "atk-s0509a5:166_0": "“Vicarantī amaññissaṁ, saphalaṁ nayanaṁ mama;",
  "atk-s0509a5:167_0": "Tatthāpi taruṇaṁ bhikkhuṁ, yuttaṁ disvā vicintayiṁ.",
  "atk-s0509a5:168_0": "“Īdise vipine ramme, ṭhitoyaṁ navayobbane;",
  "atk-s0509a5:169_0": "Vasantamiva kantena, rūpena ca samanvito.",
  "atk-s0509a5:170_0": "“Nisinno rukkhamūlamhi, muṇḍo saṅghāṭipāruto;",
  "atk-s0509a5:171_0": "Jhāyate vatayaṁ bhikkhu, hitvā visayajaṁ ratiṁ.",
  "atk-s0509a5:172_0": "“Nanu nāma gahaṭṭhena, kāmaṁ bhutvā yathāsukhaṁ;",
  "atk-s0509a5:173_0": "Pacchā jiṇṇena dhammoyaṁ, caritabbo subhaddako.",
  "atk-s0509a5:174_0": "“Suññakanti viditvāna, gandhagehaṁ jinālayaṁ;",
  "atk-s0509a5:175_0": "Upetvā jinamaddakkhaṁ, udayantaṁ va bhākaraṁ.",
  "atk-s0509a5:176_0": "“Ekakaṁ sukhamāsīnaṁ, bījamānaṁ varitthiyā;",
  "atk-s0509a5:177_0": "Disvānevaṁ vicintesiṁ, nāyaṁ lūkho narāsabho.",
  "atk-s0509a5:178_0": "“Sā kaññā kanakābhāsā, padumānanalocanā;",
  "atk-s0509a5:179_0": "Bimboṭṭhī kundadasanā, manonettarasāyanā.",
  "atk-s0509a5:180_0": "“Hemadolābhasavanā, kalikākārasutthanī;",
  "atk-s0509a5:181_0": "Vedimajjhāva sussoṇī, rambhoru cārubhūsanā.",
  "atk-s0509a5:182_0": "“Rattaṁsakupasaṁbyānā, nīlamaṭṭhanivāsanā;",
  "atk-s0509a5:183_0": "Atappaneyyarūpena, hāsabhāvasamanvitā.",
  "atk-s0509a5:184_0": "“Disvā tamevaṁ cintesiṁ, ahoyamabhirūpinī;",
  "atk-s0509a5:185_0": "Na mayānena nettena, diṭṭhapubbā kudācanaṁ.",
  "atk-s0509a5:186_0": "“Tato jarābhibhūtā sā, vivaṇṇā vikatānanā;",
  "atk-s0509a5:187_0": "Bhinnadantā setasirā, salālā vadanāsuci.",
  "atk-s0509a5:188_0": "“Saṁkhittakaṇṇā setakkhī, lambāsubhapayodharā;",
  "atk-s0509a5:189_0": "Valivitatasabbaṅgī, sirāvitatadehinī.",
  "atk-s0509a5:190_0": "“Nataṅgā daṇḍadutiyā, upphāsulikatā kisā;",
  "atk-s0509a5:191_0": "Pavedhamānā patitā, nissasantī muhuṁ muhuṁ.",
  "atk-s0509a5:192_0": "“Tato me āsi saṁvego, abbhuto lomahaṁsano;",
  "atk-s0509a5:193_0": "Dhiratthu rūpaṁ asuciṁ, ramante yattha bālisā.",
  "atk-s0509a5:194_0": "“Tadā mahākāruṇiko, disvā saṁviggamānasaṁ;",
  "atk-s0509a5:195_0": "Udaggacitto sugato, imā gāthā abhāsatha.",
  "atk-s0509a5:196_0": "“Āturaṁ asuciṁ pūtiṁ, passa kheme samussayaṁ;",
  "atk-s0509a5:197_0": "Uggharantaṁ paggharantaṁ, bālānaṁ abhinanditaṁ.",
  "atk-s0509a5:198_0": "“Asubhāya cittaṁ bhāvehi, ekaggaṁ susamāhitaṁ;",
  "atk-s0509a5:199_0": "Sati kāyagatā tyatthu, nibbidā bahulā bhava.",
  "atk-s0509a5:200_0": "“Yathā idaṁ tathā etaṁ, yathā etaṁ tathā idaṁ;",
  "atk-s0509a5:201_0": "Ajjhattañca bahiddhā ca, kāye chandaṁ virājaya.",
  "atk-s0509a5:202_0": "“Animittañca bhāvehi, mānānusayamujjaha;",
  "atk-s0509a5:203_0": "Tato mānābhisamayā, upasantā carissasi.",
  "atk-s0509a5:204_0": "“Ye rāgarattānupatanti sotaṁ, sayaṁ kataṁ makkaṭakova jālaṁ;",
  "atk-s0509a5:205_0": "Etampi chetvāna paribbajanti, anapekkhino kāmasukhaṁ pahāya.",
  "atk-s0509a5:206_0": "“Tato kallitacittaṁ maṁ, ñatvāna narasārathi;",
  "atk-s0509a5:207_0": "Mahānidānaṁ desesi, suttantaṁ vinayāya me.",
  "atk-s0509a5:208_0": "“Sutvā suttantaseṭṭhaṁ taṁ, pubbasaññamanussariṁ;",
  "atk-s0509a5:209_0": "Tattha ṭhitāvahaṁ santī, dhammacakkhuṁ visodhayiṁ.",
  "atk-s0509a5:210_0": "“Nipatitvā mahesissa, pādamūlamhi tāvade;",
  "atk-s0509a5:211_0": "Accayaṁ desanatthāya, idaṁ vacanamabraviṁ.",
  "atk-s0509a5:212_0": "“Namo te sabbadassāvi, namo te karuṇākara;",
  "atk-s0509a5:213_0": "Namo te tiṇṇasaṁsāra, namo te amataṁ dada.",
  "atk-s0509a5:214_0": "“Diṭṭhigahanapakkhandā, kāmarāgavimohitā;",
  "atk-s0509a5:215_0": "Tayā sammā upāyena, vinītā vinaye ratā.",
  "atk-s0509a5:216_0": "“Adassanena vibhogā, tādisānaṁ mahesinaṁ;",
  "atk-s0509a5:217_0": "Anubhonti mahādukkhaṁ, sattā saṁsārasāgare.",
  "atk-s0509a5:218_0": "“Yadāhaṁ lokasaraṇaṁ, araṇaṁ araṇantaguṁ;",
  "atk-s0509a5:219_0": "Nāddasāmi adūraṭṭhaṁ, desayāmi tamaccayaṁ.",
  "atk-s0509a5:220_0": "“Mahāhitaṁ varadadaṁ, ahitoti visaṅkitā;",
  "atk-s0509a5:221_0": "Nopesiṁ rūpaniratā, desayāmi tamaccayaṁ.",
  "atk-s0509a5:222_0": "“Tadā madhuranigghoso, mahākāruṇiko jino;",
  "atk-s0509a5:223_0": "Avoca tiṭṭha khemeti, siñcanto amatena maṁ.",
  "atk-s0509a5:224_0": "“Tadā pakamya sirasā, katvā ca naṁ padakkhiṇaṁ;",
  "atk-s0509a5:225_0": "Gantvā disvā narapatiṁ, idaṁ vacanamabraviṁ.",
  "atk-s0509a5:226_0": "“Aho sammā upāyo te, cintitoyamarindama;",
  "atk-s0509a5:227_0": "Vanadassanakāmāya, diṭṭho nibbānato muni.",
  "atk-s0509a5:228_0": "“Yadi te ruccate rāja, sāsane tassa tādino;",
  "atk-s0509a5:229_0": "Pabbajissāmi rūpehaṁ, nibbinnā munivāṇinā.",
  "atk-s0509a5:230_0": "“Añjaliṁ paggahetvāna, tadāha sa mahīpati;",
  "atk-s0509a5:231_0": "Anujānāmi te bhadde, pabbajjā tava sijjhatu.",
  "atk-s0509a5:232_0": "“Pabbajitvā tadā cāhaṁ, addhamāse upaṭṭhite;",
  "atk-s0509a5:233_0": "Dīpodayañca bhedañca, disvā saṁviggamānasā.",
  "atk-s0509a5:234_0": "“Nibbinnā sabbasaṅkhāre, paccayākārakovidā;",
  "atk-s0509a5:235_0": "Caturoghe atikkamma, arahattamapāpuṇiṁ.",
  "atk-s0509a5:236_0": "“Iddhīsu ca vasī āsiṁ, dibbāya sotadhātuyā;",
  "atk-s0509a5:237_0": "Cetopariyañāṇassa, vasī cāpi bhavāmahaṁ.",
  "atk-s0509a5:238_0": "“Pubbenivāsaṁ jānāmi, dibbacakkhu visodhitaṁ;",
  "atk-s0509a5:239_0": "Sabbāsavaparikkhīṇā, natthi dāni punabbhavo.",
  "atk-s0509a5:240_0": "“Atthadhammaniruttīsa, paṭibhāne tatheva ca;",
  "atk-s0509a5:241_0": "Parisuddhaṁ mama ñāṇaṁ, uppannaṁ buddhasāsane.",
  "atk-s0509a5:242_0": "“Kusalāhaṁ visuddhīsu, kathāvatthuvisāradā;",
  "atk-s0509a5:243_0": "Abhidhammanayaññū ca, vasippattāmhi sāsane.",
  "atk-s0509a5:244_0": "“Tato toraṇavatthusmiṁ, raññā kosalasāminā;",
  "atk-s0509a5:245_0": "Pucchitā nipuṇe pañhe, byākarontī yathātathaṁ.",
  "atk-s0509a5:246_0": "“Tadā sa rājā sugataṁ, upasaṅkamma pucchatha;",
  "atk-s0509a5:247_0": "Tatheva buddho byākāsi, yathā te byākatā mayā.",
  "atk-s0509a5:248_0": "“Jino tasmiṁ guṇe tuṭṭho, etadagge ṭhapesi maṁ;",
  "atk-s0509a5:249_0": "Mahāpaññānamaggāti, bhikkhunīnaṁ naruttamo.",
  "atk-s0509a5:250_0": "“Kilesā jhāpitā mayhaṁ…pe… kataṁ buddhassa sāsana”nti. ;",
  "atk-s0509a5:251_0": "Arahattaṁ pana patvā phalasukhena nibbānasukhena ca viharantiyā imissā theriyā satipi aññāsaṁ khīṇāsavattherīnaṁ",
  "atk-s0509a5:251_1": "paññāvepullappattiyaṁ tattha pana katādhikāratāya mahāpaññābhāvo pākaṭo ahosi.",
  "atk-s0509a5:251_2": "Tathā hi naṁ bhagavā jetavanamahāvihāre ariyagaṇamajjhe nisinno paṭipāṭiyā bhikkhuniyo ṭhānantare ṭhapento “etadaggaṁ,",
  "atk-s0509a5:251_3": "bhikkhave,",
  "atk-s0509a5:251_4": "mama sāvikānaṁ bhikkhunīnaṁ mahāpaññānaṁ yadidaṁ khemā”ti mahāpaññatāya aggaṭṭhāne ṭhapesi.",
  "atk-s0509a5:251_5": "Taṁ ekadivasaṁ aññatarasmiṁ rukkhamūle divāvihāraṁ nisinnaṁ māro pāpimā taruṇarūpena upasaṅkamitvā kāmehi palobhento –",
  "atk-s0509a5:252_0": "139.",
  "atk-s0509a5:253_0": "“Daharā tvaṁ rūpavatī, ahampi daharo yuvā;",
  "atk-s0509a5:254_0": "Pañcaṅgikena turiyena, ehi kheme ramāmase”ti. – gāthamāha ;",
  "atk-s0509a5:255_0": "Tassattho – kheme,",
  "atk-s0509a5:255_1": "tvaṁ taruṇappattā,",
  "atk-s0509a5:255_2": "yobbane ṭhitā rūpasampannā,",
  "atk-s0509a5:255_3": "ahampi taruṇo yuvā,",
  "atk-s0509a5:255_4": "tasmā mayaṁ yobbaññaṁ akhepetvā pañcaṅgikena turiyena vajjamānena ehi kāmakhiḍḍāratiyā ramāma kīḷāmāti.",
  "atk-s0509a5:256_0": "Taṁ sutvā sā kāmesu sabbadhammesu ca attano virattabhāvaṁ tassa ca mārabhāvaṁ attābhinivesesu sattesu",
  "atk-s0509a5:256_1": "attano thāmagataṁ appasādaṁ katakiccatañca pakāsentī –",
  "atk-s0509a5:257_0": "140.",
  "atk-s0509a5:258_0": "“Iminā pūtikāyena, āturena pabhaṅgunā;",
  "atk-s0509a5:259_0": "Aṭṭiyāmi harāyāmi, kāmataṇhā samūhatā.",
  "atk-s0509a5:260_0": "141.",
  "atk-s0509a5:261_0": "“Sattisūlūpamā kāmā, khandhāsaṁ adhikuṭṭanā;",
  "atk-s0509a5:262_0": "Yaṁ tvaṁ kāmaratiṁ brūsi, aratī dāni sā mama.",
  "atk-s0509a5:263_0": "142.",
  "atk-s0509a5:264_0": "“Sabbattha vihatā nandī, tamokhandho padālito;",
  "atk-s0509a5:265_0": "Evaṁ jānāhi pāpima, nihato tvamasi antaka.",
  "atk-s0509a5:266_0": "143.",
  "atk-s0509a5:267_0": "“Nakkhattāni namassantā, aggiṁ paricaraṁ vane;",
  "atk-s0509a5:268_0": "Yathābhuccamajānantā, bālā suddhimamaññatha.",
  "atk-s0509a5:269_0": "144.",
  "atk-s0509a5:270_0": "“Ahañca kho namassantī, sambuddhaṁ purisuttamaṁ;",
  "atk-s0509a5:271_0": "Pamuttā sabbadukkhehi, satthusāsanakārikā”ti. – imā gāthā abhāsi;",
  "atk-s0509a5:272_0": "Tattha aggiṁ paricaraṁ vaneti tapovane aggihuttaṁ paricaranto.",
  "atk-s0509a5:272_1": "Yathābhuccamajānantāti pavattiyo yathābhūtaṁ aparijānantā.",
  "atk-s0509a5:272_2": "Sesamettha heṭṭhā vuttanayattā uttānameva.",
  "atk-s0509a5:273_0": "Khemātherīgāthāvaṇṇanā niṭṭhitā.",
  "atk-s0509a5:274_0": "4. Sujātātherīgāthāvaṇṇanā",
  "atk-s0509a5:275_0": "Alaṅkatā suvasanātiādikā sujātāya theriyā gāthā.",
  "atk-s0509a5:275_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena",
  "atk-s0509a5:275_2": "sambhatavimokkhasambhārā hutvā imasmiṁ buddhuppāde sāketanagare seṭṭhikule nibbattitvā vayappattā mātāpitūhi",
  "atk-s0509a5:275_3": "samānajātikassa seṭṭhiputtassa dinnā hutvā patikulaṁ gatā.",
  "atk-s0509a5:275_4": "Tattha tena saddhiṁ sukhasaṁvāsaṁ vasantī ekadivasaṁ uyyānaṁ gantvā nakkhattakīḷaṁ kīḷitvā parijanena",
  "atk-s0509a5:275_5": "saddhiṁ nagaraṁ āgacchantī añjanavane satthāraṁ disvā pasannamānasā upasaṅkamitvā vanditvā ekamantaṁ nisīdi.",
  "atk-s0509a5:275_6": "Satthā tassā anupubbiṁ kathaṁ kathetvā kallacittataṁ ñatvā upari sāmukkaṁsikaṁ dhammadesanaṁ pakāsesi.",
  "atk-s0509a5:275_7": "Sā desanāvasāne attano katādhikāratāya ñāṇassa paripākaṁ gatattā ca,",
  "atk-s0509a5:275_8": "satthu ca desanāvilāsena yathānisinnāva saha paṭisambhidāhi arahattaṁ patvā satthāraṁ vanditvā gehaṁ",
  "atk-s0509a5:275_9": "gantvā sāmikañca mātāpitaro ca anujānāpetvā satthuāṇāya bhikkhunupassayaṁ gantvā bhikkhunīnaṁ santike pabbaji.",
  "atk-s0509a5:275_10": "Pabbajitvā ca attano paṭipattiṁ paccavekkhitvā udānavasena –",
  "atk-s0509a5:276_0": "145.",
  "atk-s0509a5:277_0": "“Alaṅkatā suvasanā, mālinī candanokkhitā;",
  "atk-s0509a5:278_0": "Sabbābharaṇasañchannā, dāsīgaṇapurakkhatā.",
  "atk-s0509a5:279_0": "146.",
  "atk-s0509a5:280_0": "“Annaṁ pānañca ādāya, khajjaṁ bhojjaṁ anappakaṁ;",
  "atk-s0509a5:281_0": "Gehato nikkhamitvāna, uyyānamabhihārayiṁ.",
  "atk-s0509a5:282_0": "147.",
  "atk-s0509a5:283_0": "“Tattha ramitvā kīḷitvā, āgacchantī sakaṁ gharaṁ;",
  "atk-s0509a5:284_0": "Vihāraṁ daṭṭhuṁ pāvisiṁ, sākete añjanaṁ vanaṁ.",
  "atk-s0509a5:285_0": "148.",
  "atk-s0509a5:286_0": "“Disvāna lokapajjotaṁ, vanditvāna upāvisiṁ;",
  "atk-s0509a5:287_0": "So me dhammamadesesi, anukampāya cakkhumā.",
  "atk-s0509a5:288_0": "149.",
  "atk-s0509a5:289_0": "“Sutvā ca kho mahesissa, saccaṁ sampaṭivijjhahaṁ;",
  "atk-s0509a5:290_0": "Tattheva virajaṁ dhammaṁ, phusayiṁ amataṁ padaṁ.",
  "atk-s0509a5:291_0": "150.",
  "atk-s0509a5:292_0": "“Tato viññātasaddhammā, pabbajiṁ anagāriyaṁ;",
  "atk-s0509a5:293_0": "Tisso vijjā anuppattā, amoghaṁ buddhasāsana”nti. –",
  "atk-s0509a5:294_0": "Imā gāthā abhāsi.",
  "atk-s0509a5:295_0": "Tattha alaṅkatāti vibhūsitā.",
  "atk-s0509a5:295_1": "Taṁ pana alaṅkatākāraṁ dassetuṁ “suvasanā mālinī candanokkhitā”ti vuttaṁ.",
  "atk-s0509a5:295_2": "Tattha mālinīti mālādhārinī.",
  "atk-s0509a5:295_3": "Candanokkhitāti candanānulittā.",
  "atk-s0509a5:295_4": "Sabbābharaṇasañchannāti hatthūpagādīhi sabbehi ābharaṇehi alaṅkāravasena sañchāditasarīrā.",
  "atk-s0509a5:296_0": "Annaṁpānañca ādāya,",
  "atk-s0509a5:296_1": "khajjaṁ bhojjaṁ anappakanti sāliodanādiannaṁ,",
  "atk-s0509a5:296_2": "ambapānādipānaṁ,",
  "atk-s0509a5:296_3": "piṭṭhakhādanīyādikhajjaṁ,",
  "atk-s0509a5:296_4": "avasiṭṭhaṁ āhārasaṅkhātaṁ bhojjañca pahūtaṁ gahetvā.",
  "atk-s0509a5:296_5": "Uyyānamabhihārayinti nakkhattakīḷāvasena uyyānaṁ upanesiṁ.",
  "atk-s0509a5:296_6": "Annapānādiṁ tattha ānetvā saha parijanena kīḷantī ramantī paricāresinti adhippāyo.",
  "atk-s0509a5:297_0": "Sākete añjanaṁ vananti sāketasamīpe añjanavane vihāraṁ pāvisiṁ.",
  "atk-s0509a5:298_0": "Lokapajjotanti ñāṇapajjotena lokassa pajjotabhūtaṁ.",
  "atk-s0509a5:299_0": "Phusayinti phusiṁ, adhigacchinti attho. Sesaṁ vuttanayameva.",
  "atk-s0509a5:300_0": "Sujātātherīgāthāvaṇṇanā niṭṭhitā.",
  "atk-s0509a5:301_0": "5. Anopamātherīgāthāvaṇṇanā",
  "atk-s0509a5:302_0": "Ucce kuletiādikā anopamāya theriyā gāthā.",
  "atk-s0509a5:302_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena",
  "atk-s0509a5:302_2": "vimuttiparipācanīye dhamme paribrūhitvā imasmiṁ buddhuppāde sāketanagare majjhassa nāma seṭṭhino dhītā",
  "atk-s0509a5:302_3": "hutvā nibbatti.",
  "atk-s0509a5:302_4": "Tassā rūpasampattiyā anopamāti nāmaṁ ahosi.",
  "atk-s0509a5:302_5": "Tassā vayappattakāle bahū seṭṭhiputtā rājamahāmattā rājāno ca pitu dūtaṁ pāhesuṁ –",
  "atk-s0509a5:302_6": "“attano dhītaraṁ anopamaṁ dehi,",
  "atk-s0509a5:302_7": "idañcidañca te dassāmā”ti.",
  "atk-s0509a5:302_8": "Sā taṁ sutvā upanissayasampannatāya “gharāvāsena mayhaṁ attho natthī”ti satthu santikaṁ gantvā dhammaṁ",
  "atk-s0509a5:302_9": "sutvā ñāṇassa paripākaṁ gatattā desanānusārena vipassanaṁ ārabhitvā taṁ ussukkāpentī maggapaṭipāṭiyā",
  "atk-s0509a5:302_10": "tatiyaphale patiṭṭhāsi.",
  "atk-s0509a5:302_11": "Sā satthāraṁ pabbajjaṁ yācitvā satthuāṇāya bhikkhunupassayaṁ upagantvā bhikkhunīnaṁ santike pabbajitvā",
  "atk-s0509a5:302_12": "sattame divase arahattaṁ sacchikatvā attano paṭipattiṁ paccavekkhitvā udānavasena –",
  "atk-s0509a5:303_0": "151.",
  "atk-s0509a5:304_0": "“Ucce kule ahaṁ jātā, bahuvitte mahaddhane;",
  "atk-s0509a5:305_0": "Vaṇṇarūpena sampannā, dhītā majjhassa atrajā.",
  "atk-s0509a5:306_0": "152.",
  "atk-s0509a5:307_0": "“Patthitā rājaputtehi, seṭṭhiputtehi gijjhitā;",
  "atk-s0509a5:308_0": "Pitu me pesayī dūtaṁ, detha mayhaṁ anopamaṁ.",
  "atk-s0509a5:309_0": "153.",
  "atk-s0509a5:310_0": "“Yattakaṁ tulitā esā, tuyhaṁ dhītā anopamā;",
  "atk-s0509a5:311_0": "Tato aṭṭhaguṇaṁ dassaṁ, hiraññaṁ ratanāni ca.",
  "atk-s0509a5:312_0": "154.",
  "atk-s0509a5:313_0": "“Sāhaṁ disvāna sambuddhaṁ, lokajeṭṭhaṁ anuttaraṁ;",
  "atk-s0509a5:314_0": "Tassa pādāni vanditvā, ekamantaṁ upāvisiṁ.",
  "atk-s0509a5:315_0": "155.",
  "atk-s0509a5:316_0": "“So me dhammamadesesi, anukampāya gotamo;",
  "atk-s0509a5:317_0": "Nisinnā āsane tasmiṁ, phusayiṁ tatiyaṁ phalaṁ.",
  "atk-s0509a5:318_0": "156.",
  "atk-s0509a5:319_0": "“Tato kesāni chetvāna, pabbajiṁ anagāriyaṁ;",
  "atk-s0509a5:320_0": "Ajja me sattamī ratti, yato taṇhā visesitā”ti. –",
  "atk-s0509a5:321_0": "Imā gāthā abhāsi.",
  "atk-s0509a5:322_0": "Tattha ucce kuleti uḷāratame vessakule.",
  "atk-s0509a5:322_1": "Bahuvitteti alaṅkārādipahūtavittūpakaraṇe.",
  "atk-s0509a5:322_2": "Mahaddhaneti nidhānagatasseva cattārīsakoṭiparimāṇassa mahato dhanassa atthibhāvena mahaddhane ahaṁ jātāti yojanā.",
  "atk-s0509a5:322_3": "Vaṇṇarūpena sampannāti vaṇṇasampannā ceva rūpasampannā ca,",
  "atk-s0509a5:322_4": "siniddhabhāsurāya chavisampattiyā vatthābharaṇādisarīrāvayavasampattiyā ca samannāgatāti attho.",
  "atk-s0509a5:322_5": "Dhītā majjhassa atrajāti majjhanāmassa seṭṭhino orasā dhītā.",
  "atk-s0509a5:323_0": "Patthitā rājaputtehīti “kathaṁ nu kho taṁ labheyyāmā”ti rājakumārehi abhipatthitā.",
  "atk-s0509a5:323_1": "Seṭṭhiputtehi gijjhitāti tathā seṭṭhikumārehipi abhigijjhitā paccāsīsitā.",
  "atk-s0509a5:323_2": "Detha mayhaṁ anopamanti rājaputtādayo “detha mayhaṁ anopamaṁ detha mayha”nti pitu santike dūtaṁ pesayiṁsu.",
  "atk-s0509a5:324_0": "Yattakaṁ tulitā esāti “tuyhaṁ dhītā anopamā yattakaṁ dhanaṁ agghatī”ti tulitā lakkhaṇaññūhi paricchinnā,",
  "atk-s0509a5:324_1": "“tato aṭṭhaguṇaṁ dassāmī”ti pitu me pesayi dūtanti yojanā.",
  "atk-s0509a5:324_2": "Sesaṁ heṭṭhā vuttanayameva.",
  "atk-s0509a5:325_0": "Anopamātherīgāthāvaṇṇanā niṭṭhitā.",
  "atk-s0509a5:326_0": "6. Mahāpajāpatigotamītherīgāthāvaṇṇanā",
  "atk-s0509a5:327_0": "Buddhavīra namo tyatthūtiādikā mahāpajāpatigotamiyā gāthā.",
  "atk-s0509a5:327_1": "Ayampi kira padumuttarassa bhagavato kāle haṁsavatīnagare kulagehe nibbattitvā viññutaṁ patvā satthu",
  "atk-s0509a5:327_2": "santike dhammaṁ suṇantī satthāraṁ ekaṁ bhikkhuniṁ rattaññūnaṁ aggaṭṭhāne ṭhapentaṁ disvā,",
  "atk-s0509a5:327_3": "adhikārakammaṁ katvā taṁ ṭhānantaraṁ patthetvā yāvajīvaṁ dānādīni puññāni katvā kappasatasahassaṁ devamanussesu saṁsaritvā,",
  "atk-s0509a5:327_4": "kassapassa ca bhagavato antare amhākañca bhagavato buddhasuññe loke bārāṇasiyaṁ pañcannaṁ dāsisatānaṁ jeṭṭhikā hutvā nibbatti.",
  "atk-s0509a5:327_5": "Atha sā vassūpanāyikasamaye pañca paccekabuddhe nandamūlakapabbhārato isipatane otaritvā,",
  "atk-s0509a5:327_6": "nagare piṇḍāya caritvā isipatanameva gantvā,",
  "atk-s0509a5:327_7": "vassūpanāyikasamaye kuṭiyā atthāya hatthakammaṁ pariyesante disvā,",
  "atk-s0509a5:327_8": "tā dāsiyo tāsaṁ attano ca sāmike samādapetvā caṅkamādiparivārasampannā pañca kuṭiyo kāretvā,",
  "atk-s0509a5:327_9": "mañcapīṭhapānīyaparibhojanīyabhājanādīni upaṭṭhapetvā paccekabuddhe temāsaṁ tattheva vasanatthāya paṭiññaṁ kāretvā vārabhikkhaṁ paṭṭhapesuṁ.",
  "atk-s0509a5:327_10": "Yā attano vāradivase bhikkhaṁ dātuṁ na sakkoti,",
  "atk-s0509a5:327_11": "tassā sayaṁ sakagehato nīharitvā deti.",
  "atk-s0509a5:327_12": "Evaṁ temāsaṁ paṭijaggitvā pavāraṇāya sampattāya ekekaṁ dāsiṁ ekekaṁ sāṭakaṁ vissajjāpesi.",
  "atk-s0509a5:327_13": "Pañcathūlasāṭakasatāni ahesuṁ.",
  "atk-s0509a5:327_14": "Tāni parivattāpetvā pañcannaṁ paccekabuddhānaṁ ticīvarāni katvā adāsi.",
  "atk-s0509a5:327_15": "Paccekabuddhā tāsaṁ passantīnaṁyeva ākāsena gandhamādanapabbataṁ agamaṁsu.",
  "atk-s0509a5:328_0": "Tāpi sabbā yāvajīvaṁ kusalaṁ katvā devaloke nibbattiṁsu.",
  "atk-s0509a5:328_1": "Tāsaṁ jeṭṭhikā tato cavitvā bārāṇasiyā avidūre pesakāragāme pesakārajeṭṭhakassa gehe nibbattitvā viññutaṁ patvā,",
  "atk-s0509a5:328_2": "padumavatiyā putte pañcasate paccekabuddhe disvā sampiyāyamānā sabbe vanditvā bhikkhaṁ adāsi.",
  "atk-s0509a5:328_3": "Te bhattakiccaṁ katvā gandhamādanameva agamaṁsu.",
  "atk-s0509a5:328_4": "Sāpi yāvajīvaṁ kusalaṁ katvā devamanussesu saṁsarantī amhākaṁ satthu nibbattito puretarameva devadahanagare",
  "atk-s0509a5:328_5": "mahāsuppabuddhassa gehe paṭisandhiṁ gaṇhi,",
  "atk-s0509a5:328_6": "gotamītissā gottāgatameva nāmaṁ ahosi;",
  "atk-s0509a5:328_7": "mahāmāyāya kaniṭṭhabhaginī.",
  "atk-s0509a5:328_8": "Lakkhaṇapāṭhakāpi “imāsaṁ dvinnampi kucchiyaṁ vasitā dārakā cakkavattino bhavissantī”ti byākariṁsu.",
  "atk-s0509a5:328_9": "Suddhodanamahārājā vayappattakāle dvepi maṅgalaṁ katvā attano gharaṁ abhinesi.",
  "atk-s0509a5:329_0": "Aparabhāge amhākaṁ satthari uppajjitvā pavattitavaradhammacakke anupubbena tattha tattha veneyyānaṁ anuggahaṁ",
  "atk-s0509a5:329_1": "karonte vesāliṁ upanissāya kūṭāgārasālāyaṁ viharante suddhodanamahārājā setacchattassa heṭṭhā arahattaṁ",
  "atk-s0509a5:329_2": "sacchikatvā parinibbāyi.",
  "atk-s0509a5:329_3": "Atha mahāpajāpatigotamī pabbajitukāmā hutvā satthāraṁ ekavāraṁ pabbajjaṁ yācamānā alabhitvā dutiyavāraṁ",
  "atk-s0509a5:329_4": "kese chindāpetvā kāsāyāni acchādetvā kalahavivādasuttantadesanāpariyosāne nikkhamitvā pabbajitānaṁ pañcannaṁ",
  "atk-s0509a5:329_5": "sakyakumārasatānaṁ pādaparicārikāhi saddhiṁ vesāliṁ gantvā ānandattheraṁ satthāraṁ yācāpetvā aṭṭhahi",
  "atk-s0509a5:329_6": "garudhammehi pabbajjañca upasampadañca paṭilabhi.",
  "atk-s0509a5:329_7": "Itarā pana sabbāpi ekatoupasampannā ahesuṁ.",
  "atk-s0509a5:329_8": "Ayamettha saṅkhepo,",
  "atk-s0509a5:329_9": "vitthārato panetaṁ vatthu pāḷiyaṁ āgatameva.",
  "atk-s0509a5:330_0": "Evaṁ upasampannā pana mahāpajāpatigotamī satthāraṁ upasaṅkamitvā abhivādetvā ekamantaṁ aṭṭhāsi.",
  "atk-s0509a5:330_1": "Athassā satthā dhammaṁ desesi.",
  "atk-s0509a5:330_2": "Sā satthu santike kammaṭṭhānaṁ gahetvā bhāvanamanuyuñjantī na cirasseva abhiññāpaṭisambhidāparivāraṁ arahattaṁ pāpuṇi.",
  "atk-s0509a5:330_3": "Sesā pana pañcasatā bhikkhuniyo nandakovādapariyosāne chaḷabhiññā ahesuṁ.",
  "atk-s0509a5:330_4": "Athekadivasaṁ satthā jetavanamahāvihāre ariyagaṇamajjhe nisinno bhikkhuniyo ṭhānantare ṭhapento mahāpajāpatigotamiṁ",
  "atk-s0509a5:330_5": "rattaññūnaṁ bhikkhunīnaṁ aggaṭṭhāne ṭhapesi.",
  "atk-s0509a5:330_6": "Sā phalasukhena nibbānasukhena ca vītināmentī kataññutāya ṭhatvā ekadivasaṁ satthu guṇābhitthavanapubbakaupakārakavibhāvanāmukhena aññaṁ byākarontī –",
  "atk-s0509a5:331_0": "157.",
  "atk-s0509a5:332_0": "“Buddhavīra namo tyatthu, sabbasattānamuttama;",
  "atk-s0509a5:333_0": "Yo maṁ dukkhā pamocesi, aññañca bahukaṁ janaṁ.",
  "atk-s0509a5:334_0": "158.",
  "atk-s0509a5:335_0": "“Sabbadukkhaṁ pariññātaṁ, hetutaṇhā visositā;",
  "atk-s0509a5:336_0": "Bhāvito aṭṭhaṅgiko maggo, nirodho phusito mayā.",
  "atk-s0509a5:337_0": "159.",
  "atk-s0509a5:338_0": "“Mātā putto pitā bhātā, ayyakā ca pure ahuṁ;",
  "atk-s0509a5:339_0": "Yathābhuccamajānantī, saṁsariṁhaṁ anibbisaṁ.",
  "atk-s0509a5:340_0": "160.",
  "atk-s0509a5:341_0": "“Diṭṭho hi me so bhagavā, antimoyaṁ samussayo;",
  "atk-s0509a5:342_0": "Vikkhīṇo jātisaṁsāro, natthi dāni punabbhavo.",
  "atk-s0509a5:343_0": "161.",
  "atk-s0509a5:344_0": "“Āraddhavīriye pahitatte, niccaṁ daḷhaparakkame;",
  "atk-s0509a5:345_0": "Samagge sāvake passe, esā buddhāna vandanā.",
  "atk-s0509a5:346_0": "162.",
  "atk-s0509a5:347_0": "“Bahūnaṁ vata atthāya, māyā janayi gotamaṁ;",
  "atk-s0509a5:348_0": "Byādhimaraṇatunnānaṁ, dukkhakkhandhaṁ byapānudī”ti. – imā gāthā abhāsi;",
  "atk-s0509a5:349_0": "Tattha buddhavīrāti catusaccabuddhesu vīra,",
  "atk-s0509a5:349_1": "sabbabuddhā hi uttamavīriyehi catusaccabuddhehi vā catubbidhasammappadhānavīriyanipphattiyā vijitavijayattā vīrā nāma.",
  "atk-s0509a5:349_2": "Bhagavā pana vīriyapāramipāripūriyā caturaṅgasamannāgatavīriyādhiṭṭhānena sātisayacatubbidhasammappadhānakiccanipphattiyā",
  "atk-s0509a5:349_3": "tassā ca veneyyasantāne sammadeva patiṭṭhāpitattā visesato vīriyayuttatāya vīroti vattabbataṁ arahati.",
  "atk-s0509a5:349_4": "Namo tyatthūti namo namakkāro te hotu.",
  "atk-s0509a5:349_5": "Sabbasattānamuttamāti apadādibhedesu sattesu sīlādiguṇehi uttamo bhagavā.",
  "atk-s0509a5:349_6": "Tadekadesaṁ satthupakāraguṇaṁ dassetuṁ,",
  "atk-s0509a5:349_7": "“yo maṁ dukkhā pamocesi,",
  "atk-s0509a5:349_8": "aññañca bahukaṁ jana”nti vatvā attano dukkhā pamuttabhāvaṁ vibhāventī “sabbadukkha”nti gāthamāha.",
  "atk-s0509a5:350_0": "Puna yato pamocesi,",
  "atk-s0509a5:350_1": "taṁ vaṭṭadukkhaṁ ekadesena dassentī “mātā putto”ti gāthamāha.",
  "atk-s0509a5:350_2": "Tattha yathābhuccamajānantīti pavattihetuādiṁ yathābhūtaṁ anavabujjhantī.",
  "atk-s0509a5:350_3": "Saṁsariṁhaṁ anibbisanti saṁsārasamudde patiṭṭhaṁ avindantī alabhantī bhavādīsu aparāparuppattivasena saṁsariṁ ahanti kathentī āha “mātā putto”tiādi.",
  "atk-s0509a5:350_4": "Yasmiṁ bhave etassa mātā ahosi,",
  "atk-s0509a5:350_5": "tato aññasmiṁ bhave tasseva putto,",
  "atk-s0509a5:350_6": "tato aññasmiṁ bhave pitā bhātā ahūti attho.",
  "atk-s0509a5:351_0": "“Diṭṭhohi me”ti gāthāyapi attano dukkhato pamuttabhāvameva vibhāveti.",
  "atk-s0509a5:351_1": "Tattha diṭṭho hi me so bhagavāti so bhagavā sammāsambuddho attanā diṭṭhalokuttaradhammadassanena ñāṇacakkhunā mayā paccakkhato diṭṭho.",
  "atk-s0509a5:351_2": "Yo hi dhammaṁ passati,",
  "atk-s0509a5:351_3": "so bhagavantaṁ passati nāma. Yathāha – “yo kho, vakkali,",
  "atk-s0509a5:351_4": "dhammaṁ passati,",
  "atk-s0509a5:351_5": "so maṁ passatī”tiādi.",
  "atk-s0509a5:352_0": "Āraddhavīriyeti paggahitavīriye.",
  "atk-s0509a5:352_1": "Pahitatteti nibbānaṁ pesitacitte.",
  "atk-s0509a5:352_2": "Niccaṁ daḷhaparakkameti apattassa pattiyā pattassa vepullatthāya sabbakālaṁ thiraparakkame.",
  "atk-s0509a5:352_3": "Samaggeti sīladiṭṭhisāmaññena saṁhatabhāvena samagge.",
  "atk-s0509a5:352_4": "Satthudesanāya savanante jātattā sāvake,",
  "atk-s0509a5:352_5": "“ime maggaṭṭhā ime phalaṭṭhā”ti yāthāvato passati.",
  "atk-s0509a5:352_6": "Esā buddhāna vandanāti yā satthu dhammasarīrabhūtassa ariyasāvakānaṁ ariyabhāvabhūtassa ca lokuttaradhammassa attapaccakkhakiriyā,",
  "atk-s0509a5:352_7": "esā sammāsambuddhānaṁ sāvakabuddhānañca vandanā yāthāvato guṇaninnatā.",
  "atk-s0509a5:353_0": "“Bahūnaṁ vata atthāyā”ti osānagāthāyapi satthu lokassa bahūpakārataṁyeva vibhāveti.",
  "atk-s0509a5:353_1": "Yaṁ panettha atthato na vibhattaṁ,",
  "atk-s0509a5:353_2": "taṁ suviññeyyameva.",
  "atk-s0509a5:354_0": "Athekadā mahāpajāpatigotamī satthari vesāliyaṁ viharante mahāvane kūṭāgārasālāyaṁ sayaṁ vesāliyaṁ bhikkhunupassaye",
  "atk-s0509a5:354_1": "viharantī pubbaṇhasamayaṁ vesāliyaṁ piṇḍāya caritvā bhattaṁ bhuñjitvā attano divāṭṭhāne yathāparicchinnakālaṁ",
  "atk-s0509a5:354_2": "phalasamāpattisukhena vītināmetvā phalasamāpattito vuṭṭhāya attano paṭipattiṁ paccavekkhitvā somanassajātā",
  "atk-s0509a5:354_3": "attano āyusaṅkhāre āvajjentī tesaṁ khīṇabhāvaṁ ñatvā evaṁ cintesi –",
  "atk-s0509a5:354_4": "“yaṁnūnāhaṁ vihāraṁ gantvā bhagavantaṁ anujānāpetvā manobhāvanīye ca there sabbeva sabrahmacariye āpucchitvā idheva āgantvā parinibbāyeyya”nti.",
  "atk-s0509a5:354_5": "Yathā ca theriyā,",
  "atk-s0509a5:354_6": "evaṁ tassā parivārabhūtānaṁ pañcannaṁ bhikkhunisatānaṁ parivitakko ahosi.",
  "atk-s0509a5:354_7": "Tena vuttaṁ apadāne –",
  "atk-s0509a5:355_0": "“Ekadā lokapajjoto, vesāliyaṁ mahāvane;",
  "atk-s0509a5:356_0": "Kūṭāgāre kusālāyaṁ, vasate narasārathi.",
  "atk-s0509a5:357_0": "“Tadā jinassa mātucchā, mahāgotami bhikkhunī;",
  "atk-s0509a5:358_0": "Tahiṁ kate pure ramme, vasī bhikkhunupassaye.",
  "atk-s0509a5:359_0": "“Bhikkhunīhi vimuttāhi, satehi saha pañcahi;",
  "atk-s0509a5:360_0": "Rahogatāya tassevaṁ, citassāsi vitakkitaṁ.",
  "atk-s0509a5:361_0": "“Buddhassa parinibbānaṁ, sāvakaggayugassa vā;",
  "atk-s0509a5:362_0": "Rāhulānandanandānaṁ, nāhaṁ lacchāmi passituṁ.",
  "atk-s0509a5:363_0": "“Buddhassa parinibbānā, sāvakaggayugassa vā;",
  "atk-s0509a5:364_0": "Mahākassapanandānaṁ, ānandarāhulāna ca.",
  "atk-s0509a5:365_0": "“Paṭikaccāyusaṅkhāraṁ, osajjitvāna nibbutiṁ;",
  "atk-s0509a5:366_0": "Gaccheyyaṁ lokanāthena, anuññātā mahesinā.",
  "atk-s0509a5:367_0": "“Tathā pañcasatānampi, bhikkhunīnaṁ vitakkitaṁ;",
  "atk-s0509a5:368_0": "Āsi khemādikānampi, etadeva vitakkitaṁ.",
  "atk-s0509a5:369_0": "“Bhūmicālo tadā asi, nāditā devadundubhī;",
  "atk-s0509a5:370_0": "Upassayādhivatthāyo, devatā sokapīḷitā.",
  "atk-s0509a5:371_0": "“Vilapantā sukaruṇaṁ, tatthassūni pavattayuṁ;",
  "atk-s0509a5:372_0": "Mittā bhikkhuniyo tāhi, upagantvāna gotamiṁ.",
  "atk-s0509a5:373_0": "“Nipacca sirasā pāde, idaṁ vacanamabravuṁ;",
  "atk-s0509a5:374_0": "Tattha toyalavāsittā, mayamayye rahogatā.",
  "atk-s0509a5:375_0": "“Sā calā calitā bhūmi, nāditā devadundubhī;",
  "atk-s0509a5:376_0": "Paridevā ca suyyante, kimatthaṁ nūna gotamī.",
  "atk-s0509a5:377_0": "“Tadā avoca sā sabbaṁ, yathāparivitakkitaṁ;",
  "atk-s0509a5:378_0": "Tāyopi sabbā āhaṁsu, yathāparivitakkitaṁ.",
  "atk-s0509a5:379_0": "“Yadi te rucitaṁ ayye, nibbānaṁ paramaṁ sivaṁ;",
  "atk-s0509a5:380_0": "Nibbāyissāma sabbāpi, buddhānuññāya subbate.",
  "atk-s0509a5:381_0": "“Mayaṁ sahāva nikkhantā, gharāpi ca bhavāpi ca;",
  "atk-s0509a5:382_0": "Sahāyeva gamissāma, nibbānaṁ padamuttamaṁ.",
  "atk-s0509a5:383_0": "“Nibbānāya vajantīnaṁ, kiṁ vakkhāmīti sā vadaṁ;",
  "atk-s0509a5:384_0": "Saha sabbāhi niggañchi, bhikkhunīnilayā tadā.",
  "atk-s0509a5:385_0": "“Upassaye yādhivatthā, devatā tā khamantu me;",
  "atk-s0509a5:386_0": "Bhikkhunīnilayassedaṁ, pacchimaṁ dassanaṁ mama.",
  "atk-s0509a5:387_0": "“Na jarā maccu vā yattha, appiyehi samāgamo;",
  "atk-s0509a5:388_0": "Piyehi na viyogotthi, taṁ vajissaṁ asaṅkhataṁ.",
  "atk-s0509a5:389_0": "“Avītarāgā taṁ sutvā, vacanaṁ sugatorasā;",
  "atk-s0509a5:390_0": "Sokaṭṭā parideviṁsu, aho no appapuññatā.",
  "atk-s0509a5:391_0": "“Bhikkhunīnilayo suñño, bhūto tāhi vinā ayaṁ;",
  "atk-s0509a5:392_0": "Pabhāte viya tārāyo, na dissanti jinorasā.",
  "atk-s0509a5:393_0": "“Nibbānaṁ gotamī yāti, satehi saha pañcahi;",
  "atk-s0509a5:394_0": "Nadīsatehiva saha, gaṅgā pañcahi sāgaraṁ.",
  "atk-s0509a5:395_0": "“Rathiyāya vajantiyo, disvā saddhā upāsikā;",
  "atk-s0509a5:396_0": "Gharā nikkhamma pādesu, nipacca idamabravuṁ.",
  "atk-s0509a5:397_0": "“Pasīdassu mahābhoge, anāthāyo vihāya no;",
  "atk-s0509a5:398_0": "Tayā na yuttā nibbātuṁ, icchaṭṭā vilapiṁsu tā.",
  "atk-s0509a5:399_0": "“Tāsaṁ sokapahānatthaṁ, avoca madhuraṁ giraṁ;",
  "atk-s0509a5:400_0": "Ruditena alaṁ puttā, hāsakāloyamajja vo.",
  "atk-s0509a5:401_0": "“Pariññātaṁ mayā dukkhaṁ, dukkhahetu vivajjito;",
  "atk-s0509a5:402_0": "Nirodho me sacchikato, maggo cāpi subhāvito.",
  "atk-s0509a5:403_0": "“Pariciṇṇo mayā satthā, kataṁ buddhassa sāsanaṁ;",
  "atk-s0509a5:404_0": "Ohito garuko bhāro, bhavanetti samūhatā.",
  "atk-s0509a5:405_0": "“Yassatthāya pabbajitā, agārasmānagāriyaṁ;",
  "atk-s0509a5:406_0": "So me attho anuppatto, sabbasaṁyojanakkhayo.",
  "atk-s0509a5:407_0": "“Buddho tassa ca saddhammo, anūno yāva tiṭṭhati;",
  "atk-s0509a5:408_0": "Nibbātuṁ tāva kālo me, mā maṁ socatha puttikā.",
  "atk-s0509a5:409_0": "“Koṇḍaññānandanandādī, tiṭṭhanti rāhulo jino;",
  "atk-s0509a5:410_0": "Sukhito sahito saṅgho, hatadabbā ca titthiyā.",
  "atk-s0509a5:411_0": "“Okkākavaṁsassa yaso, ussito māramaddano;",
  "atk-s0509a5:412_0": "Nanu sampati kālo me, nibbānatthāya puttikā.",
  "atk-s0509a5:413_0": "“Cirappabhuti yaṁ mayhaṁ, patthitaṁ ajja sijjhate;",
  "atk-s0509a5:414_0": "Ānandabherikāloyaṁ, kiṁ vo assūhi puttikā.",
  "atk-s0509a5:415_0": "“Sace mayi dayā atthi, yadi catthi kataññutā;",
  "atk-s0509a5:416_0": "Saddhammaṭṭhitiyā sabbā, karotha vīriyaṁ daḷhaṁ.",
  "atk-s0509a5:417_0": "“Thīnaṁ adāsi pabbajjaṁ, sambuddho yācito mayā;",
  "atk-s0509a5:418_0": "Tasmā yathāhaṁ nandissaṁ, tathā tamanutiṭṭhatha.",
  "atk-s0509a5:419_0": "“Tā evamanusāsitvā, bhikkhunīhi purakkhatā;",
  "atk-s0509a5:420_0": "Upecca buddhaṁ vanditvā, idaṁ vacanamabravi.",
  "atk-s0509a5:421_0": "“Ahaṁ sugata te mātā, tvañca vīra pitā mama;",
  "atk-s0509a5:422_0": "Saddhammasukhada nātha, tayi jātāmhi gotama.",
  "atk-s0509a5:423_0": "“Saṁvaddhitoyaṁ sugata, rūpakāyo mayā tava;",
  "atk-s0509a5:424_0": "Anindito dhammakāyo, mama saṁvaddhito tayā.",
  "atk-s0509a5:425_0": "“Muhuttaṁ taṇhāsamaṇaṁ, khīraṁ tvaṁ pāyito mayā;",
  "atk-s0509a5:426_0": "Tayāhaṁ santamaccantaṁ, dhammakhīrañhi pāyitā.",
  "atk-s0509a5:427_0": "“Bandhanārakkhaṇe mayhaṁ, aṇaṇo tvaṁ mahāmune;",
  "atk-s0509a5:428_0": "Puttakāmā thiyo yācaṁ, labhanti tādisaṁ sutaṁ.",
  "atk-s0509a5:429_0": "“Mandhātādinarindānaṁ, yā mātā sā bhavaṇṇave;",
  "atk-s0509a5:430_0": "Nimuggāhaṁ tayā putta, tāritā bhavasāgarā.",
  "atk-s0509a5:431_0": "“Rañño mātā mahesīti, sulabhaṁ nāmamitthinaṁ;",
  "atk-s0509a5:432_0": "Buddhamātāti yaṁ nāmaṁ, etaṁ paramadullabhaṁ.",
  "atk-s0509a5:433_0": "“Tañca laddhaṁ mahāvīra, paṇidhānaṁ mamaṁ tayā;",
  "atk-s0509a5:434_0": "Aṇukaṁ vā mahantaṁ vā, taṁ sabbaṁ pūritaṁ mayā.",
  "atk-s0509a5:435_0": "“Parinibbātumicchāmi, vihāyemaṁ kaḷevaraṁ;",
  "atk-s0509a5:436_0": "Anujānāhi me vīra, dukkhantakara nāyaka.",
  "atk-s0509a5:437_0": "“Cakkaṅkusadhajākiṇṇe, pāde kamalakomale;",
  "atk-s0509a5:438_0": "Pasārehi paṇāmaṁ te, karissaṁ puttauttame.",
  "atk-s0509a5:439_0": "“Suvaṇṇarāsisaṅkāsaṁ, sarīraṁ kuru pākaṭaṁ;",
  "atk-s0509a5:440_0": "Katvā dehaṁ sudiṭṭhaṁ te, santiṁ gacchāmi nāyaka.",
  "atk-s0509a5:441_0": "“Dvattiṁsalakkhaṇūpetaṁ, suppabhālaṅkataṁ tanuṁ;",
  "atk-s0509a5:442_0": "Sañjhāghanāva bālakkaṁ, mātucchaṁ dassayī jino.",
  "atk-s0509a5:443_0": "“Phullāravindasaṁkāse, taruṇādiccasappabhe;",
  "atk-s0509a5:444_0": "Cakkaṅkite pādatale, tato sā sirasā pati.",
  "atk-s0509a5:445_0": "“Paṇamāmi narādicca, ādiccakulaketukaṁ;",
  "atk-s0509a5:446_0": "Pacchime maraṇe mayhaṁ, na taṁ ikkhāmahaṁ puno.",
  "atk-s0509a5:447_0": "“Itthiyo nāma lokagga, sabbadosākarā matā;",
  "atk-s0509a5:448_0": "Yadi ko catthi doso me, khamassu karuṇākara.",
  "atk-s0509a5:449_0": "“Itthikānañca pabbajjaṁ, haṁ taṁ yāciṁ punappunaṁ;",
  "atk-s0509a5:450_0": "Tattha ce atthi doso me, taṁ khamassu narāsabha.",
  "atk-s0509a5:451_0": "“Mayā bhikkhuniyo vīra, tavānuññāya sāsitā;",
  "atk-s0509a5:452_0": "Tatra ce atthi dunnītaṁ, taṁ khamassu khamādhipa.",
  "atk-s0509a5:453_0": "“Akkhante nāma khantabbaṁ, kiṁ bhave guṇabhūsane;",
  "atk-s0509a5:454_0": "Kimuttaraṁ te vatthāmi, nibbānāya vajantiyā.",
  "atk-s0509a5:455_0": "“Suddhe anūne mama bhikkhusaṅghe, lokā ito nissarituṁ khamante;",
  "atk-s0509a5:456_0": "Pabhātakāle byasanaṅgatānaṁ, disvāna niyyātiva candalekhā.",
  "atk-s0509a5:457_0": "“Tadetarā bhikkhuniyo jinaggaṁ, tārāva candānugatā sumeruṁ;",
  "atk-s0509a5:458_0": "Padakkhiṇaṁ kacca nipacca pāde, ṭhitā mukhantaṁ samudikkhamānā.",
  "atk-s0509a5:459_0": "“Na tittipubbaṁ tava dassanena, cakkhuṁ na sotaṁ tava bhāsitena;",
  "atk-s0509a5:460_0": "Cittaṁ mamaṁ kevalamekameva, pappuyya taṁ dhammarasena titti.",
  "atk-s0509a5:461_0": "“Nadato parisāyaṁ te, vāditabbapahārino;",
  "atk-s0509a5:462_0": "Ye te dakkhanti vadanaṁ, dhaññā te narapuṅgava.",
  "atk-s0509a5:463_0": "“Dīghaṅgulī tambanakhe, subhe āyatapaṇhike;",
  "atk-s0509a5:464_0": "Ye pāde paṇamissanti, tepi dhaññā guṇandhara.",
  "atk-s0509a5:465_0": "“Madhurāni pahaṭṭhāni, dosagghāni hitāni ca;",
  "atk-s0509a5:466_0": "Ye te vākyāni suyyanti, tepi dhaññā naruttama.",
  "atk-s0509a5:467_0": "“Dhaññāhaṁ te mahāvīra, pādapūjanatapparā;",
  "atk-s0509a5:468_0": "Tiṇṇasaṁsārakantārā, suvākyena sirīmato.",
  "atk-s0509a5:469_0": "“Tato sā anusāvetvā, bhikkhusaṅghampi subbatā;",
  "atk-s0509a5:470_0": "Rāhulānandanande ca, vanditvā idamabravi.",
  "atk-s0509a5:471_0": "“Āsīvisālayasame, rogāvāse kaḷevare;",
  "atk-s0509a5:472_0": "Nibbindā dukkhasaṅghāṭe, jarāmaraṇagocare.",
  "atk-s0509a5:473_0": "“Nānākalimalākiṇṇe, parāyatte nirīhake;",
  "atk-s0509a5:474_0": "Tena nibbātumicchāmi, anumaññatha puttakā.",
  "atk-s0509a5:475_0": "“Nando rāhulabhaddo ca, vītasokā nirāsavā;",
  "atk-s0509a5:476_0": "Ṭhitācalaṭṭhiti thirā, dhammatamanucintayuṁ.",
  "atk-s0509a5:477_0": "“Dhiratthu saṅkhataṁ lolaṁ, asāraṁ kadalūpamaṁ;",
  "atk-s0509a5:478_0": "Māyāmarīcisadisaṁ, ittaraṁ anavaṭṭhitaṁ.",
  "atk-s0509a5:479_0": "“Yattha nāma jinassāyaṁ, mātucchā buddhaposikā;",
  "atk-s0509a5:480_0": "Gotamī nidhanaṁ yāti, aniccaṁ sabbasaṅkhataṁ.",
  "atk-s0509a5:481_0": "“Ānando ca tadā sekho, sokaṭṭo jinavacchalo;",
  "atk-s0509a5:482_0": "Tatthassūni karonto so, karuṇaṁ paridevati.",
  "atk-s0509a5:483_0": "“Hā santiṁ gotamī yāti, nūna buddhopi nibbutiṁ;",
  "atk-s0509a5:484_0": "Gacchati na cireneva, aggiriva nirindhano.",
  "atk-s0509a5:485_0": "“Evaṁ vilāpamānaṁ taṁ, ānandaṁ āha gotamī;",
  "atk-s0509a5:486_0": "Sutasāgaragambhīra, buddhopaṭṭhāna tappara.",
  "atk-s0509a5:487_0": "“Na yuttaṁ socituṁ putta, hāsakāle upaṭṭhite;",
  "atk-s0509a5:488_0": "Tayā me saraṇaṁ putta, nibbānaṁ tamupāgataṁ.",
  "atk-s0509a5:489_0": "“Tayā tāta samajjhiṭṭho, pabbajjaṁ anujāni no;",
  "atk-s0509a5:490_0": "Mā putta vimano hohi, saphalo te parissamo.",
  "atk-s0509a5:491_0": "“Yaṁ na diṭṭhaṁ purāṇehi, titthikācariyehipi;",
  "atk-s0509a5:492_0": "Taṁ padaṁ sukumārīhi, sattavassāhi veditaṁ.",
  "atk-s0509a5:493_0": "“Buddhasāsanapāleta, pacchimaṁ dassanaṁ tava;",
  "atk-s0509a5:494_0": "Tattha gacchāmahaṁ putta, gato yattha na dissate.",
  "atk-s0509a5:495_0": "“Kadāci dhammaṁ desento, khipī lokagganāyako;",
  "atk-s0509a5:496_0": "Tadāhaṁ āsīsavācaṁ, avocaṁ anukampikā.",
  "atk-s0509a5:497_0": "“Ciraṁ jīva mahāvīra, kappaṁ tiṭṭha mahāmune;",
  "atk-s0509a5:498_0": "Sabbalokassa atthāya, bhavassu ajarāmaro.",
  "atk-s0509a5:499_0": "“Taṁ tathāvādiniṁ buddho, mamaṁ so etadabravi;",
  "atk-s0509a5:500_0": "Na hevaṁ vandiyā buddhā, yathā vandasi gotamī.",
  "atk-s0509a5:501_0": "“Kathaṁ carahi sabbaññū, vanditabbā tathāgatā;",
  "atk-s0509a5:502_0": "Kathaṁ avandiyā buddhā, taṁ me akkhāhi pucchito.",
  "atk-s0509a5:503_0": "“Āraddhavīriye pahitatte, niccaṁ daḷhaparakkame;",
  "atk-s0509a5:504_0": "Samagge sāvake passa, etaṁ buddhānavandanaṁ.",
  "atk-s0509a5:505_0": "“Tato upassayaṁ gantvā, ekikāhaṁ vicintayiṁ;",
  "atk-s0509a5:506_0": "Samaggaparisaṁ nātho, rodhesi tibhavantago.",
  "atk-s0509a5:507_0": "“Handāhaṁ parinibbissaṁ, mā vipattitamaddasaṁ;",
  "atk-s0509a5:508_0": "Evāhaṁ cintayitvāna, disvāna isisattamaṁ.",
  "atk-s0509a5:509_0": "“Parinibbānakālaṁ me, ārocesiṁ vināyakaṁ;",
  "atk-s0509a5:510_0": "Tato so samanuññāsi, kālaṁ jānāhi gotamī.",
  "atk-s0509a5:511_0": "“Kilesā jhāpitā mayhaṁ, bhavā sabbe samūhatā;",
  "atk-s0509a5:512_0": "Nāgova bandhanaṁ chetvā, viharāmi anāsavā.",
  "atk-s0509a5:513_0": "“Svāgataṁ vata me āsi, mama buddhassa santike;",
  "atk-s0509a5:514_0": "Tisso vijjā anuppattā, kataṁ buddhassa sāsanaṁ.",
  "atk-s0509a5:515_0": "“Paṭisambhidā catasso, vimokkhāpi ca aṭṭhime;",
  "atk-s0509a5:516_0": "Chaḷabhiññā sacchikatā, kataṁ buddhassa sāsanaṁ.",
  "atk-s0509a5:517_0": "“Thīnaṁ dhammābhisamaye, ye bālā vimatiṁ gatā;",
  "atk-s0509a5:518_0": "Tesaṁ diṭṭhippahānatthaṁ, iddhiṁ dassehi gotamī.",
  "atk-s0509a5:519_0": "“Tadā nipacca sambuddhaṁ, uppatitvāna ambaraṁ;",
  "atk-s0509a5:520_0": "Iddhī anekā dassesi, buddhānuññāya gotamī.",
  "atk-s0509a5:521_0": "“Ekikā bahudhā āsi, bahudhā cekikā tathā;",
  "atk-s0509a5:522_0": "Āvibhāvaṁ tirobhāvaṁ, tirokuṭṭaṁ tironagaṁ.",
  "atk-s0509a5:523_0": "“Asajjamānā agamā, bhūmiyampi nimujjatha;",
  "atk-s0509a5:524_0": "Abhijjamāne udake, agañchi mahiyā yathā.",
  "atk-s0509a5:525_0": "“Sakuṇīva tathākāse, pallaṅkena kamī tadā;",
  "atk-s0509a5:526_0": "Vasaṁ vattesi kāyena, yāva brahmanivesanaṁ.",
  "atk-s0509a5:527_0": "“Sineruṁ daṇḍaṁ katvāna, chattaṁ katvā mahāmahiṁ;",
  "atk-s0509a5:528_0": "Samūlaṁ parivattetvā, dhārayaṁ caṅkamī nabhe.",
  "atk-s0509a5:529_0": "“Chassūrodayakāleva, lokañcākāsi dhūmikaṁ;",
  "atk-s0509a5:530_0": "Yugante viya lokaṁ sā, jālāmālākulaṁ akā.",
  "atk-s0509a5:531_0": "“Mucalindaṁ mahāselaṁ, merumūlanadantare;",
  "atk-s0509a5:532_0": "Sāsapāriva sabbāni, ekenaggahi muṭṭhinā.",
  "atk-s0509a5:533_0": "“Aṅgulaggena chādesi, bhākaraṁ sanisākaraṁ;",
  "atk-s0509a5:534_0": "Candasūrasahassāni, āveḷamiva dhārayi.",
  "atk-s0509a5:535_0": "“Catusāgaratoyāni, dhārayī ekapāṇinā;",
  "atk-s0509a5:536_0": "Yugantajaladākāraṁ, mahāvassaṁ pavassatha.",
  "atk-s0509a5:537_0": "“Cakkavattiṁ saparisaṁ, māpayī sā nabhattale;",
  "atk-s0509a5:538_0": "Garuḷaṁ dviradaṁ sīhaṁ, vinadantaṁ padassayi.",
  "atk-s0509a5:539_0": "“Ekikā abhinimmitvā, appameyyaṁ bhikkhunīgaṇaṁ;",
  "atk-s0509a5:540_0": "Puna antaradhāpetvā, ekikā munimabravi.",
  "atk-s0509a5:541_0": "“Mātucchā te mahāvīra, tava sāsanakārikā;",
  "atk-s0509a5:542_0": "Anuppattā sakaṁ atthaṁ, pāde vandāmi cakkhuma.",
  "atk-s0509a5:543_0": "“Dassetvā vividhā iddhī, orohitvā nabhattalā;",
  "atk-s0509a5:544_0": "Vanditvā lokapajjotaṁ, ekamantaṁ nisīdi sā.",
  "atk-s0509a5:545_0": "“Sā vīsavassasatikā, jātiyāhaṁ mahāmune;",
  "atk-s0509a5:546_0": "Alamettāvatā vīra, nibbāyissāmi nāyaka.",
  "atk-s0509a5:547_0": "“Tadātivimhitā sabbā, parisā sā katañjalī;",
  "atk-s0509a5:548_0": "Avocayye kathaṁ āsi, atuliddhiparakkamā.",
  "atk-s0509a5:549_0": "“Padumuttaro nāma jino, sabbadhammesu cakkhumā;",
  "atk-s0509a5:550_0": "Ito satasahassamhi, kappe uppajji nāyako.",
  "atk-s0509a5:551_0": "“Tadāhaṁ haṁsavatiyaṁ, jātāmaccakule ahuṁ;",
  "atk-s0509a5:552_0": "Sabbopakārasampanne, iddhe phīte mahaddhane.",
  "atk-s0509a5:553_0": "“Kadāci pitunā saddhiṁ, dāsīgaṇapurakkhatā;",
  "atk-s0509a5:554_0": "Mahatā parivārena, taṁ upecca narāsabhaṁ.",
  "atk-s0509a5:555_0": "“Vāsavaṁ viya vassantaṁ, dhammameghaṁ anāsavaṁ;",
  "atk-s0509a5:556_0": "Saradādiccasadisaṁ, raṁsijālasamujjalaṁ.",
  "atk-s0509a5:557_0": "“Disvā cittaṁ pasādetvā, sutvā cassa subhāsitaṁ;",
  "atk-s0509a5:558_0": "Mātucchaṁ bhikkhuniṁ agge, ṭhapentaṁ naranāyakaṁ.",
  "atk-s0509a5:559_0": "“Sutvā datvā mahādānaṁ, sattāhaṁ tassa tādino;",
  "atk-s0509a5:560_0": "Sasaṅghassa naraggassa, paccayāni bahūni ca.",
  "atk-s0509a5:561_0": "“Nipacca pādamūlamhi, taṁ ṭhānamabhipatthayiṁ;",
  "atk-s0509a5:562_0": "Tato mahāparisatiṁ, avoca isisattamo.",
  "atk-s0509a5:563_0": "“Yā sasaṅghaṁ abhojesi, sattāhaṁ lokanāyakaṁ;",
  "atk-s0509a5:564_0": "Tamahaṁ kittayissāmi, suṇātha mama bhāsato.",
  "atk-s0509a5:565_0": "“Satasahassito kappe, okkākakulasambhavo;",
  "atk-s0509a5:566_0": "Gotamo nāma gottena, satthā loke bhavissati.",
  "atk-s0509a5:567_0": "Tassa dhammesu dāyādā, orasā dhammanimmitā;",
  "atk-s0509a5:568_0": "Gotamī nāma nāmena, hessati satthu sāvikā.",
  "atk-s0509a5:569_0": "“Tassa buddhassa mātucchā, jīvitāpādikā ayaṁ;",
  "atk-s0509a5:570_0": "Rattaññūnañca aggattaṁ, bhikkhunīnaṁ labhissati.",
  "atk-s0509a5:571_0": "“Taṁ sutvāna pamoditvā, yāvajīvaṁ tadā jinaṁ;",
  "atk-s0509a5:572_0": "Paccayehi upaṭṭhitvā, tato kālaṅkatā ahaṁ.",
  "atk-s0509a5:573_0": "“Tāvatiṁsesu devesu, sabbakāmasamiddhisu;",
  "atk-s0509a5:574_0": "Nibbattā dasahaṅgehi, aññe abhibhaviṁ ahaṁ.",
  "atk-s0509a5:575_0": "“Rūpasaddehi gandhehi, rasehi phusanehi ca;",
  "atk-s0509a5:576_0": "Āyunāpi ca vaṇṇena, sukhena yasasāpi ca.",
  "atk-s0509a5:577_0": "“Tathevādhipateyyena, adhigayha virocahaṁ;",
  "atk-s0509a5:578_0": "Ahosiṁ amarindassa, mahesī dayitā tahiṁ.",
  "atk-s0509a5:579_0": "“Saṁsāre saṁsarantīhaṁ, kammavāyusameritā;",
  "atk-s0509a5:580_0": "Kāsissa rañño visaye, ajāyiṁ dāsagāmake.",
  "atk-s0509a5:581_0": "“Pañcadāsasatānūnā, nivasanti tahiṁ tadā;",
  "atk-s0509a5:582_0": "Sabbesaṁ tattha yo jeṭṭho, tassa jāyā ahosahaṁ.",
  "atk-s0509a5:583_0": "“Sayambhuno pañcasatā, gāmaṁ piṇḍāya pāvisuṁ;",
  "atk-s0509a5:584_0": "Te disvāna ahaṁ tuṭṭhā, saha sabbāhi itthibhi.",
  "atk-s0509a5:585_0": "“Pūgā hutvāva sabbāyo, catumāse upaṭṭhahuṁ;",
  "atk-s0509a5:586_0": "Ticīvarāni datvāna, saṁsarimha sasāmikā.",
  "atk-s0509a5:587_0": "“Tato cutā sabbāpi tā, tāvatiṁsagatā mayaṁ;",
  "atk-s0509a5:588_0": "Pacchime ca bhave dāni, jātā devadahe pure.",
  "atk-s0509a5:589_0": "“Pitā añjanasakko me, mātā mama sulakkhaṇā;",
  "atk-s0509a5:590_0": "Tato kapilavatthusmiṁ, suddhodanagharaṁ gatā.",
  "atk-s0509a5:591_0": "“Sesā sakyakule jātā, sakyānaṁ gharamāgamuṁ;",
  "atk-s0509a5:592_0": "Ahaṁ visiṭṭhā sabbāsaṁ, jinassāpādikā ahuṁ.",
  "atk-s0509a5:593_0": "“Mama puttobhinikkhamma, buddho āsi vināyako;",
  "atk-s0509a5:594_0": "Pacchāhaṁ pabbajitvāna, satehi saha pañcahi.",
  "atk-s0509a5:595_0": "“Sākiyānīhi dhīrāhi, saha santisukhaṁ phusiṁ;",
  "atk-s0509a5:596_0": "Ye tadā pubbajātiyaṁ, amhākaṁ āsu sāmino.",
  "atk-s0509a5:597_0": "“Sahapuññassa kattāro, mahāsamayakārakā;",
  "atk-s0509a5:598_0": "Phusiṁsu arahattaṁ te, sugatenānukampitā.",
  "atk-s0509a5:599_0": "“Tadetarā bhikkhuniyo, āruhiṁsu nabhattalaṁ;",
  "atk-s0509a5:600_0": "Saṁgatā viya tārāyo, virociṁsu mahiddhikā.",
  "atk-s0509a5:601_0": "“Iddhī anekā dassesuṁ, piḷandhavikatiṁ yathā;",
  "atk-s0509a5:602_0": "Kammāro kanakasseva, kammaññassa susikkhito.",
  "atk-s0509a5:603_0": "“Dassetvā pāṭihīrāni, vicittāni bahūni ca;",
  "atk-s0509a5:604_0": "Tosetvā vādipavaraṁ, muniṁ saparisaṁ tadā.",
  "atk-s0509a5:605_0": "“Orohitvāna gaganā, vanditvā isisattamaṁ;",
  "atk-s0509a5:606_0": "Anuññātā naraggena, yathāṭhāne nisīdisuṁ.",
  "atk-s0509a5:607_0": "“Ahonukampikā amhaṁ, sabbāsaṁ cira gotamī;",
  "atk-s0509a5:608_0": "Vāsitā tava puññehi, pattā no āsavakkhayaṁ.",
  "atk-s0509a5:609_0": "“Kilesā jhāpitā amhaṁ, bhavā sabbe samūhatā;",
  "atk-s0509a5:610_0": "Nāgīva bandhanaṁ chetvā, viharāma anāsavā.",
  "atk-s0509a5:611_0": "“Svāgataṁ vata no āsi, buddhaseṭṭhassa santike;",
  "atk-s0509a5:612_0": "Tisso vijjā anuppattā, kataṁ buddhassa sāsanaṁ.",
  "atk-s0509a5:613_0": "“Paṭisambhidā catasso, vimokkhāpi ca aṭṭhime;",
  "atk-s0509a5:614_0": "Chaḷabhiññā sacchikatā, kataṁ buddhassa sāsanaṁ.",
  "atk-s0509a5:615_0": "“Iddhīsu ca vasī homa, dibbāya sotadhātuyā;",
  "atk-s0509a5:616_0": "Cetopariyañāṇassa, vasī homa mahāmune.",
  "atk-s0509a5:617_0": "“Pubbenivāsaṁ jānāma, dibbacakkhu visodhitaṁ;",
  "atk-s0509a5:618_0": "Sabbāsavaparikkhīṇā, natthi dāni punabbhavā.",
  "atk-s0509a5:619_0": "“Atthe dhamme ca nerutte, paṭibhāne ca vijjati;",
  "atk-s0509a5:620_0": "Ñāṇaṁ amhaṁ mahāvīra, uppannaṁ tava santike.",
  "atk-s0509a5:621_0": "“Asmābhi pariciṇṇosi, mettacittā hi nāyaka;",
  "atk-s0509a5:622_0": "Anujānāhi sabbāsaṁ, nibbānāya mahāmune.",
  "atk-s0509a5:623_0": "“Nibbāyissāma iccevaṁ, kiṁ vakkhāmi vadantiyo;",
  "atk-s0509a5:624_0": "Yassa dāni ca vo kālaṁ, maññathāti jinobravi.",
  "atk-s0509a5:625_0": "“Gotamīādikā tāyo, tadā bhikkhuniyo jinaṁ;",
  "atk-s0509a5:626_0": "Vanditvā āsanā tamhā, vuṭṭhāya āgamiṁsu tā.",
  "atk-s0509a5:627_0": "“Mahatā janakāyena, saha lokagganāyako;",
  "atk-s0509a5:628_0": "Anusaṁyāyī so vīro, mātucchaṁ yāvakoṭṭhakaṁ.",
  "atk-s0509a5:629_0": "“Tadā nipati pādesu, gotamī lokabandhuno;",
  "atk-s0509a5:630_0": "Saheva tāhi sabbāhi, pacchimaṁ pādavandanaṁ.",
  "atk-s0509a5:631_0": "“Idaṁ pacchimakaṁ mayhaṁ, lokanāthassa dassanaṁ;",
  "atk-s0509a5:632_0": "Na puno amatākāraṁ, passissāmi mukhaṁ tava.",
  "atk-s0509a5:633_0": "“Na ca me vandanaṁ vīra, tava pāde sukomale;",
  "atk-s0509a5:634_0": "Samphusissati lokagga, ajja gacchāmi nibbutiṁ.",
  "atk-s0509a5:635_0": "“Rūpena kiṁ tavānena, diṭṭhe dhamme yathātathe;",
  "atk-s0509a5:636_0": "Sabbaṁ saṅkhatamevetaṁ, anassāsikamittaraṁ.",
  "atk-s0509a5:637_0": "“Sā saha tāhi gantvāna, bhikkhunupassayaṁ sakaṁ;",
  "atk-s0509a5:638_0": "Aḍḍhapallaṅkamābhujja, nisīdi paramāsane.",
  "atk-s0509a5:639_0": "“Tadā upāsikā tattha, buddhasāsanavacchalā;",
  "atk-s0509a5:640_0": "Tassā pavattiṁ sutvāna, upesuṁ pādavandikā.",
  "atk-s0509a5:641_0": "“Karehi uraṁ pahantā, chinnamūlā yathā latā;",
  "atk-s0509a5:642_0": "Rodantā karuṇaṁ ravaṁ, sokaṭṭā bhūmipātitā.",
  "atk-s0509a5:643_0": "“Mā no saraṇade nāthe, vihāya gami nibbutiṁ;",
  "atk-s0509a5:644_0": "Nipatitvāna yācāma, sabbāyo sirasā mayaṁ.",
  "atk-s0509a5:645_0": "“Yā padhānatamā tāsaṁ, saddhā paññā upāsikā;",
  "atk-s0509a5:646_0": "Tassā sīsaṁ pamajjantī, idaṁ vacanamabravi.",
  "atk-s0509a5:647_0": "“Alaṁ puttā visādena, mārapāsānuvattinā;",
  "atk-s0509a5:648_0": "Aniccaṁ saṅkhataṁ sabbaṁ, viyogantaṁ calācalaṁ.",
  "atk-s0509a5:649_0": "“Tato sā tā visajjitvā, paṭhamaṁ jhānamuttamaṁ;",
  "atk-s0509a5:650_0": "Dutiyañca tatiyañca, samāpajji catutthakaṁ.",
  "atk-s0509a5:651_0": "“Ākāsāyatanañceva, viññāṇāyatanaṁ tathā;",
  "atk-s0509a5:652_0": "Ākiñcaṁ nevasaññañca, samāpajji yathākkamaṁ.",
  "atk-s0509a5:653_0": "“Paṭilomena jhānāni, samāpajjittha gotamī;",
  "atk-s0509a5:654_0": "Yāvatā paṭhamaṁ jhānaṁ, tato yāvacatutthakaṁ.",
  "atk-s0509a5:655_0": "“Tato vuṭṭhāya nibbāyi, dīpaccīva nirāsavā;",
  "atk-s0509a5:656_0": "Bhūmicālo mahā āsi, nabhasā vijjutā pati.",
  "atk-s0509a5:657_0": "“Panāditā dundubhiyo, parideviṁsu devatā;",
  "atk-s0509a5:658_0": "Pupphavuṭṭhī ca gaganā, abhivassatha medaniṁ.",
  "atk-s0509a5:659_0": "“Kampito merurājāpi, raṅgamajjhe yathā naṭo;",
  "atk-s0509a5:660_0": "Sokena cātidīnova, viravo āsi sāgaro.",
  "atk-s0509a5:661_0": "“Devā nāgāsurā brahmā, saṁviggāhiṁsu taṅkhaṇe;",
  "atk-s0509a5:662_0": "Aniccā vata saṅkhārā, yathāyaṁ vilayaṁ gatā.",
  "atk-s0509a5:663_0": "“Yā ce maṁ parivāriṁsu, satthu sāsanakārikā;",
  "atk-s0509a5:664_0": "Tayopi anupādānā, dīpacci viya nibbutā.",
  "atk-s0509a5:665_0": "“Hā yogā vippayogantā, hāniccaṁ sabbasaṅkhataṁ;",
  "atk-s0509a5:666_0": "Hā jīvitaṁ vināsantaṁ, iccāsi paridevanā.",
  "atk-s0509a5:667_0": "“Tato devā ca brahmā ca, lokadhammānuvattanaṁ;",
  "atk-s0509a5:668_0": "Kālānurūpaṁ kubbanti, upetvā isisattamaṁ.",
  "atk-s0509a5:669_0": "“Tadā āmantayī satthā, ānandaṁ sutasāgaraṁ;",
  "atk-s0509a5:670_0": "Gacchānanda nivedehi, bhikkhūnaṁ mātu nibbutiṁ.",
  "atk-s0509a5:671_0": "“Tadānando nirānando, assunā puṇṇalocano;",
  "atk-s0509a5:672_0": "Gaggarena sarenāha, samāgacchantu bhikkhavo.",
  "atk-s0509a5:673_0": "“Pubbadakkhiṇapacchāsu, uttarāya ca santike;",
  "atk-s0509a5:674_0": "Suṇantu bhāsitaṁ mayhaṁ, bhikkhavo sugatorasā.",
  "atk-s0509a5:675_0": "“Yā vaḍḍhayi payattena, sarīraṁ pacchimaṁ mune;",
  "atk-s0509a5:676_0": "Sā gotamī gatā santiṁ, tārāva sūriyodaye.",
  "atk-s0509a5:677_0": "“Buddhamātāpi paññattiṁ, ṭhapayitvā gatāsamaṁ;",
  "atk-s0509a5:678_0": "Na yattha pañcanettopi, gatiṁ dakkhati nāyako.",
  "atk-s0509a5:679_0": "“Yassatthi sugate saddhā, yo ca piyo mahāmune;",
  "atk-s0509a5:680_0": "Buddhamātussa sakkāraṁ, karotu sugatoraso.",
  "atk-s0509a5:681_0": "“Sudūraṭṭhāpi taṁ sutvā, sīghamāgacchu bhikkhavo;",
  "atk-s0509a5:682_0": "Keci buddhānubhāvena, keci iddhīsu kovidā.",
  "atk-s0509a5:683_0": "“Kūṭāgāravare ramme, sabbasoṇṇamaye subhe;",
  "atk-s0509a5:684_0": "Mañcakaṁ samāropesuṁ, yattha suttāsi gotamī.",
  "atk-s0509a5:685_0": "“Cattāro lokapālā te, aṁsehi samadhārayuṁ;",
  "atk-s0509a5:686_0": "Sesā sakkādikā devā, kūṭāgāre samaggahuṁ.",
  "atk-s0509a5:687_0": "“Kūṭāgārāni sabbāni, āsuṁ pañcasatānipi;",
  "atk-s0509a5:688_0": "Saradādiccavaṇṇāni, vissakammakatāni hi.",
  "atk-s0509a5:689_0": "“Sabbā tāpi bhikkhuniyo, āsuṁ mañcesu sāyitā;",
  "atk-s0509a5:690_0": "Devānaṁ khandhamāruḷhā, niyyanti anupubbaso.",
  "atk-s0509a5:691_0": "“Sabbaso chāditaṁ āsi, vitānena nabhattalaṁ;",
  "atk-s0509a5:692_0": "Satārā candasūrā ca, lañchitā kanakāmayā.",
  "atk-s0509a5:693_0": "“Paṭākā ussitānekā, vitatā pupphakañcukā;",
  "atk-s0509a5:694_0": "Ogatākāsapadumā, mahiyā pupphamuggataṁ.",
  "atk-s0509a5:695_0": "“Dissanti candasūriyā, pajjalanti ca tārakā;",
  "atk-s0509a5:696_0": "Majjhaṁ gatopi cādicco, na tāpesi sasī yathā.",
  "atk-s0509a5:697_0": "“Devā dibbehi gandhehi, mālehi surabhīhi ca;",
  "atk-s0509a5:698_0": "Vāditehi ca naccehi, saṅgītīhi ca pūjayuṁ.",
  "atk-s0509a5:699_0": "“Nāgāsurā ca brahmāno, yathāsatti yathābalaṁ;",
  "atk-s0509a5:700_0": "Pūjayiṁsu ca niyyantiṁ, nibbutaṁ buddhamātaraṁ.",
  "atk-s0509a5:701_0": "“Sabbāyo purato nītā, nibbutā sugatorasā;",
  "atk-s0509a5:702_0": "Gotamī niyyate pacchā, sakkatā buddhaposikā.",
  "atk-s0509a5:703_0": "“Purato devamanujā, sanāgāsurabrahmakā;",
  "atk-s0509a5:704_0": "Pacchā sasāvako buddho, pūjatthaṁ yāti mātuyā.",
  "atk-s0509a5:705_0": "“Buddhassa parinibbānaṁ, nedisaṁ āsi yādisaṁ;",
  "atk-s0509a5:706_0": "Gotamīparinibbānaṁ, atevacchariyaṁ ahu.",
  "atk-s0509a5:707_0": "“Buddho buddhassa nibbāne, nopaṭiyādi bhikkhavo;",
  "atk-s0509a5:708_0": "Buddho gotaminibbāne, sāriputtādikā tathā.",
  "atk-s0509a5:709_0": "“Citakāni karitvāna, sabbagandhamayāni te;",
  "atk-s0509a5:710_0": "Gandhacuṇṇapakiṇṇāni, jhāpayiṁsu ca tā tahiṁ.",
  "atk-s0509a5:711_0": "“Sesabhāgāni ḍayhiṁsu, aṭṭhī sesāni sabbaso;",
  "atk-s0509a5:712_0": "Ānando ca tadāvoca, saṁvegajanakaṁ vaco.",
  "atk-s0509a5:713_0": "“Gotamī nidhanaṁ yātā, ḍayhañcassa sarīrakaṁ;",
  "atk-s0509a5:714_0": "Saṅketaṁ buddhanibbānaṁ, na cirena bhavissati.",
  "atk-s0509a5:715_0": "“Tato gotamidhātūni, tassā pattagatāni so;",
  "atk-s0509a5:716_0": "Upanāmesi nāthassa, ānando buddhacodito.",
  "atk-s0509a5:717_0": "“Pāṇinā tāni paggayha, avoca isisattamo;",
  "atk-s0509a5:718_0": "Mahato sāravantassa, yathā rukkhassa tiṭṭhato.",
  "atk-s0509a5:719_0": "“Yo so mahattaro khandho, palujjeyya aniccatā;",
  "atk-s0509a5:720_0": "Tathā bhikkhunisaṅghassa, gotamī parinibbutā.",
  "atk-s0509a5:721_0": "“Aho acchariyaṁ mayhaṁ, nibbutāyapi mātuyā;",
  "atk-s0509a5:722_0": "Sārīramattasesāya, natthi sokapariddavo.",
  "atk-s0509a5:723_0": "“Na sociyā paresaṁ sā, tiṇṇasaṁsārasāgarā;",
  "atk-s0509a5:724_0": "Parivajjitasantāpā, sītibhūtā sunibbutā.",
  "atk-s0509a5:725_0": "“Paṇḍitāsi mahāpaññā, puthupaññā tatheva ca;",
  "atk-s0509a5:726_0": "Rattaññū bhikkhunīnaṁ sā, evaṁ dhāretha bhikkhavo.",
  "atk-s0509a5:727_0": "“Iddhīsu ca vasī āsi, dibbāya sotadhātuyā;",
  "atk-s0509a5:728_0": "Cetopariyañāṇassa, vasī āsi ca gotamī.",
  "atk-s0509a5:729_0": "“Pubbenivāsamaññāsi, dibbacakkhu visodhitaṁ;",
  "atk-s0509a5:730_0": "Sabbāsavaparikkhīṇā, natthi tassā punabbhavo.",
  "atk-s0509a5:731_0": "“Atthadhammaniruttīsu, paṭibhāne tatheva ca;",
  "atk-s0509a5:732_0": "Parisuddhaṁ ahu ñāṇaṁ, tasmā socaniyā na sā.",
  "atk-s0509a5:733_0": "“Ayoghanahatasseva, jalato jātavedassa;",
  "atk-s0509a5:734_0": "Anupubbūpasantassa, yathā na ñāyate gati.",
  "atk-s0509a5:735_0": "“Evaṁ sammā vimuttānaṁ, kāmabandhoghatārinaṁ;",
  "atk-s0509a5:736_0": "Paññāpetuṁ gati natthi, pattānaṁ acalaṁ sukhaṁ.",
  "atk-s0509a5:737_0": "“Attadīpā tato hotha, satipaṭṭhānagocarā;",
  "atk-s0509a5:738_0": "Bhāvetvā sattabojjhaṅge, dukkhassantaṁ karissathā”ti. ;",
  "atk-s0509a5:739_0": "Mahāpajāpatigotamītherīgāthāvaṇṇanā niṭṭhitā.",
  "atk-s0509a5:740_0": "7. Guttātherīgāthāvaṇṇanā",
  "atk-s0509a5:741_0": "Gutte yadatthaṁ pabbajjātiādikā guttāya theriyā gāthā.",
  "atk-s0509a5:741_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena sambhatavimokkhasambhārā hutvā,",
  "atk-s0509a5:741_2": "paripakkakusalamūlā sugatīsuyeva saṁsarantī imasmiṁ buddhuppāde sāvatthiyaṁ brāhmaṇakule nibbattā,",
  "atk-s0509a5:741_3": "guttātissā nāmaṁ ahosi.",
  "atk-s0509a5:741_4": "Sā viññutaṁ patvā upanissayasampattiyā codiyamānā gharāvāsaṁ jigucchantī mātāpitaro anujānāpetvā mahāpajāpatigotamiyā santike pabbaji.",
  "atk-s0509a5:741_5": "Pabbajitvā ca vipassanaṁ paṭṭhapetvā bhāvanaṁ anuyuñjantiyā tassā cittaṁ cirakālaparicayena bahiddhārammaṇe vidhāvati,",
  "atk-s0509a5:741_6": "ekaggaṁ nāhosi.",
  "atk-s0509a5:741_7": "Satthā disvā taṁ anuggaṇhanto,",
  "atk-s0509a5:741_8": "gandhakuṭiyaṁ yathānisinnova obhāsaṁ pharitvā tassā āsanne ākāse nisinnaṁ viya attānaṁ dassetvā ovadanto –",
  "atk-s0509a5:742_0": "163.",
  "atk-s0509a5:743_0": "“Gutte yadatthaṁ pabbajjā, hitvā puttaṁ vasuṁ piyaṁ;",
  "atk-s0509a5:744_0": "Tameva anubrūhehi, mā cittassa vasaṁ gami.",
  "atk-s0509a5:745_0": "164.",
  "atk-s0509a5:746_0": "“Cittena vañcitā sattā, mārassa visaye ratā;",
  "atk-s0509a5:747_0": "Anekajātisaṁsāraṁ, sandhāvanti aviddasū.",
  "atk-s0509a5:748_0": "165.",
  "atk-s0509a5:749_0": "“Kāmācchandañca byāpādaṁ, sakkāyadiṭṭhimeva ca;",
  "atk-s0509a5:750_0": "Sīlabbataparāmāsaṁ, vicikicchaṁ ca pañcamaṁ.",
  "atk-s0509a5:751_0": "166.",
  "atk-s0509a5:752_0": "“Saṁyojanāni etāni, pajahitvāna bhikkhunī;",
  "atk-s0509a5:753_0": "Orambhāgamanīyāni, nayidaṁ punarehisi.",
  "atk-s0509a5:754_0": "167.",
  "atk-s0509a5:755_0": "“Rāgaṁ mānaṁ avijjañca, uddhaccañca vivajjiya;",
  "atk-s0509a5:756_0": "Saṁyojanāni chetvāna, dukkhassantaṁ karissasi.",
  "atk-s0509a5:757_0": "168.",
  "atk-s0509a5:758_0": "“Khepetvā jātisaṁsāraṁ, pariññāya punabbhavaṁ;",
  "atk-s0509a5:759_0": "Diṭṭheva dhamme nicchātā, upasantā carissasī”ti. – imā gāthā ābhāsi;",
  "atk-s0509a5:760_0": "Tattha tameva anubrūhehīti yadatthaṁ yassa kilesaparinibbānassa khandhaparinibbānassa ca atthāya.",
  "atk-s0509a5:760_1": "Hitvā puttaṁ vasuṁ piyanti piyāyitabbaṁ ñātiparivaṭṭaṁ bhogakkhandhañca hitvā mama sāsane pabbajjā brahmacariyavāso icchito,",
  "atk-s0509a5:760_2": "tameva vaḍḍheyyāsi sampādeyyāsi.",
  "atk-s0509a5:760_3": "Mā cittassa vasaṁ gamīti dīgharattaṁ rūpādiārammaṇavasena vaḍḍhitassa kūṭacittassa vasaṁ mā gacchi.",
  "atk-s0509a5:761_0": "Yasmā cittaṁ nāmetaṁ māyūpamaṁ,",
  "atk-s0509a5:761_1": "yena vañcitā andhaputhujjanā māravasānugā saṁsāraṁ nātivattanti.",
  "atk-s0509a5:761_2": "Tena vuttaṁ “cittena vañcitā”tiādi.",
  "atk-s0509a5:762_0": "Saṁyojanānietānīti etāni “kāmacchandañca byāpāda”ntiādinā yathāvuttāni pañca bandhanaṭṭhena saṁyojanāni.",
  "atk-s0509a5:762_1": "Pajahitvānāti anāgāmimaggena samucchinditvā.",
  "atk-s0509a5:762_2": "Bhikkhunīti tassā ālapanaṁ.",
  "atk-s0509a5:762_3": "Orambhāgamanīyānīti rūpārūpadhātuto heṭṭhābhāge kāmadhātuyaṁ manussajīvassa hitāni upakārāni tattha paṭisandhiyā paccayabhāvato.",
  "atk-s0509a5:762_4": "Ma-kāro padasandhikaro.",
  "atk-s0509a5:762_5": "“Oramāgamanīyānī”ti pāḷi,",
  "atk-s0509a5:762_6": "so evattho.",
  "atk-s0509a5:762_7": "Nayidaṁ punarehisīti orambhāgiyānaṁ saṁyojanānaṁ pahānena idaṁ kāmaṭṭhānaṁ kāmabhavaṁ paṭisandhivasena puna nāgamissasi.",
  "atk-s0509a5:762_8": "Ra-kāro padasandhikaro.",
  "atk-s0509a5:762_9": "“Ittha”nti vā pāḷi,",
  "atk-s0509a5:762_10": "itthattaṁ kāmabhavamicceva attho.",
  "atk-s0509a5:763_0": "Rāganti rūparāgañca arūparāgañca.",
  "atk-s0509a5:763_1": "Mānanti aggamaggavajjhaṁ mānaṁ.",
  "atk-s0509a5:763_2": "Avijjañca uddhaccañcāti etthāpi eseva nayo.",
  "atk-s0509a5:763_3": "Vivajjiyāti vipassanāya vikkhambhetvā.",
  "atk-s0509a5:763_4": "Saṁyojanāni chetvānāti etāni rūparāgādīni pañcuddhambhāgiyāni saṁyojanāni arahattamaggena samucchinditvā.",
  "atk-s0509a5:763_5": "Dukkhassantaṁ karissasīti sabbassāpi vaṭṭadukkhassa pariyantaṁ pariyosānaṁ pāpuṇissasi.",
  "atk-s0509a5:764_0": "Khepetvā jātisaṁsāranti jāti samūlikasaṁsārapavattiṁ pariyosāpetvā.",
  "atk-s0509a5:764_1": "Nicchātāti nittaṇhā.",
  "atk-s0509a5:764_2": "Upasantāti sabbaso kilesānaṁ vūpasamena upasantā.",
  "atk-s0509a5:764_3": "Sesaṁ vuttanayameva.",
  "atk-s0509a5:765_0": "Evaṁ satthārā imāsu gāthāsu bhāsitāsu gāthāpariyosāne therī saha paṭisambhidāhi arahattaṁ patvā udānavasena",
  "atk-s0509a5:765_1": "bhagavatā bhāsitaniyāmeneva imā gāthā abhāsi.",
  "atk-s0509a5:765_2": "Teneva tā theriyā gāthā nāma jātā.",
  "atk-s0509a5:766_0": "Guttātherīgāthāvaṇṇanā niṭṭhitā.",
  "atk-s0509a5:767_0": "8. Vijayātherīgāthāvaṇṇanā",
  "atk-s0509a5:768_0": "Catukkhattuntiādikā vijayāya theriyā gāthā.",
  "atk-s0509a5:768_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī,",
  "atk-s0509a5:768_2": "anukkamena paribrūhitakusalamūlā devamanussesu saṁsarantī,",
  "atk-s0509a5:768_3": "imasmiṁ buddhuppāde rājagahe aññatarasmiṁ kulagehe nibbattitvā viññutaṁ patvā khemāya theriyā gihikāle sahāyikā ahosi.",
  "atk-s0509a5:768_4": "Sā tassā pabbajitabhāvaṁ sutvā “sāpi nāma rājamahesī pabbajissati kimaṅgaṁ panāha”nti pabbajitukāmāyeva hutvā khemātheriyā santikaṁ upasaṅkami.",
  "atk-s0509a5:768_5": "Therī tassā ajjhāsayaṁ ñatvā tathā dhammaṁ desesi,",
  "atk-s0509a5:768_6": "yathā saṁsāre saṁviggamānasā sāsane sā abhippasannā bhavissati.",
  "atk-s0509a5:768_7": "Sā taṁ dhammaṁ sutvā saṁvegajātā paṭiladdhasaddhā ca hutvā pabbajjaṁ yāci.",
  "atk-s0509a5:768_8": "Therī taṁ pabbājesi.",
  "atk-s0509a5:768_9": "Sā pabbajitvā katapubbakiccā vipassanaṁ paṭṭhapetvā hetusampannatāya,",
  "atk-s0509a5:768_10": "na cirasseva saha paṭisambhidāhi arahattaṁ patvā attano paṭipattiṁ paccavekkhitvā udānavasena –",
  "atk-s0509a5:769_0": "169.",
  "atk-s0509a5:770_0": "“Catukkhattuṁ pañcakkhattuṁ, vihārā upanikkhamiṁ;",
  "atk-s0509a5:771_0": "Aladdhā cetaso santiṁ, citte avasavattinī.",
  "atk-s0509a5:772_0": "170.",
  "atk-s0509a5:773_0": "“Bhikkhuniṁ upasaṅkamma, sakkaccaṁ paripucchahaṁ;",
  "atk-s0509a5:774_0": "Sā me dhammamadesesi, dhātuāyatanāni ca.",
  "atk-s0509a5:775_0": "171.",
  "atk-s0509a5:776_0": "“Cattāri ariyasaccāni, indriyāni balāni ca;",
  "atk-s0509a5:777_0": "Bojjhaṅgaṭṭhaṅgikaṁ maggaṁ, uttamatthassa pattiyā.",
  "atk-s0509a5:778_0": "172.",
  "atk-s0509a5:779_0": "“Tassāhaṁ vacanaṁ sutvā, karontī anusāsaniṁ;",
  "atk-s0509a5:780_0": "Rattiyā purime yāme, pubbajātimanussariṁ.",
  "atk-s0509a5:781_0": "173.",
  "atk-s0509a5:782_0": "“Rattiyā majjhime yāme, dibbacakkhuṁ visodhayiṁ;",
  "atk-s0509a5:783_0": "Rattiyā pacchime yāme, tamokhandhaṁ padālayiṁ.",
  "atk-s0509a5:784_0": "174.",
  "atk-s0509a5:785_0": "“Pītisukhena ca kāyaṁ, pharitvā vihariṁ tadā;",
  "atk-s0509a5:786_0": "Sattamiyā pāde pasāresiṁ, tamokhandhaṁ padāliyā”ti. –",
  "atk-s0509a5:787_0": "Imā gāthā abhāsi.",
  "atk-s0509a5:788_0": "Tattha bhikkhuninti khemātheriṁ sandhāya vadati.",
  "atk-s0509a5:789_0": "Bojjhaṅgaṭṭhaṅgikaṁ magganti sattabojjhaṅgañca aṭṭhaṅgikañca ariyamaggaṁ.",
  "atk-s0509a5:789_1": "Uttamatthassa pattiyāti arahattassa nibbānasseva vā pattiyā adhigamāya.",
  "atk-s0509a5:790_0": "Pītisukhenāti phalasamāpattipariyāpannāya pītiyā sukhena ca.",
  "atk-s0509a5:790_1": "Kāyanti taṁsampayuttaṁ nāmakāyaṁ tadanusārena rūpakāyañca.",
  "atk-s0509a5:790_2": "Pharitvāti phusitvā byāpetvā vā.",
  "atk-s0509a5:790_3": "Sattamiyā pāde pasāresinti vipassanāya āraddhadivasato sattamiyaṁ pallaṅkaṁ bhinditvā pāde pasāresiṁ. Kathaṁ?",
  "atk-s0509a5:790_4": "Tamokhandhaṁ padāliya,",
  "atk-s0509a5:790_5": "appadālitapubbaṁ mohakkhandhaṁ aggamaggañāṇāsinā padāletvā.",
  "atk-s0509a5:790_6": "Sesaṁ heṭṭhā vuttanayameva.",
  "atk-s0509a5:791_0": "Vijayātherīgāthāvaṇṇanā niṭṭhitā.",
  "atk-s0509a5:792_0": "Chakkanipātavaṇṇanā niṭṭhitā."
}