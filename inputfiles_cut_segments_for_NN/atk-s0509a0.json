{
  "atk-s0509a0:0_0": " Namo tassa bhagavato arahato sammāsambuddhassa",
  "atk-s0509a0:1_0": "Khuddakanikāye",
  "atk-s0509a0:2_0": "Therīgāthā-aṭṭhakathā",
  "atk-s0509a0:3_0": "1. Ekakanipāto",
  "atk-s0509a0:4_0": "1. Aññatarātherīgāthāvaṇṇanā",
  "atk-s0509a0:5_0": "Idāni therīgāthānaṁ atthasaṁvaṇṇanāya okāso anuppatto.",
  "atk-s0509a0:5_1": "Tattha yasmā bhikkhunīnaṁ ādito yathā pabbajjā upasampadā ca paṭiladdhā,",
  "atk-s0509a0:5_2": "taṁ pakāsetvā atthasaṁvaṇṇanāya karīyamānāya tattha tattha gāthānaṁ aṭṭhuppattiṁ vibhāvetuṁ sukarā hoti supākaṭā ca,",
  "atk-s0509a0:5_3": "tasmā taṁ pakāsetuṁ ādito paṭṭhāya saṅkhepato ayaṁ anupubbikathā –",
  "atk-s0509a0:6_0": "Ayañhi lokanātho ‘‘manussattaṁ liṅgasampattī’’tyādinā vuttāni aṭṭhaṅgāni samodhānetvā dīpaṅkarassa bhagavato",
  "atk-s0509a0:6_1": "pādamūle katamahābhinīhāro samatiṁsapāramiyo pūrento catuvīsatiyā buddhānaṁ santike laddhabyākaraṇo anukkamena",
  "atk-s0509a0:6_2": "pāramiyo pūretvā ñātatthacariyāya lokatthacariyāya buddhatthacariyāya ca koṭiṁ patvā tusitabhavane nibbattitvā",
  "atk-s0509a0:6_3": "tattha yāvatāyukaṁ ṭhatvā dasasahassacakkavāḷadevatāhi buddhabhāvāya –",
  "atk-s0509a0:7_0": "‘‘Kālo kho te mahāvīra, uppajja mātukucchiyaṁ;",
  "atk-s0509a0:8_0": "Sadevakaṁ tārayanto, bujjhassu amataṁ pada’’nti. (bu. vaṁ. 1.67) –",
  "atk-s0509a0:9_0": "Āyācitamanussūpapattiko tāsaṁ devatānaṁ paṭiññaṁ datvā,",
  "atk-s0509a0:9_1": "katapañcamahāvilokano sakyarājakule suddhodanamahārājassa gehe sato sampajāno mātukucchiṁ okkanto dasamāse sato sampajāno tattha ṭhatvā,",
  "atk-s0509a0:9_2": "sato sampajāno tato nikkhanto lumbinīvane laddhābhijātiko vividhā dhātiyo ādiṁ katvā mahatā parihārena",
  "atk-s0509a0:9_3": "sammadeva parihariyamāno anukkamena vuḍḍhippatto tīsu pāsādesu vividhanāṭakajanaparivuto devo viya sampattiṁ",
  "atk-s0509a0:9_4": "anubhavanto jiṇṇabyādhimatadassanena jātasaṁvego ñāṇassa paripākataṁ gatattā,",
  "atk-s0509a0:9_5": "kāmesu ādīnavaṁ nekkhamme ca ānisaṁsaṁ disvā,",
  "atk-s0509a0:9_6": "rāhulakumārassa jātadivase channasahāyo kaṇḍakaṁ assarājaṁ āruyha ,",
  "atk-s0509a0:9_7": "devatāhi vivaṭena dvārena aḍḍharattikasamaye mahābhinikkhamanaṁ nikkhamitvā,",
  "atk-s0509a0:9_8": "teneva rattāvasesena tīṇi rajjāni atikkamitvā anomānadītīraṁ patvā ghaṭikāramahābrahmunā ānīte arahattaddhaje gahetvā pabbajito,",
  "atk-s0509a0:9_9": "tāvadeva vassasaṭṭhikatthero viya ākappasampanno hutvā,",
  "atk-s0509a0:9_10": "pāsādikena iriyāpathena anukkamena rājagahaṁ patvā,",
  "atk-s0509a0:9_11": "tattha piṇḍāya caritvā paṇḍavapabbatapabbhāre piṇḍapātaṁ paribhuñjitvā,",
  "atk-s0509a0:9_12": "māgadharājena rajjena nimantiyamāno taṁ paṭikkhipitvā,",
  "atk-s0509a0:9_13": "bhaggavassārāmaṁ gantvā,",
  "atk-s0509a0:9_14": "tassa samayaṁ pariggaṇhitvā tato āḷārudakānaṁ samayaṁ pariggaṇhitvā,",
  "atk-s0509a0:9_15": "taṁ sabbaṁ analaṅkaritvā anukkamena uruvelaṁ gantvā tattha chabbassāni dukkarakārikaṁ katvā,",
  "atk-s0509a0:9_16": "tāya ariyadhammapaṭivedhassābhāvaṁ ñatvā ‘‘nāyaṁ maggo bodhāyā’’ti oḷārikaṁ āhāraṁ āharanto katipāhena",
  "atk-s0509a0:9_17": "balaṁ gāhetvā visākhāpuṇṇamadivase sujātāya dinnaṁ varabhojanaṁ bhuñjitvā,",
  "atk-s0509a0:9_18": "suvaṇṇapātiṁ nadiyā paṭisotaṁ khipitvā,",
  "atk-s0509a0:9_19": "‘‘ajja buddho bhavissāmī’’ti katasanniṭṭhāno sāyanhasamaye kāḷena nāgarājena abhitthutiguṇo bodhimaṇḍaṁ",
  "atk-s0509a0:9_20": "āruyha acalaṭṭhāne pācīnalokadhātuabhimukho aparājitapallaṅke nisinno caturaṅgasamannāgataṁ vīriyaṁ adhiṭṭhāya,",
  "atk-s0509a0:9_21": "sūriye anatthaṅgateyeva mārabalaṁ vidhamitvā,",
  "atk-s0509a0:9_22": "paṭhamayāme pubbenivāsaṁ anussaritvā ,",
  "atk-s0509a0:9_23": "majjhimayāme dibbacakkhuṁ visodhetvā,",
  "atk-s0509a0:9_24": "pacchimayāme paṭiccasamuppāde ñāṇaṁ otāretvā,",
  "atk-s0509a0:9_25": "anulomapaṭilomaṁ paccayākāraṁ sammasanto vipassanaṁ vaḍḍhetvā sabbabuddhehi adhigataṁ anaññasādhāraṇaṁ sammāsambodhiṁ adhigantvā,",
  "atk-s0509a0:9_26": "nibbānārammaṇāya phalasamāpattiyā tattheva sattāhaṁ vītināmetvā,",
  "atk-s0509a0:9_27": "teneva nayena itarasattāhepi bodhimaṇḍeyeva vītināmetvā,",
  "atk-s0509a0:9_28": "rājāyatanamūle madhupiṇḍikabhojanaṁ bhuñjitvā,",
  "atk-s0509a0:9_29": "puna ajapālanigrodhamūle nisinno dhammatāya dhammagambhīrataṁ paccavekkhitvā appossukkatāya citte namante",
  "atk-s0509a0:9_30": "mahābrahmunā āyācito buddhacakkhunā lokaṁ volokento tikkhindriyamudindriyādibhede satte disvā mahābrahmunā",
  "atk-s0509a0:9_31": "dhammadesanāya katapaṭiñño ‘‘kassa nu kho ahaṁ paṭhamaṁ dhammaṁ deseyya’’nti āvajjento āḷārudakānaṁ kālaṅkatabhāvaṁ ñatvā,",
  "atk-s0509a0:9_32": "‘‘bahupakārā kho me pañcavaggiyā bhikkhū,",
  "atk-s0509a0:9_33": "ye maṁ padhānapahitattaṁ upaṭṭhahiṁsu,",
  "atk-s0509a0:9_34": "yaṁnūnāhaṁ pañcavaggiyānaṁ bhikkhūnaṁ paṭhamaṁ dhammaṁ deseyya’’nti (mahāva.",
  "atk-s0509a0:9_35": "10) cintetvā,",
  "atk-s0509a0:9_36": "āsāḷhipuṇṇamāyaṁ mahābodhito bārāṇasiṁ uddissa aṭṭhārasayojanaṁ maggaṁ paṭipanno antarāmagge upakena ājīvakena saddhiṁ mantetvā,",
  "atk-s0509a0:9_37": "anukkamena isipatanaṁ patvā tattha pañcavaggiye saññāpetvā ‘‘dveme,",
  "atk-s0509a0:9_38": "bhikkhave,",
  "atk-s0509a0:9_39": "antā pabbajitena na sevitabbā’’tiādinā (mahāva. 13; saṁ. ni. 5.1081; paṭi. ma.",
  "atk-s0509a0:9_40": "2.30) dhammacakkapavattanasuttantadesanāya aññāsikoṇḍaññappamukhā aṭṭhārasabrahmakoṭiyo dhammāmataṁ pāyetvā pāṭipade bhaddiyattheraṁ,",
  "atk-s0509a0:9_41": "pakkhassa dutiyāyaṁ vappattheraṁ,",
  "atk-s0509a0:9_42": "pakkhassa tatiyāyaṁ mahānāmattheraṁ,",
  "atk-s0509a0:9_43": "catutthiyaṁ assajittheraṁ,",
  "atk-s0509a0:9_44": "sotāpattiphale patiṭṭhāpetvā,",
  "atk-s0509a0:9_45": "pañcamiyaṁ pana pakkhassa anattalakkhaṇasuttantadesanāya (mahāva. 20; saṁ. ni.",
  "atk-s0509a0:9_46": "3.59) sabbepi arahatte patiṭṭhāpetvā tato paraṁ yasadārakappamukhe pañcapaṇṇāsapurise,",
  "atk-s0509a0:9_47": "kappāsikavanasaṇḍe tiṁsamatte bhaddavaggiye,",
  "atk-s0509a0:9_48": "gayāsīse piṭṭhipāsāṇe sahassamatte purāṇajaṭileti evaṁ mahājanaṁ ariyabhūmiṁ otāretvā bimbisārappamukhāni",
  "atk-s0509a0:9_49": "ekādasanahutāni sotāpattiphale nahutaṁ saraṇattaye patiṭṭhāpetvā veḷuvanaṁ paṭiggahetvā tattha viharanto",
  "atk-s0509a0:9_50": "assajittherassa vāhasā adhigatapaṭhamamagge sañcayaṁ āpucchitvā,",
  "atk-s0509a0:9_51": "saddhiṁ parisāya attano santikaṁ upagate sāriputtamoggallāne aggaphalaṁ sacchikatvā sāvakapāramiyā matthakaṁ",
  "atk-s0509a0:9_52": "patte aggasāvakaṭṭhāne ṭhapetvā kāḷudāyittherassa abhiyācanāya kapilavatthuṁ gantvā,",
  "atk-s0509a0:9_53": "mānatthaddhe ñātake yamakapāṭihāriyena dametvā,",
  "atk-s0509a0:9_54": "pitaraṁ anāgāmiphale,",
  "atk-s0509a0:9_55": "mahāpajāpatiṁ sotāpattiphale paṭiṭṭhāpetvā ,",
  "atk-s0509a0:9_56": "nandakumāraṁ rāhulakumārañca pabbājetvā,",
  "atk-s0509a0:9_57": "satthā punadeva rājagahaṁ paccāgacchi.",
  "atk-s0509a0:10_0": "Athāparena samayena satthari vesāliṁ upanissāya kūṭāgārasālāyaṁ viharante suddhodanamahārājā setacchattassa",
  "atk-s0509a0:10_1": "heṭṭhāva arahattaṁ sacchikatvā parinibbāyi.",
  "atk-s0509a0:10_2": "Atha mahāpajāpatiyā gotamiyā pabbajjāya cittaṁ uppajji,",
  "atk-s0509a0:10_3": "tato rohinīnadītīre kalahavivādasuttantadesanāya (su. ni.",
  "atk-s0509a0:10_4": "868 ādayo) pariyosāne nikkhamitvā,",
  "atk-s0509a0:10_5": "pabbajitānaṁ pañcannaṁ kumārasatānaṁ pādaparicārikā ekajjhāsayāva hutvā mahāpajāpatiyā santikaṁ gantvā,",
  "atk-s0509a0:10_6": "sabbāva ‘‘satthu santike pabbajissāmā’’ti mahāpajāpatiṁ jeṭṭhikaṁ katvā satthu santikaṁ gantukāmā ahesuṁ.",
  "atk-s0509a0:10_7": "Ayañca mahāpajāpati pubbepi ekavāraṁ satthāraṁ pabbajjaṁ yācitvā nālattha,",
  "atk-s0509a0:10_8": "tasmā kappakaṁ pakkosāpetvā kese chindāpetvā kāsāyāni acchādetvā sabbā tā sākiyāniyo ādāya vesāliṁ gantvā ānandattherena dasabalaṁ yācāpetvā,",
  "atk-s0509a0:10_9": "aṭṭhagarudhammapaṭiggahaṇena pabbajjaṁ upasampadañca alattha.",
  "atk-s0509a0:10_10": "Itarā pana sabbāpi ekato upasampannā ahesuṁ.",
  "atk-s0509a0:10_11": "Ayamettha saṅkhepo.",
  "atk-s0509a0:10_12": "Vitthārato panetaṁ vatthu tattha tattha pāḷiyaṁ (cūḷava.",
  "atk-s0509a0:10_13": "402) āgatameva.",
  "atk-s0509a0:11_0": "Evaṁ upasampannā pana mahāpajāpati satthāraṁ upasaṅkamitvā abhivādetvā ekamantaṁ aṭṭhāsi.",
  "atk-s0509a0:11_1": "Athassā satthā dhammaṁ desesi.",
  "atk-s0509a0:11_2": "Sā satthu santike kammaṭṭhānaṁ gahetvā arahattaṁ pāpuṇi.",
  "atk-s0509a0:11_3": "Sesā ca pañcasatabhikkhuniyo nandakovādapariyosāne (ma. ni.",
  "atk-s0509a0:11_4": "3.398) arahattaṁ pāpuṇiṁsu.",
  "atk-s0509a0:11_5": "Evaṁ bhikkhunisaṅghe suppatiṭṭhite puthubhūte tattha tattha gāmanigamajanapadarājadhānīsu kulitthiyo",
  "atk-s0509a0:11_6": "kulasuṇhāyo kulakumārikāyo buddhasubuddhataṁ dhammasudhammataṁ saṅghasuppaṭipattitañca sutvā,",
  "atk-s0509a0:11_7": "sāsane abhippasannā saṁsāre ca jātasaṁvegā attano sāmike mātāpitaro ñātake ca anujānāpetvā,",
  "atk-s0509a0:11_8": "sāsane uraṁ datvā pabbajiṁsu.",
  "atk-s0509a0:11_9": "Pabbajitvā ca sīlācārasampannā satthuno ca tesaṁ therānañca santike ovādaṁ labhitvā ghaṭentiyo vāyamantiyo nacirasseva arahattaṁ sacchākaṁsu.",
  "atk-s0509a0:11_10": "Tāhi udānādivasena tattha tattha bhāsitā gāthā pacchā saṅgītikārakehi ekajjhaṁ katvā ekakanipātādivasena",
  "atk-s0509a0:11_11": "saṅgītiṁ āropayiṁsu ‘‘imā therīgāthā nāmā’’ti.",
  "atk-s0509a0:11_12": "Tāsaṁ nipātādivibhāgo heṭṭhā vuttoyeva.",
  "atk-s0509a0:11_13": "Tattha nipātesu ekakanipāto ādi.",
  "atk-s0509a0:11_14": "Tatthapi –",
  "atk-s0509a0:12_0": "1.",
  "atk-s0509a0:13_0": " ‘‘Sukhaṁ supāhi therike, katvā coḷena pārutā;",
  "atk-s0509a0:14_0": "Upasanto hi te rāgo, sukkhaḍākaṁva kumbhiya’’nti. –",
  "atk-s0509a0:15_0": "Ayaṁ gāthā ādi.",
  "atk-s0509a0:15_1": "Tassā kā uppatti?",
  "atk-s0509a0:15_2": "Atīte kira aññatarā kuladhītā koṇāgamanassa bhagavato kāle sāsane abhippasannā hutvā satthāraṁ nimantetvā",
  "atk-s0509a0:15_3": "dutiyadivase sākhāmaṇḍapaṁ kāretvā vālikaṁ attharitvā upari vitānaṁ bandhitvā gandhapupphādīhi pūjaṁ",
  "atk-s0509a0:15_4": "katvā satthu kālaṁ ārocāpesi.",
  "atk-s0509a0:15_5": "Satthā tattha gantvā paññatte āsane nisīdi.",
  "atk-s0509a0:15_6": "Sā bhagavantaṁ vanditvā paṇītena khādanīyena bhojanīyena parivisitvā,",
  "atk-s0509a0:15_7": "bhagavantaṁ bhuttāviṁ onītapattapāṇiṁ ticīvarena acchādesi.",
  "atk-s0509a0:15_8": "Tassā bhagavā anumodanaṁ katvā pakkāmi.",
  "atk-s0509a0:15_9": "Sā yāvatāyukaṁ puññāni katvā āyupariyosāne devaloke nibbattitvā ekaṁ buddhantaraṁ sugatīsu eva saṁsarantī",
  "atk-s0509a0:15_10": "kassapassa bhagavato kāle gahapatikule nibbattitvā viññutaṁ patvā,",
  "atk-s0509a0:15_11": "saṁsāre jātasaṁvegā sāsane pabbajitvā upasampajjitvā vīsativassahassāni bhikkhunisīlaṁ pūretvā,",
  "atk-s0509a0:15_12": "puthujjanakālakiriyaṁ katvā,",
  "atk-s0509a0:15_13": "sagge nibbattā ekaṁ buddhantaraṁ saggasampattiṁ anubhavitvā imasmiṁ buddhuppāde vesāliyaṁ khattiyamahāsālakule nibbatti.",
  "atk-s0509a0:15_14": "Taṁ thirasantasarīratāya therikāti vohariṁsu.",
  "atk-s0509a0:15_15": "Sā vayappattā kulappadesādinā samānajātikassa khattiyakumārassa mātāpitūhi dinnā patidevatā hutvā vasantī",
  "atk-s0509a0:15_16": "satthu vesāligamane sāsane paṭiladdhasaddhā upāsikā hutvā,",
  "atk-s0509a0:15_17": "aparabhāge mahāpajāpatigotamītheriyā santike dhammaṁ sutvā pabbajjāya ruciṁ uppādetvā ‘‘ahaṁ pabbajissāmī’’ti sāmikassārocesi.",
  "atk-s0509a0:15_18": "Sāmiko nānujānāti.",
  "atk-s0509a0:15_19": "Sā pana katādhikāratāya yathāsutaṁ dhammaṁ paccavekkhitvā rūpārūpadhamme pariggahetvā vipassanaṁ anuyuttā viharati.",
  "atk-s0509a0:16_0": "Athekadivasaṁ mahānase byañjane paccamāne mahatī aggijālā uṭṭhahi.",
  "atk-s0509a0:16_1": "Sā aggijālā sakalabhājanaṁ taṭataṭāyantaṁ jhāyati.",
  "atk-s0509a0:16_2": "Sā taṁ disvā tadevārammaṇaṁ katvā suṭṭhutaraṁ aniccataṁ upaṭṭhahantaṁ upadhāretvā tato tattha dukkhāniccānattatañca",
  "atk-s0509a0:16_3": "āropetvā vipassanaṁ vaḍḍhetvā anukkamena ussukkāpetvā maggapaṭipāṭiyā anāgāmiphale patiṭṭhahi.",
  "atk-s0509a0:16_4": "Sā tato paṭṭhāya ābharaṇaṁ vā alaṅkāraṁ vā na dhāreti.",
  "atk-s0509a0:16_5": "Sā sāmikena ‘‘kasmā tvaṁ, bhadde,",
  "atk-s0509a0:16_6": "idāni pubbe viya ābharaṇaṁ vā alaṅkāraṁ vā na dhāresī’’ti vuttā attano gihibhāve abhabbabhāvaṁ ārocetvā pabbajjaṁ anujānāpesi.",
  "atk-s0509a0:16_7": "So visākho upāsako viya dhammadinnaṁ mahatā parihārena mahāpajāpatigotamiyā santikaṁ netvā ‘‘imaṁ, ayye,",
  "atk-s0509a0:16_8": "pabbājethā’’ti āha.",
  "atk-s0509a0:16_9": "Atha mahāpajāpatigotamī taṁ pabbājetvā upasampādetvā vihāraṁ netvā satthāraṁ dassesi.",
  "atk-s0509a0:16_10": "Satthāpissā pakatiyā diṭṭhārammaṇameva vibhāvento ‘‘sukhaṁ supāhī’’ti gāthamāha.",
  "atk-s0509a0:17_0": "Tattha sukhanti bhāvanapuṁsakaniddeso.",
  "atk-s0509a0:17_1": "Supāhīti āṇattivacanaṁ.",
  "atk-s0509a0:17_2": "Theriketi āmantanavacanaṁ.",
  "atk-s0509a0:17_3": "Katvā coḷena pārutāti appicchatāya niyojanaṁ.",
  "atk-s0509a0:17_4": "Upasanto hi te rāgoti paṭipattikittanaṁ.",
  "atk-s0509a0:17_5": "Sukkhaḍākaṁvāti upasametabbassa kilesassa asārabhāvanidassanaṁ.",
  "atk-s0509a0:17_6": "Kumbhiyanti tadādhārassa aniccatucchādibhāvanidassanaṁ.",
  "atk-s0509a0:18_0": "Sukhanti cetaṁ iṭṭhādhivacanaṁ.",
  "atk-s0509a0:18_1": "Sukhena nidukkhā hutvāti attho.",
  "atk-s0509a0:18_2": "Supāhīti nipajjanidassanañcetaṁ catunnaṁ iriyāpathānaṁ,",
  "atk-s0509a0:18_3": "tasmā cattāropi iriyāpathe sukheneva kappehi sukhaṁ viharāti attho.",
  "atk-s0509a0:18_4": "Theriketi idaṁ yadipi tassā nāmakittanaṁ,",
  "atk-s0509a0:18_5": "pacurena anvatthasaññābhāvato pana thire sāsane thirabhāvappatte,",
  "atk-s0509a0:18_6": "thirehi sīlādidhammehi samannāgateti attho.",
  "atk-s0509a0:18_7": "Katvā coḷena pārutāti paṁsukūlacoḷehi cīvaraṁ katvā acchāditasarīrā taṁ nivatthā ceva pārutā ca.",
  "atk-s0509a0:18_8": "Upasanto hi te rāgoti hi-saddo hetvattho.",
  "atk-s0509a0:18_9": "Yasmā tava santāne uppajjanakakāmarāgo upasanto anāgāmimaggañāṇagginā daḍḍho,",
  "atk-s0509a0:18_10": "idāni tadavasesaṁ rāgaṁ aggamaggañāṇagginā dahetvā sukhaṁ supāhīti adhippāyo.",
  "atk-s0509a0:18_11": "Sukkhaḍākaṁva kumbhiyanti yathā taṁ pakke bhājane appakaṁ ḍākabyañjanaṁ mahatiyā aggijālāya paccamānaṁ jhāyitvā sussantaṁ vūpasammati,",
  "atk-s0509a0:18_12": "yathā vā udakamisse ḍākabyañjane uddhanaṁ āropetvā paccamāne udake vijjamāne taṁ cicciṭāyati ciṭiciṭāyati,",
  "atk-s0509a0:18_13": "udake pana chinne upasantameva hoti,",
  "atk-s0509a0:18_14": "evaṁ tava santāne kāmarāgo upasanto,",
  "atk-s0509a0:18_15": "itarampi vūpasametvā sukhaṁ supāhīti.",
  "atk-s0509a0:19_0": "Therī indriyānaṁ paripākaṁ gatattā satthu desanāvilāsena ca gāthāpariyosāne saha paṭisambhidāhi arahattaṁ pāpuṇi.",
  "atk-s0509a0:19_1": "Tena vuttaṁ apadāne (apa.",
  "atk-s0509a0:19_2": "therī 2.1.26-30).",
  "atk-s0509a0:20_0": "‘‘Koṇāgamanabuddhassa, maṇḍapo kārito mayā;",
  "atk-s0509a0:21_0": "Dhuvaṁ ticīvaraṁdāsiṁ, buddhassa lokabandhuno.",
  "atk-s0509a0:22_0": "‘‘Yaṁ yaṁ janapadaṁ yāmi, nigame rājadhāniyo;",
  "atk-s0509a0:23_0": "Sabbattha pūjito homi, puññakammassidaṁ phalaṁ.",
  "atk-s0509a0:24_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0509a0:25_0": "Nāgīva bandhanaṁ chetvā, viharāmi anāsavā.",
  "atk-s0509a0:26_0": "‘‘Svāgataṁ vata me āsi, buddhaseṭṭhassa santike;",
  "atk-s0509a0:27_0": "Tisso vijjā anuppattā, kataṁ buddhassa sāsanaṁ.",
  "atk-s0509a0:28_0": "‘‘Paṭisambhidā catasso, vimokkhāpi ca aṭṭhime;",
  "atk-s0509a0:29_0": "Chaḷabhiññā sacchikatā, kataṁ buddhassa sāsana’’nti.",
  "atk-s0509a0:30_0": "Arahattaṁ pana patvā therī udānentī tameva gāthaṁ abhāsi,",
  "atk-s0509a0:30_1": "tenāyaṁ gāthā tassā theriyā gāthā ahosi.",
  "atk-s0509a0:30_2": "Tattha theriyā vuttagāthāya anavaseso rāgo pariggahito aggamaggena tassa vūpasamassa adhippetattā.",
  "atk-s0509a0:30_3": "Rāgavūpasameneva cettha sabbesampi kilesānaṁ vūpasamo vuttoti daṭṭhabbaṁ tadekaṭṭhatāya sabbesaṁ kilesadhammānaṁ vūpasamasiddhito.",
  "atk-s0509a0:30_4": "Tathā hi vuccati –",
  "atk-s0509a0:31_0": "‘‘Uddhaccavicikicchāhi, yo moho sahajo mato;",
  "atk-s0509a0:32_0": "Pahānekaṭṭhabhāvena, rāgena saraṇo hi so’’ti.",
  "atk-s0509a0:33_0": "Yathā cettha sabbesaṁ saṁkilesānaṁ vūpasamo vutto,",
  "atk-s0509a0:33_1": "evaṁ sabbatthāpi tesaṁ vūpasamo vuttoti veditabbaṁ.",
  "atk-s0509a0:33_2": "Pubbabhāge tadaṅgavasena,",
  "atk-s0509a0:33_3": "samathavipassanākkhaṇe vikkhambhanavasena,",
  "atk-s0509a0:33_4": "maggakkhaṇe samucchedavasena,",
  "atk-s0509a0:33_5": "phalakkhaṇe paṭippassaddhivasena vūpasamasiddhito.",
  "atk-s0509a0:33_6": "Tena catubbidhassāpi pahānassa siddhi veditabbā .",
  "atk-s0509a0:33_7": "Tattha tadaṅgappahānena sīlasampadāsiddhi,",
  "atk-s0509a0:33_8": "vikkhambhanapahānena samādhisampadāsiddhi,",
  "atk-s0509a0:33_9": "itarehi paññāsampadāsiddhi dassitā hoti pahānābhisamayopasijjhanato.",
  "atk-s0509a0:33_10": "Yathā bhāvanābhisamayaṁ sādheti tasmiṁ asati tadabhāvato,",
  "atk-s0509a0:33_11": "tathā sacchikiriyābhisamayaṁ pariññābhisamayañca sādheti evāti.",
  "atk-s0509a0:33_12": "Caturābhisamayasiddhiyā tisso sikkhā,",
  "atk-s0509a0:33_13": "paṭipattiyā tividhakalyāṇatā,",
  "atk-s0509a0:33_14": "sattavisuddhiyo ca paripuṇṇā imāya gāthāya pakāsitā hontīti veditabbaṁ.",
  "atk-s0509a0:33_15": "Aññatarātherī apaññātā nāmagottādivasena apākaṭā,",
  "atk-s0509a0:33_16": "ekā therī lakkhaṇasampannā bhikkhunī imaṁ gāthaṁ abhāsīti adhippāyo.",
  "atk-s0509a0:34_0": "Aññatarātherīgāthāvaṇṇanā niṭṭhitā.",
  "atk-s0509a0:35_0": "2. Muttātherīgāthāvaṇṇanā",
  "atk-s0509a0:36_0": "2.",
  "atk-s0509a0:37_0": " ‘‘Mutte muccassu yogehi, cando rāhuggahā iva;",
  "atk-s0509a0:38_0": "Vippamuttena cittena, anaṇā bhuñja piṇḍaka’’nti. –",
  "atk-s0509a0:39_0": "Ayaṁ muttāya nāma sikkhamānāya gāthā.",
  "atk-s0509a0:39_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī vipassissa",
  "atk-s0509a0:39_2": "bhagavato kāle kulagehe nibbattitvā viññutaṁ patvā ekadivasaṁ satthāraṁ rathiyaṁ gacchantaṁ disvā pasannamānasā",
  "atk-s0509a0:39_3": "pañcapatiṭṭhitena vanditvā pītivegena satthu pādamūle avakujjā nipajji.",
  "atk-s0509a0:39_4": "Sā tena puññakammena devaloke nibbattitvā aparāparaṁ sugatīsuyeva saṁsarantī imasmiṁ buddhuppāde sāvatthiyaṁ brāhmaṇamahāsālakule nibbatti,",
  "atk-s0509a0:39_5": "muttātissā nāmaṁ ahosi.",
  "atk-s0509a0:39_6": "Sā upanissayasampannatāya vīsativassakāle mahāpajāpatigotamiyā santike pabbajitvā sikkhamānāva hutvā",
  "atk-s0509a0:39_7": "kammaṭṭhānaṁ kathāpetvā vipassanāya kammaṁ karoti.",
  "atk-s0509a0:39_8": "Sā ekadivasaṁ bhattakiccaṁ katvā piṇḍapātapaṭikkantā therīnaṁ bhikkhunīnaṁ vattaṁ dassetvā divāṭṭhānaṁ",
  "atk-s0509a0:39_9": "gantvā raho nisinnā vipassanāya manasikāraṁ ārabhi.",
  "atk-s0509a0:39_10": "Satthā surabhigandhakuṭiyā nisinnova obhāsaṁ vissajjetvā tassā purato nisinno viya attānaṁ dassetvā ‘‘mutte muccassu yogehī’’ti imaṁ gāthamāha.",
  "atk-s0509a0:40_0": "Tattha mutteti tassā ālapanaṁ.",
  "atk-s0509a0:40_1": "Muccassu yogehīti maggapaṭipāṭiyā kāmayogādīhi catūhi yogehi mucca,",
  "atk-s0509a0:40_2": "tehi vimuttacittā hohi.",
  "atk-s0509a0:40_3": "Yathā kiṁ?",
  "atk-s0509a0:40_4": "Cando rāhuggahā ivāti rāhusaṅkhāto gahato cando viya upakkilesato muccassu.",
  "atk-s0509a0:40_5": "Vippamuttena cittenāti ariyamaggena samucchedavimuttiyā suṭṭhu vimuttena cittena,",
  "atk-s0509a0:40_6": "itthaṁ bhūtalakkhaṇe cetaṁ karaṇavacanaṁ.",
  "atk-s0509a0:40_7": "Anaṇā bhuñja piṇḍakanti kilesaiṇaṁ pahāya anaṇā hutvā raṭṭhapiṇḍaṁ bhuñjeyyāsi.",
  "atk-s0509a0:40_8": "Yo hi kilese appahāya satthārā anuññātapaccaye paribhuñjati,",
  "atk-s0509a0:40_9": "so sāṇo paribhuñjati nāma.",
  "atk-s0509a0:40_10": "Yathāha āyasmā bākulo –",
  "atk-s0509a0:40_11": "‘‘sattāhameva kho ahaṁ, āvuso,",
  "atk-s0509a0:40_12": "sāṇo raṭṭhapiṇḍaṁ bhuñji’’nti (ma. ni. 3.211).",
  "atk-s0509a0:40_13": "Tasmā sāsane pabbajitena kāmacchandādiiṇaṁ pahānāya anaṇena hutvā saddhādeyyaṁ paribhuñjitabbaṁ.",
  "atk-s0509a0:40_14": "Piṇḍakanti desanāsīsameva,",
  "atk-s0509a0:40_15": "cattāropi paccayeti attho.",
  "atk-s0509a0:40_16": "Abhiṇhaṁ ovadatīti ariyamaggappattiyā upakkilese visodhento bahuso ovādaṁ deti.",
  "atk-s0509a0:41_0": "Sā tasmiṁ ovāde ṭhatvā nacirasseva arahattaṁ pāpuṇi. Tena vuttaṁ apadāne (apa. therī 2.1.31-36) –",
  "atk-s0509a0:42_0": "‘‘Vipassissa bhagavato, lokajeṭṭhassa tādino;",
  "atk-s0509a0:43_0": "Rathiyaṁ paṭipannassa, tārayantassa pāṇino.",
  "atk-s0509a0:44_0": "‘‘Gharato nikkhamitvāna, avakujjā nipajjahaṁ;",
  "atk-s0509a0:45_0": "Anukampako lokanātho, sirasi akkamī mama.",
  "atk-s0509a0:46_0": "‘‘Akkamitvāna sirasi, agamā lokanāyako;",
  "atk-s0509a0:47_0": "Tena cittappasādena, tusitaṁ agamāsahaṁ.",
  "atk-s0509a0:48_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a0:49_0": "Arahattaṁ pana patvā sā tameva gāthaṁ udānesi.",
  "atk-s0509a0:49_1": "Paripuṇṇasikkhā upasampajjitvā aparabhāge parinibbānakālepi tameva gāthaṁ paccabhāsīti.",
  "atk-s0509a0:50_0": "Muttātherīgāthāvaṇṇanā niṭṭhitā.",
  "atk-s0509a0:51_0": "3. Puṇṇātherīgāthāvaṇṇanā",
  "atk-s0509a0:52_0": "Puṇṇepūrassu dhammehīti puṇṇāya nāma sikkhamānāya gāthā.",
  "atk-s0509a0:52_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī buddhasuññe",
  "atk-s0509a0:52_2": "loke candabhāgāya nadiyā tīre kinnarayoniyaṁ nibbattā.",
  "atk-s0509a0:52_3": "Ekadivasaṁ tattha aññataraṁ paccekabuddhaṁ disvā pasannamānasā naḷamālāya taṁ pūjetvā añjaliṁ paggayha aṭṭhāsi.",
  "atk-s0509a0:52_4": "Sā tena puññakammena sugatīsuyeva saṁsarantī imasmiṁ buddhuppāde sāvatthiyaṁ gahapatimahāsālakule nibbatti.",
  "atk-s0509a0:52_5": "Puṇṇātissā nāmaṁ ahosi.",
  "atk-s0509a0:52_6": "Sā upanissayasampannatāya vīsativassāni vasamānā mahāpajāpatigotamiyā santike dhammaṁ sutvā paṭiladdhasaddhā",
  "atk-s0509a0:52_7": "pabbajitvā sikkhamānā eva hutvā vipassanaṁ ārabhi.",
  "atk-s0509a0:52_8": "Satthā tassā gandhakuṭiyaṁ nisinno eva obhāsaṁ vissajjetvā –",
  "atk-s0509a0:53_0": "3.",
  "atk-s0509a0:54_0": " ‘‘Puṇṇe pūrassu dhammehi, cando pannaraseriva;",
  "atk-s0509a0:55_0": "Paripuṇṇāya paññāya, tamokhandhaṁ padālayā’’ti. – imaṁ gāthamāha;",
  "atk-s0509a0:56_0": "Tattha puṇṇeti tassā ālapanaṁ.",
  "atk-s0509a0:56_1": "Pūrassu dhammehīti sattatiṁsabodhipakkhiyadhammehi paripuṇṇā hohi.",
  "atk-s0509a0:56_2": "Cando pannaraserivāti ra-kāro padasandhikaro.",
  "atk-s0509a0:56_3": "Pannarase puṇṇamāsiyaṁ sabbāhi kalāhi paripuṇṇo cando viya.",
  "atk-s0509a0:56_4": "Paripuṇṇāya paññāyāti soḷasannaṁ kiccānaṁ pāripūriyā paripuṇṇāya arahattamaggapaññāya.",
  "atk-s0509a0:56_5": "Tamokhandhaṁ padālayāti mohakkhandhaṁ anavasesato bhinda samucchinda.",
  "atk-s0509a0:56_6": "Mohakkhandhapadālanena saheva sabbepi kilesā padālitā hontīti.",
  "atk-s0509a0:57_0": "Sā taṁ gāthaṁ sutvā vipassanaṁ vaḍḍhetvā arahattaṁ pāpuṇi.",
  "atk-s0509a0:57_1": "Tena vuttaṁ apadāne (apa.",
  "atk-s0509a0:57_2": "therī 2.1.37-45) –",
  "atk-s0509a0:58_0": "‘‘Candabhāgānadītīre, ahosiṁ kinnarī tadā;",
  "atk-s0509a0:59_0": "Addasaṁ virajaṁ buddhaṁ, sayambhuṁ aparājitaṁ.",
  "atk-s0509a0:60_0": "‘‘Pasannacittā sumanā, vedajātā katañjalī;",
  "atk-s0509a0:61_0": "Naḷamālaṁ gahetvāna, sayambhuṁ abhipūjayiṁ.",
  "atk-s0509a0:62_0": "‘‘Tena kammena sukatena, cetanāpaṇidhīhi ca;",
  "atk-s0509a0:63_0": "Jahitvā kinnarīdehaṁ, agacchiṁ tidasaṁ gatiṁ.",
  "atk-s0509a0:64_0": "‘‘Chattiṁsadevarājūnaṁ, mahesittamakārayiṁ;",
  "atk-s0509a0:65_0": "Dasannaṁ cakkavattīnaṁ, mahesittamakārayiṁ;",
  "atk-s0509a0:66_0": "Saṁvejetvāna me cittaṁ, pabbajiṁ anagāriyaṁ.",
  "atk-s0509a0:67_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0509a0:68_0": "Sabbāsavaparikkhīṇā, natthi dāni punabbhavo.",
  "atk-s0509a0:69_0": "‘‘Catunnavutito kappe, yaṁ pupphamabhipūjayiṁ;",
  "atk-s0509a0:70_0": "Duggatiṁ nābhijānāmi, pupphapūjāyidaṁ phalaṁ.",
  "atk-s0509a0:71_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a0:72_0": "Arahattaṁ pana patvā sā therī tameva gāthaṁ udānesi. Ayameva cassā aññābyākaraṇagāthā ahosīti.",
  "atk-s0509a0:73_0": "Puṇṇātherīgāthāvaṇṇanā niṭṭhitā.",
  "atk-s0509a0:74_0": "4. Tissātherīgāthāvaṇṇanā",
  "atk-s0509a0:75_0": "Tisse sikkhassu sikkhāyāti tissāya sikkhamānāya gāthā.",
  "atk-s0509a0:75_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinitvā sambhatakusalapaccayā",
  "atk-s0509a0:75_2": "imasmiṁ buddhuppāde kapilavatthusmiṁ sakyarājakule nibbattitvā vayappattā bodhisattassa orodhabhūtā pacchā",
  "atk-s0509a0:75_3": "mahāpajāpatigotamiyā saddhiṁ nikkhamitvā pabbajitvā vipassanāya kammaṁ karoti.",
  "atk-s0509a0:75_4": "Tassā satthā heṭṭhā vuttanayeneva obhāsaṁ vissajjetvā –",
  "atk-s0509a0:76_0": "4.",
  "atk-s0509a0:77_0": " ‘‘Tisse sikkhassu sikkhāya, mā taṁ yogā upaccaguṁ;",
  "atk-s0509a0:78_0": "Sabbayogavisaṁyuttā, cara loke anāsavā’’ti. – gāthaṁ abhāsi;",
  "atk-s0509a0:79_0": "Tattha tisseti tassā ālapanaṁ.",
  "atk-s0509a0:79_1": "Sikkhassu sikkhāyāti adhisīlasikkhādikāya tividhāya sikkhāya sikkha,",
  "atk-s0509a0:79_2": "maggasampayuttā tisso sikkhāyo sampādehīti attho.",
  "atk-s0509a0:79_3": "Idāni tāsaṁ sampādane kāraṇamāha ‘‘mā taṁ yogā upaccagu’’nti manussattaṁ,",
  "atk-s0509a0:79_4": "indriyāvekallaṁ,",
  "atk-s0509a0:79_5": "buddhuppādo,",
  "atk-s0509a0:79_6": "saddhāpaṭilābhoti ime yogā samayā dullabhakkhaṇā taṁ mā atikkamuṁ.",
  "atk-s0509a0:79_7": "Kāmayogādayo eva vā cattāro yogā taṁ mā upaccaguṁ mā abhibhaveyyuṁ.",
  "atk-s0509a0:79_8": "Sabbayogavisaṁyuttāti sabbehi kāmayogādīhi yogehi vimuttā tato eva anāsavā hutvā loke cara,",
  "atk-s0509a0:79_9": "diṭṭhasukhavihārena viharāhīti attho.",
  "atk-s0509a0:80_0": "Sā taṁ gāthaṁ sutvā vipassanaṁ vaḍḍhetvā arahattaṁ pāpuṇīti ādinayo heṭṭhā vuttanayeneva veditabbo.",
  "atk-s0509a0:81_0": "Tissātherīgāthāvaṇṇanā niṭṭhitā.",
  "atk-s0509a0:82_0": "5-10. Tissāditherīgāthāvaṇṇanā",
  "atk-s0509a0:83_0": "Tisseyuñjassu dhammehīti tissāya theriyā gāthā .",
  "atk-s0509a0:83_1": "Tassā vatthu tissāsikkhamānāya vatthusadisaṁ.",
  "atk-s0509a0:83_2": "Ayaṁ pana therī hutvā arahattaṁ pāpuṇi.",
  "atk-s0509a0:83_3": "Yathā ca ayaṁ,",
  "atk-s0509a0:83_4": "evaṁ ito paraṁ dhīrā, vīrā, mittā, bhadrā,",
  "atk-s0509a0:83_5": "upasamāti pañcannaṁ therīnaṁ vatthu ekasadisameva.",
  "atk-s0509a0:83_6": "Sabbāpi imā kapilavatthuvāsiniyo bodhisattassa orodhabhūtā mahāpajāpatigotamiyā saddhiṁ nikkhantā obhāsagāthāya ca arahattaṁ pattā ṭhapetvā sattamiṁ.",
  "atk-s0509a0:83_7": "Sā pana obhāsagāthāya vinā pageva satthu santike laddhaṁ ovādaṁ nissāya vipassanaṁ ussukkāpetvā arahattaṁ",
  "atk-s0509a0:83_8": "pāpuṇitvā udānavasena ‘‘vīrā vīrehī’’ti gāthaṁ abhāsi.",
  "atk-s0509a0:83_9": "Itarāpi arahattaṁ patvā –",
  "atk-s0509a0:84_0": "5.",
  "atk-s0509a0:85_0": " ‘‘Tisse yuñjassu dhammehi, khaṇo taṁ mā upaccagā;",
  "atk-s0509a0:86_0": "Khaṇātītā hi socanti, nirayamhi samappitā.",
  "atk-s0509a0:87_0": "6.",
  "atk-s0509a0:88_0": " ‘‘Dhīre nirodhaṁ phusehi, saññāvūpasamaṁ sukhaṁ;",
  "atk-s0509a0:89_0": "Ārādhayāhi nibbānaṁ, yogakkhemamanuttaraṁ.",
  "atk-s0509a0:90_0": "7.",
  "atk-s0509a0:91_0": " ‘‘Vīrā vīrehi dhammehi, bhikkhunī bhāvitindriyā;",
  "atk-s0509a0:92_0": "Dhāreti antimaṁ dehaṁ, jetvā māraṁ savāhanaṁ.",
  "atk-s0509a0:93_0": "8.",
  "atk-s0509a0:94_0": " ‘‘Saddhāya pabbajitvāna, mitte mittaratā bhava;",
  "atk-s0509a0:95_0": "Bhāvehi kusale dhamme, yogakkhemassa pattiyā.",
  "atk-s0509a0:96_0": "9.",
  "atk-s0509a0:97_0": " ‘‘Saddhāya pabbajitvāna, bhadre bhadraratā bhava;",
  "atk-s0509a0:98_0": "Bhāvehi kusale dhamme, yogakkhemamanuttaraṁ.",
  "atk-s0509a0:99_0": "10.",
  "atk-s0509a0:100_0": " ‘‘Upasame tare oghaṁ, maccudheyyaṁ suduttaraṁ;",
  "atk-s0509a0:101_0": "Dhārehi antimaṁ dehaṁ, jetvā māraṁ savāhana’’nti. – gāthāyo abhāsiṁsu;",
  "atk-s0509a0:102_0": "Tattha yuñjassu dhammehīti samathavipassanādhammehi ariyehi bodhipakkhiyadhammehi ca yuñja yogaṁ karohi.",
  "atk-s0509a0:102_1": "Khaṇo taṁ mā upaccagāti yo evaṁ yogabhāvanaṁ na karoti,",
  "atk-s0509a0:102_2": "taṁ puggalaṁ patirūpadese uppattikkhaṇo,",
  "atk-s0509a0:102_3": "channaṁ āyatanānaṁ avekallakkhaṇo,",
  "atk-s0509a0:102_4": "buddhuppādakkhaṇo,",
  "atk-s0509a0:102_5": "saddhāya paṭiladdhakkhaṇo,",
  "atk-s0509a0:102_6": "sabbopi ayaṁ khaṇo atikkamati nāma.",
  "atk-s0509a0:102_7": "So khaṇo taṁ mā atikkami.",
  "atk-s0509a0:102_8": "Khaṇātītāti ye hi khaṇaṁ atītā,",
  "atk-s0509a0:102_9": "ye ca puggale so khaṇo abhīto,",
  "atk-s0509a0:102_10": "te nirayamhi samappitā hutvā socanti,",
  "atk-s0509a0:102_11": "tattha nibbattitvā mahādukkhaṁ paccanubhavantīti attho.",
  "atk-s0509a0:103_0": "Nirodhaṁ phusehīti kilesanirodhaṁ phussa paṭilabha.",
  "atk-s0509a0:103_1": "Saññāvūpasamaṁ sukhaṁ,",
  "atk-s0509a0:103_2": "ārādhayāhi nibbānanti kāmasaññādīnaṁ pāpasaññānaṁ upasamanimittaṁ accantasukhaṁ nibbānaṁ ārādhehi.",
  "atk-s0509a0:104_0": "Vīrā vīrehi dhammehīti vīriyapadhānatāya vīrehi tejussadehi ariyamaggadhammehi bhāvitindriyā vaḍḍhitasaddhādiindriyā",
  "atk-s0509a0:104_1": "vīrā bhikkhunī vatthukāmehi savāhanaṁ kilesamāraṁ jinitvā āyatiṁ punabbhavābhāvato antimaṁ dehaṁ dhāretīti",
  "atk-s0509a0:104_2": "therī aññaṁ viya katvā attānaṁ dasseti.",
  "atk-s0509a0:105_0": "Mitteti taṁ ālapati.",
  "atk-s0509a0:105_1": "Mittaratāti kalyāṇamittesu abhiratā.",
  "atk-s0509a0:105_2": "Tattha sakkārasammānakaraṇatā hohi.",
  "atk-s0509a0:105_3": "Bhāvehi kusale dhammeti ariyamaggadhamme vaḍḍhehi.",
  "atk-s0509a0:105_4": "Yogakkhemassāti arahattassa nibbānassa ca pattiyā adhigamāya.",
  "atk-s0509a0:106_0": "Bhadreti taṁ ālapati.",
  "atk-s0509a0:106_1": "Bhadraratāti bhadresu sīlādidhammesu ratā abhiratā hohi.",
  "atk-s0509a0:106_2": "Yogakkhemamanuttaranti catūhi yogehi khemaṁ anupaddavaṁ anuttaraṁ nibbānaṁ,",
  "atk-s0509a0:106_3": "tassa pattiyā kusale bodhipakkhiyadhamme bhāvehīti attho.",
  "atk-s0509a0:107_0": "Upasameti taṁ ālapati.",
  "atk-s0509a0:107_1": "Tare oghaṁ maccudheyyaṁ suduttaranti maccu ettha dhīyatīti maccudheyyaṁ,",
  "atk-s0509a0:107_2": "anupacitakusalasambhārehi suṭṭhu duttaranti suduttaraṁ,",
  "atk-s0509a0:107_3": "saṁsāramahoghaṁ tare ariyamagganāvāya tareyyāsi.",
  "atk-s0509a0:107_4": "Dhārehi antimaṁ dehanti tassa taraṇeneva antimadehadharā hohīti attho.",
  "atk-s0509a0:108_0": "Tissāditherīgāthāvaṇṇanā niṭṭhitā.",
  "atk-s0509a0:109_0": "Niṭṭhitā paṭhamavaggavaṇṇanā.",
  "atk-s0509a0:110_0": "11. Muttātherīgāthāvaṇṇanā",
  "atk-s0509a0:111_0": "Sumuttāsādhumuttāmhītiādikā muttātheriyā gāthā.",
  "atk-s0509a0:111_1": "Ayampi purimabuddhesu katādhikārā tattha tattha bhave kusalaṁ upacinitvā imasmiṁ buddhuppāde kosalajanapade",
  "atk-s0509a0:111_2": "oghātakassa nāma daliddabrāhmaṇassa dhītā hutvā nibbatti,",
  "atk-s0509a0:111_3": "taṁ vayappattakāle mātāpitaro ekassa khujjabrāhmaṇassa adaṁsu.",
  "atk-s0509a0:111_4": "Sā tena gharāvāsaṁ arocantī taṁ anujānāpetvā pabbajitvā vipassanāya kammaṁ karoti.",
  "atk-s0509a0:111_5": "Tassā bahiddhārammaṇesu cittaṁ vidhāvati,",
  "atk-s0509a0:111_6": "sā taṁ niggaṇhantī ‘‘sumuttā sādhumuttāmhī’’ti gāthaṁ vadantīyeva vipassanaṁ ussukkāpetvā saha paṭisambhidāhi arahattaṁ pāpuṇi.",
  "atk-s0509a0:111_7": "Tena vuttaṁ apadāne –",
  "atk-s0509a0:112_0": "‘‘Padumuttaro nāma jino, sabbadhammesu cakkhumā;",
  "atk-s0509a0:113_0": "Pāṇine anugaṇhanto, piṇḍāya pāvisī puraṁ.",
  "atk-s0509a0:114_0": "‘‘Tassa āgacchato satthu, sabbe nagaravāsino;",
  "atk-s0509a0:115_0": "Haṭṭhatuṭṭhā samāgantvā, vālikā ākiriṁsu te.",
  "atk-s0509a0:116_0": "‘‘Vīthisammajjanaṁ katvā, kadalipuṇṇakaddhaje;",
  "atk-s0509a0:117_0": "Dhūmaṁ cuṇṇañca māsañca, sakkāraṁ kacca satthuno.",
  "atk-s0509a0:118_0": "‘‘Maṇḍapaṁ paṭiyādetvā, nimantetvā vināyakaṁ;",
  "atk-s0509a0:119_0": "Mahādānaṁ daditvāna, sambodhiṁ abhipatthayi.",
  "atk-s0509a0:120_0": "‘‘Padumuttaro mahāvīro, hārako sabbapāṇinaṁ;",
  "atk-s0509a0:121_0": "Anumodaniyaṁ katvā, byākāsi aggapuggalo.",
  "atk-s0509a0:122_0": "‘‘Satasahasse atikkante, kappo hessati bhaddako;",
  "atk-s0509a0:123_0": "Bhavābhave sukhaṁ laddhā, pāpuṇissasi bodhiyaṁ.",
  "atk-s0509a0:124_0": "‘‘Hatthakammañca ye keci, katāvī naranāriyo;",
  "atk-s0509a0:125_0": "Anāgatamhi addhāne, sabbā hessanti sammukhā.",
  "atk-s0509a0:126_0": "‘‘Tena kammavipākena, cetanāpaṇidhīhi ca;",
  "atk-s0509a0:127_0": "Uppannadevabhavane, tuyhaṁ tā paricārikā.",
  "atk-s0509a0:128_0": "‘‘Dibbaṁ sukhamasaṅkhyeyyaṁ, mānusañca asaṅkhiyaṁ;",
  "atk-s0509a0:129_0": "Anubhonti ciraṁ kālaṁ, saṁsarimha bhavābhave.",
  "atk-s0509a0:130_0": "‘‘Satasahassito kappe, yaṁ kammamakariṁ tadā;",
  "atk-s0509a0:131_0": "Sukhumālā manussesu, atho devapuresu ca.",
  "atk-s0509a0:132_0": "‘‘Rūpaṁ bhogaṁ yasaṁ āyuṁ, atho kittisukhaṁ piyaṁ;",
  "atk-s0509a0:133_0": "Labhāmi satataṁ sabbaṁ, sukataṁ kammasampadaṁ.",
  "atk-s0509a0:134_0": "‘‘Pacchime bhave sampatte, jātāhaṁ brāhmaṇe kule;",
  "atk-s0509a0:135_0": "Sukhumālahatthapādā , ramaṇiye nivesane.",
  "atk-s0509a0:136_0": "‘‘Sabbakālampi pathavī, na passāmanalaṅkataṁ;",
  "atk-s0509a0:137_0": "Cikkhallabhūmiṁ asuciṁ, na passāmi kudācanaṁ.",
  "atk-s0509a0:138_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a0:139_0": "Arahattaṁ pana patvā udānentī –",
  "atk-s0509a0:140_0": "11.",
  "atk-s0509a0:141_0": " ‘‘Sumuttā sādhumuttāmhi, tīhi khujjehi muttiyā;",
  "atk-s0509a0:142_0": "Udukkhalena musalena, patinā khujjakena ca;",
  "atk-s0509a0:143_0": "Muttāmhi jātimaraṇā, bhavanetti samūhatā’’ti. – imaṁ gāthaṁ abhāsi;",
  "atk-s0509a0:144_0": "Tattha sumuttāti suṭṭhu muttā.",
  "atk-s0509a0:144_1": "Sādhumuttāmhīti sādhu sammadeva muttā amhi.",
  "atk-s0509a0:144_2": "Kuto pana sumuttā sādhumuttāti āha ‘‘tīhi khujjehi muttiyā’’ti,",
  "atk-s0509a0:144_3": "tīhi vaṅkakehi parimuttiyāti attho.",
  "atk-s0509a0:144_4": "Idāni tāni sarūpato dassentī ‘‘udukkhalena musalena,",
  "atk-s0509a0:144_5": "patinā khujjakena cā’’ti āha.",
  "atk-s0509a0:144_6": "Udukkhale hi dhaññaṁ pakkhipantiyā parivattentiyā musalena koṭṭentiyā ca piṭṭhi onāmetabbā hotīti khujjakaraṇahetutāya",
  "atk-s0509a0:144_7": "tadubhayaṁ ‘‘khujja’’nti vuttaṁ.",
  "atk-s0509a0:144_8": "Sāmiko panassā khujjo eva.",
  "atk-s0509a0:144_9": "Idāni yassā muttiyā nidassanavasena tīhi khujjehi mutti vuttā.",
  "atk-s0509a0:144_10": "Tameva dassentī ‘‘muttāmhi jātimaraṇā’’ti vatvā tattha kāraṇamāha ‘‘bhavanetti samūhatā’’ti.",
  "atk-s0509a0:144_11": "Tassattho –",
  "atk-s0509a0:144_12": "na kevalamahaṁ tīhi khujjehi eva muttā,",
  "atk-s0509a0:144_13": "atha kho sabbasmā jātimaraṇāpi,",
  "atk-s0509a0:144_14": "yasmā sabbassāpi bhavassa netti nāyikā taṇhā aggamaggena mayā samugghāṭitāti.",
  "atk-s0509a0:145_0": "Muttātherīgāthāvaṇṇanā niṭṭhitā.",
  "atk-s0509a0:146_0": "12. Dhammadinnātherīgāthāvaṇṇanā",
  "atk-s0509a0:147_0": "Chandajātā avasāyīti dhammadinnātheriyā gāthā.",
  "atk-s0509a0:147_1": "Sā kira padumuttarabuddhakāle haṁsavatīnagare parādhīnavuttikā hutvā jīvantī nirodhato vuṭṭhitassa aggasāvakassa",
  "atk-s0509a0:147_2": "pūjāsakkārapubbakaṁ dānaṁ datvā devaloke nibbattā.",
  "atk-s0509a0:147_3": "Tato cavitvā devamanussesu saṁsarantī phussassa bhagavato kāle satthu vemātikabhātikānaṁ kammikassa gehe",
  "atk-s0509a0:147_4": "vasamānā dānaṁ paṭicca ‘‘ekaṁ dehī’’ti sāmikena vutte dve dentī,",
  "atk-s0509a0:147_5": "bahuṁ puññaṁ katvā kassapabuddhakāle kikissa kāsikarañño gehe paṭisandhiṁ gahetvā sattannaṁ bhaginīnaṁ",
  "atk-s0509a0:147_6": "abbhantarā hutvā vīsativassasahassāni brahmacariyaṁ caritvā ekaṁ buddhantaraṁ devamanussesu saṁsarantī",
  "atk-s0509a0:147_7": "imasmiṁ buddhuppāde rājagahe kulagehe nibbattitvā vayappattā visākhassa seṭṭhino gehaṁ gatā.",
  "atk-s0509a0:148_0": "Athekadivasaṁ visākho seṭṭhi satthu santike dhammaṁ sutvā anāgāmī hutvā gharaṁ gantvā pāsādaṁ abhiruhanto",
  "atk-s0509a0:148_1": "sopānamatthake ṭhitāya dhammadinnāya pasāritahatthaṁ anālambitvāva pāsādaṁ abhiruhitvā bhuñjamānopi tuṇhībhūtova bhuñji.",
  "atk-s0509a0:148_2": "Dhammadinnā taṁ upadhāretvā,",
  "atk-s0509a0:148_3": "‘‘ayyaputta,",
  "atk-s0509a0:148_4": "kasmā tvaṁ ajja mama hatthaṁ nālambi,",
  "atk-s0509a0:148_5": "bhuñjamānopi na kiñci kathesi,",
  "atk-s0509a0:148_6": "atthi nu kho koci mayhaṁ doso’’ti āha.",
  "atk-s0509a0:148_7": "Visākho ‘‘dhammadinne,",
  "atk-s0509a0:148_8": "na te doso atthi,",
  "atk-s0509a0:148_9": "ahaṁ pana ajja paṭṭhāya itthisarīraṁ phusituṁ āhāre ca lolabhāvaṁ kātuṁ anaraho,",
  "atk-s0509a0:148_10": "tādiso mayā dhammo paṭividdho.",
  "atk-s0509a0:148_11": "Tvaṁ pana sace icchasi,",
  "atk-s0509a0:148_12": "imasmiṁyeva gehe vasa.",
  "atk-s0509a0:148_13": "No ce icchasi,",
  "atk-s0509a0:148_14": "yattakena dhanena te attho,",
  "atk-s0509a0:148_15": "tattakaṁ gahetvā kulagharaṁ gacchāhī’’ti āha. ‘‘Nāhaṁ,",
  "atk-s0509a0:148_16": "ayyaputta,",
  "atk-s0509a0:148_17": "tayā vantavamanaṁ ācamissāmi,",
  "atk-s0509a0:148_18": "pabbajjaṁ me anujānāhī’’ti.",
  "atk-s0509a0:148_19": "Visākho ‘‘sādhu,",
  "atk-s0509a0:148_20": "dhammadinne’’ti taṁ suvaṇṇasivikāya bhikkhuniupassayaṁ pesesi.",
  "atk-s0509a0:148_21": "Sā pabbajitvā kammaṭṭhānaṁ gahetvā katipāhaṁ tattha vasitvā vivekavāsaṁ vasitukāmā ācariyupajjhāyānaṁ santikaṁ gantvā, ‘‘ayyā,",
  "atk-s0509a0:148_22": "ākiṇṇaṭṭhāne mayhaṁ cittaṁ na ramati,",
  "atk-s0509a0:148_23": "gāmakāvāsaṁ gacchāmī’’ti āha.",
  "atk-s0509a0:148_24": "Bhikkhuniyo taṁ gāmakāvāsaṁ nayiṁsu.",
  "atk-s0509a0:148_25": "Sā tattha vasantī atīte madditasaṅkhāratāya na cirasseva saha paṭisambhidāhi arahattaṁ pāpuṇi.",
  "atk-s0509a0:148_26": "Tena vuttaṁ apadāne (apa.",
  "atk-s0509a0:148_27": "therī 2.3.95-130) –",
  "atk-s0509a0:149_0": "‘‘Padumuttaro nāma jino, sabbadhammāna pāragū;",
  "atk-s0509a0:150_0": "Ito satasahassamhi, kappe uppajji nāyako.",
  "atk-s0509a0:151_0": "‘‘Tadāhaṁ haṁsavatiyaṁ, kule aññatare ahuṁ;",
  "atk-s0509a0:152_0": "Parakammakārī āsiṁ, nipakā sīlasaṁvutā.",
  "atk-s0509a0:153_0": "‘‘Padumuttarabuddhassa, sujāto aggasāvako;",
  "atk-s0509a0:154_0": "Vihārā abhinikkhamma, piṇḍapātāya gacchati.",
  "atk-s0509a0:155_0": "‘‘Ghaṭaṁ gahetvā gacchantī, tadā udakahārikā;",
  "atk-s0509a0:156_0": "Taṁ disvā adadaṁ pūpaṁ, pasannā sehi pāṇibhi.",
  "atk-s0509a0:157_0": "‘‘Paṭiggahetvā tattheva, nisinno paribhuñji so;",
  "atk-s0509a0:158_0": "Tato netvāna taṁ gehaṁ, adāsiṁ tassa bhojanaṁ.",
  "atk-s0509a0:159_0": "‘‘Tato me ayyako tuṭṭho, akarī suṇisaṁ sakaṁ;",
  "atk-s0509a0:160_0": "Sassuyā saha gantvāna, sambuddhaṁ abhivādayiṁ.",
  "atk-s0509a0:161_0": "‘‘Tadā so dhammakathikaṁ, bhikkhuniṁ parikittayaṁ;",
  "atk-s0509a0:162_0": "Ṭhapesi etadaggamhi, taṁ sutvā muditā ahaṁ.",
  "atk-s0509a0:163_0": "‘‘Nimantayitvā sugataṁ, sasaṅghaṁ lokanāyakaṁ;",
  "atk-s0509a0:164_0": "Mahādānaṁ daditvāna, taṁ ṭhānamabhipatthayiṁ.",
  "atk-s0509a0:165_0": "‘‘Tato maṁ sugato āha, ghananinnādasussaro;",
  "atk-s0509a0:166_0": "Mamupaṭṭhānanirate, sasaṅghaparivesike.",
  "atk-s0509a0:167_0": "‘‘Saddhammassavane yutte, guṇavaddhitamānase;",
  "atk-s0509a0:168_0": "Bhadde bhavassu muditā, lacchase paṇidhīphalaṁ.",
  "atk-s0509a0:169_0": "‘‘Satasahassito kappe, okkākakulasambhavo;",
  "atk-s0509a0:170_0": "Gotamo nāma gottena, satthā loke bhavissati.",
  "atk-s0509a0:171_0": "‘‘Tassa dhammesu dāyādā, orasā dhammanimmitā;",
  "atk-s0509a0:172_0": "Dhammadinnāti nāmena, hessati satthu sāvikā.",
  "atk-s0509a0:173_0": "‘‘Taṁ sutvā muditā hutvā, yāvajīvaṁ mahāmuniṁ;",
  "atk-s0509a0:174_0": "Mettacittā paricariṁ, paccayehi vināyakaṁ.",
  "atk-s0509a0:175_0": "‘‘Tena kammena sukatena, cetanāpaṇidhīhi ca;",
  "atk-s0509a0:176_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a0:177_0": "‘‘Imamhi bhaddake kappe, brahmabandhu mahāyaso;",
  "atk-s0509a0:178_0": "Kassapo nāma gottena, uppajji vadataṁ varo.",
  "atk-s0509a0:179_0": "‘‘Upaṭṭhāko mahesissa, tadā āsi narissaro;",
  "atk-s0509a0:180_0": "Kāsirājā kikī nāma, bārāṇasipuruttame.",
  "atk-s0509a0:181_0": "‘‘Chaṭṭhā tassāsahaṁ dhītā, sudhammā iti vissutā;",
  "atk-s0509a0:182_0": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a0:183_0": "‘‘Anujāni na no tāto, agāreva tadā mayaṁ;",
  "atk-s0509a0:184_0": "Vīsavassasahassāni , vicarimha atanditā.",
  "atk-s0509a0:185_0": "‘‘Komāribrahmacariyaṁ , rājakaññā sukhedhitā;",
  "atk-s0509a0:186_0": "Buddhopaṭṭhānaniratā, muditā satta dhītaro.",
  "atk-s0509a0:187_0": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0509a0:188_0": "Dhammā ceva sudhammā ca, sattamī saṅghadāyikā.",
  "atk-s0509a0:189_0": "‘‘Khemā uppalavaṇṇā ca, paṭācārā ca kuṇḍalā;",
  "atk-s0509a0:190_0": "Gotamī ca ahañceva, visākhā hoti sattamī.",
  "atk-s0509a0:191_0": "‘‘Tehi kammehi sukatehi, cetanāpaṇidhīhi ca;",
  "atk-s0509a0:192_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a0:193_0": "‘‘Pacchime ca bhave dāni, giribbajapuruttame;",
  "atk-s0509a0:194_0": "Jātā seṭṭhikule phīte, sabbakāmasamiddhine.",
  "atk-s0509a0:195_0": "‘‘Yadā rūpaguṇūpetā, paṭhame yobbane ṭhitā;",
  "atk-s0509a0:196_0": "Tadā parakulaṁ gantvā, vasiṁ sukhasamappitā.",
  "atk-s0509a0:197_0": "‘‘Upetvā lokasaraṇaṁ, suṇitvā dhammadesanaṁ;",
  "atk-s0509a0:198_0": "Anāgāmiphalaṁ patto, sāmiko me subuddhimā.",
  "atk-s0509a0:199_0": "‘‘Tadāhaṁ anujānetvā, pabbajiṁ anagāriyaṁ;",
  "atk-s0509a0:200_0": "Nacireneva kālena, arahattamapāpuṇiṁ.",
  "atk-s0509a0:201_0": "‘‘Tadā upāsako so maṁ, upagantvā apucchatha;",
  "atk-s0509a0:202_0": "Gambhīre nipuṇe pañhe, te sabbe byākariṁ ahaṁ.",
  "atk-s0509a0:203_0": "‘‘Jino tasmiṁ guṇe tuṭṭho, etadagge ṭhapesi maṁ;",
  "atk-s0509a0:204_0": "Bhikkhuniṁ dhammakathikaṁ, nāññaṁ passāmi edisiṁ.",
  "atk-s0509a0:205_0": "‘‘Dhammadinnā yathā dhīrā, evaṁ dhāretha bhikkhavo;",
  "atk-s0509a0:206_0": "Evāhaṁ paṇḍitā homi, nāyakenānukampitā.",
  "atk-s0509a0:207_0": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a0:208_0": "Ohito garuko bhāro, bhavanetti samūhatā.",
  "atk-s0509a0:209_0": "‘‘Yassatthāya pabbajitā, agārasmānagāriyaṁ;",
  "atk-s0509a0:210_0": "So me attho anuppatto, sabbasaṁyojanakkhayo.",
  "atk-s0509a0:211_0": "‘‘Iddhīsu ca vasī homi, dibbāya sotadhātuyā;",
  "atk-s0509a0:212_0": "Paracittāni jānāmi, satthusāsanakārikā.",
  "atk-s0509a0:213_0": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a0:214_0": "Khepetvā āsave sabbe, visuddhāsiṁ sunimmalā.",
  "atk-s0509a0:215_0": "‘‘Kilesā jhāpitā mayhaṁ…pe… kataṁ buddhassa sāsana’’nti. (apa. therī 2.3.95-130);",
  "atk-s0509a0:216_0": "Arahattaṁ pana patvā ‘‘mayhaṁ manaṁ matthakaṁ pattaṁ,",
  "atk-s0509a0:216_1": "idāni idha vasitvā kiṁ karissāmi,",
  "atk-s0509a0:216_2": "rājagahameva gantvā satthārañca vandissāmi,",
  "atk-s0509a0:216_3": "bahū ca me ñātakā puññāni karissantī’’ti bhikkhunīhi saddhiṁ rājagahameva paccāgatā.",
  "atk-s0509a0:216_4": "Visākho tassā āgatabhāvaṁ sutvā tassā adhigamaṁ vīmaṁsanto pañcakkhandhādivasena pañhaṁ pucchi.",
  "atk-s0509a0:216_5": "Dhammadinnā sunisitena satthena kumudanāḷe chindantī viya pucchitaṁ pucchitaṁ pañhaṁ vissajjesi.",
  "atk-s0509a0:216_6": "Visākho sabbaṁ pucchāvissajjananayaṁ satthu ārocesi.",
  "atk-s0509a0:216_7": "Satthā ‘‘paṇḍitā, visākha,",
  "atk-s0509a0:216_8": "dhammadinnā bhikkhunī’’tiādinā taṁ pasaṁsanto sabbaññutaññāṇena saddhiṁ saṁsandetvā byākatabhāvaṁ pavedetvā tameva cūḷavedallasuttaṁ (ma. ni.",
  "atk-s0509a0:216_9": "1.460) aṭṭhuppattiṁ katvā taṁ dhammakathikānaṁ bhikkhunīnaṁ aggaṭṭhāne ṭhapesi.",
  "atk-s0509a0:216_10": "Yadā pana sā tasmiṁ gāmakāvāse vasantī heṭṭhimamagge adhigantvā aggamaggatthāya vipassanaṁ paṭṭhapesi, tadā –",
  "atk-s0509a0:217_0": "12.",
  "atk-s0509a0:218_0": " ‘‘Chandajātā avasāyī, manasā ca phuṭā siyā;",
  "atk-s0509a0:219_0": "Kāmesu appaṭibaddhacittā, uddhaṁsotāti vuccatī’’ti. –",
  "atk-s0509a0:220_0": "Imaṁ gāthaṁ abhāsi.",
  "atk-s0509a0:221_0": "Tattha chandajātāti aggaphalatthaṁ jātacchandā.",
  "atk-s0509a0:221_1": "Avasāyīti avasāyo vuccati avasānaṁ niṭṭhānaṁ,",
  "atk-s0509a0:221_2": "tampi kāmesu appaṭibaddhacittatāya ‘‘uddhaṁsotā’’ti vakkhamānattā samaṇakiccassa niṭṭhānaṁ veditabbaṁ,",
  "atk-s0509a0:221_3": "na yassa kassaci,",
  "atk-s0509a0:221_4": "tasmā padadvayenāpi appattamānasā anuttaraṁ yogakkhemaṁ patthayamānāti ayamattho vutto hoti.",
  "atk-s0509a0:221_5": "Manasā ca phuṭā siyāti heṭṭhimehi tīhi maggacittehi nibbānaṁ phuṭā phusitā bhaveyya.",
  "atk-s0509a0:221_6": "Kāmesu appaṭibaddhacittāti anāgāmimaggavasena kāmesu na paṭibaddhacittā.",
  "atk-s0509a0:221_7": "Uddhaṁsotāti uddhameva maggasoto saṁsārasoto ca etissāti uddhaṁsotā.",
  "atk-s0509a0:221_8": "Anāgāmino hi yathā aggamaggo uppajjati, na añño,",
  "atk-s0509a0:221_9": "evaṁ avihādīsu uppannassa yāva akaniṭṭhā uddhameva uppatti hotīti.",
  "atk-s0509a0:222_0": "Dhammadinnātherīgāthāvaṇṇanā niṭṭhitā.",
  "atk-s0509a0:223_0": "13. Visākhātherīgāthāvaṇṇanā",
  "atk-s0509a0:224_0": "Karothabuddhasāsananti visākhāya theriyā gāthā.",
  "atk-s0509a0:224_1": "Tassā vatthu dhīrātheriyāvatthusadisameva.",
  "atk-s0509a0:224_2": "Sā arahattaṁ patvā vimuttisukhena vītināmentī –",
  "atk-s0509a0:225_0": "13.",
  "atk-s0509a0:226_0": " ‘‘Karotha buddhasāsanaṁ, yaṁ katvā nānutappati;",
  "atk-s0509a0:227_0": "Khippaṁ pādāni dhovitvā, ekamante nisīdathā’’ti. –",
  "atk-s0509a0:228_0": "Imāya gāthāya aññaṁ byākāsi.",
  "atk-s0509a0:229_0": "Tattha karotha buddhasāsananti buddhasāsanaṁ ovādaanusiṭṭhiṁ karotha,",
  "atk-s0509a0:229_1": "yathānusiṭṭhaṁ paṭipajjathāti attho.",
  "atk-s0509a0:229_2": "Yaṁ katvā nānutappatīti anusiṭṭhiṁ katvā karaṇahetu na anutappati takkarassa sammadeva adhippāyānaṁ samijjhanato.",
  "atk-s0509a0:229_3": "Khippaṁ pādāni dhovitvā,",
  "atk-s0509a0:229_4": "ekamante nisīdathāti idaṁ yasmā sayaṁ pacchābhattaṁ piṇḍapātapaṭikkantā ācariyupajjhāyānaṁ vattaṁ dassetvā",
  "atk-s0509a0:229_5": "attano divāṭṭhāne pāde dhovitvā raho nisinnā sadatthaṁ matthakaṁ pāpesi,",
  "atk-s0509a0:229_6": "tasmā tattha aññepi niyojentī avoca.",
  "atk-s0509a0:230_0": "Visākhātherīgāthāvaṇṇanā niṭṭhitā.",
  "atk-s0509a0:231_0": "14. Sumanātherīgāthāvaṇṇanā",
  "atk-s0509a0:232_0": "Dhātuyodukkhato disvāti sumanāya theriyā gāthā.",
  "atk-s0509a0:232_1": "Tassā vatthu tissātheriyā vatthusadisaṁ.",
  "atk-s0509a0:232_2": "Imissāpi hi satthā obhāsaṁ vissajjetvā purato nisinno viya attānaṁ dassetvā –",
  "atk-s0509a0:233_0": "14.",
  "atk-s0509a0:234_0": " ‘‘Dhātuyo dukkhato disvā, mā jātiṁ punarāgami;",
  "atk-s0509a0:235_0": "Bhave chandaṁ virājetvā, upasantā carissasī’’ti. –",
  "atk-s0509a0:236_0": "Imaṁ gāthamāha. Sā gāthāpariyosāne arahattaṁ pāpuṇi .",
  "atk-s0509a0:237_0": "Tattha dhātuyo dukkhato disvāti sasantatipariyāpannā cakkhādidhātuyo itarāpi ca udayabbayapaṭipīḷanādinā ‘‘dukkhā’’ti ñāṇacakkhunā disvā.",
  "atk-s0509a0:237_1": "Mā jātiṁ punarāgamīti puna jātiṁ āyatiṁ punabbhavaṁ mā upagacchi .",
  "atk-s0509a0:237_2": "Bhave chandaṁ virājetvāti kāmabhavādike sabbasmiṁ bhave taṇhāchandaṁ virāgasaṅkhātena maggena pajahitvā.",
  "atk-s0509a0:237_3": "Upasantā carissasīti sabbaso pahīnakilesatāya nibbutā viharissasi.",
  "atk-s0509a0:238_0": "Ettha ca ‘‘dhātuyo dukkhato disvā’’ti iminā dukkhānupassanāmukhena vipassanā dassitā.",
  "atk-s0509a0:238_1": "‘‘Bhave chandaṁ virājetvā’’ti iminā maggo,",
  "atk-s0509a0:238_2": "‘‘upasantā carissasī’’ti iminā saupādisesā nibbānadhātu,",
  "atk-s0509a0:238_3": "‘‘mā jātiṁ punarāgamī’’ti iminā anupādisesā nibbānadhātu dassitāti daṭṭhabbaṁ.",
  "atk-s0509a0:239_0": "Sumanātherīgāthāvaṇṇanā niṭṭhitā.",
  "atk-s0509a0:240_0": "15. Uttarātherīgāthāvaṇṇanā",
  "atk-s0509a0:241_0": "Kāyena saṁvutā āsinti uttarāya theriyā gāthā.",
  "atk-s0509a0:241_1": "Tassāpi vatthu tissātheriyā vatthusadisaṁ.",
  "atk-s0509a0:241_2": "Sāpi hi sakyakulappasutā bodhisattassa orodhabhūtā mahāpajāpatigotamiyā saddhiṁ nikkhantā obhāsagāthāya arahattaṁ patvā pana –",
  "atk-s0509a0:242_0": "15.",
  "atk-s0509a0:243_0": " ‘‘Kāyena saṁvutā āsiṁ, vācāya uda cetasā;",
  "atk-s0509a0:244_0": "Samūlaṁ taṇhamabbuyha, sītibhūtāmhi nibbutā’’ti. –",
  "atk-s0509a0:245_0": "Udānavasena tameva gāthaṁ abhāsi.",
  "atk-s0509a0:246_0": "Tattha kāyena saṁvutā āsinti kāyikena saṁvarena saṁvutā ahosiṁ.",
  "atk-s0509a0:246_1": "Vācāyāti vācasikena saṁvarena saṁvutā āsinti yojanā,",
  "atk-s0509a0:246_2": "padadvayenāpi sīlasaṁvaramāha.",
  "atk-s0509a0:246_3": "Udāti atha.",
  "atk-s0509a0:246_4": "Cetasāti samādhicittena,",
  "atk-s0509a0:246_5": "etena vipassanābhāvanamāha.",
  "atk-s0509a0:246_6": "Samūlaṁ taṇhamabbuyhāti sānusayaṁ,",
  "atk-s0509a0:246_7": "saha vā avijjāya taṇhaṁ uddharitvā.",
  "atk-s0509a0:246_8": "Avijjāya hi paṭicchāditādīnave bhavattaye taṇhā uppajjati.",
  "atk-s0509a0:247_0": "Aparo nayo –",
  "atk-s0509a0:247_1": "kāyena saṁvutāti sammākammantena sabbaso micchākammantassa pahānā maggasaṁvareneva kāyena saṁvutā āsiṁ.",
  "atk-s0509a0:247_2": "Vācāyāti sammāvācāya sabbaso micchāvācāya pahānā maggasaṁvareneva vācāya saṁvutā āsinti attho.",
  "atk-s0509a0:247_3": "Cetasāti samādhinā.",
  "atk-s0509a0:247_4": "Cetosīsena hettha sammāsamādhi vutto,",
  "atk-s0509a0:247_5": "sammāsamādhiggahaṇeneva maggalakkhaṇena ekalakkhaṇā sammādiṭṭhiādayo maggadhammā gahitāva hontīti,",
  "atk-s0509a0:247_6": "maggasaṁvarena abhijjhādikassa asaṁvarassa anavasesato pahānaṁ dassitaṁ hoti.",
  "atk-s0509a0:247_7": "Tenevāha ‘‘samūlaṁ taṇhamabbuyhā’’ti.",
  "atk-s0509a0:247_8": "Sītibhūtāmhi nibbutāti sabbaso kilesapariḷāhābhāvena sītibhāvappattā anupādisesāya nibbānadhātuyā nibbutā amhīti.",
  "atk-s0509a0:248_0": "Uttarātherīgāthāvaṇṇanā niṭṭhitā.",
  "atk-s0509a0:249_0": "16. Vuḍḍhapabbajitasumanātherīgāthāvaṇṇanā",
  "atk-s0509a0:250_0": "Sukhaṁ tvaṁ vuḍḍhike sehīti sumanāya vuḍḍhapabbajitāya gāthā.",
  "atk-s0509a0:250_1": "Ayampi purimabuddhesu katādhikārā tattha tattha bhave kusalaṁ upacinitvā imasmiṁ buddhuppāde sāvatthiyaṁ mahākosalarañño bhaginī hutvā nibbatti.",
  "atk-s0509a0:250_2": "Sā satthārā rañño pasenadissa kosalassa ‘‘cattāro kho me, mahārāja,",
  "atk-s0509a0:250_3": "daharāti na uññātabbā’’tiādinā (saṁ. ni.",
  "atk-s0509a0:250_4": "1.112) desitaṁ dhammaṁ sutvā laddhappasādā saraṇesu ca sīlesu ca patiṭṭhāya pabbajitukāmāpi ‘‘ayyikaṁ",
  "atk-s0509a0:250_5": "paṭijaggissāmī’’ti cirakālaṁ vītināmetvā aparabhāge ayyikāya kālaṅkatāya raññā saddhiṁ mahagghāni attharaṇapāvuraṇāni",
  "atk-s0509a0:250_6": "gāhāpetvā vihāraṁ gantvā saṅghassa dāpetvā satthu santike dhammaṁ sutvā anāgāmiphale patiṭṭhitā pabbajjaṁ yāci.",
  "atk-s0509a0:250_7": "Satthā tassā ñāṇaparipākaṁ disvā –",
  "atk-s0509a0:251_0": "16.",
  "atk-s0509a0:252_0": " ‘‘Sukhaṁ tvaṁ vuḍḍhike sehi, katvā coḷena pārutā;",
  "atk-s0509a0:253_0": "Upasanto hi te rāgo, sītibhūtāsi nibbutā’’ti. –",
  "atk-s0509a0:254_0": "Imaṁ gāthaṁ abhāsi.",
  "atk-s0509a0:254_1": "Sā gāthāpariyosāne saha paṭisambhidāhi arahattaṁ patvā udānavasena tameva gāthaṁ abhāsi.",
  "atk-s0509a0:254_2": "Idameva cassā aññābyākaraṇaṁ ahosi,",
  "atk-s0509a0:254_3": "sā tāvadeva pabbaji.",
  "atk-s0509a0:254_4": "Gāthāya pana vuḍḍhiketi vuḍḍhe,",
  "atk-s0509a0:254_5": "vayovuḍḍheti attho.",
  "atk-s0509a0:254_6": "Ayaṁ pana sīlādiguṇehipi vuḍḍhā,",
  "atk-s0509a0:254_7": "theriyā vuttagāthāya catutthapāde sītibhūtāsi nibbutāti yojetabbaṁ.",
  "atk-s0509a0:254_8": "Sesaṁ vuttanayameva.",
  "atk-s0509a0:255_0": "Vuḍḍhapabbajitasumanātherīgāthāvaṇṇanā niṭṭhitā.",
  "atk-s0509a0:256_0": "17. Dhammātherīgāthāvaṇṇanā",
  "atk-s0509a0:257_0": "Piṇḍapātaṁcaritvānāti dhammāya theriyā gāthā.",
  "atk-s0509a0:257_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinitvā sambhatapuññasambhārā",
  "atk-s0509a0:257_2": "imasmiṁ buddhuppāde sāvatthiyaṁ kulaghare nibbattitvā vayappattā patirūpassa sāmikassa gehaṁ gantvā sāsane",
  "atk-s0509a0:257_3": "paṭiladdhasaddhā pabbajitukāmā hutvā sāmikena ananuññātā pacchā sāmike kālaṅkate pabbajitvā vipassanāya",
  "atk-s0509a0:257_4": "kammaṁ karontī ekadivasaṁ bhikkhāya caritvā vihāraṁ āgacchantī paripatitvā tameva ārammaṇaṁ katvā vipassanaṁ",
  "atk-s0509a0:257_5": "vaḍḍhetvā saha paṭisambhidāhi arahattaṁ patvā –",
  "atk-s0509a0:258_0": "17.",
  "atk-s0509a0:259_0": " ‘‘Piṇḍapātaṁ caritvāna, daṇḍamolubbha dubbalā;",
  "atk-s0509a0:260_0": "Vedhamānehi gattehi, tattheva nipatiṁ chamā;",
  "atk-s0509a0:261_0": "Disvā ādīnavaṁ kāye, atha cittaṁ vimucci me’’ti. –",
  "atk-s0509a0:262_0": "Udānavasena imaṁ gāthaṁ abhāsi.",
  "atk-s0509a0:263_0": "Tattha piṇḍapātaṁ caritvāna,",
  "atk-s0509a0:263_1": "daṇḍamolubbhāti piṇḍapātatthāya yaṭṭhiṁ upatthambhena nagare vicaritvā bhikkhāya āhiṇḍitvā.",
  "atk-s0509a0:263_2": "Chamāti chamāyaṁ bhūmiyaṁ,",
  "atk-s0509a0:263_3": "pādānaṁ avasena bhūmiyaṁ nipatinti attho.",
  "atk-s0509a0:263_4": "Disvā ādīnavaṁ kāyeti asubhāniccadukkhānattatādīhi nānappakārehi sarīre dosaṁ paññācakkhunā disvā.",
  "atk-s0509a0:263_5": "Atha cittaṁ vimucci meti ādīnavānupassanāya parato pavattehi nibbidānupassanādīhi vikkhambhanavasena",
  "atk-s0509a0:263_6": "mama cittaṁ kilesehi vimuccitvā puna maggaphalehi yathākkamaṁ samucchedavasena ceva paṭippassaddhivasena",
  "atk-s0509a0:263_7": "ca sabbaso vimucci vimuttaṁ,",
  "atk-s0509a0:263_8": "na dānissā vimocetabbaṁ atthīti.",
  "atk-s0509a0:263_9": "Idameva cassā aññābyākaraṇaṁ ahosīti.",
  "atk-s0509a0:264_0": "Dhammātherīgāthāvaṇṇanā niṭṭhitā.",
  "atk-s0509a0:265_0": "18. Saṅghātherīgāthāvaṇṇanā",
  "atk-s0509a0:266_0": "Hitvā ghare pabbajitvāti saṅghāya theriyā gāthā.",
  "atk-s0509a0:266_1": "Tassā vatthu dhīrātheriyā vatthusadisaṁ.",
  "atk-s0509a0:266_2": "Gāthā pana –",
  "atk-s0509a0:267_0": "18.",
  "atk-s0509a0:268_0": " ‘‘Hitvā ghare pabbajitvā, hitvā puttaṁ pasuṁ piyaṁ;",
  "atk-s0509a0:269_0": "Hitvā rāgañca dosañca, avijjañca virājiya;",
  "atk-s0509a0:270_0": "Samūlaṁ taṇhamabbuyha, upasantāmhi nibbutā’’ti. – gāthaṁ abhāsi;",
  "atk-s0509a0:271_0": "Tattha hitvāti chaḍḍetvā.",
  "atk-s0509a0:271_1": "Ghareti gehaṁ.",
  "atk-s0509a0:271_2": "Gharasaddo hi ekasmimpi abhidheyye kadāci bahūsu bījaṁ viya rūḷhivasena voharīyati.",
  "atk-s0509a0:271_3": "Hitvā puttaṁ pasuṁ piyanti piyāyitabbe putte ceva gomahiṁsādike pasū ca tappaṭibaddhachandarāgappahānena pahāya.",
  "atk-s0509a0:271_4": "Hitvā rāgañca dosañcāti rajjanasabhāvaṁ rāgaṁ,",
  "atk-s0509a0:271_5": "dussanasabhāvaṁ dosañca ariyamaggena samucchinditvā.",
  "atk-s0509a0:271_6": "Avijjañca virājiyāti sabbākusalesu pubbaṅgamaṁ mohañca virājetvā maggena samugghāṭetvā icceva attho.",
  "atk-s0509a0:271_7": "Sesaṁ vuttanayameva.",
  "atk-s0509a0:272_0": "Saṅghātherīgāthāvaṇṇanā niṭṭhitā.",
  "atk-s0509a0:273_0": "Ekakanipātavaṇṇanā niṭṭhitā."
}