{
  "tika-vin02t5:0_0": "3. Nissaggiyakaṇḍaṁ (bhikkhunīvibhaṅgavaṇṇanā)",
  "tika-vin02t5:1_0": "733. Nissaggiyesu paṭhamaṁ uttānameva.",
  "tika-vin02t5:2_0": "740.",
  "tika-vin02t5:2_1": "Dutiye ‘‘ayyāya dammīti evaṁ paṭiladdhanti nissaṭṭhapaṭiladdhaṁ.",
  "tika-vin02t5:2_2": "Teneva mātikāṭṭhakathāyampi ‘‘nissaṭṭhaṁ paṭilabhitvāpi yathādāneyeva upanetabba’’nti vuttaṁ.",
  "tika-vin02t5:2_3": "Yathādāneyeva upanetabbanti yathā dāyakena dinnaṁ,",
  "tika-vin02t5:2_4": "tathā upanetabbaṁ,",
  "tika-vin02t5:2_5": "akālacīvarapakkheyeva ṭhapetabbanti vuttaṁ hoti.",
  "tika-vin02t5:2_6": "Ettha ca bhājāpitāya laddhacīvarameva nissaggiyaṁ hoti,",
  "tika-vin02t5:2_7": "taṁ vinayakammaṁ katvāpi attanā na labhati.",
  "tika-vin02t5:2_8": "Sesamettha uttānameva.",
  "tika-vin02t5:2_9": "Akālacīvaratā,",
  "tika-vin02t5:2_10": "tathāsaññitā,",
  "tika-vin02t5:2_11": "kālacīvaranti adhiṭṭhāya lesena bhājāpanaṁ,",
  "tika-vin02t5:2_12": "paṭilābhoti imāni panettha cattāri aṅgāni.",
  "tika-vin02t5:3_0": "743.",
  "tika-vin02t5:3_1": "Tatiye metanti me etaṁ.",
  "tika-vin02t5:3_2": "Sakasaññāya gahitattā pācittiyaṁ dukkaṭañca vuttaṁ.",
  "tika-vin02t5:3_3": "Itarathā bhaṇḍagghena kāretabbaṁ.",
  "tika-vin02t5:3_4": "Upasampannatā,",
  "tika-vin02t5:3_5": "parivattitacīvarassa vikappanupagatā,",
  "tika-vin02t5:3_6": "sakasaññāya acchindanaṁ vā acchindāpanaṁ vāti imāni panettha tīṇi aṅgāni.",
  "tika-vin02t5:4_0": "748-752.",
  "tika-vin02t5:4_1": "Catutthe āhaṭasappiṁ datvāti attano datvā.",
  "tika-vin02t5:4_2": "Yamakaṁ pacitabbanti sappiñca telañca ekato katvā pacitabbaṁ.",
  "tika-vin02t5:4_3": "Lesena gahetukāmatā,",
  "tika-vin02t5:4_4": "aññassa viññāpanaṁ,",
  "tika-vin02t5:4_5": "paṭilābhoti imāni panettha tīṇi aṅgāni.",
  "tika-vin02t5:5_0": "753.",
  "tika-vin02t5:5_1": "Pañcame sāti thullanandā.",
  "tika-vin02t5:5_2": "Ayanti ayaṁ sikkhamānā.",
  "tika-vin02t5:5_3": "Cetāpetvāti jānāpetvā icceva atthoti idha vuttaṁ,",
  "tika-vin02t5:5_4": "mātikāṭṭhakathāyaṁ (kaṅkhā. aṭṭha.",
  "tika-vin02t5:5_5": "aññacetāpanasikkhāpadavaṇṇanā) pana ‘‘aññaṁ cetāpetvāti attano kappiyabhaṇḍena idaṁ nāma āharāti aññaṁ parivattāpetvā’’ti vuttaṁ,",
  "tika-vin02t5:5_6": "tasmā ‘‘cetāpetvā’’ti imassa parivattāpetvātipi attho daṭṭhabbo.",
  "tika-vin02t5:5_7": "Aññaṁ cetāpeyyāti ‘‘evaṁ me idaṁ datvā aññampi āharissatī’’ti maññamānā ‘‘na me iminā attho,",
  "tika-vin02t5:5_8": "idaṁ nāma me āharā’’ti tato aññaṁ cetāpeyya.",
  "tika-vin02t5:6_0": "758.",
  "tika-vin02t5:6_1": "Chaṭṭhe dhammakiccanti puññakammaṁ.",
  "tika-vin02t5:6_2": "Pāvārikassāti dussavāṇijakassa.",
  "tika-vin02t5:6_3": "Yāya cetāpitaṁ,",
  "tika-vin02t5:6_4": "tassāyeva nissaggiyaṁ nissaṭṭhapaṭilābho ca,",
  "tika-vin02t5:6_5": "tasmā tāya bhikkhuniyā nissaṭṭhaṁ paṭilabhitvā yathādāne upanetabbaṁ,",
  "tika-vin02t5:6_6": "na attanā gahetabbaṁ.",
  "tika-vin02t5:6_7": "Aññassatthāyāti cīvarādīsu aññatarassatthāya.",
  "tika-vin02t5:6_8": "Aññuddisikenāti purimassevatthadīpanaṁ.",
  "tika-vin02t5:6_9": "Parikkhārenāti kappiyabhaṇḍena.",
  "tika-vin02t5:7_0": "764.",
  "tika-vin02t5:7_1": "Sattame sayaṁ yācitakenāti sayaṁ yācitakenāpīti attho.",
  "tika-vin02t5:7_2": "Teneva pāḷiyaṁ ‘‘tena ca parikkhārena sayampi yācitvā’’ti vuttaṁ,",
  "tika-vin02t5:7_3": "tatoyeva mātikāṭṭhakathāyaṁ ‘‘saññācikenāti sayaṁ yācitakenāpī’’ti attho vutto.",
  "tika-vin02t5:8_0": "768-773. Aṭṭhamanavamadasamāni uttānatthāneva.",
  "tika-vin02t5:9_0": "784.",
  "tika-vin02t5:9_1": "Ekādasame yasmā pavāritaṭṭhāne viññatti nāma na paṭisedhetabbā,",
  "tika-vin02t5:9_2": "tasmā bhagavā dhammanimantanavasena pavāritaṭṭhāne ‘‘vadeyyāsi yenattho’’ti vuttāya ‘‘catukkaṁsaparamaṁ",
  "tika-vin02t5:9_3": "viññāpetabba’’nti paricchedaṁ dassetīti veditabbaṁ.",
  "tika-vin02t5:9_4": "Teneva mātikāṭṭhakathāyaṁ (kaṅkhā. aṭṭha.",
  "tika-vin02t5:9_5": "garupāvuraṇasikkhāpadavaṇṇanā) ‘‘cetāpetabbanti ṭhapetvā sahadhammike ca ñātakapavārite ca aññena kismiñcideva",
  "tika-vin02t5:9_6": "guṇe parituṭṭhena vadeyyāsi yenatthoti vuttāya viññāpetabba’’nti vuttaṁ.",
  "tika-vin02t5:10_0": "788. Dvādasamaṁ uttānatthameva.",
  "tika-vin02t5:11_0": "Bhikkhunīvibhaṅge nissaggiyapācittiyasikkhāpadavaṇṇanā niṭṭhitā.",
  "tika-vin02t5:12_0": "Nissaggiyakaṇḍaṁ niṭṭhitaṁ."
}