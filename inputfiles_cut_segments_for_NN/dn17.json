{
  "dn17:0.1_0": "Dīgha Nikāya 17 ",
  "dn17:0.2_0": "Mahāsudassanasutta ",
  "dn17:1.1.1_0": "Evaṁ me sutaṁ—",
  "dn17:1.1.2_0": "ekaṁ samayaṁ bhagavā kusinārāyaṁ viharati upavattane mallānaṁ sālavane antarena yamakasālānaṁ parinibbānasamaye. ",
  "dn17:1.2.1_0": "Atha kho āyasmā ānando yena bhagavā tenupasaṅkami;",
  "dn17:1.2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn17:1.2.1_2": "Ekamantaṁ nisinno kho āyasmā ānando bhagavantaṁ etadavoca:",
  "dn17:1.2.2_0": "“mā, bhante,",
  "dn17:1.2.2_1": "bhagavā imasmiṁ khuddakanagarake ujjaṅgalanagarake sākhānagarake parinibbāyi.",
  "dn17:1.2.3_0": "Santi, bhante, aññāni mahānagarāni. ",
  "dn17:1.2.4_0": "Seyyathidaṁ—campā, rājagahaṁ, sāvatthi, sāketaṁ, kosambī, bārāṇasī; ",
  "dn17:1.2.5_0": "ettha bhagavā parinibbāyatu. ",
  "dn17:1.2.6_0": "Ettha bahū khattiyamahāsālā brāhmaṇamahāsālā gahapatimahāsālā tathāgate abhippasannā,",
  "dn17:1.2.6_1": "te tathāgatassa sarīrapūjaṁ karissantī”ti.",
  "dn17:1.3.1_0": "“Mā hevaṁ, ānanda, avaca; mā hevaṁ, ānanda, avaca: ",
  "dn17:1.3.2_0": "‘khuddakanagarakaṁ ujjaṅgalanagarakaṁ sākhānagarakan’ti. ",
  "dn17:1.3.3.0_0": "1. Kusāvatīrājadhānī ",
  "dn17:1.3.4_0": "Bhūtapubbaṁ, ānanda,",
  "dn17:1.3.4_1": "rājā mahāsudassano nāma ahosi khattiyo muddhāvasitto cāturanto vijitāvī janapadatthāvariyappatto.",
  "dn17:1.3.5_0": "Rañño, ānanda,",
  "dn17:1.3.5_1": "mahāsudassanassa ayaṁ kusinārā kusāvatī nāma rājadhānī ahosi.",
  "dn17:1.3.6_0": "Puratthimena ca pacchimena ca dvādasayojanāni āyāmena,",
  "dn17:1.3.6_1": "uttarena ca dakkhiṇena ca sattayojanāni vitthārena.",
  "dn17:1.3.7_0": "Kusāvatī, ānanda,",
  "dn17:1.3.7_1": "rājadhānī iddhā ceva ahosi phītā ca bahujanā ca ākiṇṇamanussā ca subhikkhā ca.",
  "dn17:1.3.8_0": "Seyyathāpi, ānanda,",
  "dn17:1.3.8_1": "devānaṁ āḷakamandā nāma rājadhānī iddhā ceva hoti phītā ca bahujanā ca ākiṇṇayakkhā ca subhikkhā ca;",
  "dn17:1.3.9_0": "evameva kho, ānanda,",
  "dn17:1.3.9_1": "kusāvatī rājadhānī iddhā ceva ahosi phītā ca bahujanā ca ākiṇṇamanussā ca subhikkhā ca.",
  "dn17:1.3.10_0": "Kusāvatī, ānanda,",
  "dn17:1.3.10_1": "rājadhānī dasahi saddehi avivittā ahosi divā ceva rattiñca, seyyathidaṁ—",
  "dn17:1.3.11_0": "hatthisaddena assasaddena rathasaddena bherisaddena mudiṅgasaddena vīṇāsaddena gītasaddena saṅkhasaddena sammasaddena pāṇitāḷasaddena ‘asnātha pivatha khādathā’ti dasamena saddena. ",
  "dn17:1.4.1_0": "Kusāvatī, ānanda,",
  "dn17:1.4.1_1": "rājadhānī sattahi pākārehi parikkhittā ahosi.",
  "dn17:1.4.2_0": "Eko pākāro sovaṇṇamayo, eko rūpiyamayo, eko veḷuriyamayo, eko phalikamayo, eko lohitaṅkamayo, eko masāragallamayo, eko sabbaratanamayo. ",
  "dn17:1.5.1_0": "Kusāvatiyā, ānanda,",
  "dn17:1.5.1_1": "rājadhāniyā catunnaṁ vaṇṇānaṁ dvārāni ahesuṁ.",
  "dn17:1.5.2_0": "Ekaṁ dvāraṁ sovaṇṇamayaṁ, ekaṁ rūpiyamayaṁ, ekaṁ veḷuriyamayaṁ, ekaṁ phalikamayaṁ. ",
  "dn17:1.5.3_0": "Ekekasmiṁ dvāre satta satta esikā nikhātā ahesuṁ tiporisaṅgā tiporisanikhātā dvādasaporisā ubbedhena. ",
  "dn17:1.5.4_0": "Ekā esikā sovaṇṇamayā, ekā rūpiyamayā, ekā veḷuriyamayā, ekā phalikamayā, ekā lohitaṅkamayā, ekā masāragallamayā, ekā sabbaratanamayā. ",
  "dn17:1.6.1_0": "Kusāvatī, ānanda,",
  "dn17:1.6.1_1": "rājadhānī sattahi tālapantīhi parikkhittā ahosi.",
  "dn17:1.6.2_0": "Ekā tālapanti sovaṇṇamayā, ekā rūpiyamayā, ekā veḷuriyamayā, ekā phalikamayā, ekā lohitaṅkamayā, ekā masāragallamayā, ekā sabbaratanamayā. ",
  "dn17:1.6.3_0": "Sovaṇṇamayassa tālassa sovaṇṇamayo khandho ahosi,",
  "dn17:1.6.3_1": "rūpiyamayāni pattāni ca phalāni ca.",
  "dn17:1.6.4_0": "Rūpiyamayassa tālassa rūpiyamayo khandho ahosi,",
  "dn17:1.6.4_1": "sovaṇṇamayāni pattāni ca phalāni ca.",
  "dn17:1.6.5_0": "Veḷuriyamayassa tālassa veḷuriyamayo khandho ahosi,",
  "dn17:1.6.5_1": "phalikamayāni pattāni ca phalāni ca.",
  "dn17:1.6.6_0": "Phalikamayassa tālassa phalikamayo khandho ahosi,",
  "dn17:1.6.6_1": "veḷuriyamayāni pattāni ca phalāni ca.",
  "dn17:1.6.7_0": "Lohitaṅkamayassa tālassa lohitaṅkamayo khandho ahosi,",
  "dn17:1.6.7_1": "masāragallamayāni pattāni ca phalāni ca.",
  "dn17:1.6.8_0": "Masāragallamayassa tālassa masāragallamayo khandho ahosi,",
  "dn17:1.6.8_1": "lohitaṅkamayāni pattāni ca phalāni ca.",
  "dn17:1.6.9_0": "Sabbaratanamayassa tālassa sabbaratanamayo khandho ahosi,",
  "dn17:1.6.9_1": "sabbaratanamayāni pattāni ca phalāni ca.",
  "dn17:1.6.10_0": "Tāsaṁ kho panānanda,",
  "dn17:1.6.10_1": "tālapantīnaṁ vāteritānaṁ saddo ahosi vaggu ca rajanīyo ca khamanīyo ca madanīyo ca.",
  "dn17:1.6.11_0": "Seyyathāpi, ānanda,",
  "dn17:1.6.11_1": "pañcaṅgikassa tūriyassa suvinītassa suppaṭitāḷitassa sukusalehi samannāhatassa saddo hoti vaggu ca rajanīyo ca khamanīyo ca madanīyo ca;",
  "dn17:1.6.12_0": "evameva kho, ānanda,",
  "dn17:1.6.12_1": "tāsaṁ tālapantīnaṁ vāteritānaṁ saddo ahosi vaggu ca rajanīyo ca khamanīyo ca madanīyo ca.",
  "dn17:1.6.13_0": "Ye kho panānanda,",
  "dn17:1.6.13_1": "tena samayena kusāvatiyā rājadhāniyā dhuttā ahesuṁ soṇḍā pipāsā,",
  "dn17:1.6.13_2": "te tāsaṁ tālapantīnaṁ vāteritānaṁ saddena paricāresuṁ.",
  "dn17:1.7.0.1_0": "2. Sattaratanasamannāgata ",
  "dn17:1.7.0.2_0": "2.1. Cakkaratana ",
  "dn17:1.7.1_0": "Rājā, ānanda,",
  "dn17:1.7.1_1": "mahāsudassano sattahi ratanehi samannāgato ahosi catūhi ca iddhīhi.",
  "dn17:1.7.2_0": "Katamehi sattahi? ",
  "dn17:1.7.3_0": "Idhānanda,",
  "dn17:1.7.3_1": "rañño mahāsudassanassa tadahuposathe pannarase sīsaṁnhātassa uposathikassa uparipāsādavaragatassa",
  "dn17:1.7.4_0": "dibbaṁ cakkaratanaṁ pāturahosi sahassāraṁ sanemikaṁ sanābhikaṁ sabbākāraparipūraṁ. ",
  "dn17:1.7.5_0": "Disvā rañño mahāsudassanassa etadahosi: ",
  "dn17:1.7.6_0": "‘sutaṁ kho pana metaṁ:",
  "dn17:1.7.6_1": "“yassa rañño khattiyassa muddhāvasittassa tadahuposathe pannarase sīsaṁnhātassa uposathikassa uparipāsādavaragatassa dibbaṁ cakkaratanaṁ pātubhavati sahassāraṁ sanemikaṁ sanābhikaṁ sabbākāraparipūraṁ, so hoti rājā cakkavattī”ti.",
  "dn17:1.7.7_0": "Assaṁ nu kho ahaṁ rājā cakkavattī’ti. ",
  "dn17:1.8.1_0": "Atha kho, ānanda,",
  "dn17:1.8.1_1": "rājā mahāsudassano uṭṭhāyāsanā ekaṁsaṁ uttarāsaṅgaṁ karitvā vāmena hatthena suvaṇṇabhiṅkāraṁ gahetvā dakkhiṇena hatthena cakkaratanaṁ abbhukkiri:",
  "dn17:1.8.2_0": "‘pavattatu bhavaṁ cakkaratanaṁ,",
  "dn17:1.8.2_1": "abhivijinātu bhavaṁ cakkaratanan’ti.",
  "dn17:1.8.3_0": "Atha kho taṁ, ānanda,",
  "dn17:1.8.3_1": "cakkaratanaṁ puratthimaṁ disaṁ pavatti,",
  "dn17:1.8.3_2": "anvadeva rājā mahāsudassano saddhiṁ caturaṅginiyā senāya, yasmiṁ kho panānanda,",
  "dn17:1.8.3_3": "padese cakkaratanaṁ patiṭṭhāsi,",
  "dn17:1.8.3_4": "tattha rājā mahāsudassano vāsaṁ upagacchi saddhiṁ caturaṅginiyā senāya.",
  "dn17:1.9.1_0": "Ye kho panānanda,",
  "dn17:1.9.1_1": "puratthimāya disāya paṭirājāno,",
  "dn17:1.9.1_2": "te rājānaṁ mahāsudassanaṁ upasaṅkamitvā evamāhaṁsu:",
  "dn17:1.9.2_0": "‘ehi kho, mahārāja, svāgataṁ te, mahārāja, sakaṁ te, mahārāja, anusāsa, mahārājā’ti. ",
  "dn17:1.9.3_0": "Rājā mahāsudassano evamāha: ",
  "dn17:1.9.4_0": "‘pāṇo na hantabbo, adinnaṁ na ādātabbaṁ, kāmesu micchā na caritabbā, musā na bhaṇitabbā, majjaṁ na pātabbaṁ, yathābhuttañca bhuñjathā’ti. ",
  "dn17:1.9.5_0": "Ye kho panānanda,",
  "dn17:1.9.5_1": "puratthimāya disāya paṭirājāno,",
  "dn17:1.9.5_2": "te rañño mahāsudassanassa anuyantā ahesuṁ.",
  "dn17:1.10.1_0": "Atha kho taṁ, ānanda,",
  "dn17:1.10.1_1": "cakkaratanaṁ puratthimaṁ samuddaṁ ajjhogāhetvā paccuttaritvā dakkhiṇaṁ disaṁ pavatti …pe…",
  "dn17:1.10.2_0": "dakkhiṇaṁ samuddaṁ ajjhogāhetvā paccuttaritvā pacchimaṁ disaṁ pavatti …pe… ",
  "dn17:1.10.3_0": "pacchimaṁ samuddaṁ ajjhogāhetvā paccuttaritvā uttaraṁ disaṁ pavatti,",
  "dn17:1.10.3_1": "anvadeva rājā mahāsudassano saddhiṁ caturaṅginiyā senāya.",
  "dn17:1.10.4_0": "Yasmiṁ kho panānanda,",
  "dn17:1.10.4_1": "padese cakkaratanaṁ patiṭṭhāsi,",
  "dn17:1.10.4_2": "tattha rājā mahāsudassano vāsaṁ upagacchi saddhiṁ caturaṅginiyā senāya.",
  "dn17:1.10.5_0": "Ye kho panānanda, uttarāya disāya paṭirājāno,",
  "dn17:1.10.5_1": "te rājānaṁ mahāsudassanaṁ upasaṅkamitvā evamāhaṁsu:",
  "dn17:1.10.6_0": "‘ehi kho, mahārāja, svāgataṁ te, mahārāja, sakaṁ te, mahārāja, anusāsa, mahārājā’ti. ",
  "dn17:1.10.7_0": "Rājā mahāsudassano evamāha: ",
  "dn17:1.10.8_0": "‘pāṇo na hantabbo, adinnaṁ na ādātabbaṁ, kāmesu micchā na caritabbā, musā na bhaṇitabbā, majjaṁ na pātabbaṁ, yathābhuttañca bhuñjathā’ti. ",
  "dn17:1.10.9_0": "Ye kho panānanda, uttarāya disāya paṭirājāno,",
  "dn17:1.10.9_1": "te rañño mahāsudassanassa anuyantā ahesuṁ.",
  "dn17:1.11.1_0": "Atha kho taṁ, ānanda,",
  "dn17:1.11.1_1": "cakkaratanaṁ samuddapariyantaṁ pathaviṁ abhivijinitvā kusāvatiṁ rājadhāniṁ paccāgantvā rañño mahāsudassanassa antepuradvāre atthakaraṇapamukhe akkhāhataṁ maññe aṭṭhāsi rañño mahāsudassanassa antepuraṁ upasobhayamānaṁ.",
  "dn17:1.11.2_0": "Rañño, ānanda,",
  "dn17:1.11.2_1": "mahāsudassanassa evarūpaṁ cakkaratanaṁ pāturahosi.",
  "dn17:1.12.0_0": "2.2. Hatthiratana ",
  "dn17:1.12.1_0": "Puna caparaṁ, ānanda,",
  "dn17:1.12.1_1": "rañño mahāsudassanassa hatthiratanaṁ pāturahosi",
  "dn17:1.12.2_0": "sabbaseto sattappatiṭṭho iddhimā vehāsaṅgamo uposatho nāma nāgarājā. ",
  "dn17:1.12.3_0": "Taṁ disvā rañño mahāsudassanassa cittaṁ pasīdi: ",
  "dn17:1.12.4_0": "‘bhaddakaṁ vata bho hatthiyānaṁ, sace damathaṁ upeyyā’ti. ",
  "dn17:1.12.5_0": "Atha kho taṁ, ānanda,",
  "dn17:1.12.5_1": "hatthiratanaṁ—seyyathāpi nāma gandhahatthājāniyo dīgharattaṁ suparidanto; evameva damathaṁ upagacchi.",
  "dn17:1.12.6_0": "Bhūtapubbaṁ, ānanda,",
  "dn17:1.12.6_1": "rājā mahāsudassano tameva hatthiratanaṁ vīmaṁsamāno pubbaṇhasamayaṁ abhiruhitvā samuddapariyantaṁ pathaviṁ anuyāyitvā kusāvatiṁ rājadhāniṁ paccāgantvā pātarāsamakāsi.",
  "dn17:1.12.7_0": "Rañño, ānanda,",
  "dn17:1.12.7_1": "mahāsudassanassa evarūpaṁ hatthiratanaṁ pāturahosi.",
  "dn17:1.13.0_0": "2.3. Assaratana ",
  "dn17:1.13.1_0": "Puna caparaṁ, ānanda,",
  "dn17:1.13.1_1": "rañño mahāsudassanassa assaratanaṁ pāturahosi",
  "dn17:1.13.2_0": "sabbaseto kāḷasīso muñjakeso iddhimā vehāsaṅgamo valāhako nāma assarājā. ",
  "dn17:1.13.3_0": "Taṁ disvā rañño mahāsudassanassa cittaṁ pasīdi: ",
  "dn17:1.13.4_0": "‘bhaddakaṁ vata bho assayānaṁ sace damathaṁ upeyyā’ti. ",
  "dn17:1.13.5_0": "Atha kho taṁ, ānanda,",
  "dn17:1.13.5_1": "assaratanaṁ seyyathāpi nāma bhaddo assājāniyo dīgharattaṁ suparidanto; evameva damathaṁ upagacchi.",
  "dn17:1.13.6_0": "Bhūtapubbaṁ, ānanda,",
  "dn17:1.13.6_1": "rājā mahāsudassano tameva assaratanaṁ vīmaṁsamāno pubbaṇhasamayaṁ abhiruhitvā samuddapariyantaṁ pathaviṁ anuyāyitvā kusāvatiṁ rājadhāniṁ paccāgantvā pātarāsamakāsi.",
  "dn17:1.13.7_0": "Rañño, ānanda,",
  "dn17:1.13.7_1": "mahāsudassanassa evarūpaṁ assaratanaṁ pāturahosi.",
  "dn17:1.14.0_0": "2.4. Maṇiratana ",
  "dn17:1.14.1_0": "Puna caparaṁ, ānanda,",
  "dn17:1.14.1_1": "rañño mahāsudassanassa maṇiratanaṁ pāturahosi.",
  "dn17:1.14.2_0": "So ahosi maṇi veḷuriyo subho jātimā aṭṭhaṁso suparikammakato accho vippasanno anāvilo sabbākārasampanno. ",
  "dn17:1.14.3_0": "Tassa kho panānanda,",
  "dn17:1.14.3_1": "maṇiratanassa ābhā samantā yojanaṁ phuṭā ahosi.",
  "dn17:1.14.4_0": "Bhūtapubbaṁ, ānanda,",
  "dn17:1.14.4_1": "rājā mahāsudassano tameva maṇiratanaṁ vīmaṁsamāno caturaṅginiṁ senaṁ sannayhitvā maṇiṁ dhajaggaṁ āropetvā rattandhakāratimisāya pāyāsi.",
  "dn17:1.14.5_0": "Ye kho panānanda, samantā gāmā ahesuṁ,",
  "dn17:1.14.5_1": "te tenobhāsena kammante payojesuṁ divāti maññamānā.",
  "dn17:1.14.6_0": "Rañño, ānanda,",
  "dn17:1.14.6_1": "mahāsudassanassa evarūpaṁ maṇiratanaṁ pāturahosi.",
  "dn17:1.15.0_0": "2.5. Itthiratana ",
  "dn17:1.15.1_0": "Puna caparaṁ, ānanda,",
  "dn17:1.15.1_1": "rañño mahāsudassanassa itthiratanaṁ pāturahosi",
  "dn17:1.15.2_0": "abhirūpā dassanīyā pāsādikā paramāya vaṇṇapokkharatāya samannāgatā nātidīghā nātirassā nātikisā nātithūlā nātikāḷikā nāccodātā atikkantā mānusivaṇṇaṁ appattā dibbavaṇṇaṁ. ",
  "dn17:1.15.3_0": "Tassa kho panānanda,",
  "dn17:1.15.3_1": "itthiratanassa evarūpo kāyasamphasso hoti,",
  "dn17:1.15.3_2": "seyyathāpi nāma tūlapicuno vā kappāsapicuno vā.",
  "dn17:1.15.4_0": "Tassa kho panānanda,",
  "dn17:1.15.4_1": "itthiratanassa sīte uṇhāni gattāni honti, uṇhe sītāni.",
  "dn17:1.15.5_0": "Tassa kho panānanda,",
  "dn17:1.15.5_1": "itthiratanassa kāyato candanagandho vāyati, mukhato uppalagandho.",
  "dn17:1.15.6_0": "Taṁ kho panānanda,",
  "dn17:1.15.6_1": "itthiratanaṁ rañño mahāsudassanassa pubbuṭṭhāyinī ahosi pacchānipātinī kiṅkārapaṭissāvinī manāpacārinī piyavādinī.",
  "dn17:1.15.7_0": "Taṁ kho panānanda,",
  "dn17:1.15.7_1": "itthiratanaṁ rājānaṁ mahāsudassanaṁ manasāpi no aticari, kuto pana kāyena.",
  "dn17:1.15.8_0": "Rañño, ānanda,",
  "dn17:1.15.8_1": "mahāsudassanassa evarūpaṁ itthiratanaṁ pāturahosi.",
  "dn17:1.16.0_0": "2.6. Gahapatiratana ",
  "dn17:1.16.1_0": "Puna caparaṁ, ānanda,",
  "dn17:1.16.1_1": "rañño mahāsudassanassa gahapatiratanaṁ pāturahosi.",
  "dn17:1.16.2_0": "Tassa kammavipākajaṁ dibbacakkhu pāturahosi yena nidhiṁ passati sassāmikampi assāmikampi. ",
  "dn17:1.16.3_0": "So rājānaṁ mahāsudassanaṁ upasaṅkamitvā evamāha: ",
  "dn17:1.16.4_0": "‘appossukko tvaṁ, deva, hohi,",
  "dn17:1.16.4_1": "ahaṁ te dhanena dhanakaraṇīyaṁ karissāmī’ti.",
  "dn17:1.16.5_0": "Bhūtapubbaṁ, ānanda,",
  "dn17:1.16.5_1": "rājā mahāsudassano tameva gahapatiratanaṁ vīmaṁsamāno nāvaṁ abhiruhitvā majjhe gaṅgāya nadiyā sotaṁ ogāhitvā gahapatiratanaṁ etadavoca:",
  "dn17:1.16.6_0": "‘attho me, gahapati, hiraññasuvaṇṇenā’ti. ",
  "dn17:1.16.7_0": "‘Tena hi, mahārāja, ekaṁ tīraṁ nāvā upetū’ti. ",
  "dn17:1.16.8_0": "‘Idheva me, gahapati, attho hiraññasuvaṇṇenā’ti. ",
  "dn17:1.16.9_0": "Atha kho taṁ, ānanda,",
  "dn17:1.16.9_1": "gahapatiratanaṁ ubhohi hatthehi udakaṁ omasitvā pūraṁ hiraññasuvaṇṇassa kumbhiṁ uddharitvā rājānaṁ mahāsudassanaṁ etadavoca:",
  "dn17:1.16.10_0": "‘alamettāvatā, mahārāja, katamettāvatā, mahārāja, pūjitamettāvatā, mahārājā’ti? ",
  "dn17:1.16.11_0": "Rājā mahāsudassano evamāha: ",
  "dn17:1.16.12_0": "‘alamettāvatā, gahapati, katamettāvatā, gahapati, pūjitamettāvatā, gahapatī’ti. ",
  "dn17:1.16.13_0": "Rañño, ānanda,",
  "dn17:1.16.13_1": "mahāsudassanassa evarūpaṁ gahapatiratanaṁ pāturahosi.",
  "dn17:1.17.0_0": "2.7. Pariṇāyakaratana ",
  "dn17:1.18.1_0": "Puna caparaṁ, ānanda,",
  "dn17:1.18.1_1": "rañño mahāsudassanassa pariṇāyakaratanaṁ pāturahosi",
  "dn17:1.18.2_0": "paṇḍito viyatto medhāvī paṭibalo rājānaṁ mahāsudassanaṁ upayāpetabbaṁ upayāpetuṁ, apayāpetabbaṁ apayāpetuṁ, ṭhapetabbaṁ ṭhapetuṁ. ",
  "dn17:1.18.3_0": "So rājānaṁ mahāsudassanaṁ upasaṅkamitvā evamāha: ",
  "dn17:1.18.4_0": "‘appossukko tvaṁ, deva, hohi, ahamanusāsissāmī’ti. ",
  "dn17:1.18.5_0": "Rañño, ānanda,",
  "dn17:1.18.5_1": "mahāsudassanassa evarūpaṁ pariṇāyakaratanaṁ pāturahosi.",
  "dn17:1.18.6_0": "Rājā, ānanda,",
  "dn17:1.18.6_1": "mahāsudassano imehi sattahi ratanehi samannāgato ahosi.",
  "dn17:1.18.7.0_0": "3. Catuiddhisamannāgata ",
  "dn17:1.18.8_0": "Rājā, ānanda,",
  "dn17:1.18.8_1": "mahāsudassano catūhi iddhīhi samannāgato ahosi.",
  "dn17:1.18.9_0": "Katamāhi catūhi iddhīhi? ",
  "dn17:1.18.10_0": "Idhānanda,",
  "dn17:1.18.10_1": "rājā mahāsudassano abhirūpo ahosi dassanīyo pāsādiko paramāya vaṇṇapokkharatāya samannāgato ativiya aññehi manussehi.",
  "dn17:1.18.11_0": "Rājā, ānanda,",
  "dn17:1.18.11_1": "mahāsudassano imāya paṭhamāya iddhiyā samannāgato ahosi.",
  "dn17:1.19.1_0": "Puna caparaṁ, ānanda,",
  "dn17:1.19.1_1": "rājā mahāsudassano dīghāyuko ahosi ciraṭṭhitiko ativiya aññehi manussehi.",
  "dn17:1.19.2_0": "Rājā, ānanda,",
  "dn17:1.19.2_1": "mahāsudassano imāya dutiyāya iddhiyā samannāgato ahosi.",
  "dn17:1.20.1_0": "Puna caparaṁ, ānanda,",
  "dn17:1.20.1_1": "rājā mahāsudassano appābādho ahosi appātaṅko samavepākiniyā gahaṇiyā samannāgato nātisītāya nāccuṇhāya ativiya aññehi manussehi.",
  "dn17:1.20.2_0": "Rājā, ānanda,",
  "dn17:1.20.2_1": "mahāsudassano imāya tatiyāya iddhiyā samannāgato ahosi.",
  "dn17:1.21.1_0": "Puna caparaṁ, ānanda,",
  "dn17:1.21.1_1": "rājā mahāsudassano brāhmaṇagahapatikānaṁ piyo ahosi manāpo.",
  "dn17:1.21.2_0": "Seyyathāpi, ānanda,",
  "dn17:1.21.2_1": "pitā puttānaṁ piyo hoti manāpo;",
  "dn17:1.21.3_0": "evameva kho, ānanda,",
  "dn17:1.21.3_1": "rājā mahāsudassano brāhmaṇagahapatikānaṁ piyo ahosi manāpo.",
  "dn17:1.21.4_0": "Raññopi, ānanda,",
  "dn17:1.21.4_1": "mahāsudassanassa brāhmaṇagahapatikā piyā ahesuṁ manāpā.",
  "dn17:1.21.5_0": "Seyyathāpi, ānanda, pitu puttā piyā honti manāpā; ",
  "dn17:1.21.6_0": "evameva kho, ānanda,",
  "dn17:1.21.6_1": "raññopi mahāsudassanassa brāhmaṇagahapatikā piyā ahesuṁ manāpā.",
  "dn17:1.21.7_0": "Bhūtapubbaṁ, ānanda,",
  "dn17:1.21.7_1": "rājā mahāsudassano caturaṅginiyā senāya uyyānabhūmiṁ niyyāsi.",
  "dn17:1.21.8_0": "Atha kho, ānanda,",
  "dn17:1.21.8_1": "brāhmaṇagahapatikā rājānaṁ mahāsudassanaṁ upasaṅkamitvā evamāhaṁsu:",
  "dn17:1.21.9_0": "‘ataramāno, deva, yāhi,",
  "dn17:1.21.9_1": "yathā taṁ mayaṁ cirataraṁ passeyyāmā’ti.",
  "dn17:1.21.10_0": "Rājāpi, ānanda, mahāsudassano sārathiṁ āmantesi: ",
  "dn17:1.21.11_0": "‘ataramāno, sārathi, rathaṁ pesehi,",
  "dn17:1.21.11_1": "yathā ahaṁ brāhmaṇagahapatike cirataraṁ passeyyan’ti.",
  "dn17:1.21.12_0": "Rājā, ānanda,",
  "dn17:1.21.12_1": "mahāsudassano imāya catutthiyā iddhiyā samannāgato ahosi.",
  "dn17:1.21.13_0": "Rājā, ānanda,",
  "dn17:1.21.13_1": "mahāsudassano imāhi catūhi iddhīhi samannāgato ahosi.",
  "dn17:1.22.0_0": "4. Dhammapāsādapokkharaṇī ",
  "dn17:1.22.1_0": "Atha kho, ānanda,",
  "dn17:1.22.1_1": "rañño mahāsudassanassa etadahosi:",
  "dn17:1.22.2_0": "‘yannūnāhaṁ imāsu tālantarikāsu dhanusate dhanusate pokkharaṇiyo māpeyyan’ti. ",
  "dn17:1.22.3_0": "Māpesi kho, ānanda,",
  "dn17:1.22.3_1": "rājā mahāsudassano tāsu tālantarikāsu dhanusate dhanusate pokkharaṇiyo.",
  "dn17:1.22.4_0": "Tā kho panānanda,",
  "dn17:1.22.4_1": "pokkharaṇiyo catunnaṁ vaṇṇānaṁ iṭṭhakāhi citā ahesuṁ—",
  "dn17:1.22.5_0": "ekā iṭṭhakā sovaṇṇamayā, ekā rūpiyamayā, ekā veḷuriyamayā, ekā phalikamayā. ",
  "dn17:1.22.6_0": "Tāsu kho panānanda,",
  "dn17:1.22.6_1": "pokkharaṇīsu cattāri cattāri sopānāni ahesuṁ catunnaṁ vaṇṇānaṁ,",
  "dn17:1.22.7_0": "ekaṁ sopānaṁ sovaṇṇamayaṁ ekaṁ rūpiyamayaṁ ekaṁ veḷuriyamayaṁ ekaṁ phalikamayaṁ. ",
  "dn17:1.22.8_0": "Sovaṇṇamayassa sopānassa sovaṇṇamayā thambhā ahesuṁ,",
  "dn17:1.22.8_1": "rūpiyamayā sūciyo ca uṇhīsañca.",
  "dn17:1.22.9_0": "Rūpiyamayassa sopānassa rūpiyamayā thambhā ahesuṁ,",
  "dn17:1.22.9_1": "sovaṇṇamayā sūciyo ca uṇhīsañca.",
  "dn17:1.22.10_0": "Veḷuriyamayassa sopānassa veḷuriyamayā thambhā ahesuṁ,",
  "dn17:1.22.10_1": "phalikamayā sūciyo ca uṇhīsañca.",
  "dn17:1.22.11_0": "Phalikamayassa sopānassa phalikamayā thambhā ahesuṁ,",
  "dn17:1.22.11_1": "veḷuriyamayā sūciyo ca uṇhīsañca.",
  "dn17:1.22.12_0": "Tā kho panānanda,",
  "dn17:1.22.12_1": "pokkharaṇiyo dvīhi vedikāhi parikkhittā ahesuṁ ekā vedikā sovaṇṇamayā, ekā rūpiyamayā.",
  "dn17:1.22.13_0": "Sovaṇṇamayāya vedikāya sovaṇṇamayā thambhā ahesuṁ,",
  "dn17:1.22.13_1": "rūpiyamayā sūciyo ca uṇhīsañca.",
  "dn17:1.22.14_0": "Rūpiyamayāya vedikāya rūpiyamayā thambhā ahesuṁ,",
  "dn17:1.22.14_1": "sovaṇṇamayā sūciyo ca uṇhīsañca.",
  "dn17:1.23.1_0": "Atha kho, ānanda,",
  "dn17:1.23.1_1": "rañño mahāsudassanassa etadahosi:",
  "dn17:1.23.2_0": "‘yannūnāhaṁ imāsu pokkharaṇīsu evarūpaṁ mālaṁ ropāpeyyaṁ uppalaṁ padumaṁ kumudaṁ puṇḍarīkaṁ sabbotukaṁ sabbajanassa anāvaṭan’ti. ",
  "dn17:1.23.3_0": "Ropāpesi kho, ānanda,",
  "dn17:1.23.3_1": "rājā mahāsudassano tāsu pokkharaṇīsu evarūpaṁ mālaṁ uppalaṁ padumaṁ kumudaṁ puṇḍarīkaṁ sabbotukaṁ sabbajanassa anāvaṭaṁ.",
  "dn17:1.23.4_0": "Atha kho, ānanda,",
  "dn17:1.23.4_1": "rañño mahāsudassanassa etadahosi:",
  "dn17:1.23.5_0": "‘yannūnāhaṁ imāsaṁ pokkharaṇīnaṁ tīre nhāpake purise ṭhapeyyaṁ,",
  "dn17:1.23.5_1": "ye āgatāgataṁ janaṁ nhāpessantī’ti.",
  "dn17:1.23.6_0": "Ṭhapesi kho, ānanda,",
  "dn17:1.23.6_1": "rājā mahāsudassano tāsaṁ pokkharaṇīnaṁ tīre nhāpake purise, ye āgatāgataṁ janaṁ nhāpesuṁ.",
  "dn17:1.23.7_0": "Atha kho, ānanda,",
  "dn17:1.23.7_1": "rañño mahāsudassanassa etadahosi:",
  "dn17:1.23.8_0": "‘yannūnāhaṁ imāsaṁ pokkharaṇīnaṁ tīre evarūpaṁ dānaṁ paṭṭhapeyyaṁ—",
  "dn17:1.23.9_0": "annaṁ annaṭṭhikassa, pānaṁ pānaṭṭhikassa, vatthaṁ vatthaṭṭhikassa, yānaṁ yānaṭṭhikassa, sayanaṁ sayanaṭṭhikassa, itthiṁ itthiṭṭhikassa, hiraññaṁ hiraññaṭṭhikassa, suvaṇṇaṁ suvaṇṇaṭṭhikassā’ti. ",
  "dn17:1.23.10_0": "Paṭṭhapesi kho, ānanda,",
  "dn17:1.23.10_1": "rājā mahāsudassano tāsaṁ pokkharaṇīnaṁ tīre evarūpaṁ dānaṁ—",
  "dn17:1.23.11_0": "annaṁ annaṭṭhikassa, pānaṁ pānaṭṭhikassa, vatthaṁ vatthaṭṭhikassa, yānaṁ yānaṭṭhikassa, sayanaṁ sayanaṭṭhikassa, itthiṁ itthiṭṭhikassa, hiraññaṁ hiraññaṭṭhikassa, suvaṇṇaṁ suvaṇṇaṭṭhikassa. ",
  "dn17:1.24.1_0": "Atha kho, ānanda,",
  "dn17:1.24.1_1": "brāhmaṇagahapatikā pahūtaṁ sāpateyyaṁ ādāya rājānaṁ mahāsudassanaṁ upasaṅkamitvā evamāhaṁsu:",
  "dn17:1.24.2_0": "‘idaṁ, deva,",
  "dn17:1.24.2_1": "pahūtaṁ sāpateyyaṁ devaññeva uddissa ābhataṁ, taṁ devo paṭiggaṇhatū’ti.",
  "dn17:1.24.3_0": "‘Alaṁ, bho,",
  "dn17:1.24.3_1": "mamapidaṁ pahūtaṁ sāpateyyaṁ dhammikena balinā abhisaṅkhataṁ, tañca vo hotu, ito ca bhiyyo harathā’ti.",
  "dn17:1.24.4_0": "Te raññā paṭikkhittā ekamantaṁ apakkamma evaṁ samacintesuṁ: ",
  "dn17:1.24.5_0": "‘na kho etaṁ amhākaṁ patirūpaṁ,",
  "dn17:1.24.5_1": "yaṁ mayaṁ imāni sāpateyyāni punadeva sakāni gharāni paṭihareyyāma.",
  "dn17:1.24.6_0": "Yannūna mayaṁ rañño mahāsudassanassa nivesanaṁ māpeyyāmā’ti. ",
  "dn17:1.24.7_0": "Te rājānaṁ mahāsudassanaṁ upasaṅkamitvā evamāhaṁsu: ",
  "dn17:1.24.8_0": "‘nivesanaṁ te, deva, māpessāmā’ti. ",
  "dn17:1.24.9_0": "Adhivāsesi kho, ānanda,",
  "dn17:1.24.9_1": "rājā mahāsudassano tuṇhībhāvena.",
  "dn17:1.25.1_0": "Atha kho, ānanda,",
  "dn17:1.25.1_1": "sakko devānamindo rañño mahāsudassanassa cetasā cetoparivitakkamaññāya vissakammaṁ devaputtaṁ āmantesi:",
  "dn17:1.25.2_0": "‘ehi tvaṁ, samma vissakamma,",
  "dn17:1.25.2_1": "rañño mahāsudassanassa nivesanaṁ māpehi dhammaṁ nāma pāsādan’ti.",
  "dn17:1.25.3_0": "‘Evaṁ, bhaddantavā’ti kho, ānanda,",
  "dn17:1.25.3_1": "vissakammo devaputto sakkassa devānamindassa paṭissutvā seyyathāpi nāma balavā puriso samiñjitaṁ vā bāhaṁ pasāreyya pasāritaṁ vā bāhaṁ samiñjeyya;",
  "dn17:1.25.3_2": "evameva—devesu tāvatiṁsesu antarahito rañño mahāsudassanassa purato pāturahosi.",
  "dn17:1.25.4_0": "Atha kho, ānanda,",
  "dn17:1.25.4_1": "vissakammo devaputto rājānaṁ mahāsudassanaṁ etadavoca:",
  "dn17:1.25.5_0": "‘nivesanaṁ te, deva,",
  "dn17:1.25.5_1": "māpessāmi dhammaṁ nāma pāsādan’ti.",
  "dn17:1.25.6_0": "Adhivāsesi kho, ānanda,",
  "dn17:1.25.6_1": "rājā mahāsudassano tuṇhībhāvena.",
  "dn17:1.25.7_0": "Māpesi kho, ānanda,",
  "dn17:1.25.7_1": "vissakammo devaputto rañño mahāsudassanassa nivesanaṁ dhammaṁ nāma pāsādaṁ.",
  "dn17:1.25.8_0": "Dhammo, ānanda,",
  "dn17:1.25.8_1": "pāsādo puratthimena pacchimena ca yojanaṁ āyāmena ahosi.",
  "dn17:1.25.8_2": "Uttarena dakkhiṇena ca aḍḍhayojanaṁ vitthārena.",
  "dn17:1.25.9_0": "Dhammassa, ānanda,",
  "dn17:1.25.9_1": "pāsādassa tiporisaṁ uccatarena vatthu citaṁ ahosi catunnaṁ vaṇṇānaṁ iṭṭhakāhi—",
  "dn17:1.25.10_0": "ekā iṭṭhakā sovaṇṇamayā, ekā rūpiyamayā, ekā veḷuriyamayā, ekā phalikamayā. ",
  "dn17:1.26.1_0": "Dhammassa, ānanda,",
  "dn17:1.26.1_1": "pāsādassa caturāsītithambhasahassāni ahesuṁ catunnaṁ vaṇṇānaṁ—",
  "dn17:1.26.2_0": "eko thambho sovaṇṇamayo, eko rūpiyamayo, eko veḷuriyamayo, eko phalikamayo. ",
  "dn17:1.26.3_0": "Dhammo, ānanda,",
  "dn17:1.26.3_1": "pāsādo catunnaṁ vaṇṇānaṁ phalakehi santhato ahosi—",
  "dn17:1.26.4_0": "ekaṁ phalakaṁ sovaṇṇamayaṁ, ekaṁ rūpiyamayaṁ, ekaṁ veḷuriyamayaṁ, ekaṁ phalikamayaṁ. ",
  "dn17:1.26.5_0": "Dhammassa, ānanda,",
  "dn17:1.26.5_1": "pāsādassa catuvīsati sopānāni ahesuṁ catunnaṁ vaṇṇānaṁ—",
  "dn17:1.26.6_0": "ekaṁ sopānaṁ sovaṇṇamayaṁ, ekaṁ rūpiyamayaṁ, ekaṁ veḷuriyamayaṁ, ekaṁ phalikamayaṁ. ",
  "dn17:1.26.7_0": "Sovaṇṇamayassa sopānassa sovaṇṇamayā thambhā ahesuṁ rūpiyamayā sūciyo ca uṇhīsañca. ",
  "dn17:1.26.8_0": "Rūpiyamayassa sopānassa rūpiyamayā thambhā ahesuṁ sovaṇṇamayā sūciyo ca uṇhīsañca. ",
  "dn17:1.26.9_0": "Veḷuriyamayassa sopānassa veḷuriyamayā thambhā ahesuṁ phalikamayā sūciyo ca uṇhīsañca. ",
  "dn17:1.26.10_0": "Phalikamayassa sopānassa phalikamayā thambhā ahesuṁ veḷuriyamayā sūciyo ca uṇhīsañca. ",
  "dn17:1.26.11_0": "Dhamme, ānanda,",
  "dn17:1.26.11_1": "pāsāde caturāsītikūṭāgārasahassāni ahesuṁ catunnaṁ vaṇṇānaṁ—",
  "dn17:1.26.12_0": "ekaṁ kūṭāgāraṁ sovaṇṇamayaṁ, ekaṁ rūpiyamayaṁ, ekaṁ veḷuriyamayaṁ, ekaṁ phalikamayaṁ. ",
  "dn17:1.26.13_0": "Sovaṇṇamaye kūṭāgāre rūpiyamayo pallaṅko paññatto ahosi,",
  "dn17:1.26.13_1": "rūpiyamaye kūṭāgāre sovaṇṇamayo pallaṅko paññatto ahosi,",
  "dn17:1.26.13_2": "veḷuriyamaye kūṭāgāre dantamayo pallaṅko paññatto ahosi,",
  "dn17:1.26.13_3": "phalikamaye kūṭāgāre sāramayo pallaṅko paññatto ahosi.",
  "dn17:1.26.14_0": "Sovaṇṇamayassa kūṭāgārassa dvāre rūpiyamayo tālo ṭhito ahosi,",
  "dn17:1.26.14_1": "tassa rūpiyamayo khandho sovaṇṇamayāni pattāni ca phalāni ca.",
  "dn17:1.26.15_0": "Rūpiyamayassa kūṭāgārassa dvāre sovaṇṇamayo tālo ṭhito ahosi, tassa sovaṇṇamayo khandho,",
  "dn17:1.26.15_1": "rūpiyamayāni pattāni ca phalāni ca.",
  "dn17:1.26.16_0": "Veḷuriyamayassa kūṭāgārassa dvāre phalikamayo tālo ṭhito ahosi, tassa phalikamayo khandho,",
  "dn17:1.26.16_1": "veḷuriyamayāni pattāni ca phalāni ca.",
  "dn17:1.26.17_0": "Phalikamayassa kūṭāgārassa dvāre veḷuriyamayo tālo ṭhito ahosi, tassa veḷuriyamayo khandho,",
  "dn17:1.26.17_1": "phalikamayāni pattāni ca phalāni ca.",
  "dn17:1.27.1_0": "Atha kho, ānanda,",
  "dn17:1.27.1_1": "rañño mahāsudassanassa etadahosi:",
  "dn17:1.27.2_0": "‘yannūnāhaṁ mahāviyūhassa kūṭāgārassa dvāre sabbasovaṇṇamayaṁ tālavanaṁ māpeyyaṁ,",
  "dn17:1.27.2_1": "yattha divāvihāraṁ nisīdissāmī’ti.",
  "dn17:1.27.3_0": "Māpesi kho, ānanda,",
  "dn17:1.27.3_1": "rājā mahāsudassano mahāviyūhassa kūṭāgārassa dvāre sabbasovaṇṇamayaṁ tālavanaṁ, yattha divāvihāraṁ nisīdi.",
  "dn17:1.28.1_0": "Dhammo, ānanda,",
  "dn17:1.28.1_1": "pāsādo dvīhi vedikāhi parikkhitto ahosi, ekā vedikā sovaṇṇamayā, ekā rūpiyamayā.",
  "dn17:1.28.2_0": "Sovaṇṇamayāya vedikāya sovaṇṇamayā thambhā ahesuṁ,",
  "dn17:1.28.2_1": "rūpiyamayā sūciyo ca uṇhīsañca.",
  "dn17:1.28.3_0": "Rūpiyamayāya vedikāya rūpiyamayā thambhā ahesuṁ,",
  "dn17:1.28.3_1": "sovaṇṇamayā sūciyo ca uṇhīsañca.",
  "dn17:1.29.1_0": "Dhammo, ānanda,",
  "dn17:1.29.1_1": "pāsādo dvīhi kiṅkiṇikajālehi parikkhitto ahosi—",
  "dn17:1.29.2_0": "ekaṁ jālaṁ sovaṇṇamayaṁ ekaṁ rūpiyamayaṁ. ",
  "dn17:1.29.3_0": "Sovaṇṇamayassa jālassa rūpiyamayā kiṅkiṇikā ahesuṁ,",
  "dn17:1.29.3_1": "rūpiyamayassa jālassa sovaṇṇamayā kiṅkiṇikā ahesuṁ.",
  "dn17:1.29.4_0": "Tesaṁ kho panānanda,",
  "dn17:1.29.4_1": "kiṅkiṇikajālānaṁ vāteritānaṁ saddo ahosi vaggu ca rajanīyo ca khamanīyo ca madanīyo ca.",
  "dn17:1.29.5_0": "Seyyathāpi, ānanda,",
  "dn17:1.29.5_1": "pañcaṅgikassa tūriyassa suvinītassa suppaṭitāḷitassa sukusalehi samannāhatassa saddo hoti,",
  "dn17:1.29.5_2": "vaggu ca rajanīyo ca khamanīyo ca madanīyo ca;",
  "dn17:1.29.6_0": "evameva kho, ānanda,",
  "dn17:1.29.6_1": "tesaṁ kiṅkiṇikajālānaṁ vāteritānaṁ saddo ahosi vaggu ca rajanīyo ca khamanīyo ca madanīyo ca.",
  "dn17:1.29.7_0": "Ye kho panānanda,",
  "dn17:1.29.7_1": "tena samayena kusāvatiyā rājadhāniyā dhuttā ahesuṁ soṇḍā pipāsā,",
  "dn17:1.29.7_2": "te tesaṁ kiṅkiṇikajālānaṁ vāteritānaṁ saddena paricāresuṁ.",
  "dn17:1.29.8_0": "Niṭṭhito kho panānanda,",
  "dn17:1.29.8_1": "dhammo pāsādo duddikkho ahosi musati cakkhūni.",
  "dn17:1.29.9_0": "Seyyathāpi, ānanda,",
  "dn17:1.29.9_1": "vassānaṁ pacchime māse saradasamaye viddhe vigatavalāhake deve ādicco nabhaṁ abbhussakkamāno duddikkho hoti musati cakkhūni;",
  "dn17:1.29.10_0": "evameva kho, ānanda,",
  "dn17:1.29.10_1": "dhammo pāsādo duddikkho ahosi musati cakkhūni.",
  "dn17:1.30.1_0": "Atha kho, ānanda,",
  "dn17:1.30.1_1": "rañño mahāsudassanassa etadahosi:",
  "dn17:1.30.2_0": "‘yannūnāhaṁ dhammassa pāsādassa purato dhammaṁ nāma pokkharaṇiṁ māpeyyan’ti. ",
  "dn17:1.30.3_0": "Māpesi kho, ānanda,",
  "dn17:1.30.3_1": "rājā mahāsudassano dhammassa pāsādassa purato dhammaṁ nāma pokkharaṇiṁ.",
  "dn17:1.30.4_0": "Dhammā, ānanda,",
  "dn17:1.30.4_1": "pokkharaṇī puratthimena pacchimena ca yojanaṁ āyāmena ahosi,",
  "dn17:1.30.4_2": "uttarena dakkhiṇena ca aḍḍhayojanaṁ vitthārena.",
  "dn17:1.30.5_0": "Dhammā, ānanda,",
  "dn17:1.30.5_1": "pokkharaṇī catunnaṁ vaṇṇānaṁ iṭṭhakāhi citā ahosi—",
  "dn17:1.30.6_0": "ekā iṭṭhakā sovaṇṇamayā, ekā rūpiyamayā, ekā veḷuriyamayā, ekā phalikamayā. ",
  "dn17:1.31.1_0": "Dhammāya, ānanda,",
  "dn17:1.31.1_1": "pokkharaṇiyā catuvīsati sopānāni ahesuṁ catunnaṁ vaṇṇānaṁ—",
  "dn17:1.31.2_0": "ekaṁ sopānaṁ sovaṇṇamayaṁ, ekaṁ rūpiyamayaṁ, ekaṁ veḷuriyamayaṁ, ekaṁ phalikamayaṁ. ",
  "dn17:1.31.3_0": "Sovaṇṇamayassa sopānassa sovaṇṇamayā thambhā ahesuṁ rūpiyamayā sūciyo ca uṇhīsañca. ",
  "dn17:1.31.4_0": "Rūpiyamayassa sopānassa rūpiyamayā thambhā ahesuṁ sovaṇṇamayā sūciyo ca uṇhīsañca. ",
  "dn17:1.31.5_0": "Veḷuriyamayassa sopānassa veḷuriyamayā thambhā ahesuṁ phalikamayā sūciyo ca uṇhīsañca. ",
  "dn17:1.31.6_0": "Phalikamayassa sopānassa phalikamayā thambhā ahesuṁ veḷuriyamayā sūciyo ca uṇhīsañca. ",
  "dn17:1.31.7_0": "Dhammā, ānanda,",
  "dn17:1.31.7_1": "pokkharaṇī dvīhi vedikāhi parikkhittā ahosi—ekā vedikā sovaṇṇamayā, ekā rūpiyamayā.",
  "dn17:1.31.8_0": "Sovaṇṇamayāya vedikāya sovaṇṇamayā thambhā ahesuṁ rūpiyamayā sūciyo ca uṇhīsañca. ",
  "dn17:1.31.9_0": "Rūpiyamayāya vedikāya rūpiyamayā thambhā ahesuṁ sovaṇṇamayā sūciyo ca uṇhīsañca. ",
  "dn17:1.32.1_0": "Dhammā, ānanda,",
  "dn17:1.32.1_1": "pokkharaṇī sattahi tālapantīhi parikkhittā ahosi—",
  "dn17:1.32.2_0": "ekā tālapanti sovaṇṇamayā, ekā rūpiyamayā, ekā veḷuriyamayā, ekā phalikamayā, ekā lohitaṅkamayā, ekā masāragallamayā, ekā sabbaratanamayā. ",
  "dn17:1.32.3_0": "Sovaṇṇamayassa tālassa sovaṇṇamayo khandho ahosi rūpiyamayāni pattāni ca phalāni ca. ",
  "dn17:1.32.4_0": "Rūpiyamayassa tālassa rūpiyamayo khandho ahosi sovaṇṇamayāni pattāni ca phalāni ca. ",
  "dn17:1.32.5_0": "Veḷuriyamayassa tālassa veḷuriyamayo khandho ahosi phalikamayāni pattāni ca phalāni ca. ",
  "dn17:1.32.6_0": "Phalikamayassa tālassa phalikamayo khandho ahosi veḷuriyamayāni pattāni ca phalāni ca. ",
  "dn17:1.32.7_0": "Lohitaṅkamayassa tālassa lohitaṅkamayo khandho ahosi masāragallamayāni pattāni ca phalāni ca. ",
  "dn17:1.32.8_0": "Masāragallamayassa tālassa masāragallamayo khandho ahosi lohitaṅkamayāni pattāni ca phalāni ca. ",
  "dn17:1.32.9_0": "Sabbaratanamayassa tālassa sabbaratanamayo khandho ahosi,",
  "dn17:1.32.9_1": "sabbaratanamayāni pattāni ca phalāni ca.",
  "dn17:1.32.10_0": "Tāsaṁ kho panānanda,",
  "dn17:1.32.10_1": "tālapantīnaṁ vāteritānaṁ saddo ahosi,",
  "dn17:1.32.10_2": "vaggu ca rajanīyo ca khamanīyo ca madanīyo ca.",
  "dn17:1.32.11_0": "Seyyathāpi, ānanda,",
  "dn17:1.32.11_1": "pañcaṅgikassa tūriyassa suvinītassa suppaṭitāḷitassa sukusalehi samannāhatassa saddo hoti vaggu ca rajanīyo ca khamanīyo ca madanīyo ca;",
  "dn17:1.32.12_0": "evameva kho, ānanda,",
  "dn17:1.32.12_1": "tāsaṁ tālapantīnaṁ vāteritānaṁ saddo ahosi vaggu ca rajanīyo ca khamanīyo ca madanīyo ca.",
  "dn17:1.32.13_0": "Ye kho panānanda,",
  "dn17:1.32.13_1": "tena samayena kusāvatiyā rājadhāniyā dhuttā ahesuṁ soṇḍā pipāsā,",
  "dn17:1.32.13_2": "te tāsaṁ tālapantīnaṁ vāteritānaṁ saddena paricāresuṁ.",
  "dn17:1.33.1_0": "Niṭṭhite kho panānanda,",
  "dn17:1.33.1_1": "dhamme pāsāde niṭṭhitāya dhammāya ca pokkharaṇiyā rājā mahāsudassano ‘ye tena samayena samaṇesu vā samaṇasammatā brāhmaṇesu vā brāhmaṇasammatā’,",
  "dn17:1.33.1_2": "te sabbakāmehi santappetvā dhammaṁ pāsādaṁ abhiruhi.",
  "dn17:1.33.2_0": "Paṭhamabhāṇavāro. ",
  "dn17:2.1.0_0": "5. Jhānasampatti ",
  "dn17:2.1.1_0": "Atha kho, ānanda,",
  "dn17:2.1.1_1": "rañño mahāsudassanassa etadahosi:",
  "dn17:2.1.2_0": "‘kissa nu kho me idaṁ kammassa phalaṁ kissa kammassa vipāko,",
  "dn17:2.1.2_1": "yenāhaṁ etarahi evaṁmahiddhiko evaṁmahānubhāvo’ti?",
  "dn17:2.1.3_0": "Atha kho, ānanda,",
  "dn17:2.1.3_1": "rañño mahāsudassanassa etadahosi:",
  "dn17:2.1.4_0": "‘tiṇṇaṁ kho me idaṁ kammānaṁ phalaṁ tiṇṇaṁ kammānaṁ vipāko,",
  "dn17:2.1.4_1": "yenāhaṁ etarahi evaṁmahiddhiko evaṁmahānubhāvo, seyyathidaṁ—",
  "dn17:2.1.5_0": "dānassa damassa saṁyamassā’ti. ",
  "dn17:2.2.1_0": "Atha kho, ānanda,",
  "dn17:2.2.1_1": "rājā mahāsudassano yena mahāviyūhaṁ kūṭāgāraṁ tenupasaṅkami;",
  "dn17:2.2.1_2": "upasaṅkamitvā mahāviyūhassa kūṭāgārassa dvāre ṭhito udānaṁ udānesi:",
  "dn17:2.2.2_0": "‘tiṭṭha, kāmavitakka, tiṭṭha, byāpādavitakka, tiṭṭha, vihiṁsāvitakka. ",
  "dn17:2.2.3_0": "Ettāvatā, kāmavitakka, ettāvatā, byāpādavitakka, ettāvatā, vihiṁsāvitakkā’ti. ",
  "dn17:2.3.1_0": "Atha kho, ānanda,",
  "dn17:2.3.1_1": "rājā mahāsudassano mahāviyūhaṁ kūṭāgāraṁ pavisitvā sovaṇṇamaye pallaṅke nisinno vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihāsi.",
  "dn17:2.3.2_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihāsi. ",
  "dn17:2.3.3_0": "Pītiyā ca virāgā upekkhako ca vihāsi,",
  "dn17:2.3.3_1": "sato ca sampajāno sukhañca kāyena paṭisaṁvedesi, yaṁ taṁ ariyā ācikkhanti:",
  "dn17:2.3.3_2": "‘upekkhako satimā sukhavihārī’ti tatiyaṁ jhānaṁ upasampajja vihāsi.",
  "dn17:2.3.4_0": "Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihāsi. ",
  "dn17:2.4.1_0": "Atha kho, ānanda,",
  "dn17:2.4.1_1": "rājā mahāsudassano mahāviyūhā kūṭāgārā nikkhamitvā sovaṇṇamayaṁ kūṭāgāraṁ pavisitvā rūpiyamaye pallaṅke nisinno",
  "dn17:2.4.2_0": "mettāsahagatena cetasā ekaṁ disaṁ pharitvā vihāsi.",
  "dn17:2.4.2_1": "Tathā dutiyaṁ tathā tatiyaṁ tathā catutthaṁ.",
  "dn17:2.4.2_2": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā vihāsi.",
  "dn17:2.4.3_0": "Karuṇāsahagatena cetasā …pe… ",
  "dn17:2.4.4_0": "muditāsahagatena cetasā …pe… ",
  "dn17:2.4.5_0": "upekkhāsahagatena cetasā ekaṁ disaṁ pharitvā vihāsi.",
  "dn17:2.4.5_1": "Tathā dutiyaṁ tathā tatiyaṁ tathā catutthaṁ.",
  "dn17:2.4.5_2": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā vihāsi.",
  "dn17:2.5.0_0": "6. Caturāsītinagarasahassādi ",
  "dn17:2.5.1_0": "Rañño, ānanda,",
  "dn17:2.5.1_1": "mahāsudassanassa caturāsīti nagarasahassāni ahesuṁ kusāvatīrājadhānippamukhāni;",
  "dn17:2.5.2_0": "caturāsīti pāsādasahassāni ahesuṁ dhammapāsādappamukhāni; ",
  "dn17:2.5.3_0": "caturāsīti kūṭāgārasahassāni ahesuṁ mahāviyūhakūṭāgārappamukhāni; ",
  "dn17:2.5.4_0": "caturāsīti pallaṅkasahassāni ahesuṁ sovaṇṇamayāni rūpiyamayāni dantamayāni sāramayāni gonakatthatāni paṭikatthatāni paṭalikatthatāni kadalimigapavarapaccattharaṇāni sauttaracchadāni ubhatolohitakūpadhānāni; ",
  "dn17:2.5.5_0": "caturāsīti nāgasahassāni ahesuṁ sovaṇṇālaṅkārāni sovaṇṇadhajāni hemajālapaṭicchannāni uposathanāgarājappamukhāni; ",
  "dn17:2.5.6_0": "caturāsīti assasahassāni ahesuṁ sovaṇṇālaṅkārāni sovaṇṇadhajāni hemajālapaṭicchannāni valāhakaassarājappamukhāni; ",
  "dn17:2.5.7_0": "caturāsīti rathasahassāni ahesuṁ sīhacammaparivārāni byagghacammaparivārāni dīpicammaparivārāni paṇḍukambalaparivārāni sovaṇṇālaṅkārāni sovaṇṇadhajāni hemajālapaṭicchannāni vejayantarathappamukhāni; ",
  "dn17:2.5.8_0": "caturāsīti maṇisahassāni ahesuṁ maṇiratanappamukhāni; ",
  "dn17:2.5.9_0": "caturāsīti itthisahassāni ahesuṁ subhaddādevippamukhāni; ",
  "dn17:2.5.10_0": "caturāsīti gahapatisahassāni ahesuṁ gahapatiratanappamukhāni; ",
  "dn17:2.5.11_0": "caturāsīti khattiyasahassāni ahesuṁ anuyantāni pariṇāyakaratanappamukhāni; ",
  "dn17:2.5.12_0": "caturāsīti dhenusahassāni ahesuṁ duhasandanāni kaṁsūpadhāraṇāni; ",
  "dn17:2.5.13_0": "caturāsīti vatthakoṭisahassāni ahesuṁ khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ; ",
  "dn17:2.5.14_0": "rañño, ānanda,",
  "dn17:2.5.14_1": "mahāsudassanassa caturāsīti thālipākasahassāni ahesuṁ sāyaṁ pātaṁ bhattābhihāro abhihariyittha.",
  "dn17:2.6.1_0": "Tena kho panānanda,",
  "dn17:2.6.1_1": "samayena rañño mahāsudassanassa caturāsīti nāgasahassāni sāyaṁ pātaṁ upaṭṭhānaṁ āgacchanti.",
  "dn17:2.6.2_0": "Atha kho, ānanda,",
  "dn17:2.6.2_1": "rañño mahāsudassanassa etadahosi:",
  "dn17:2.6.3_0": "‘imāni kho me caturāsīti nāgasahassāni sāyaṁ pātaṁ upaṭṭhānaṁ āgacchanti,",
  "dn17:2.6.3_1": "yannūna vassasatassa vassasatassa accayena dvecattālīsaṁ dvecattālīsaṁ nāgasahassāni sakiṁ sakiṁ upaṭṭhānaṁ āgaccheyyun’ti.",
  "dn17:2.6.4_0": "Atha kho, ānanda,",
  "dn17:2.6.4_1": "rājā mahāsudassano pariṇāyakaratanaṁ āmantesi:",
  "dn17:2.6.5_0": "‘imāni kho me, samma pariṇāyakaratana,",
  "dn17:2.6.5_1": "caturāsīti nāgasahassāni sāyaṁ pātaṁ upaṭṭhānaṁ āgacchanti, tena hi, samma pariṇāyakaratana,",
  "dn17:2.6.5_2": "vassasatassa vassasatassa accayena dvecattālīsaṁ dvecattālīsaṁ nāgasahassāni sakiṁ sakiṁ upaṭṭhānaṁ āgacchantū’ti.",
  "dn17:2.6.6_0": "‘Evaṁ, devā’ti kho, ānanda,",
  "dn17:2.6.6_1": "pariṇāyakaratanaṁ rañño mahāsudassanassa paccassosi.",
  "dn17:2.6.7_0": "Atha kho, ānanda,",
  "dn17:2.6.7_1": "rañño mahāsudassanassa aparena samayena vassasatassa vassasatassa accayena dvecattālīsaṁ dvecattālīsaṁ nāgasahassāni sakiṁ sakiṁ upaṭṭhānaṁ āgamaṁsu.",
  "dn17:2.7.0_0": "7. Subhaddādeviupasaṅkamana ",
  "dn17:2.7.1_0": "Atha kho, ānanda,",
  "dn17:2.7.1_1": "subhaddāya deviyā bahunnaṁ vassānaṁ bahunnaṁ vassasatānaṁ bahunnaṁ vassasahassānaṁ accayena etadahosi:",
  "dn17:2.7.2_0": "‘ciraṁ diṭṭho kho me rājā mahāsudassano.",
  "dn17:2.7.2_1": "Yannūnāhaṁ rājānaṁ mahāsudassanaṁ dassanāya upasaṅkameyyan’ti.",
  "dn17:2.7.3_0": "Atha kho, ānanda,",
  "dn17:2.7.3_1": "subhaddā devī itthāgāraṁ āmantesi:",
  "dn17:2.7.4_0": "‘etha tumhe sīsāni nhāyatha pītāni vatthāni pārupatha. ",
  "dn17:2.7.5_0": "Ciraṁ diṭṭho no rājā mahāsudassano,",
  "dn17:2.7.5_1": "rājānaṁ mahāsudassanaṁ dassanāya upasaṅkamissāmā’ti.",
  "dn17:2.7.6_0": "‘Evaṁ, ayye’ti kho, ānanda,",
  "dn17:2.7.6_1": "itthāgāraṁ subhaddāya deviyā paṭissutvā sīsāni nhāyitvā pītāni vatthāni pārupitvā yena subhaddā devī tenupasaṅkami.",
  "dn17:2.8.1_0": "Atha kho, ānanda,",
  "dn17:2.8.1_1": "subhaddā devī pariṇāyakaratanaṁ āmantesi:",
  "dn17:2.8.2_0": "‘kappehi, samma pariṇāyakaratana, caturaṅginiṁ senaṁ,",
  "dn17:2.8.2_1": "ciraṁ diṭṭho no rājā mahāsudassano,",
  "dn17:2.8.2_2": "rājānaṁ mahāsudassanaṁ dassanāya upasaṅkamissāmā’ti.",
  "dn17:2.8.3_0": "‘Evaṁ, devī’ti kho, ānanda,",
  "dn17:2.8.3_1": "pariṇāyakaratanaṁ subhaddāya deviyā paṭissutvā caturaṅginiṁ senaṁ kappāpetvā subhaddāya deviyā paṭivedesi:",
  "dn17:2.8.4_0": "‘kappitā kho, devi, caturaṅginī senā, ",
  "dn17:2.8.5_0": "yassadāni kālaṁ maññasī’ti. ",
  "dn17:2.8.6_0": "Atha kho, ānanda,",
  "dn17:2.8.6_1": "subhaddā devī caturaṅginiyā senāya saddhiṁ itthāgārena yena dhammo pāsādo tenupasaṅkami;",
  "dn17:2.8.6_2": "upasaṅkamitvā dhammaṁ pāsādaṁ abhiruhitvā yena mahāviyūhaṁ kūṭāgāraṁ tenupasaṅkami.",
  "dn17:2.8.7_0": "Upasaṅkamitvā mahāviyūhassa kūṭāgārassa dvārabāhaṁ ālambitvā aṭṭhāsi. ",
  "dn17:2.8.8_0": "Atha kho, ānanda,",
  "dn17:2.8.8_1": "rājā mahāsudassano saddaṁ sutvā:",
  "dn17:2.8.9_0": "‘kiṁ nu kho mahato viya janakāyassa saddo’ti mahāviyūhā kūṭāgārā nikkhamanto addasa subhaddaṁ deviṁ dvārabāhaṁ ālambitvā ṭhitaṁ,",
  "dn17:2.8.9_1": "disvāna subhaddaṁ deviṁ etadavoca:",
  "dn17:2.8.10_0": "‘ettheva, devi, tiṭṭha mā pāvisī’ti. ",
  "dn17:2.9.1_0": "Atha kho, ānanda,",
  "dn17:2.9.1_1": "rājā mahāsudassano aññataraṁ purisaṁ āmantesi:",
  "dn17:2.9.2_0": "‘ehi tvaṁ, ambho purisa,",
  "dn17:2.9.2_1": "mahāviyūhā kūṭāgārā sovaṇṇamayaṁ pallaṅkaṁ nīharitvā sabbasovaṇṇamaye tālavane paññapehī’ti.",
  "dn17:2.9.3_0": "‘Evaṁ, devā’ti kho, ānanda,",
  "dn17:2.9.3_1": "so puriso rañño mahāsudassanassa paṭissutvā mahāviyūhā kūṭāgārā sovaṇṇamayaṁ pallaṅkaṁ nīharitvā sabbasovaṇṇamaye tālavane paññapesi.",
  "dn17:2.9.4_0": "Atha kho, ānanda,",
  "dn17:2.9.4_1": "rājā mahāsudassano dakkhiṇena passena sīhaseyyaṁ kappesi pāde pādaṁ accādhāya sato sampajāno.",
  "dn17:2.10.1_0": "Atha kho, ānanda, subhaddāya deviyā etadahosi: ",
  "dn17:2.10.2_0": "‘vippasannāni kho rañño mahāsudassanassa indriyāni,",
  "dn17:2.10.2_1": "parisuddho chavivaṇṇo pariyodāto,",
  "dn17:2.10.2_2": "mā heva kho rājā mahāsudassano kālamakāsī’ti rājānaṁ mahāsudassanaṁ etadavoca:",
  "dn17:2.10.3_0": "‘Imāni te, deva,",
  "dn17:2.10.3_1": "caturāsīti nagarasahassāni kusāvatīrājadhānippamukhāni.",
  "dn17:2.10.4_0": "Ettha, deva,",
  "dn17:2.10.4_1": "chandaṁ janehi jīvite apekkhaṁ karohi.",
  "dn17:2.10.5_0": "Imāni te, deva,",
  "dn17:2.10.5_1": "caturāsīti pāsādasahassāni dhammapāsādappamukhāni.",
  "dn17:2.10.6_0": "Ettha, deva,",
  "dn17:2.10.6_1": "chandaṁ janehi jīvite apekkhaṁ karohi.",
  "dn17:2.10.7_0": "Imāni te, deva,",
  "dn17:2.10.7_1": "caturāsīti kūṭāgārasahassāni mahāviyūhakūṭāgārappamukhāni.",
  "dn17:2.10.8_0": "Ettha, deva,",
  "dn17:2.10.8_1": "chandaṁ janehi jīvite apekkhaṁ karohi.",
  "dn17:2.10.9_0": "Imāni te, deva,",
  "dn17:2.10.9_1": "caturāsīti pallaṅkasahassāni sovaṇṇamayāni rūpiyamayāni dantamayāni sāramayāni gonakatthatāni paṭikatthatāni paṭalikatthatāni kadalimigapavarapaccattharaṇāni sauttaracchadāni ubhatolohitakūpadhānāni.",
  "dn17:2.10.10_0": "Ettha, deva, chandaṁ janehi, jīvite apekkhaṁ karohi. ",
  "dn17:2.10.11_0": "Imāni te, deva,",
  "dn17:2.10.11_1": "caturāsīti nāgasahassāni sovaṇṇālaṅkārāni sovaṇṇadhajāni hemajālapaṭicchannāni uposathanāgarājappamukhāni.",
  "dn17:2.10.12_0": "Ettha, deva,",
  "dn17:2.10.12_1": "chandaṁ janehi jīvite apekkhaṁ karohi.",
  "dn17:2.10.13_0": "Imāni te, deva,",
  "dn17:2.10.13_1": "caturāsīti assasahassāni sovaṇṇālaṅkārāni sovaṇṇadhajāni hemajālapaṭicchannāni valāhakaassarājappamukhāni.",
  "dn17:2.10.14_0": "Ettha, deva,",
  "dn17:2.10.14_1": "chandaṁ janehi jīvite apekkhaṁ karohi.",
  "dn17:2.10.15_0": "Imāni te, deva,",
  "dn17:2.10.15_1": "caturāsīti rathasahassāni sīhacammaparivārāni byagghacammaparivārāni dīpicammaparivārāni paṇḍukambalaparivārāni sovaṇṇālaṅkārāni sovaṇṇadhajāni hemajālapaṭicchannāni vejayantarathappamukhāni.",
  "dn17:2.10.16_0": "Ettha, deva,",
  "dn17:2.10.16_1": "chandaṁ janehi jīvite apekkhaṁ karohi.",
  "dn17:2.10.17_0": "Imāni te, deva,",
  "dn17:2.10.17_1": "caturāsīti maṇisahassāni maṇiratanappamukhāni.",
  "dn17:2.10.18_0": "Ettha, deva,",
  "dn17:2.10.18_1": "chandaṁ janehi jīvite apekkhaṁ karohi.",
  "dn17:2.10.19_0": "Imāni te, deva,",
  "dn17:2.10.19_1": "caturāsīti itthisahassāni itthiratanappamukhāni.",
  "dn17:2.10.20_0": "Ettha, deva,",
  "dn17:2.10.20_1": "chandaṁ janehi jīvite apekkhaṁ karohi.",
  "dn17:2.10.21_0": "Imāni te, deva,",
  "dn17:2.10.21_1": "caturāsīti gahapatisahassāni gahapatiratanappamukhāni.",
  "dn17:2.10.22_0": "Ettha, deva,",
  "dn17:2.10.22_1": "chandaṁ janehi jīvite apekkhaṁ karohi.",
  "dn17:2.10.23_0": "Imāni te, deva,",
  "dn17:2.10.23_1": "caturāsīti khattiyasahassāni anuyantāni pariṇāyakaratanappamukhāni.",
  "dn17:2.10.24_0": "Ettha, deva,",
  "dn17:2.10.24_1": "chandaṁ janehi jīvite apekkhaṁ karohi.",
  "dn17:2.10.25_0": "Imāni te, deva,",
  "dn17:2.10.25_1": "caturāsīti dhenusahassāni duhasandanāni kaṁsūpadhāraṇāni.",
  "dn17:2.10.26_0": "Ettha, deva,",
  "dn17:2.10.26_1": "chandaṁ janehi jīvite apekkhaṁ karohi.",
  "dn17:2.10.27_0": "Imāni te, deva,",
  "dn17:2.10.27_1": "caturāsīti vatthakoṭisahassāni khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ.",
  "dn17:2.10.28_0": "Ettha, deva, chandaṁ janehi, jīvite apekkhaṁ karohi. ",
  "dn17:2.10.29_0": "Imāni te, deva,",
  "dn17:2.10.29_1": "caturāsīti thālipākasahassāni sāyaṁ pātaṁ bhattābhihāro abhihariyati.",
  "dn17:2.10.30_0": "Ettha, deva,",
  "dn17:2.10.30_1": "chandaṁ janehi jīvite apekkhaṁ karohī’ti.",
  "dn17:2.11.1_0": "Evaṁ vutte, ānanda,",
  "dn17:2.11.1_1": "rājā mahāsudassano subhaddaṁ deviṁ etadavoca:",
  "dn17:2.11.2_0": "‘Dīgharattaṁ kho maṁ tvaṁ, devi,",
  "dn17:2.11.2_1": "iṭṭhehi kantehi piyehi manāpehi samudācarittha;",
  "dn17:2.11.3_0": "atha ca pana maṁ tvaṁ pacchime kāle aniṭṭhehi akantehi appiyehi amanāpehi samudācarasī’ti. ",
  "dn17:2.11.4_0": "‘Kathaṁ carahi taṁ, deva, samudācarāmī’ti? ",
  "dn17:2.11.5_0": "‘Evaṁ kho maṁ tvaṁ, devi, samudācara: ",
  "dn17:2.11.6_0": "“sabbeheva, deva,",
  "dn17:2.11.6_1": "piyehi manāpehi nānābhāvo vinābhāvo aññathābhāvo, mā kho tvaṁ, deva, sāpekkho kālamakāsi,",
  "dn17:2.11.6_2": "dukkhā sāpekkhassa kālaṅkiriyā,",
  "dn17:2.11.6_3": "garahitā ca sāpekkhassa kālaṅkiriyā.",
  "dn17:2.11.7_0": "Imāni te, deva,",
  "dn17:2.11.7_1": "caturāsīti nagarasahassāni kusāvatīrājadhānippamukhāni.",
  "dn17:2.11.8_0": "Ettha, deva,",
  "dn17:2.11.8_1": "chandaṁ pajaha jīvite apekkhaṁ mākāsi.",
  "dn17:2.11.9_0": "Imāni te, deva,",
  "dn17:2.11.9_1": "caturāsīti pāsādasahassāni dhammapāsādappamukhāni.",
  "dn17:2.11.10_0": "Ettha, deva,",
  "dn17:2.11.10_1": "chandaṁ pajaha jīvite apekkhaṁ mākāsi.",
  "dn17:2.11.11_0": "Imāni te, deva,",
  "dn17:2.11.11_1": "caturāsīti kūṭāgārasahassāni mahāviyūhakūṭāgārappamukhāni.",
  "dn17:2.11.12_0": "Ettha, deva,",
  "dn17:2.11.12_1": "chandaṁ pajaha jīvite apekkhaṁ mākāsi.",
  "dn17:2.11.13_0": "Imāni te, deva,",
  "dn17:2.11.13_1": "caturāsīti pallaṅkasahassāni sovaṇṇamayāni rūpiyamayāni dantamayāni sāramayāni gonakatthatāni paṭikatthatāni paṭalikatthatāni kadalimigapavarapaccattharaṇāni sauttaracchadāni ubhatolohitakūpadhānāni.",
  "dn17:2.11.14_0": "Ettha, deva,",
  "dn17:2.11.14_1": "chandaṁ pajaha jīvite apekkhaṁ mākāsi.",
  "dn17:2.11.15_0": "Imāni te, deva,",
  "dn17:2.11.15_1": "caturāsīti nāgasahassāni sovaṇṇālaṅkārāni sovaṇṇadhajāni hemajālapaṭicchannāni uposathanāgarājappamukhāni.",
  "dn17:2.11.16_0": "Ettha, deva,",
  "dn17:2.11.16_1": "chandaṁ pajaha jīvite apekkhaṁ mākāsi.",
  "dn17:2.11.17_0": "Imāni te, deva,",
  "dn17:2.11.17_1": "caturāsīti assasahassāni sovaṇṇālaṅkārāni sovaṇṇadhajāni hemajālapaṭicchannāni valāhakaassarājappamukhāni.",
  "dn17:2.11.18_0": "Ettha, deva,",
  "dn17:2.11.18_1": "chandaṁ pajaha jīvite apekkhaṁ mākāsi.",
  "dn17:2.11.19_0": "Imāni te, deva,",
  "dn17:2.11.19_1": "caturāsīti rathasahassāni sīhacammaparivārāni byagghacammaparivārāni dīpicammaparivārāni paṇḍukambalaparivārāni sovaṇṇālaṅkārāni sovaṇṇadhajāni hemajālapaṭicchannāni vejayantarathappamukhāni.",
  "dn17:2.11.20_0": "Ettha, deva,",
  "dn17:2.11.20_1": "chandaṁ pajaha jīvite apekkhaṁ mākāsi.",
  "dn17:2.11.21_0": "Imāni te, deva,",
  "dn17:2.11.21_1": "caturāsīti maṇisahassāni maṇiratanappamukhāni.",
  "dn17:2.11.22_0": "Ettha, deva,",
  "dn17:2.11.22_1": "chandaṁ pajaha jīvite apekkhaṁ mākāsi.",
  "dn17:2.11.23_0": "Imāni te, deva,",
  "dn17:2.11.23_1": "caturāsīti itthisahassāni subhaddādevippamukhāni.",
  "dn17:2.11.24_0": "Ettha, deva,",
  "dn17:2.11.24_1": "chandaṁ pajaha jīvite apekkhaṁ mākāsi.",
  "dn17:2.11.25_0": "Imāni te, deva,",
  "dn17:2.11.25_1": "caturāsīti gahapatisahassāni gahapatiratanappamukhāni.",
  "dn17:2.11.26_0": "Ettha, deva,",
  "dn17:2.11.26_1": "chandaṁ pajaha jīvite apekkhaṁ mākāsi.",
  "dn17:2.11.27_0": "Imāni te, deva,",
  "dn17:2.11.27_1": "caturāsīti khattiyasahassāni anuyantāni pariṇāyakaratanappamukhāni.",
  "dn17:2.11.28_0": "Ettha, deva,",
  "dn17:2.11.28_1": "chandaṁ pajaha jīvite apekkhaṁ mākāsi.",
  "dn17:2.11.29_0": "Imāni te, deva,",
  "dn17:2.11.29_1": "caturāsīti dhenusahassāni duhasandanāni kaṁsūpadhāraṇāni.",
  "dn17:2.11.30_0": "Ettha, deva,",
  "dn17:2.11.30_1": "chandaṁ pajaha jīvite apekkhaṁ mākāsi.",
  "dn17:2.11.31_0": "Imāni te, deva,",
  "dn17:2.11.31_1": "caturāsīti vatthakoṭisahassāni khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ.",
  "dn17:2.11.32_0": "Ettha, deva,",
  "dn17:2.11.32_1": "chandaṁ pajaha jīvite apekkhaṁ mākāsi.",
  "dn17:2.11.33_0": "Imāni te, deva,",
  "dn17:2.11.33_1": "caturāsīti thālipākasahassāni sāyaṁ pātaṁ bhattābhihāro abhihariyati.",
  "dn17:2.11.34_0": "Ettha, deva,",
  "dn17:2.11.34_1": "chandaṁ pajaha jīvite apekkhaṁ mākāsī”’ti.",
  "dn17:2.12.1_0": "Evaṁ vutte, ānanda,",
  "dn17:2.12.1_1": "subhaddā devī parodi assūni pavattesi.",
  "dn17:2.12.2_0": "Atha kho, ānanda,",
  "dn17:2.12.2_1": "subhaddā devī assūni puñchitvā rājānaṁ mahāsudassanaṁ etadavoca:",
  "dn17:2.12.3_0": "‘Sabbeheva, deva,",
  "dn17:2.12.3_1": "piyehi manāpehi nānābhāvo vinābhāvo aññathābhāvo, mā kho tvaṁ, deva, sāpekkho kālamakāsi,",
  "dn17:2.12.3_2": "dukkhā sāpekkhassa kālaṅkiriyā,",
  "dn17:2.12.3_3": "garahitā ca sāpekkhassa kālaṅkiriyā.",
  "dn17:2.12.4_0": "Imāni te, deva,",
  "dn17:2.12.4_1": "caturāsīti nagarasahassāni kusāvatīrājadhānippamukhāni.",
  "dn17:2.12.5_0": "Ettha, deva,",
  "dn17:2.12.5_1": "chandaṁ pajaha jīvite apekkhaṁ mākāsi.",
  "dn17:2.12.6_0": "Imāni te, deva,",
  "dn17:2.12.6_1": "caturāsīti pāsādasahassāni dhammapāsādappamukhāni.",
  "dn17:2.12.7_0": "Ettha, deva,",
  "dn17:2.12.7_1": "chandaṁ pajaha jīvite apekkhaṁ mākāsi.",
  "dn17:2.12.8_0": "Imāni te, deva,",
  "dn17:2.12.8_1": "caturāsīti kūṭāgārasahassāni mahāviyūhakūṭāgārappamukhāni.",
  "dn17:2.12.9_0": "Ettha, deva,",
  "dn17:2.12.9_1": "chandaṁ pajaha jīvite apekkhaṁ mākāsi.",
  "dn17:2.12.10_0": "Imāni te, deva,",
  "dn17:2.12.10_1": "caturāsīti pallaṅkasahassāni sovaṇṇamayāni rūpiyamayāni dantamayāni sāramayāni gonakatthatāni paṭikatthatāni paṭalikatthatāni kadalimigapavarapaccattharaṇāni sauttaracchadāni ubhatolohitakūpadhānāni.",
  "dn17:2.12.11_0": "Ettha, deva,",
  "dn17:2.12.11_1": "chandaṁ pajaha jīvite apekkhaṁ mākāsi.",
  "dn17:2.12.12_0": "Imāni te, deva,",
  "dn17:2.12.12_1": "caturāsīti nāgasahassāni sovaṇṇālaṅkārāni sovaṇṇadhajāni hemajālapaṭicchannāni uposathanāgarājappamukhāni.",
  "dn17:2.12.13_0": "Ettha, deva,",
  "dn17:2.12.13_1": "chandaṁ pajaha jīvite apekkhaṁ mākāsi.",
  "dn17:2.12.14_0": "Imāni te, deva,",
  "dn17:2.12.14_1": "caturāsīti assasahassāni sovaṇṇālaṅkārāni sovaṇṇadhajāni hemajālapaṭicchannāni valāhakaassarājappamukhāni.",
  "dn17:2.12.15_0": "Ettha, deva, chandaṁ pajaha, jīvite apekkhaṁ mākāsi. ",
  "dn17:2.12.16_0": "Imāni te, deva,",
  "dn17:2.12.16_1": "caturāsīti rathasahassāni sīhacammaparivārāni byagghacammaparivārāni dīpicammaparivārāni paṇḍukambalaparivārāni sovaṇṇālaṅkārāni sovaṇṇadhajāni hemajālapaṭicchannāni vejayantarathappamukhāni.",
  "dn17:2.12.17_0": "Ettha, deva,",
  "dn17:2.12.17_1": "chandaṁ pajaha jīvite apekkhaṁ mākāsi.",
  "dn17:2.12.18_0": "Imāni te, deva,",
  "dn17:2.12.18_1": "caturāsīti maṇisahassāni maṇiratanappamukhāni.",
  "dn17:2.12.19_0": "Ettha, deva,",
  "dn17:2.12.19_1": "chandaṁ pajaha jīvite apekkhaṁ mākāsi.",
  "dn17:2.12.20_0": "Imāni te, deva,",
  "dn17:2.12.20_1": "caturāsīti itthisahassāni itthiratanappamukhāni.",
  "dn17:2.12.21_0": "Ettha, deva, chandaṁ pajaha, jīvite apekkhaṁ mākāsi. ",
  "dn17:2.12.22_0": "Imāni te, deva,",
  "dn17:2.12.22_1": "caturāsīti gahapatisahassāni gahapatiratanappamukhāni.",
  "dn17:2.12.23_0": "Ettha, deva,",
  "dn17:2.12.23_1": "chandaṁ pajaha jīvite apekkhaṁ mākāsi.",
  "dn17:2.12.24_0": "Imāni te, deva,",
  "dn17:2.12.24_1": "caturāsīti khattiyasahassāni anuyantāni pariṇāyakaratanappamukhāni.",
  "dn17:2.12.25_0": "Ettha, deva,",
  "dn17:2.12.25_1": "chandaṁ pajaha jīvite apekkhaṁ mākāsi.",
  "dn17:2.12.26_0": "Imāni te, deva,",
  "dn17:2.12.26_1": "caturāsīti dhenusahassāni duhasandanāni kaṁsūpadhāraṇāni.",
  "dn17:2.12.27_0": "Ettha, deva,",
  "dn17:2.12.27_1": "chandaṁ pajaha jīvite apekkhaṁ mākāsi.",
  "dn17:2.12.28_0": "Imāni te, deva,",
  "dn17:2.12.28_1": "caturāsīti vatthakoṭisahassāni khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ.",
  "dn17:2.12.29_0": "Ettha, deva,",
  "dn17:2.12.29_1": "chandaṁ pajaha jīvite apekkhaṁ mākāsi.",
  "dn17:2.12.30_0": "Imāni te, deva,",
  "dn17:2.12.30_1": "caturāsīti thālipākasahassāni sāyaṁ pātaṁ bhattābhihāro abhihariyati.",
  "dn17:2.12.31_0": "Ettha, deva,",
  "dn17:2.12.31_1": "chandaṁ pajaha jīvite apekkhaṁ mākāsī’ti.",
  "dn17:2.13.0_0": "8. Brahmalokūpagama ",
  "dn17:2.13.1_0": "Atha kho, ānanda,",
  "dn17:2.13.1_1": "rājā mahāsudassano na cirasseva kālamakāsi.",
  "dn17:2.13.2_0": "Seyyathāpi, ānanda,",
  "dn17:2.13.2_1": "gahapatissa vā gahapatiputtassa vā manuññaṁ bhojanaṁ bhuttāvissa bhattasammado hoti; evameva kho, ānanda,",
  "dn17:2.13.2_2": "rañño mahāsudassanassa māraṇantikā vedanā ahosi.",
  "dn17:2.13.3_0": "Kālaṅkato ca, ānanda,",
  "dn17:2.13.3_1": "rājā mahāsudassano sugatiṁ brahmalokaṁ upapajji.",
  "dn17:2.13.4_0": "Rājā, ānanda,",
  "dn17:2.13.4_1": "mahāsudassano caturāsīti vassasahassāni kumārakīḷaṁ kīḷi.",
  "dn17:2.13.5_0": "Caturāsīti vassasahassāni oparajjaṁ kāresi. ",
  "dn17:2.13.6_0": "Caturāsīti vassasahassāni rajjaṁ kāresi. ",
  "dn17:2.13.7_0": "Caturāsīti vassasahassāni gihibhūto dhamme pāsāde brahmacariyaṁ cari. ",
  "dn17:2.13.8_0": "So cattāro brahmavihāre bhāvetvā kāyassa bhedā paraṁ maraṇā brahmalokūpago ahosi. ",
  "dn17:2.14.1_0": "Siyā kho panānanda, evamassa: ",
  "dn17:2.14.2_0": "‘añño nūna tena samayena rājā mahāsudassano ahosī’ti, ",
  "dn17:2.14.3_0": "na kho panetaṁ, ānanda, evaṁ daṭṭhabbaṁ.",
  "dn17:2.14.3_1": "Ahaṁ tena samayena rājā mahāsudassano ahosiṁ.",
  "dn17:2.14.4_0": "Mama tāni caturāsīti nagarasahassāni kusāvatīrājadhānippamukhāni,",
  "dn17:2.14.4_1": "mama tāni caturāsīti pāsādasahassāni dhammapāsādappamukhāni,",
  "dn17:2.14.4_2": "mama tāni caturāsīti kūṭāgārasahassāni mahāviyūhakūṭāgārappamukhāni,",
  "dn17:2.14.4_3": "mama tāni caturāsīti pallaṅkasahassāni sovaṇṇamayāni rūpiyamayāni dantamayāni sāramayāni gonakatthatāni paṭikatthatāni paṭalikatthatāni kadalimigapavarapaccattharaṇāni sauttaracchadāni ubhatolohitakūpadhānāni,",
  "dn17:2.14.4_4": "mama tāni caturāsīti nāgasahassāni sovaṇṇālaṅkārāni sovaṇṇadhajāni hemajālapaṭicchannāni uposathanāgarājappamukhāni,",
  "dn17:2.14.4_5": "mama tāni caturāsīti assasahassāni sovaṇṇālaṅkārāni sovaṇṇadhajāni hemajālapaṭicchannāni valāhakaassarājappamukhāni,",
  "dn17:2.14.4_6": "mama tāni caturāsīti rathasahassāni sīhacammaparivārāni byagghacammaparivārāni dīpicammaparivārāni paṇḍukambalaparivārāni sovaṇṇālaṅkārāni sovaṇṇadhajāni hemajālapaṭicchannāni vejayantarathappamukhāni,",
  "dn17:2.14.4_7": "mama tāni caturāsīti maṇisahassāni maṇiratanappamukhāni,",
  "dn17:2.14.4_8": "mama tāni caturāsīti itthisahassāni subhaddādevippamukhāni,",
  "dn17:2.14.4_9": "mama tāni caturāsīti gahapatisahassāni gahapatiratanappamukhāni,",
  "dn17:2.14.4_10": "mama tāni caturāsīti khattiyasahassāni anuyantāni pariṇāyakaratanappamukhāni,",
  "dn17:2.14.4_11": "mama tāni caturāsīti dhenusahassāni duhasandanāni kaṁsūpadhāraṇāni,",
  "dn17:2.14.4_12": "mama tāni caturāsīti vatthakoṭisahassāni khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ,",
  "dn17:2.14.4_13": "mama tāni caturāsīti thālipākasahassāni sāyaṁ pātaṁ bhattābhihāro abhihariyittha.",
  "dn17:2.15.1_0": "Tesaṁ kho panānanda,",
  "dn17:2.15.1_1": "caturāsītinagarasahassānaṁ ekaññeva taṁ nagaraṁ hoti,",
  "dn17:2.15.1_2": "yaṁ tena samayena ajjhāvasāmi yadidaṁ kusāvatī rājadhānī.",
  "dn17:2.15.2_0": "Tesaṁ kho panānanda,",
  "dn17:2.15.2_1": "caturāsīti pāsādasahassānaṁ ekoyeva so pāsādo hoti,",
  "dn17:2.15.2_2": "yaṁ tena samayena ajjhāvasāmi yadidaṁ dhammo pāsādo.",
  "dn17:2.15.3_0": "Tesaṁ kho panānanda,",
  "dn17:2.15.3_1": "caturāsīti kūṭāgārasahassānaṁ ekaññeva taṁ kūṭāgāraṁ hoti,",
  "dn17:2.15.3_2": "yaṁ tena samayena ajjhāvasāmi yadidaṁ mahāviyūhaṁ kūṭāgāraṁ.",
  "dn17:2.15.4_0": "Tesaṁ kho panānanda,",
  "dn17:2.15.4_1": "caturāsīti pallaṅkasahassānaṁ ekoyeva so pallaṅko hoti,",
  "dn17:2.15.4_2": "yaṁ tena samayena paribhuñjāmi yadidaṁ sovaṇṇamayo vā rūpiyamayo vā dantamayo vā sāramayo vā.",
  "dn17:2.15.5_0": "Tesaṁ kho panānanda,",
  "dn17:2.15.5_1": "caturāsīti nāgasahassānaṁ ekoyeva so nāgo hoti,",
  "dn17:2.15.5_2": "yaṁ tena samayena abhiruhāmi yadidaṁ uposatho nāgarājā.",
  "dn17:2.15.6_0": "Tesaṁ kho panānanda,",
  "dn17:2.15.6_1": "caturāsīti assasahassānaṁ ekoyeva so asso hoti,",
  "dn17:2.15.6_2": "yaṁ tena samayena abhiruhāmi yadidaṁ valāhako assarājā.",
  "dn17:2.15.7_0": "Tesaṁ kho panānanda,",
  "dn17:2.15.7_1": "caturāsīti rathasahassānaṁ ekoyeva so ratho hoti,",
  "dn17:2.15.7_2": "yaṁ tena samayena abhiruhāmi yadidaṁ vejayantaratho.",
  "dn17:2.15.8_0": "Tesaṁ kho panānanda,",
  "dn17:2.15.8_1": "caturāsīti itthisahassānaṁ ekāyeva sā itthī hoti,",
  "dn17:2.15.8_2": "yā tena samayena paccupaṭṭhāti khattiyānī vā vessinī vā.",
  "dn17:2.15.9_0": "Tesaṁ kho panānanda,",
  "dn17:2.15.9_1": "caturāsīti vatthakoṭisahassānaṁ ekaṁyeva taṁ dussayugaṁ hoti,",
  "dn17:2.15.9_2": "yaṁ tena samayena paridahāmi khomasukhumaṁ vā kappāsikasukhumaṁ vā koseyyasukhumaṁ vā kambalasukhumaṁ vā.",
  "dn17:2.15.10_0": "Tesaṁ kho panānanda,",
  "dn17:2.15.10_1": "caturāsīti thālipākasahassānaṁ ekoyeva so thālipāko hoti,",
  "dn17:2.15.10_2": "yato nāḷikodanaparamaṁ bhuñjāmi tadupiyañca sūpeyyaṁ.",
  "dn17:2.16.1_0": "Passānanda,",
  "dn17:2.16.1_1": "sabbete saṅkhārā atītā niruddhā vipariṇatā.",
  "dn17:2.16.2_0": "Evaṁ aniccā kho, ānanda, saṅkhārā; ",
  "dn17:2.16.3_0": "evaṁ addhuvā kho, ānanda, saṅkhārā; ",
  "dn17:2.16.4_0": "evaṁ anassāsikā kho, ānanda, saṅkhārā. ",
  "dn17:2.16.5_0": "Yāvañcidaṁ, ānanda,",
  "dn17:2.16.5_1": "alameva sabbasaṅkhāresu nibbindituṁ, alaṁ virajjituṁ, alaṁ vimuccituṁ.",
  "dn17:2.17.1_0": "Chakkhattuṁ kho panāhaṁ, ānanda,",
  "dn17:2.17.1_1": "abhijānāmi imasmiṁ padese sarīraṁ nikkhipitaṁ,",
  "dn17:2.17.1_2": "tañca kho rājāva samāno cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato, ayaṁ sattamo sarīranikkhepo.",
  "dn17:2.17.2_0": "Na kho panāhaṁ, ānanda,",
  "dn17:2.17.2_1": "taṁ padesaṁ samanupassāmi sadevake loke samārake sabrahmake sassamaṇabrāhmaṇiyā pajāya sadevamanussāya yattha tathāgato aṭṭhamaṁ sarīraṁ nikkhipeyyā”ti.",
  "dn17:2.17.3_0": "Idamavoca bhagavā. ",
  "dn17:2.17.4_0": "Idaṁ vatvāna sugato athāparaṁ etadavoca satthā: ",
  "dn17:2.17.5_0": "“Aniccā vata saṅkhārā, ",
  "dn17:2.17.6_0": "uppādavayadhammino; ",
  "dn17:2.17.7_0": "Uppajjitvā nirujjhanti, ",
  "dn17:2.17.8_0": "tesaṁ vūpasamo sukho”ti. ",
  "dn17:2.17.9_0": "Mahāsudassanasuttaṁ niṭṭhitaṁ catutthaṁ. "
}