{
  "tika-s0401t6:0_0": "6. Accharāsaṅghātavaggavaṇṇanā",
  "tika-s0401t6:1_0": "51.",
  "tika-s0401t6:1_1": "Chaṭṭhassa paṭhame assutavāti ettha ‘‘sādhu paññāṇavā naro’’tiādīsu (jā.",
  "tika-s0401t6:1_2": "2.18.101) atthitāmattassa bodhako vā-saddo.",
  "tika-s0401t6:1_3": "‘‘Sīlavā hoti kalyāṇadhammo’’tiādīsu (ma. ni.",
  "tika-s0401t6:1_4": "3.381) pasaṁsāvisiṭṭhāya atthitāya.",
  "tika-s0401t6:1_5": "‘‘Paññavā hoti udayatthagāminiyā paññāya samannāgato’’tiādīsu (dī. ni. 3.317; ma. ni.",
  "tika-s0401t6:1_6": "2.25) atisayatthavisiṭṭhāya atthitāya,",
  "tika-s0401t6:1_7": "tasmā yassa pasatthaṁ atisayena vā sutaṁ atthi, so sutavā,",
  "tika-s0401t6:1_8": "saṁkilesaviddhaṁsanasamatthaṁ pariyattidhammassavanaṁ,",
  "tika-s0401t6:1_9": "taṁ sutvā tathattāya paṭipatti ca ‘‘sutavā’’ti iminā padena pakāsitā.",
  "tika-s0401t6:1_10": "Sotabbayuttaṁ sutvā kattabbanipphattivasena suṇīti vā sutavā,",
  "tika-s0401t6:1_11": "tappaṭikkhepena na sutavāti assutavā.",
  "tika-s0401t6:2_0": "Ayañhi akāro ‘‘ahetukā dhammā (dha. sa. 2 dukamātikā),",
  "tika-s0401t6:2_1": "abhikkhuko āvāso’’tiādīsu (pāci.",
  "tika-s0401t6:2_2": "1047) taṁsamāyoganivattiyaṁ diṭṭho. ‘‘Appaccayā dhammā’’ti (dha. sa.",
  "tika-s0401t6:2_3": "7 dukamātikā) taṁsambandhibhāvanivattiyaṁ.",
  "tika-s0401t6:2_4": "Paccayuppannañhi paccayasambandhīti apaccayuppannattā ataṁsambandhitā ettha jotitā. ‘‘Anidassanā dhammā’’ti (dha. sa.",
  "tika-s0401t6:2_5": "9 dukamātikā) taṁsabhāvanivattiyaṁ.",
  "tika-s0401t6:2_6": "Nidassanañhi ettha daṭṭhabbatā.",
  "tika-s0401t6:2_7": "Atha vā passatīti nidassanaṁ, cakkhuviññāṇaṁ. Taggahetabbatānivattiyaṁ,",
  "tika-s0401t6:2_8": "tathā ‘‘anāsavā dhammā’’ti (dha. sa. 15 dukamātikā). ‘‘Appaṭighā dhammā (dha. sa.",
  "tika-s0401t6:2_9": "10 dukamātikā) anārammaṇā dhammā’’ti (dha. sa.",
  "tika-s0401t6:2_10": "55 dukamātikā) taṁkiccanivattiyaṁ.",
  "tika-s0401t6:2_11": "‘‘Arūpino dhammā acetasikādhammā’’ti taṁsabhāvanivattiyaṁ. Tadaññatā hi idha pakāsitā.",
  "tika-s0401t6:2_12": "‘‘Amanusso’’ti tabbhāvamattanivattiyaṁ. Manussattamattaṁ natthi, aññaṁ taṁsadisanti. Sadisatā hi ettha sūcitā.",
  "tika-s0401t6:2_13": "‘‘Assamaṇo samaṇapaṭiñño abrahmacārī brahmacāripaṭiñño’’ti (a. ni.",
  "tika-s0401t6:2_14": "3.13) ca taṁsambhāvanīyaguṇanivattiyaṁ. Garahā hi idha ñāyati. ‘‘Kacci bhoto anāmayaṁ (jā. 1.15.146;",
  "tika-s0401t6:2_15": "2.20.129) anudarā kaññā’’ti ca tadanappabhāvanivattiyaṁ. ‘‘Anuppannā dhammā’’ti (dha. sa.",
  "tika-s0401t6:2_16": "17 tikamātikā) taṁsadisabhāvanivattiyaṁ.",
  "tika-s0401t6:2_17": "Atītānañhi uppannapubbattā uppādidhammānañca paccayekadesasiddhiyā āraddhuppādabhāvato kālavinimuttassa ca vijjamānattā uppannānukūlatā,",
  "tika-s0401t6:2_18": "pageva paccuppannānanti tabbidhuratā hettha viññāyati. ‘‘Asekkhā dhammā’’ti (dha. sa.",
  "tika-s0401t6:2_19": "11 tikamātikā) tadapariyosānanivattiyaṁ.",
  "tika-s0401t6:2_20": "Tanniṭṭhānañhettha pakāsitanti evaṁ anekesaṁ atthānaṁ jotako.",
  "tika-s0401t6:2_21": "Idha pana ‘‘arūpino dhammā (dha. sa. 11 dukamātikā),",
  "tika-s0401t6:2_22": "acetasikā dhammā’’tiādīsu (dha. sa.",
  "tika-s0401t6:2_23": "57 dukamātikā) viya taṁsabhāvanivattiyaṁ daṭṭhabbo, aññattheti attho.",
  "tika-s0401t6:2_24": "Etenassa sutādiñāṇavirahaṁ dasseti.",
  "tika-s0401t6:2_25": "Tena vuttaṁ – ‘‘āgamādhigamābhāvā ñeyyo assutavā itī’’ti.",
  "tika-s0401t6:3_0": "Idāni tassatthaṁ vivaranto ‘‘yo hī’’tiādimāha.",
  "tika-s0401t6:3_1": "Tattha yasmā khandhadhātādikosallenapi upakkilesaupakkiliṭṭhānaṁ jānanahetubhūtaṁ bāhusaccaṁ hoti.",
  "tika-s0401t6:3_2": "Yathāha – ‘‘kittāvatā nu kho, bhante, bahussuto hoti? Yato kho, bhikkhu, khandhakusalo hoti.",
  "tika-s0401t6:3_3": "Dhātu…pe… āyatana…pe… paṭiccasamuppādakusalo hoti. Ettāvatā kho, bhikkhu, bahussuto hotī’’ti.",
  "tika-s0401t6:3_4": "Tasmā ‘‘yassa ca khandhadhātuāyatanapaccayākārasatipaṭṭhānādīsū’’tiādi vuttaṁ.",
  "tika-s0401t6:3_5": "Tattha vācuggatakaraṇaṁ uggaho.",
  "tika-s0401t6:3_6": "Atthaparipucchanaṁ puripucchā.",
  "tika-s0401t6:3_7": "Kusalehi saha codanāpariharaṇavasena vinicchayakaraṇaṁ vinicchayo.",
  "tika-s0401t6:3_8": "Ācariye pana payirupāsitvā atthadhammānaṁ āgamanaṁ sutamayañāṇavasena avabujjhanaṁ āgamo.",
  "tika-s0401t6:3_9": "Maggaphalanibbānānaṁ sacchikiriyā adhigamo.",
  "tika-s0401t6:4_0": "Bahūnaṁ nānappakārānaṁ sakkāyadiṭṭhādīnaṁ avihatattā tā janenti, tāhi vā janitāti puthujjanā.",
  "tika-s0401t6:4_1": "Avighātameva vā jana-saddo vadati.",
  "tika-s0401t6:4_2": "Puthu satthārānaṁ mukhullokikāti ettha puthū janā satthupaṭiññā etesanti puthujjanā.",
  "tika-s0401t6:4_3": "Sabbagatīhi avuṭṭhitāti ettha janetabbā,",
  "tika-s0401t6:4_4": "jāyanti vā ettha sattāti janā, gatiyo, tā puthū etesanti puthujjanā.",
  "tika-s0401t6:4_5": "Ito pare jāyanti etehīti janā, abhisaṅkhārādayo,",
  "tika-s0401t6:4_6": "te etesaṁ puthū vijjantīti puthujjanā.",
  "tika-s0401t6:4_7": "Abhisaṅkhārādiattho eva vā jana-saddo daṭṭhabbo. Oghā kāmoghādayo. Rāgaggiādayo santāpā.",
  "tika-s0401t6:4_8": "Te eva sabbepi vā kilesā pariḷāhā.",
  "tika-s0401t6:4_9": "Puthu pañcasu kāmaguṇesu rattāti ettha jāyatīti jano, rāgo gedhoti evamādiko,",
  "tika-s0401t6:4_10": "puthu jano etesanti puthujjanā.",
  "tika-s0401t6:4_11": "Puthūsu janā jātā rattāti evaṁ rāgādiattho eva vā jana-saddo daṭṭhabbo.",
  "tika-s0401t6:5_0": "Rattāti vatthaṁ viya raṅgajātena cittassa vipariṇāmakarena chandarāgena rattā sārattā.",
  "tika-s0401t6:5_1": "Giddhāti abhikaṅkhanasabhāvena abhigijjhanena giddhā gedhaṁ āpannā.",
  "tika-s0401t6:5_2": "Gadhitāti ganthitā viya dummocanīyabhāvena tattha paṭibaddhā.",
  "tika-s0401t6:5_3": "Mucchitāti kilesavasena visaññibhūtā viya anaññakiccā mohamāpannā.",
  "tika-s0401t6:5_4": "Ajjhopannāti anaññasādhāraṇe viya katvā gilitvā pariniṭṭhāpetvā ṭhitā.",
  "tika-s0401t6:5_5": "Laggāti vaṅkakaṇṭake viya āsattā,",
  "tika-s0401t6:5_6": "mahāpalipe yāva nāsikaggā palipannapuriso viya uddharituṁ asakkuṇeyyabhāvena nimuggā .",
  "tika-s0401t6:5_7": "Laggitāti makkaṭālepe ālaggabhāvena sammasito viya makkaṭo pañcannaṁ indriyānaṁ vasena ālaggitā. Palibuddhāti sambaddhā, upaddutā vā. Āvutāti āvaritā. Nivutāti nivāritā. Ovutāti paliguṇṭhitā, pariyonaddhā vā. Pihitāti pidahitā. Paṭicchannāti chāditā.",
  "tika-s0401t6:5_8": "Paṭikujjitāti heṭṭhāmukhajātā.",
  "tika-s0401t6:6_0": "‘‘Assutavā’’ti etena avijjandhatā vuttāti āha – ‘‘andhaputhujjano vutto’’ti.",
  "tika-s0401t6:6_1": "Cittaṭṭhiti cittapariggaho natthīti yāya paṭipattiyā cittassa upakkilesaṁ tato vippamuttiñca yathāsabhāvato jāneyya, sā cittabhāvanā cittaṭṭhiti.",
  "tika-s0401t6:6_2": "Ekārammaṇe suṭṭhu samādhānavasena avaṭṭhitiṁ pādakaṁ katvā pavattitā sampayuttadhammehi nissayārammaṇehi ca saddhiṁ cittassa pariggahasaññitā vipassanābhāvanāpi natthi,",
  "tika-s0401t6:6_3": "yāya vuttamatthaṁ yathāsabhāvato jāneyya.",
  "tika-s0401t6:7_0": "52.",
  "tika-s0401t6:7_1": "Dutiye sutavāti padassa attho anantarasutte vuttoyeva.",
  "tika-s0401t6:7_2": "Ariyasāvakoti ettha catukkaṁ sambhavatīti taṁ dassetuṁ – ‘‘atthi ariyo’’tiādi āraddhaṁ.",
  "tika-s0401t6:7_3": "Paccekaṁ saccāni buddhavantoti paccekabuddhā.",
  "tika-s0401t6:7_4": "Nanu sabbepi ariyā paccekameva saccāni paṭivijjhanti dhammassa paccattavedanīyabhāvato?",
  "tika-s0401t6:7_5": "Nayidamīdisaṁ paṭivedhaṁ sandhāya vuttaṁ.",
  "tika-s0401t6:7_6": "Yathā pana sāvakā aññesaṁ nissayena saccāni paṭivijjhanti paratoghosena vinā tesaṁ dassanamaggassa anuppajjanato.",
  "tika-s0401t6:7_7": "Yathā ca sammāsambuddhā aññesaṁ nissayabhāvena saccāni abhisambujjhanti, na evamete,",
  "tika-s0401t6:7_8": "ete pana aparaneyyā hutvā aparanāyakabhāvena saccāni paṭivijjhanti.",
  "tika-s0401t6:7_9": "Tena vuttaṁ – ‘‘paccekaṁ saccāni buddhavantoti paccekabuddhā’’ti.",
  "tika-s0401t6:8_0": "Atthi sāvako na ariyoti ettha pothujjanikāya saddhāya ratanattaye abhippasanno saddhopi gahito eva.",
  "tika-s0401t6:8_1": "Gihī anāgataphaloti idaṁ pana nidassanamattaṁ daṭṭhabbaṁ.",
  "tika-s0401t6:8_2": "Yathāvuttapuggalo hi saraṇagamanato paṭṭhāya sotāpattiphalasacchikiriyāya paṭipannoicceva vattabbataṁ labhati.",
  "tika-s0401t6:8_3": "Svāyamattho dakkhiṇāvisuddhisuttena (ma. ni. 3.376 ādayo) dīpetabbo.",
  "tika-s0401t6:8_4": "Sutavāti ettha vuttaattho nāma attahitaparahitappaṭipatti, tassa vasena sutasampanno.",
  "tika-s0401t6:8_5": "Yaṁ sandhāya vuttaṁ – ‘‘so ca hoti sutena upapanno,",
  "tika-s0401t6:8_6": "appampi ce sahitaṁ bhāsamāno’’ti ca ādi.",
  "tika-s0401t6:8_7": "Ariyasāvakoti veditabboti ariyassa bhagavato dhammassavanakicce yuttappayuttabhāvato vuttaṁ.",
  "tika-s0401t6:8_8": "Upakkilesehi vippamutti anupakkiliṭṭhatā,",
  "tika-s0401t6:8_9": "tassā yathāsabhāvajānanaṁ daḷhatarāya eva cittabhāvanāya sati hoti,",
  "tika-s0401t6:8_10": "na aññathāti ‘‘balavavipassanā kathitā’’ti vuttaṁ.",
  "tika-s0401t6:9_0": "53.",
  "tika-s0401t6:9_1": "Tatiye aggikkhandhopamasuttantaaṭṭhuppattiyanti aggikkhandhopamasutte (a. ni. 7.72) desanāaṭṭhuppattiyaṁ .",
  "tika-s0401t6:9_2": "Taṁdesanāhetukañhi ekaccānaṁ bhikkhūnaṁ micchāpaṭipattiṁ nimittaṁ katvā bhagavā imaṁ suttaṁ desesi.",
  "tika-s0401t6:9_3": "Avijahitameva hoti sabbakālaṁ suppatiṭṭhitasatisampajaññattā.",
  "tika-s0401t6:9_4": "Yasmā buddhānaṁ rūpakāyo bāhirabbhantarehi malehi anupakkiliṭṭho sudhotajātimaṇisadiso,",
  "tika-s0401t6:9_5": "tasmā vuttaṁ – ‘‘upaṭṭhākānuggahatthaṁ sarīraphāsukatthañcā’’ti.",
  "tika-s0401t6:9_6": "Vītināmetvāti phalasamāpattīhi vītināmetvā.",
  "tika-s0401t6:9_7": "Kālaparicchedavasena vivittāsane vītināmanaṁ vivekaninnatāya ceva paresaṁ diṭṭhānugatiāpajjanatthañca.",
  "tika-s0401t6:9_8": "Nivāsetvāti vihāranivāsanaparivattanavasena nivāsetvā. Kadāci ekakassa,",
  "tika-s0401t6:9_9": "kadāci bhikkhusaṅghaparivutassa, kadāci pakatiyā,",
  "tika-s0401t6:9_10": "kadāci pāṭihāriyehi vattamānehi ca gāmappaveso tathā tathā vinetabbapuggalavasena.",
  "tika-s0401t6:9_11": "Upasaṁharitvāti himavantādīsu pupphitarukkhādito ānetvā.",
  "tika-s0401t6:9_12": "Oṇatuṇṇatāya bhūmiyā satthu padanikkhepasamaye samabhāvāpatti,",
  "tika-s0401t6:9_13": "sukhasamphassavikasitapadumasampaṭicchanañca suppatiṭṭhitapādatāya nissandaphalaṁ, na iddhinimmānaṁ.",
  "tika-s0401t6:9_14": "Nidassanamattañcetaṁ sakkharākaṭhalakaṇṭakasaṅkukalalādiapagamo sucibhāvāpattīti evamādīnampi tadā labbhanato.",
  "tika-s0401t6:10_0": "Indakhīlassa anto ṭhapitamatteti idaṁ yāvadeva veneyyajanavinayatthāya satthu pāṭihāriyaṁ pavattanti katvā vuttaṁ.",
  "tika-s0401t6:10_1": "Dakkhiṇapādeti idaṁ buddhānaṁ sabbapadakkhiṇatāya.",
  "tika-s0401t6:10_2": "‘‘Chabbaṇṇarasmiyo’’ti vatvāpi ‘‘suvaṇṇarasapiñjarāni viyā’’ti idaṁ buddhānaṁ sarīre pītābhāya yebhuyyatāya vuttaṁ.",
  "tika-s0401t6:10_3": "Madhurenākārena saddaṁ karonti daṭṭhabbasārassa diṭṭhatāya.",
  "tika-s0401t6:10_4": "Bheriādīnaṁ pana saddāyanaṁ dhammatāva.",
  "tika-s0401t6:10_5": "Paṭimānentīti ‘‘sudullabhaṁ idaṁ ajja amhehi labbhati,",
  "tika-s0401t6:10_6": "ye mayaṁ īdisena paṇītena āhārena bhagavantaṁ upaṭṭhahāmā’’ti patītamānasā mānenti pūjenti.",
  "tika-s0401t6:10_7": "Tesaṁ santānāni oloketvāti tesaṁ tathā upaṭṭhākānaṁ puggalānaṁ atīte etarahi ca pavattacittasantānāni oloketvā.",
  "tika-s0401t6:10_8": "Arahatte patiṭṭhahantīti sambandho. Tatthāti vihāre.",
  "tika-s0401t6:10_9": "Gandhamaṇḍalamāḷeti catujjātiyagandhena kataparibhaṇḍe maṇḍalamāḷe.",
  "tika-s0401t6:11_0": "Dullabhā khaṇasampattīti satipi manussattappaṭilābhe patirūpadesavāsaindriyāvekallasaddhāpaṭilābhādayo guṇā dullabhāti attho.",
  "tika-s0401t6:11_1": "Cātumahārājika…pe… vasavattibhavanaṁ gacchantīti idaṁ tattha suññavimānāni sandhāya vuttaṁ.",
  "tika-s0401t6:11_2": "Bhagavā gandhakuṭiṁ pavisitvā pacchābhattaṁ tayo bhāge katvā paṭhamabhāge sace ākaṅkhati,",
  "tika-s0401t6:11_3": "dakkhiṇena passena sīhaseyyaṁ kappeti. Sace ākaṅkhati,",
  "tika-s0401t6:11_4": "buddhāciṇṇaphalasamāpattiṁ samāpajjati.",
  "tika-s0401t6:11_5": "Atha yathākālaparicchedaṁ tato vuṭṭhahitvā dutiyabhāge pacchimayāme tatiyakoṭṭhāse viya lokaṁ voloketi veneyyānaṁ ñāṇaparipākaṁ passituṁ.",
  "tika-s0401t6:11_6": "Tenāha – ‘‘sace ākaṅkhatī’’tiādi.",
  "tika-s0401t6:12_0": "Kālayuttanti pattakallaṁ,",
  "tika-s0401t6:12_1": "‘‘imissā velāya imassa evaṁ vattabba’’nti taṁkālānurūpaṁ.",
  "tika-s0401t6:12_2": "Samayayuttanti tasseva vevacanaṁ, aṭṭhuppattianurūpaṁ vā.",
  "tika-s0401t6:12_3": "Samayayuttanti vā ariyasamayasaṁyuttaṁ.",
  "tika-s0401t6:12_4": "Desakālānurūpameva hi buddhā bhagavanto dhammaṁ desenti,",
  "tika-s0401t6:12_5": "desentā ca ariyasammataṁ paṭiccasamuppādanayaṁ dīpentāva desenti.",
  "tika-s0401t6:12_6": "Atha vā samayayuttanti hetūdāharaṇasahitaṁ.",
  "tika-s0401t6:12_7": "Kālena sāpadesañhi bhagavā dhammaṁ deseti,",
  "tika-s0401t6:12_8": "kālaṁ viditvā parisaṁ uyyojeti,",
  "tika-s0401t6:12_9": "na yāva samandhakārā dhammaṁ deseti.",
  "tika-s0401t6:13_0": "Utuṁ gaṇhāpeti,",
  "tika-s0401t6:13_1": "na pana malaṁ pakkhāletīti adhippāyo.",
  "tika-s0401t6:13_2": "Na hi bhagavato kāye rajojallaṁ upalimpatīti.",
  "tika-s0401t6:13_3": "Tato tatoti attano attano divāṭṭhānādito.",
  "tika-s0401t6:13_4": "Okāsaṁ labhamānāti purebhattapacchābhattapurimayāmesu okāsaṁ alabhitvā idāni majjhimayāme okāsaṁ labhamānā,",
  "tika-s0401t6:13_5": "bhagavatā vā katokāsatāya okāsaṁ labhamānā.",
  "tika-s0401t6:13_6": "Pacchābhattassa tīsu bhāgesu paṭhamabhāge sīhaseyyakappanaṁ ekantikaṁ na hotīti āha – ‘‘purebhattato paṭṭhāya nisajjāpīḷitassa sarīrassā’’ti.",
  "tika-s0401t6:13_7": "Teneva hi tattha ‘‘sace ākaṅkhatī’’ti tadā sīhaseyyakappanassa anibaddhatā vibhāvitā. Kilāsubhāvo parissamo .",
  "tika-s0401t6:13_8": "Sīhaseyyaṁ kappeti sarīrassa kilāsubhāvamocanatthanti yojetabbaṁ.",
  "tika-s0401t6:13_9": "Buddhacakkhunā lokaṁ voloketīti idaṁ pacchimayāme bhagavato bahulaṁ āciṇṇavasena vuttaṁ.",
  "tika-s0401t6:13_10": "Appekadā avasiṭṭhabalañāṇehi sabbaññutaññāṇeneva ca bhagavā tamatthaṁ sādhetīti.",
  "tika-s0401t6:14_0": "Imasmiṁyeva kicceti pacchimayāmakicce.",
  "tika-s0401t6:14_1": "Balavatā paccanutāpena saṁvaḍḍhamānena karajakāye mahāpariḷāho uppajjatīti āha – ‘‘nāmakāye santatte karajakāyo santatto’’ti.",
  "tika-s0401t6:14_2": "Nidhānagatanti sannicitalohitaṁ sandhāya vuttaṁ.",
  "tika-s0401t6:14_3": "Uṇhaṁ lohitaṁ mukhato uggañchīti lohitaṁ uṇhaṁ hutvā mukhato uggañchi. Ṭhānanti bhikkhupaṭiññaṁ.",
  "tika-s0401t6:14_4": "Taṁ pāpaṁ vaḍḍhamānanti bhikkhupaṭiññāya avijahitattā tathā pavaḍḍhamānapāpaṁ.",
  "tika-s0401t6:14_5": "Antimavatthuajjhāpannānampi upāyena pavattiyamāno yonisomanasikāro sātthako hotiyevāti dassento ‘‘jātasaṁvegā’’tiādimāha.",
  "tika-s0401t6:14_6": "Aho sallekhitanti aho ativiya sallekhena itaṁ pavattaṁ.",
  "tika-s0401t6:14_7": "Kāsāvapajjototi bhikkhūnaṁ bahubhāvato ito cito ca vicarantānaṁ tesaṁ kāsāvajutiyā pajjotito.",
  "tika-s0401t6:14_8": "Isivātaparivātoti sīlakkhandhādīnaṁ nibbānassa ca esanato isīnaṁ bhikkhūnaṁ guṇagandhena ceva guṇagandhavāsitena sarīragandhena ca parito samantato vāyito.",
  "tika-s0401t6:15_0": "Dhammasaṁvego uppajji anāvajjanena pubbe tassa atthassa asaṁviditattā.",
  "tika-s0401t6:15_1": "Dhammasaṁvegoti ca tādise atthe dhammatāvasena uppajjanakaṁ sahottappañāṇaṁ.",
  "tika-s0401t6:15_2": "Assāsaṭṭhānanti cittassāsakāraṇaṁ kammaṭṭhānaṁ.",
  "tika-s0401t6:15_3": "Sabbesaṁ kiccānaṁ pubbabhāgo sabbapubbabhāgo.",
  "tika-s0401t6:15_4": "‘‘Sabbe sattā averā hontū’’tiādinā hi cittassa paṭṭhānaṁ upaṭṭhānaṁ hitapharaṇaṁ.",
  "tika-s0401t6:15_5": "Itaraṁ ito thokaṁ mahantanti katvā idaṁ ‘‘cūḷaccharāsaṅghātasutta’’nti vuttaṁ.",
  "tika-s0401t6:15_6": "Accharāsaṅghāto vuccati aṅguliphoṭanakkhaṇo akkhinimisakālo,",
  "tika-s0401t6:15_7": "yo ekassa akkharassa uccāraṇakkhaṇo.",
  "tika-s0401t6:15_8": "Tenāha – ‘‘dve aṅguliyo paharitvā saddakaraṇamatta’’nti.",
  "tika-s0401t6:15_9": "Sabbasattānaṁ hitapharaṇacittanti sabbesampi sattānaṁ sammadeva hitesitavasena pavattacittaṁ.",
  "tika-s0401t6:15_10": "Āvajjento āsevatīti hitesitavasena āvajjento.",
  "tika-s0401t6:15_11": "Āvajjanena ābhujantopi āsevati nāma ñāṇavippayuttena.",
  "tika-s0401t6:15_12": "Jānantoti tathā ñāṇamattaṁ uppādentopi.",
  "tika-s0401t6:15_13": "Passantoti tathā ñāṇacakkhunā paccakkhato viya vipassantopi.",
  "tika-s0401t6:15_14": "Paccavekkhantoti tamatthaṁ pati pati avekkhantopi.",
  "tika-s0401t6:15_15": "Saddhāya adhimuccantotiādi pañcannaṁ indriyānaṁ vasena vuttaṁ.",
  "tika-s0401t6:15_16": "Abhiññeyyantiādi catusaccavasena vuttaṁ. Sabbameva cetaṁ vitthārato,",
  "tika-s0401t6:15_17": "sāmaññena āsevanadassanamevāti idhādhippetameva āsevanatthaṁ dassetuṁ – ‘‘idha panā’’tiādi vuttaṁ.",
  "tika-s0401t6:16_0": "Arittajjhānoti avirahitajjhāno.",
  "tika-s0401t6:16_1": "Atucchajjhānoti jhānena atuccho.",
  "tika-s0401t6:16_2": "Cāgo vā vevacananti āha – ‘‘apariccattajjhāno’’ti.",
  "tika-s0401t6:16_3": "Viharatīti padassa vibhaṅge (vibha.",
  "tika-s0401t6:16_4": "540) āgatanayena atthaṁ dassento ‘‘viharatīti iriyatī’’tiādimāha.",
  "tika-s0401t6:16_5": "Ayaṁ panettha saddattho – viharatīti ettha vi-saddo vicchedatthajotano. Haratīti neti, pavattetīti attho,",
  "tika-s0401t6:16_6": "vicchinditvā harati viharatīti vuttaṁ hoti.",
  "tika-s0401t6:16_7": "So hi ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ harati pavatteti, tasmā ‘‘viharatī’’ti vuccati.",
  "tika-s0401t6:16_8": "Iriyatīti ṭhānanisajjādikiriyaṁ karonto pavattati.",
  "tika-s0401t6:16_9": "Pavattatīti ṭhānādisamaṅgī hutvā pavattati.",
  "tika-s0401t6:16_10": "Pāletīti ekaṁ iriyāpathabādhanaṁ iriyāpathantarehi rakkhanto pāleti.",
  "tika-s0401t6:16_11": "Yapeti yāpetīti tasseva vevacanaṁ.",
  "tika-s0401t6:16_12": "Ekañhi iriyāpathabādhanaṁ aññena iriyāpathena vicchinditvā aparipatantaṁ attabhāvaṁ pālento yapeti yāpetīti vuccati.",
  "tika-s0401t6:16_13": "Caratīti ṭhānanisajjādīsu aññatarasamaṅgī hutvā pavattati.",
  "tika-s0401t6:16_14": "Iminā padenāti ‘‘viharatī’’ti iminā padena.",
  "tika-s0401t6:17_0": "Iriyāpathavihāroti ettha iriyanaṁ pavattanaṁ iriyā, kāyappayogo kāyikakiriyā.",
  "tika-s0401t6:17_1": "Tassā pavattanūpāyabhāvato iriyāya patho iriyāpatho, ṭhānanisajjādi.",
  "tika-s0401t6:17_2": "Na hi ṭhānanisajjādīhi avatthāhi vinā kiñci kāyikakiriyaṁ pavattetuṁ sakkā.",
  "tika-s0401t6:17_3": "Ṭhānasamaṅgī vā hi kāyena kiñci kareyya,",
  "tika-s0401t6:17_4": "gamanādīsu aññatarasamaṅgī vā. Viharaṇaṁ, viharati etenāti vā vihāro,",
  "tika-s0401t6:17_5": "iriyāpathova vihāro iriyāpathavihāro,",
  "tika-s0401t6:17_6": "so ca atthato ṭhānanisajjādiākārappavatto catusantatirūpappabandho eva.",
  "tika-s0401t6:17_7": "Ovādānusāsanīnaṁ ekānekavārādivisiṭṭhoyeva bhedo,",
  "tika-s0401t6:17_8": "na pana paramatthato tesaṁ nānākaraṇanti dassetuṁ – ‘‘paramatthato panā’’tiādimāha.",
  "tika-s0401t6:17_9": "Tattha ese eke ekaṭṭhetiādīsu eso eko ekatthotiādinā attho veditabbo.",
  "tika-s0401t6:18_0": "Raṭṭhassa ,",
  "tika-s0401t6:18_1": "raṭṭhato vā laddho piṇḍo raṭṭhapiṇḍo.",
  "tika-s0401t6:18_2": "Tenāha – ‘‘ñātiparivaṭṭaṁ pahāyā’’tiādi.",
  "tika-s0401t6:18_3": "Tattha ‘‘amhākamete’’ti viññāyantīti ñātī,",
  "tika-s0401t6:18_4": "pitāmahapituputtādivasena parivaṭṭanaṭṭhena parivaṭṭo,",
  "tika-s0401t6:18_5": "ñātiyeva parivaṭṭo ñātiparivaṭṭo.",
  "tika-s0401t6:18_6": "Theyyaparibhogo nāma anarahassa paribhogo.",
  "tika-s0401t6:18_7": "Bhagavatā hi attano sāsane sīlavato paccayā anuññātā, na dussīlassa.",
  "tika-s0401t6:18_8": "Dāyakānampi sīlavato eva pariccāgo,",
  "tika-s0401t6:18_9": "na dussīlassa attano kārānaṁ mahapphalabhāvassa paccāsīsanato.",
  "tika-s0401t6:18_10": "Iti satthārā ananuññātattā dāyakehi ca apariccattattā saṅghamajjhepi nisīditvā paribhuñjantassa dussīlassa paribhogo theyyāya paribhogo theyyaparibhogo.",
  "tika-s0401t6:18_11": "Iṇavasena paribhogo iṇaparibhogo paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti attho.",
  "tika-s0401t6:19_0": "Dātabbaṭṭhena dāyaṁ, taṁ ādiyantīti dāyādā, puttānametaṁ adhivacanaṁ, tesaṁ bhāvo dāyajjaṁ,",
  "tika-s0401t6:19_1": "dāyajjavasena paribhogo dāyajjaparibhogo,",
  "tika-s0401t6:19_2": "puttabhāvena paribhogoti vuttaṁ hoti.",
  "tika-s0401t6:19_3": "Sekkhā hi bhikkhū bhagavato orasaputtā,",
  "tika-s0401t6:19_4": "te pitu santakānaṁ dāyādā hutvā te paccaye paribhuñjanti.",
  "tika-s0401t6:19_5": "Kiṁ pana te bhagavato paccaye paribhuñjanti, udāhu gihīnanti?",
  "tika-s0401t6:19_6": "Gihīhi dinnāpi bhagavatā anuññātattā bhagavato santakā ananuññātesu sabbena sabbaṁ paribhogābhāvato,",
  "tika-s0401t6:19_7": "anuññātesuyeva ca paribhogasambhavato.",
  "tika-s0401t6:19_8": "Dhammadāyādasuttañcettha sādhakaṁ.",
  "tika-s0401t6:20_0": "Vītarāgā eva taṇhāya dāsabyaṁ atītattā sāmino hutvā paribhuñjantīti āha – ‘‘khīṇāsavassa paribhogo sāmiparibhogo nāmā’’ti.",
  "tika-s0401t6:20_1": "Avītarāgānañhi taṇhāparavasatāya paccayaparibhoge sāmibhāvo natthi,",
  "tika-s0401t6:20_2": "tadabhāvena vītarāgānaṁ tattha sāmibhāvo yathāruciparibhogasambhavato.",
  "tika-s0401t6:20_3": "Tathā hi te paṭikūlampi appaṭikūlākārena,",
  "tika-s0401t6:20_4": "appaṭikūlampi paṭikūlākārena,",
  "tika-s0401t6:20_5": "tadubhayampi vajjetvā ajjhupekkhanākārena paccaye paribhuñjanti,",
  "tika-s0401t6:20_6": "dāyakānañca manorathaṁ pūrenti.",
  "tika-s0401t6:20_7": "Yo panāyaṁ sīlavato paccavekkhitaparibhogo,",
  "tika-s0401t6:20_8": "so iṇaparibhogassa paccanīkattā āṇaṇyaparibhogo nāma hoti.",
  "tika-s0401t6:20_9": "Yathā hi iṇāyiko attano ruciyā icchitaṁ desaṁ gantuṁ na labhati,",
  "tika-s0401t6:20_10": "evaṁ iṇaparibhogayutto lokato nissarituṁ na labhatīti tappaṭipakkhattā sīlavato paccavekkhitaparibhogo ‘‘āṇaṇyaparibhogo’’ti vuccati,",
  "tika-s0401t6:20_11": "tasmā nippariyāyato catuparibhogavinimutto visuṁyevāyaṁ paribhogoti veditabbo. So idha visuṁ na vutto,",
  "tika-s0401t6:20_12": "dāyajjaparibhogeyeva vā saṅgahaṁ gacchati.",
  "tika-s0401t6:20_13": "Sīlavāpi hi imāya sikkhāya samannāgatattā ‘‘sekho’’tveva vuccati.",
  "tika-s0401t6:20_14": "Imesu paribhogesu sāmiparibhogo dāyajjaparibhogo ca ariyānaṁ puthujjanānañca vaṭṭati, iṇaparibhogo na vaṭṭati.",
  "tika-s0401t6:20_15": "Theyyaparibhoge kathāyeva natthi.",
  "tika-s0401t6:20_16": "Kathaṁ panettha sāmiparibhogo dāyajjaparibhogo ca puthujjanānaṁ sambhavati? Upacāravasena.",
  "tika-s0401t6:20_17": "Yo hi puthujjanassapi sallekhappaṭipattiyaṁ ṭhitassa paccayagedhaṁ pahāya tattha anupalittena cittena paribhogo, so sāmiparibhogo viya hoti.",
  "tika-s0401t6:20_18": "Sīlavato pana paccavekkhitaparibhogo dāyajjaparibhogo viya hoti dāyakānaṁ manorathassa avirādhanato.",
  "tika-s0401t6:20_19": "Kalyāṇaputhujjanassa paribhoge vattabbameva natthi tassa sekkhasaṅgahato. Sekkhasuttaṁ (saṁ. ni.",
  "tika-s0401t6:20_20": "5.13) hetassa atthassa sādhakaṁ.",
  "tika-s0401t6:21_0": "Imassa bhikkhunoti accharāsaṅghātamattampi kālaṁ mettacittaṁ āsevantassa bhikkhuno.",
  "tika-s0401t6:21_1": "Amogho raṭṭhapiṇḍaparibhogoti ‘‘ayaṁ pabbajito samaṇo bhikkhūti āmisaṁ dentānaṁ tāya mettāsevanāya attano santāne dosamalassa vā tadekaṭṭhānañca pāpadhammānaṁ pabbājanato vūpasamanato saṁsāre ca bhayassa sammāva ikkhaṇato ajjhāsayassa avisaṁvādanenassa amogho raṭṭhapiṇḍaparibhogo.",
  "tika-s0401t6:21_2": "Mahaṭṭhiyanti mahatthikaṁ mahāpayojanaṁ. Mahapphalanti vipulapphalaṁ.",
  "tika-s0401t6:21_3": "Mahānisaṁsanti mahānissandapphalaṁ. Mahājutikanti mahānubhāvaṁ.",
  "tika-s0401t6:21_4": "Mahāvipphāranti mahāvitthāraṁ.",
  "tika-s0401t6:21_5": "Ettha ca paṭhamaṁ kāraṇaṁ mettāsevanāya tassa bhikkhuno sāmiādibhāvena raṭṭhapiṇḍaparibhogārahatā,",
  "tika-s0401t6:21_6": "dutiyaṁ parehi dinnassa dānassa mahaṭṭhiyabhāvakaraṇaṁ.",
  "tika-s0401t6:21_7": "Ko pana vādoti mettāya āsevanamattampi evaṁmahānubhāvaṁ, ko pana vādo bahulīkāre,",
  "tika-s0401t6:21_8": "ettha vattabbameva natthī’’ti attho.",
  "tika-s0401t6:22_0": "54.",
  "tika-s0401t6:22_1": "Catutthe uppādeti vaḍḍhetīti ettha bhāvanāsaddassa uppādanavaḍḍhanatthatā pubbe vuttā eva.",
  "tika-s0401t6:23_0": "55.",
  "tika-s0401t6:23_1": "Pañcame imesu dvīsūti catutthapañcamesu.",
  "tika-s0401t6:23_2": "‘‘Tatiye vuttanayeneva veditabba’’nti vatvā tathā veditabbataṁ dassetuṁ – ‘‘yo hi āsevatī’’tiādi vuttaṁ.",
  "tika-s0401t6:23_3": "Tena āsevanābhāvanāmanasikārānaṁ atthavisesābhāvamāha.",
  "tika-s0401t6:23_4": "Yadi evaṁ suttantassa desanā kathanti āha – ‘‘sammāsambuddho panā’’tiādi.",
  "tika-s0401t6:23_5": "Yāya dhammadhātuyāti sabbaññutaññāṇamāha.",
  "tika-s0401t6:23_6": "Tena hi dhammānaṁ ākārabhedaṁ ñatvā tadanurūpaṁ ekampi dhammaṁ tathā vibhajitvā bhagavā dasseti.",
  "tika-s0401t6:23_7": "Tīhi koṭṭhāsehīti āsevanābhāvanāmanasikārabhāgehi.",
  "tika-s0401t6:23_8": "Mettā hi sabbavatthuno mettāyanavasena ānītā sevanā āsevanā, tassā vaḍḍhanā bhāvanā,",
  "tika-s0401t6:23_9": "avissajjetvā manasi ṭhapanaṁ manasikāro.",
  "tika-s0401t6:24_0": "56.",
  "tika-s0401t6:24_1": "Chaṭṭhe aniyamitavacanaṁ ‘‘ime nāmā’’ti niyametvā avuttattā.",
  "tika-s0401t6:24_2": "Niyamitavacanaṁ ‘‘akusalā’’ti sarūpeneva vuttattā.",
  "tika-s0401t6:24_3": "Asesato pariyādinnā honti appakassapi akusalabhāgassa aggahitassa abhāvato.",
  "tika-s0401t6:24_4": "Akusalaṁ bhajantīti akusalabhāgiyā.",
  "tika-s0401t6:24_5": "Akusalapakkhe bhavāti akusalapakkhikā.",
  "tika-s0401t6:24_6": "Tenāha – ‘‘akusalāyevā’’tiādi.",
  "tika-s0401t6:24_7": "Paṭhamataraṁ gacchatīti paṭhamataraṁ pavattati,",
  "tika-s0401t6:24_8": "paṭhamo padhāno hutvā vattatīti attho.",
  "tika-s0401t6:24_9": "Ekuppādādivasena hi ekajjhaṁ pavattamānesu catūsu arūpakkhandhesu ayameva paṭhamaṁ uppajjatīti idaṁ natthi,",
  "tika-s0401t6:24_10": "lokuttaramaggesu viya pana paññindriyassa,",
  "tika-s0401t6:24_11": "lokiyadhammesu manindriyassa puretarassa bhāvo sātisayoti ‘‘sabbete manopubbaṅgamā’’ti vuttaṁ. Tathā hi abhidhammepi (dha. sa.",
  "tika-s0401t6:24_12": "1) ‘‘yasmiṁ samaye kāmāvacaraṁ kusalaṁ cittaṁ uppannaṁ hotī’’ti cittaṁ pubbaṅgamaṁ jeṭṭhaṁ katvā desanā pavattā.",
  "tika-s0401t6:24_13": "Suttesupi vuttaṁ – ‘‘manopubbaṅgamā dhammā (dha. pa. 1, 2),",
  "tika-s0401t6:24_14": "chadvārādhipati rājā’’ti (dha. pa. aṭṭha. 2.buddhavaggo, erakapattanāgarājavatthu). Tenāha – ‘‘ete hī’’tiādi.",
  "tika-s0401t6:24_15": "Tesaṁ mano uppādakoti ca yadaggena mano sampayuttadhammānaṁ jeṭṭhako hutvā pavattati,",
  "tika-s0401t6:24_16": "tadaggena te attānaṁ anuvattāpento te tathā uppādento nāma hotīti katvā vuttaṁ.",
  "tika-s0401t6:24_17": "Aṭṭhakathāyaṁ pana cittassa jeṭṭhakabhāvameva sandhāya rājagamanaññāyena sahuppattipi paṭhamuppatti viya katvā vuttāti ayamattho dassito.",
  "tika-s0401t6:24_18": "Anvadevāti eteneva cittassa khaṇavasena paṭhamuppattiyā abhāvo dīpitoti daṭṭhabbo.",
  "tika-s0401t6:24_19": "Tenevāha – ‘‘ekatoyevāti attho’’ti.",
  "tika-s0401t6:25_0": "57.",
  "tika-s0401t6:25_1": "Sattame catubhūmakāpi kusalā dhammā kathitāti ‘‘ye keci kusalā dhammā’’ti anavasesapariyādānato vuttaṁ.",
  "tika-s0401t6:26_0": "58.",
  "tika-s0401t6:26_1": "Aṭṭhame idanti liṅgavipallāsena niddeso,",
  "tika-s0401t6:26_2": "nipātapadaṁ vā etaṁ ‘‘yadida’’ntiādīsu viyāti āha – ‘‘ayaṁ pamādoti attho’’ti. Pamajjanākāroti pamādāpatti.",
  "tika-s0401t6:26_3": "Cittassa vossaggoti imesu ettakesu ṭhānesu satiyā aniggaṇhitvā cittassa vossajjanaṁ sativiraho.",
  "tika-s0401t6:26_4": "Vossaggānuppadānanti vossaggassa anu anu padānaṁ punappunaṁ vissajjanaṁ.",
  "tika-s0401t6:26_5": "Asakkaccakiriyatāti etesaṁ dānādīnaṁ kusaladhammānaṁ pavattane puggalassa vā deyyadhammassa vā asakkaccakiriyā. Satatabhāvo sātaccaṁ,",
  "tika-s0401t6:26_6": "sātaccena kiriyā sātaccakiriyā, sāyeva sātaccakiriyatā,",
  "tika-s0401t6:26_7": "na sātaccakiriyatā asātaccakiriyatā.",
  "tika-s0401t6:26_8": "Anaṭṭhitakiriyatāti aniṭṭhitakiriyatā nirantaraṁ na anuṭṭhitakiriyatā ca.",
  "tika-s0401t6:26_9": "Olīnavuttitāti nirantarakaraṇasaṅkhātassa vipphārassa abhāvena olīnavuttitā.",
  "tika-s0401t6:26_10": "Nikkhittachandatāti kusalakiriyāya vīriyachandassa nikkhittabhāvo.",
  "tika-s0401t6:26_11": "Nikkhittadhuratāti vīriyadhurassa oropanaṁ, osakkitamānasatāti attho.",
  "tika-s0401t6:26_12": "Anadhiṭṭhānanti kusalakaraṇe appatiṭṭhitabhāvo. Ananuyogoti ananuyuñjanaṁ.",
  "tika-s0401t6:26_13": "Kusaladhammesu āsevanādīnaṁ abhāvo anāsevanādayo. Pamādoti sarūpaniddeso. Pamajjanāti ākāraniddeso. Pamajjitattanti bhāvaniddeso.",
  "tika-s0401t6:26_14": "Parihāyantīti iminā pamādassa sāvajjataṁ dasseti. Tayidaṁ lokiyānaṁ vasena,",
  "tika-s0401t6:26_15": "na lokuttarānanti āha – ‘‘uppannā…pe… ida’’ntiādi.",
  "tika-s0401t6:27_0": "59.",
  "tika-s0401t6:27_1": "Navame na pamajjati etenāti appamādo,",
  "tika-s0401t6:27_2": "pamādassa paṭipakkho satiyā avippavāso.",
  "tika-s0401t6:27_3": "Atthato niccaṁ upaṭṭhitāya satiyā etaṁ nāmaṁ.",
  "tika-s0401t6:27_4": "Pamādo pana satiyā satisampajaññassa vā paṭipakkhabhūto akusalacittuppādo daṭṭhabbo.",
  "tika-s0401t6:27_5": "Tenāha – ‘‘pamādassa paṭipakkhavasena vitthārato veditabbo’’ti.",
  "tika-s0401t6:28_0": "60.",
  "tika-s0401t6:28_1": "Dasame kucchitaṁ sīdatīti kusīto da-kārassa ta-kāraṁ katvā, tassa bhāvo kosajjaṁ, ālasiyanti attho.",
  "tika-s0401t6:29_0": "Accharāsaṅghātavaggavaṇṇanā niṭṭhitā."
}