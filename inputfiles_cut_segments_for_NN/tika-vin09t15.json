{
  "tika-vin09t15:0_0": "Aniyatakaṇḍaṁ",
  "tika-vin09t15:1_0": "1. Paṭhamaaniyatasikkhāpadavaṇṇanā",
  "tika-vin09t15:2_0": "‘‘Mātugāmenā’’ti vatvā puna ‘‘ekāyā’’ti vuttattā ‘‘mātugāmasaṅkhātāya ekāya itthiyā’’ti vuttaṁ.",
  "tika-vin09t15:2_1": "Rahoti appakāsaṁ.",
  "tika-vin09t15:2_2": "Appakāsatā ca yo anāpattiṁ karoti,",
  "tika-vin09t15:2_3": "tassa apaccakkhabhāvatoti āha ‘‘cakkhussa raho’’ti.",
  "tika-vin09t15:2_4": "Nanu ‘‘raho nāma cakkhussa raho,",
  "tika-vin09t15:2_5": "sotassa raho.",
  "tika-vin09t15:2_6": "Cakkhussa raho nāma na sakkā hoti akkhiṁ vā nikhaṇiyamāne,",
  "tika-vin09t15:2_7": "bhamukaṁ vā ukkhipiyamāne,",
  "tika-vin09t15:2_8": "sīsaṁ vā ukkhipiyamāne passituṁ.",
  "tika-vin09t15:2_9": "Sotassa raho nāma na sakkā hoti pakatikathā sotu’’nti padabhājanapāḷiyaṁ sotassa rahoti āgataṁ,",
  "tika-vin09t15:2_10": "atha kasmā taṁ avatvā ‘‘cakkhussa raho’’ti ettakameva vuttanti āha ‘‘kiñcāpī’’tiādi.",
  "tika-vin09t15:2_11": "Iminā pāḷiyaṁ ‘‘sotassa raho’’ti idaṁ atthuddhāravasena vuttanti dasseti.",
  "tika-vin09t15:2_12": "Atha kathametaṁ viññāyati ‘‘cakkhusseva raho idha adhippeto’’ti?",
  "tika-vin09t15:2_13": "‘‘Paṭicchanne āsane’’ti vacanato ‘‘sakkā hoti methunaṁ dhammaṁ paṭisevitu’’nti (pārā.",
  "tika-vin09t15:2_14": "445) ca vuttattā.",
  "tika-vin09t15:2_15": "Tenevāha ‘‘sacepī’’tiādi.",
  "tika-vin09t15:2_16": "‘‘Pihitakavāṭassā’’ti (sārattha. ṭī.",
  "tika-vin09t15:2_17": "2.444-445) iminā paṭicchannabhāvato cakkhussa rahosabbhāvaṁ dasseti.",
  "tika-vin09t15:2_18": "Apihitakavāṭassa (pārā. aṭṭha.",
  "tika-vin09t15:2_19": "2.444-445) pana dvāre nisinno anāpattiṁ karoti,",
  "tika-vin09t15:2_20": "na kevalaṁ apihitakavāṭassa gabbhassa dvāre nisinnova anāpattiṁ karoti,",
  "tika-vin09t15:2_21": "antodvādasahatthe okāse nisinnopīti veditabbo.",
  "tika-vin09t15:2_22": "Tenāha ‘‘yattha pana sakkā daṭṭhu’’ntiādi.",
  "tika-vin09t15:2_23": "Yasmā nisīditvā niddāyanto kapimiddhapareto kañci kālaṁ cakkhūni ummīleti,",
  "tika-vin09t15:2_24": "kañci kālaṁ nimīleti,",
  "tika-vin09t15:2_25": "na ca mahāniddaṁ okkamati,",
  "tika-vin09t15:2_26": "tasmā ‘‘niddāyantopi anāpattiṁ karotī’’ti vuttaṁ.",
  "tika-vin09t15:2_27": "Nipajjitvā niddāyanto pana tādiso na hotīti āha ‘‘nipajjitvā niddāyantopi na karotī’’ti,",
  "tika-vin09t15:2_28": "anāpattiṁ na karotīti attho.",
  "tika-vin09t15:2_29": "Methunassa mātugāmo dutiyo na hoti.",
  "tika-vin09t15:2_30": "Itthiyo hi aññamaññissā vajjaṁ paṭicchādenti.",
  "tika-vin09t15:2_31": "Teneva vesāliyaṁ (pārā.",
  "tika-vin09t15:2_32": "76-77) mahāvane dvāraṁ vivaritvā nipanne bhikkhumhi sambahulā itthiyo yāvadatthaṁ katvā pakkamiṁsu.",
  "tika-vin09t15:2_33": "Tenāha ‘‘itthīnaṁ pana satampi na karotī’’ti.",
  "tika-vin09t15:2_34": "Taṁ kammanti ajjhācārakammaṁ.",
  "tika-vin09t15:2_35": "Yasmā nisīditvāva nipajjati,",
  "tika-vin09t15:2_36": "tasmā nipajjanampi antokatvā ‘‘nisajjaṁ kappeyyā’’ti vuttanti dassetuṁ ‘‘ettha cā’’tiādimāha.",
  "tika-vin09t15:2_37": "Tiṇṇaṁ dhammānaṁ aññatarena kāretabboti nisajjaṁ paṭijānamānassa tiṇṇaṁ dhammānaṁ aññatarasamāyogo hotiyevāti vuttaṁ.",
  "tika-vin09t15:2_38": "Pārājikena,",
  "tika-vin09t15:2_39": "pana saṅghādisesena ca pācittiyena ca tenākārena nisajjaṁ paṭijānamānova kāretabbo.",
  "tika-vin09t15:2_40": "Na appaṭijānamānoti nisajjaṁ appaṭijānamāno tiṇṇaṁ dhammānaṁ aññatarena na kāretabboti.",
  "tika-vin09t15:2_41": "Alajjīpi hi paṭijānamānova āpattiyā kāretabbo.",
  "tika-vin09t15:2_42": "Yāva na paṭijānāti,",
  "tika-vin09t15:2_43": "tāva ‘‘neva suddho’’ti vā ‘‘na asuddho’’ti vā vattabbo,",
  "tika-vin09t15:2_44": "vattānusandhinā pana kāretabboti.",
  "tika-vin09t15:2_45": "Vuttañhetaṁ –",
  "tika-vin09t15:3_0": "‘‘Paṭiññā lajjīsu katā, alajjīsu evaṁ na vijjati;",
  "tika-vin09t15:4_0": "Bahumpi alajjī bhāseyya, vattānusandhitena kāraye’’ti. (pari. 359);",
  "tika-vin09t15:5_0": "Na kevalaṁ tiṇṇaṁ dhammānaṁ aññatarena codanāyameva evaṁ paṭiññāya kāretabbo,",
  "tika-vin09t15:5_1": "atha kho nisajjādinā ākārena saddhiṁ codanāyapīti dassetuṁ ‘‘yena vā sā saddheyyavacasā upāsikā vadeyya,",
  "tika-vin09t15:5_2": "tena so bhikkhu kāretabbo’’ti vuttaṁ.",
  "tika-vin09t15:5_3": "Tenevāha ‘‘nisajjādīsu ākāresū’’tiādi.",
  "tika-vin09t15:5_4": "Ettha ca ‘‘paṭijānamāno’’ti avuttepi adhikārattā ‘‘paṭijānamānova tena so bhikkhu kāretabbo’’ti vuttaṁ.",
  "tika-vin09t15:5_5": "Tathārūpāya (sārattha. ṭī.",
  "tika-vin09t15:5_6": "2.444-445) upāsikāya vacane aññathattābhāvato diṭṭhaṁ nāma tathāpi hoti,",
  "tika-vin09t15:5_7": "aññathāpi hotīti dassane aññathattasambhavaṁ dasseti.",
  "tika-vin09t15:5_8": "Anekaṁsikatāya na niyatoti aniyato.",
  "tika-vin09t15:5_9": "Tenāha ‘‘tiṇṇaṁ āpattīna’’ntiādi.",
  "tika-vin09t15:6_0": "Rahonisajjassādena mātugāmassa santikaṁ gantukāmo akkhiṁ añjeti, dukkaṭaṁ.",
  "tika-vin09t15:6_1": "Nivāsanaṁ nivāseti,",
  "tika-vin09t15:6_2": "kāyabandhanaṁ bandhati,",
  "tika-vin09t15:6_3": "cīvaraṁ pārupati,",
  "tika-vin09t15:6_4": "sabbattha payoge payoge dukkaṭaṁ. Gacchati,",
  "tika-vin09t15:6_5": "padavāre padavāre dukkaṭaṁ.",
  "tika-vin09t15:6_6": "Gantvāna nisīdati,",
  "tika-vin09t15:6_7": "dukkaṭameva.",
  "tika-vin09t15:6_8": "Tenāha ‘‘methunadhammasannissitakilesasaṅkhātenā’’tiādi.",
  "tika-vin09t15:6_9": "Ettha ca rahonisajjassādassa asatipi methunarāgabhāve tappaṭibaddhakilesattā vuttaṁ ‘‘methunadhammasannissitakilesasaṅkhātenā’’ti.",
  "tika-vin09t15:6_10": "Teneva sannissitaggahaṇaṁ kataṁ.",
  "tika-vin09t15:6_11": "Rahassādenāti ‘‘itthannāmāya saddhiṁ raho nisīditvā hasitalapitādikaṁ kareyya’’nti uppannaassādahetu .",
  "tika-vin09t15:6_12": "Nisajjāya pācittiyaṁ asati upacāragate nipajjitvā aniddāyante anandhe viññupuriseti adhippāyo.",
  "tika-vin09t15:6_13": "Sace sā itthī kenaci karaṇīyena uṭṭhāyuṭṭhāya punappunaṁ nisīdati,",
  "tika-vin09t15:6_14": "nisajjāya nisajjāya pācittiyaṁ.",
  "tika-vin09t15:6_15": "Yaṁ sandhāya gato,",
  "tika-vin09t15:6_16": "sā na diṭṭhā,",
  "tika-vin09t15:6_17": "aññā āgantvā nisīdati,",
  "tika-vin09t15:6_18": "assāde uppanne pācittiyaṁ.",
  "tika-vin09t15:6_19": "Sace sambahulā āgacchanti,",
  "tika-vin09t15:6_20": "mātugāmagaṇanāya pācittiyaṁ.",
  "tika-vin09t15:6_21": "Sace uṭṭhāyuṭṭhāya punappunaṁ nisīdanti,",
  "tika-vin09t15:6_22": "nisajjāgaṇanāyapi pācittiyāni.",
  "tika-vin09t15:6_23": "Aniyametvā ‘‘diṭṭhadiṭṭhāya saddhiṁ rahassādaṁ kappissāmī’’ti gantvā nisinnassāpi āgatāgatānaṁ vasena,",
  "tika-vin09t15:6_24": "punappunaṁ nisajjāya vasena ca vuttanayeneva āpattiyo veditabbā.",
  "tika-vin09t15:6_25": "Vuttappakāre puriseti anandhe viññupurise.",
  "tika-vin09t15:6_26": "Upacāragate satīti dvādasahatthabbhantaragate sati.",
  "tika-vin09t15:6_27": "Sace suddhacittena gantvā nisinnassa santikaṁ āgantvā nisinnāya itthiyā rahassādo uppajjati,",
  "tika-vin09t15:6_28": "evampi anāpatti.",
  "tika-vin09t15:7_0": "Paṭhamaaniyatasikkhāpadavaṇṇanā niṭṭhitā.",
  "tika-vin09t15:8_0": "2. Dutiyaaniyatasikkhāpadavaṇṇanā",
  "tika-vin09t15:9_0": "Naheva kho pana paṭicchannanti ettha pana yampi bahi parikkhittaṁ anto vivaṭaṁ pariveṇaṅgaṇādi,",
  "tika-vin09t15:9_1": "tampi antogadhanti veditabbaṁ.",
  "tika-vin09t15:9_2": "‘‘Evarūpañhi ṭhānaṁ appaṭicchanneyeva gahita’’nti mahāpaccariyaṁ (pārā. aṭṭha.",
  "tika-vin09t15:9_3": "2.453) vuttaṁ.",
  "tika-vin09t15:9_4": "Saṅghādisesena vāti kāyasaṁsaggaduṭṭhullobhāsanasaṅkhātena saṅghādisesena vā.",
  "tika-vin09t15:9_5": "Teneva hi padabhājane ‘‘sā ce evaṁ vadeyya ‘ayyo,",
  "tika-vin09t15:9_6": "mayā diṭṭho nisinno mātugāmena saddhiṁ kāyasaṁsaggaṁ samāpajjanto’’’tiādi (pārā.",
  "tika-vin09t15:9_7": "455) vuttaṁ.",
  "tika-vin09t15:9_8": "Idaṁ sikkhāpadaṁ duṭṭhullavācāvasena āgataṁ.",
  "tika-vin09t15:9_9": "Duṭṭhullavācañca sutvā taṁ mātugāmopi na paṭicchādeti.",
  "tika-vin09t15:9_10": "Tathā hi duṭṭhullavācāsikkhāpade (pārā.",
  "tika-vin09t15:9_11": "283 ādayo) yā pana tā itthiyo hirimanā,",
  "tika-vin09t15:9_12": "tā nikkhamitvā bhikkhū ujjhāpesuṁ,",
  "tika-vin09t15:9_13": "tasmā idha itthīpi anāpattiṁ karotīti āha ‘‘itthīpī’’ti.",
  "tika-vin09t15:9_14": "Atha vā idha appaṭicchannattā itthīpi anāpattiṁ karoti,",
  "tika-vin09t15:9_15": "paṭhame pana paṭicchannattā itthisatampi anāpattiṁ na karotīti evamettha attho daṭṭhabbo.",
  "tika-vin09t15:9_16": "Anandho abadhiroti ettha kāyasaṁsaggavasena anandho vutto,",
  "tika-vin09t15:9_17": "duṭṭhullavācāvasena abadhiro.",
  "tika-vin09t15:10_0": "Samuṭṭhānādīsu idaṁ sikkhāpadaṁ tisamuṭṭhānaṁ –",
  "tika-vin09t15:10_1": "kāyacittato vācācittato kāyavācācittato samuṭṭhāti, kiriyaṁ,",
  "tika-vin09t15:10_2": "saññāvimokkhaṁ,",
  "tika-vin09t15:10_3": "sacittakaṁ,",
  "tika-vin09t15:10_4": "lokavajjaṁ,",
  "tika-vin09t15:10_5": "kāyakammaṁ,",
  "tika-vin09t15:10_6": "vacīkammaṁ,",
  "tika-vin09t15:10_7": "akusalacittaṁ,",
  "tika-vin09t15:10_8": "sukhamajjhattavedanāhi dvivedanaṁ.",
  "tika-vin09t15:10_9": "Tenāha ‘‘samuṭṭhānādīni panettha adinnādānasadisānevā’’ti.",
  "tika-vin09t15:10_10": "Ettha ca kāyasaṁsaggaṁ samāpajjanto duṭṭhullampi bhaṇati,",
  "tika-vin09t15:10_11": "duṭṭhullaṁ bhaṇanto nisīdati cāti ‘‘kāyavācācittato ca samuṭṭhātī’’ti vuttaṁ,",
  "tika-vin09t15:10_12": "duṭṭhullameva vā sandhāya vuttanti gahetabbaṁ.",
  "tika-vin09t15:11_0": "Dutiyaaniyatasikkhāpadavaṇṇanā niṭṭhitā.",
  "tika-vin09t15:12_0": "‘‘Aniyatuddeso cāyaṁ diṭṭhādisamūlakacodanāya vatthuṁ paṭijānamānova āpattiyā kāretabbo,",
  "tika-vin09t15:12_1": "na itaroti āpattiropanāropanalakkhaṇadassanatthaṁ vutto’’ti vadanti.",
  "tika-vin09t15:13_0": "Iti kaṅkhāvitaraṇiyā pātimokkhavaṇṇanāya",
  "tika-vin09t15:14_0": "Vinayatthamañjūsāyaṁ līnatthappakāsaniyaṁ",
  "tika-vin09t15:15_0": "Aniyatavaṇṇanā niṭṭhitā."
}