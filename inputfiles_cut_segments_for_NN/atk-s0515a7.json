{
  "atk-s0515a7:0_0": "7. Tissametteyyasuttaniddesavaṇṇanā",
  "atk-s0515a7:1_0": "49.",
  "atk-s0515a7:1_1": "Sattame tissametteyyasutte methunamanuyuttassāti methunadhammaṁ samāyuttassa.",
  "atk-s0515a7:1_2": "Itīti evamāha.",
  "atk-s0515a7:1_3": "Āyasmāti piyavacanametaṁ.",
  "atk-s0515a7:1_4": "Tissoti nāmaṁ tassa therassa.",
  "atk-s0515a7:1_5": "Sopi hi tissoti nāmena.",
  "atk-s0515a7:1_6": "Metteyyoti gottaṁ,",
  "atk-s0515a7:1_7": "gottavaseneva esa pākaṭo ahosi.",
  "atk-s0515a7:1_8": "Tasmā aṭṭhuppattiyaṁ (su. ni. aṭṭha.",
  "atk-s0515a7:1_9": "2.821) vuttaṁ –",
  "atk-s0515a7:1_10": "‘‘tissametteyyā nāma dve sahāyā’’ti.",
  "atk-s0515a7:1_11": "Vighātanti upaghātaṁ.",
  "atk-s0515a7:1_12": "Brūhīti ācikkha.",
  "atk-s0515a7:1_13": "Mārisāti piyavacanametaṁ,",
  "atk-s0515a7:1_14": "niddukkhāti vuttaṁ hoti.",
  "atk-s0515a7:1_15": "Sutvāna tava sāsananti tava vacanaṁ sutvā.",
  "atk-s0515a7:1_16": "Viveke sikkhissāmaseti sahāyaṁ ārabbha dhammadesanaṁ yācanto bhaṇati,",
  "atk-s0515a7:1_17": "so pana sikkhitasikkhoyeva.",
  "atk-s0515a7:2_0": "Methunadhammo nāmāti idaṁ niddisitabbassa methunadhammassa upadesapadaṁ.",
  "atk-s0515a7:2_1": "Asaddhammoti asataṁ nīcajanānaṁ dhammo.",
  "atk-s0515a7:2_2": "Gāmadhammoti gāmavāsīnaṁ sevanadhammo.",
  "atk-s0515a7:2_3": "Vasaladhammoti vasalānaṁ dhammo,",
  "atk-s0515a7:2_4": "kilesavassanato vā sayameva vasalo dhammoti vasaladhammo.",
  "atk-s0515a7:2_5": "Duṭṭhulloti duṭṭho ca kilesehi duṭṭhattā,",
  "atk-s0515a7:2_6": "thūlo ca anipuṇabhāvatoti duṭṭhullo.",
  "atk-s0515a7:2_7": "Yasmā ca tassa dhammassa parivārabhūtaṁ dassanampi gahaṇampi āmasanampi phusanampi ghaṭṭanampi duṭṭhullaṁ,",
  "atk-s0515a7:2_8": "tasmāpi duṭṭhullo so methunadhammo.",
  "atk-s0515a7:2_9": "Odakantikoti udakaṁ assa ante suddhatthaṁ ādiyatīti udakanto,",
  "atk-s0515a7:2_10": "udakantoyeva odakantiko.",
  "atk-s0515a7:2_11": "Raho paṭicchanne okāse kattabbatāya rahasso.",
  "atk-s0515a7:2_12": "Vinaye pana ‘‘duṭṭhullaṁ odakantikaṁ rahassa’’nti (pārā.",
  "atk-s0515a7:2_13": "39) pāṭho.",
  "atk-s0515a7:2_14": "Tattha tīsu padesu yo soti padaṁ parivattetvā yaṁ tanti katvā yojetabbaṁ ‘‘yaṁ taṁ duṭṭhullaṁ,",
  "atk-s0515a7:2_15": "so methunadhammo,",
  "atk-s0515a7:2_16": "yaṁ taṁ odakantikaṁ so methunadhammo,",
  "atk-s0515a7:2_17": "yaṁ taṁ rahassaṁ ,",
  "atk-s0515a7:2_18": "so methunadhammo’’ti.",
  "atk-s0515a7:2_19": "Idha pana ‘‘yo so asaddhammo,",
  "atk-s0515a7:2_20": "so methunadhammo…pe…",
  "atk-s0515a7:2_21": "yo so rahasso,",
  "atk-s0515a7:2_22": "so methunadhammo’’ti evaṁ yojanā veditabbā.",
  "atk-s0515a7:2_23": "Dvayena dvayena samāpajjitabbato dvayaṁdvayasamāpatti.",
  "atk-s0515a7:2_24": "Tattha yojanā –",
  "atk-s0515a7:2_25": "yā sā dvayaṁdvayasamāpatti,",
  "atk-s0515a7:2_26": "so methunadhammo nāmāti.",
  "atk-s0515a7:2_27": "Kiṁkāraṇā vuccati methunadhammoti kena kāraṇena kena pariyāyena methunadhammoti kathīyati.",
  "atk-s0515a7:2_28": "Taṁ kāraṇaṁ dassento ‘‘ubhinnaṁ rattāna’’ntiādimāha.",
  "atk-s0515a7:2_29": "Tattha ubhinnaṁ rattānanti dvinnaṁ itthipurisānaṁ rāgena rañjitānaṁ.",
  "atk-s0515a7:2_30": "Sārattānanti visesena suṭṭhu rañjitānaṁ.",
  "atk-s0515a7:2_31": "Avassutānanti kilesena tintānaṁ.",
  "atk-s0515a7:2_32": "Pariyuṭṭhitānanti kusalācāraṁ pariyādiyitvā madditvā ṭhitānaṁ ‘‘magge corā pariyuṭṭhitā’’tiādīsu viya.",
  "atk-s0515a7:2_33": "Pariyādinnacittānanti kusalacittaṁ pariyādiyitvā khepetvā ṭhitacittānaṁ.",
  "atk-s0515a7:2_34": "Ubhinnaṁ sadisānanti dvinnaṁ kilesena sadisānaṁ.",
  "atk-s0515a7:2_35": "Dhammoti sabhāvo.",
  "atk-s0515a7:2_36": "Taṁ kāraṇāti tena kāraṇena.",
  "atk-s0515a7:2_37": "Taṁ upamāya sādhento ‘‘ubho kalahakārakā’’tiādimāha.",
  "atk-s0515a7:2_38": "Tattha ubho kalahakārakāti pubbabhāge kalahakārakā dve.",
  "atk-s0515a7:2_39": "Methunakāti vuccantīti sadisāti vuccanti.",
  "atk-s0515a7:2_40": "Bhaṇḍanakārakāti tattha tattha gantvā bhaṇḍanaṁ karontā.",
  "atk-s0515a7:2_41": "Bhassakārakāti vācākalahaṁ karontā.",
  "atk-s0515a7:2_42": "Vivādakārakāti nānāvacanaṁ karontā.",
  "atk-s0515a7:2_43": "Adhikaraṇakārakāti vinicchayapāpuṇanavisesakāraṇaṁ karontā.",
  "atk-s0515a7:2_44": "Vādinoti vādapaṭivādino.",
  "atk-s0515a7:2_45": "Sallāpakāti vācaṁ kathentā evamevanti upamāsaṁsandanaṁ.",
  "atk-s0515a7:3_0": "Yuttassāti saññuttassa.",
  "atk-s0515a7:3_1": "Payuttassāti ādarena yuttassa.",
  "atk-s0515a7:3_2": "Āyuttassāti visesena yuttassa.",
  "atk-s0515a7:3_3": "Samāyuttassāti ekato yuttassa.",
  "atk-s0515a7:3_4": "Taccaritassāti taṁcaritaṁ karontassa.",
  "atk-s0515a7:3_5": "Tabbahulassāti taṁbahulaṁ karontassa.",
  "atk-s0515a7:3_6": "Taggarukassāti taṁgaruṁ karontassa.",
  "atk-s0515a7:3_7": "Tanninnassāti tasmiṁ natacittassa.",
  "atk-s0515a7:3_8": "Tappoṇassāti tasmiṁ natakāyassa.",
  "atk-s0515a7:3_9": "Tappabbhārassāti tasmiṁ abhimukhakāyassa.",
  "atk-s0515a7:3_10": "Tadadhimuttassāti tasmiṁ adhiharitassa.",
  "atk-s0515a7:3_11": "Tadadhipateyyassāti taṁ adhipatiṁ jeṭṭhakaṁ katvā pavattassa.",
  "atk-s0515a7:4_0": "Vighātanti niddesassa uddesavacanaṁ.",
  "atk-s0515a7:4_1": "Vighātanti pīḷanaṁ.",
  "atk-s0515a7:4_2": "Upaghātanti samīpaṁ katvā pīḷanaṁ.",
  "atk-s0515a7:4_3": "Pīḷananti ghaṭṭanaṁ.",
  "atk-s0515a7:4_4": "Ghaṭṭananti pīḷanaṁ.",
  "atk-s0515a7:4_5": "Sabbaṁ aññamaññavevacanaṁ.",
  "atk-s0515a7:4_6": "Upaddavanti hiṁsanaṁ.",
  "atk-s0515a7:4_7": "Upasagganti tattha tattha upagantvā pīḷanākāraṁ.",
  "atk-s0515a7:4_8": "Brūhīti kathehi.",
  "atk-s0515a7:4_9": "Ācikkhāti vissajjehi.",
  "atk-s0515a7:4_10": "Desehīti dassehi.",
  "atk-s0515a7:4_11": "Paññapehīti ñāpehi.",
  "atk-s0515a7:4_12": "Paṭṭhapehīti ṭhapehi.",
  "atk-s0515a7:4_13": "Vivarāti pākaṭaṁ karohi.",
  "atk-s0515a7:4_14": "Vibhajāti bhājehi.",
  "atk-s0515a7:4_15": "Uttānīkarohīti tīraṁ pāpehi.",
  "atk-s0515a7:4_16": "Pakāsehīti pākaṭaṁ karohi.",
  "atk-s0515a7:5_0": "Tuyhaṁ vacananti tava vācaṁ.",
  "atk-s0515a7:5_1": "Byappathanti vacanaṁ.",
  "atk-s0515a7:5_2": "Desananti ācikkhanaṁ.",
  "atk-s0515a7:5_3": "Anusāsananti ovādaṁ.",
  "atk-s0515a7:5_4": "Anusiṭṭhanti anusāsanaṁ.",
  "atk-s0515a7:5_5": "Sutvāti sotena sutvā.",
  "atk-s0515a7:5_6": "Suṇitvāti tasseva vevacanaṁ.",
  "atk-s0515a7:5_7": "Uggahetvāti sammā gahetvā.",
  "atk-s0515a7:5_8": "Upadhārayitvāti anāsetvā.",
  "atk-s0515a7:5_9": "Upalakkhayitvāti sallakkhetvā.",
  "atk-s0515a7:6_0": "50.Mussate vāpi sāsananti pariyattipaṭipattito duvidhampi sāsanaṁ nassati.",
  "atk-s0515a7:6_1": "Vāpīti padapūraṇamattaṁ.",
  "atk-s0515a7:6_2": "Etaṁ tasmiṁ anariyanti tasmiṁ puggale etaṁ anariyaṁ,",
  "atk-s0515a7:6_3": "yadidaṁ micchāpaṭipadā.",
  "atk-s0515a7:6_4": "Gāravādhivacananti guṇavisiṭṭhasabbasattuttamagarugāravādhivacanaṁ.",
  "atk-s0515a7:6_5": "Tenāhu porāṇā –",
  "atk-s0515a7:7_0": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0515a7:8_0": "Garu gāravayutto so, bhagavā tena vuccatī’’ti. (visuddhi. 1.142);",
  "atk-s0515a7:9_0": "Catubbidhaṁ vā nāmaṁ āvatthikaṁ, liṅgikaṁ,",
  "atk-s0515a7:9_1": "nemittikaṁ,",
  "atk-s0515a7:9_2": "adhiccasamuppannanti.",
  "atk-s0515a7:9_3": "Adhiccasamuppannaṁ nāma lokiyavohārena ‘‘yadicchaka’’nti vuttaṁ hoti.",
  "atk-s0515a7:9_4": "Tattha vaccho, dammo,",
  "atk-s0515a7:9_5": "balībaddhoti evamādi āvatthikaṁ, daṇḍī, chattī, sikhī,",
  "atk-s0515a7:9_6": "karīti evamādi liṅgikaṁ, tevijjo,",
  "atk-s0515a7:9_7": "chaḷabhiññoti evamādi nemittikaṁ,",
  "atk-s0515a7:9_8": "sirivaḍḍhako,",
  "atk-s0515a7:9_9": "dhanavaḍḍhakoti evamādi vacanatthaṁ anapekkhitvā pavattaṁ adhiccasamuppannaṁ.",
  "atk-s0515a7:9_10": "Idaṁ pana bhagavāti nāmaṁ nemittikaṁ,",
  "atk-s0515a7:9_11": "na mahāmāyāya,",
  "atk-s0515a7:9_12": "na suddhodanamahārājena,",
  "atk-s0515a7:9_13": "na asītiyā ñātisahassehi kataṁ,",
  "atk-s0515a7:9_14": "na sakkasantusitādīhi devatāvisesehi kataṁ.",
  "atk-s0515a7:9_15": "Vakkhati ca ‘‘bhagavāti netaṁ nāmaṁ mātarā kataṁ…pe…",
  "atk-s0515a7:9_16": "paṭilābhā sacchikā paññatti yadidaṁ bhagavā’’ti (mahāni. 84).",
  "atk-s0515a7:10_0": "‘‘Bhāgyavā bhaggavā yutto, bhagehi ca vibhattavā;",
  "atk-s0515a7:11_0": "Bhattavā vantagamano, bhavesu bhagavā tato’’ti. (visuddhi. 1.144);",
  "atk-s0515a7:12_0": "Tattha –",
  "atk-s0515a7:13_0": "‘‘Vaṇṇāgamo vaṇṇavipariyāyo, dve cāpare vaṇṇavikāranāsā;",
  "atk-s0515a7:14_0": "Dhātūnamatthātisayena yogo, taduccate pañcavidhaṁ nirutti’’nti. –",
  "atk-s0515a7:15_0": "Evaṁ vuttaniruttilakkhaṇaṁ gahetvā padasiddhi veditabbā.",
  "atk-s0515a7:15_1": "Tattha ‘‘nakkhattarājāriva tārakāna’’nti ettha rakārāgamo viya avijjamānassa akkharassa āgamo vaṇṇāgamo nāma.",
  "atk-s0515a7:15_2": "‘‘Hiṁsanā,",
  "atk-s0515a7:15_3": "hiṁso’’ti vattabbe ‘‘sīho’’ti viya vijjamānakkharānaṁ heṭṭhupariyavasena parivattanaṁ vaṇṇavipariyāyo nāma.",
  "atk-s0515a7:15_4": "‘‘Nave channake dānaṁ diyyatī’’ti ettha akārassa ekārāpajjanatā viya aññakkharassa aññakkharāpajjanatā vaṇṇavikāro nāma.",
  "atk-s0515a7:15_5": "‘‘Jīvanassa mūto jīvanamūto’’ti vattabbe ‘‘jīmūto’’ti vakāranakārānaṁ vināso viya vijjamānakkharavināso vaṇṇavināso nāma.",
  "atk-s0515a7:15_6": "‘‘Pharusāhi vācāhi pakrubbamāno āsajja maṁ tvaṁ vadasi kumārā’’ti ettha pakrubbamānoti padassa abhibhavamānoti",
  "atk-s0515a7:15_7": "atthapaṭipādanaṁ viya tattha tattha yathāyogaṁ visesatthayogo dhātūnaṁ atthātisayena yogo nāma.",
  "atk-s0515a7:16_0": "Evaṁ niruttilakkhaṇaṁ gahetvā saddanayena vā pisodarādinissito patiṭṭhānīti pisodarādipakkhepalakkhaṇaṁ",
  "atk-s0515a7:16_1": "gahetvā yasmā lokiyalokuttarasukhābhinibbattakaṁ dānasīlādipārappattaṁ bhāgyamassa atthi,",
  "atk-s0515a7:16_2": "tasmā ‘‘bhāgyavā’’ti vattabbe ‘‘bhagavā’’ti vuccatīti ñātabbaṁ.",
  "atk-s0515a7:17_0": "Yasmā pana lobhadosamohaviparītamanasikāraahirikānottappakodhūpanāhamakkhapaḷāsaissā- macchariyamāyāsāṭheyyathambhasārambhamānātimānamadapamādataṇhāavijjātividhākusalamūladuccarita-",
  "atk-s0515a7:17_1": "saṁkilesamalavisamasaññāvitakkapapañcacatubbidhavipariyesaāsavaganthaoghayogaagati- taṇhuppādupādānapañcacetokhīlavinibandhanīvaraṇābhinandanachavivādamūlataṇhākāyasattānusaya-",
  "atk-s0515a7:17_2": "aṭṭhamicchattanavataṇhāmūlakadasākusalakammapathadvāsaṭṭhidiṭṭhigataaṭṭhasatataṇhāvicaritappabhesabbadaratha-",
  "atk-s0515a7:17_3": "pariḷāhakilesasatasahassāni,",
  "atk-s0515a7:17_4": "saṅkhepato vā pañca kilesakhandhaabhisaṅkhāradevaputtamaccumāre abhañji,",
  "atk-s0515a7:17_5": "tasmā bhaggattā etesaṁ parissayānaṁ ‘‘bhaggavā’’ti vattabbe ‘‘bhagavā’’ti vuccati.",
  "atk-s0515a7:17_6": "Āha cettha –",
  "atk-s0515a7:18_0": "‘‘Bhaggarāgo bhaggadoso, bhaggamoho anāsavo;",
  "atk-s0515a7:19_0": "Bhaggāssa pāpakā dhammā, bhagavā tena vuccatī’’ti. (pārā. aṭṭha. 1.96; visuddhi. 1.144);",
  "atk-s0515a7:20_0": "Bhāgyavantatāya cassa satapuññajalakkhaṇavarassa rūpakāyasampatti dīpitā hoti.",
  "atk-s0515a7:20_1": "Bhaggadosatāya dhammakāyasampatti.",
  "atk-s0515a7:20_2": "Tathā lokiyasarikkhakānaṁ bahumatabhāvo ,",
  "atk-s0515a7:20_3": "gahaṭṭhapabbajitehi abhigamanīyatā,",
  "atk-s0515a7:20_4": "abhigatānañca nesaṁ kāyacittadukkhāpanayane paṭibalabhāvo,",
  "atk-s0515a7:20_5": "āmisadānadhammadānehi upakāritā,",
  "atk-s0515a7:20_6": "lokiyalokuttarasukhehi ca saññojanasamatthatā dīpitā hoti.",
  "atk-s0515a7:21_0": "Yasmā ca loke issariyadhammayasasirikāmapayattesu chasu dhammesu bhagasaddo pavattati,",
  "atk-s0515a7:21_1": "paramañcassa sakacitte issariyaṁ,",
  "atk-s0515a7:21_2": "aṇimālaṅghimādikaṁ vā lokiyasammataṁ sabbākāraparipūraṁ atthi,",
  "atk-s0515a7:21_3": "tathā lokuttaro dhammo,",
  "atk-s0515a7:21_4": "lokattayabyāpako yathābhuccaguṇādhigato ativiya parisuddho yaso,",
  "atk-s0515a7:21_5": "rūpakāyadassanabyāvaṭajananayanappasādajananasamatthā sabbākāraparipūrā sabbaṅgapaccaṅgasirī,",
  "atk-s0515a7:21_6": "yaṁ yaṁ etena icchitaṁ patthitaṁ attahitaṁ parahitaṁ vā,",
  "atk-s0515a7:21_7": "tassa tassa tatheva abhinipphannattā icchiticchitatthanipphattisaññito kāmo,",
  "atk-s0515a7:21_8": "sabbalokagarubhāvappattihetubhūto sammāvāyāmasaṅkhāto payatto ca atthi,",
  "atk-s0515a7:21_9": "tasmā imehi bhagehi yuttattāpi bhagā assa santīti iminā atthena ‘‘bhagavā’’ti vuccati.",
  "atk-s0515a7:22_0": "Yasmā pana kusalādīhi bhedehi sabbadhamme,",
  "atk-s0515a7:22_1": "khandhāyatanadhātusaccaindriyapaṭiccasamuppādādīhi vā kusalādidhamme,",
  "atk-s0515a7:22_2": "pīḷanasaṅkhatasantāpavipariṇāmaṭṭhena vā dukkhamariyasaccaṁ,",
  "atk-s0515a7:22_3": "āyūhananidānasaṁyogapalibodhaṭṭhena samudayaṁ,",
  "atk-s0515a7:22_4": "nissaraṇavivekāsaṅkhataamataṭṭhena nirodhaṁ,",
  "atk-s0515a7:22_5": "niyyānikahetudassanādhipateyyaṭṭhena maggaṁ vibhattavā,",
  "atk-s0515a7:22_6": "vibhajitvā vivaritvā desitavāti vuttaṁ hoti,",
  "atk-s0515a7:22_7": "tasmā ‘‘vibhattavā’’ti vattabbe ‘‘bhagavā’’ti vuccati.",
  "atk-s0515a7:23_0": "Yasmā ca esa dibbabrahmaariyavihāre kāyacittaupadhiviveke suññatappaṇihitānimittavimokkhe aññe ca lokiyalokuttare",
  "atk-s0515a7:23_1": "uttarimanussadhamme bhaji sevi bahulamakāsi,",
  "atk-s0515a7:23_2": "tasmā ‘‘bhattavā’’ti vattabbe ‘‘bhagavā’’ti vuccati.",
  "atk-s0515a7:24_0": "Yasmā pana tīsu bhavesu taṇhāsaṅkhātaṁ gamanaṁ anena vantaṁ,",
  "atk-s0515a7:24_1": "tasmā ‘‘bhavesu vantagamano’’ti vattabbe bhavasaddato bhakāraṁ gamanasaddato gakāraṁ vantasaddato vakārañca dīghaṁ katvā ādāya ‘‘bhagavā’’ti vuccati,",
  "atk-s0515a7:24_2": "yathā loke ‘‘mehanassa khassa mālā’’ti vattabbe ‘‘mekhalā’’ti vuccati.",
  "atk-s0515a7:25_0": "Puna aparampi pariyāyaṁ niddisanto ‘‘api ca bhaggarāgoti bhagavā’’tiādimāha.",
  "atk-s0515a7:25_1": "Tattha bhaggo rāgo assāti bhaggarāgo.",
  "atk-s0515a7:25_2": "Bhaggadosādīsupi eseva nayo.",
  "atk-s0515a7:25_3": "Kaṇḍakoti vinivijjhanaṭṭhena kilesā eva.",
  "atk-s0515a7:25_4": "Bhajīti uddesavasena vibhāgaṁ katvā bhājesi.",
  "atk-s0515a7:25_5": "Vibhajīti niddesavasena vividhā bhājesi.",
  "atk-s0515a7:25_6": "Pavibhajīti paṭiniddesavasena pakārena vibhaji.",
  "atk-s0515a7:25_7": "Ugghaṭitaññūnaṁ vasena bhaji.",
  "atk-s0515a7:25_8": "Vipañcitaññūnaṁ vasena vibhaji.",
  "atk-s0515a7:25_9": "Neyyānaṁ vasena pavibhaji.",
  "atk-s0515a7:26_0": "Dhammaratananti –",
  "atk-s0515a7:27_0": "‘‘Cittīkataṁ mahagghañca, atulaṁ dullabhadassanaṁ;",
  "atk-s0515a7:28_0": "Anomasattaparibhogaṁ, ratanaṁ tena vuccatī’’ti. (khu. pā. aṭṭha. 6.3; dī. ni. aṭṭha. 2.33) –",
  "atk-s0515a7:29_0": "Evaṁ vaṇṇitaṁ dhammaratanaṁ tividhena bhājesi.",
  "atk-s0515a7:29_1": "Bhavānaṁantakaroti kāmabhavādīnaṁ navannaṁ bhavānaṁ paricchedaṁ pariyantaṁ parivaṭumaṁ kārako.",
  "atk-s0515a7:29_2": "Bhāvitakāyoti vaḍḍhitakāyo.",
  "atk-s0515a7:29_3": "Tathā itaresupi.",
  "atk-s0515a7:29_4": "Bhajīti sevi.",
  "atk-s0515a7:29_5": "Araññavanapatthānīti gāmassa vā nagarassa vā indakhīlato bahi araññaṁ.",
  "atk-s0515a7:29_6": "Vanapatthāni manussūpacārātikkantāni vanasaṇḍāni.",
  "atk-s0515a7:29_7": "Pantānīti yattha manussā na kasanti na vapanti dūrāni senāsanāni.",
  "atk-s0515a7:29_8": "Keci pana ‘‘vanapattānīti yasmā yattha byagghādayo atthi,",
  "atk-s0515a7:29_9": "taṁ vanaṁ te pālayanti rakkhanti,",
  "atk-s0515a7:29_10": "tasmā tehi rakkhitattā vanapattānī’’ti vadanti.",
  "atk-s0515a7:29_11": "Senāsanānīti seti ceva āsati ca etthāti senāsanāni.",
  "atk-s0515a7:29_12": "Appasaddānīti vacanasaddena appasaddāni.",
  "atk-s0515a7:29_13": "Appanigghosānīti gāmanagaranigghosasaddena appanigghosāni.",
  "atk-s0515a7:29_14": "Vijanavātānīti antosañcaraṇajanassa sarīravātena virahitāni.",
  "atk-s0515a7:29_15": "‘‘Vijanavādānī’’tipi pāṭho,",
  "atk-s0515a7:29_16": "‘‘antojanavādena virahitānī’’ti attho.",
  "atk-s0515a7:29_17": "‘‘Vijanapātānī’’tipi pāṭho,",
  "atk-s0515a7:29_18": "‘‘janasañcāravirahitānī’’ti attho.",
  "atk-s0515a7:29_19": "Manussarāhasseyyakānīti manussānaṁ rahassakaraṇaṭṭhānāni.",
  "atk-s0515a7:29_20": "Paṭisallānasāruppānīti vivekānurūpāni.",
  "atk-s0515a7:29_21": "Bhāgī vāti ‘‘bhāgo cīvarādikoṭṭhāso assa atthī’’ti bhāgī.",
  "atk-s0515a7:29_22": "‘‘Paṭilābhavasena attharasādibhāgo assa atthī’’ti bhāgī.",
  "atk-s0515a7:29_23": "Attharasassāti hetuphalasampattisaṅkhātassa attharasassa.",
  "atk-s0515a7:29_24": "Dhammarasassāti hetusampattisaṅkhātassa dhammarasassa.",
  "atk-s0515a7:29_25": "Vuttañhetaṁ ‘‘hetuphale ñāṇaṁ atthapaṭisambhidā,",
  "atk-s0515a7:29_26": "hetumhi ñāṇaṁ dhammapaṭisambhidā’’ti (vibha. 720).",
  "atk-s0515a7:29_27": "Vimuttirasassāti phalasampattisaṅkhātassa vimuttirasassa.",
  "atk-s0515a7:29_28": "Vuttampi cetaṁ ‘‘kiccasampattiatthena,",
  "atk-s0515a7:29_29": "raso nāma pavuccatī’’ti (paṭi. ma. aṭṭha.",
  "atk-s0515a7:29_30": "1.1.2 mātikāvaṇṇanā; visuddhi. 1.8).",
  "atk-s0515a7:30_0": "Catunnaṁjhānānanti paṭhamajjhānādīnaṁ catunnaṁ jhānānaṁ.",
  "atk-s0515a7:30_1": "Catunnaṁ appamaññānanti mettādīnaṁ pharaṇappamāṇavirahitānaṁ catunnaṁ brahmavihārānaṁ.",
  "atk-s0515a7:30_2": "Catunnaṁ arūpasamāpattīnanti ākāsānañcāyatanādīnaṁ catunnaṁ arūpajjhānānaṁ.",
  "atk-s0515a7:30_3": "Aṭṭhannaṁ vimokkhānanti ‘‘rūpī rūpāni passatī’’tiādinā (dha. sa.",
  "atk-s0515a7:30_4": "248) nayena vuttānaṁ ārammaṇavimuttānaṁ aṭṭhannaṁ vimokkhānaṁ.",
  "atk-s0515a7:30_5": "Abhibhāyatanānanti ettha abhibhūtāni āyatanāni etesaṁ jhānānanti abhibhāyatanāni, jhānāni.",
  "atk-s0515a7:30_6": "Āyatanānīti adhiṭṭhānaṭṭhena āyatanasaṅkhātāni kasiṇārammaṇāni.",
  "atk-s0515a7:30_7": "Ñāṇuttariko hi puggalo visadañāṇoti kiṁ ettha ārammaṇe samāpajjitabbaṁ,",
  "atk-s0515a7:30_8": "na mayi cittekaggatākaraṇe bhāro atthīti tāni ārammaṇāni abhibhavitvā samāpajjati.",
  "atk-s0515a7:30_9": "Saha nimittuppādenevettha appanaṁ nibbattetīti attho.",
  "atk-s0515a7:30_10": "Evaṁ uppāditāni jhānāni abhibhāyatanānīti vuccanti,",
  "atk-s0515a7:30_11": "tesaṁ aṭṭhannaṁ abhibhāyatanānaṁ.",
  "atk-s0515a7:30_12": "Navannaṁ anupubbavihārasamāpattīnanti pubbaṁ pubbaṁ anu anupubbaṁ,",
  "atk-s0515a7:30_13": "anupubbaṁ viharitabbato samāpajjitabbato anupubbavihārasamāpatti,",
  "atk-s0515a7:30_14": "anupaṭipāṭiyā samāpajjitabbāti attho,",
  "atk-s0515a7:30_15": "tāsaṁ navannaṁ anupubbavihārasamāpattīnaṁ.",
  "atk-s0515a7:30_16": "Dasannaṁ saññābhāvanānanti girimānandasutte (a. ni.",
  "atk-s0515a7:30_17": "10.60) āgatānaṁ aniccasaññādīnaṁ dasannaṁ saññābhāvanānaṁ.",
  "atk-s0515a7:30_18": "Dasannaṁ kasiṇasamāpattīnanti sakalaṭṭhena kasiṇasaṅkhātānaṁ pathavīkasiṇajjhānādīnaṁ dasannaṁ jhānānaṁ.",
  "atk-s0515a7:30_19": "Ānāpānassatisamādhissāti ānāpānassatisampayuttasamādhissa .",
  "atk-s0515a7:30_20": "Asubhasamāpattiyāti asubhajjhānasamāpattiyā.",
  "atk-s0515a7:30_21": "Dasannaṁ tathāgatabalānanti dasabalabalānaṁ dasannaṁ.",
  "atk-s0515a7:30_22": "Catunnaṁ vesārajjānanti visāradabhāvānaṁ catunnaṁ vesārajjānaṁ.",
  "atk-s0515a7:30_23": "Catunnaṁ paṭisambhidānanti paṭisambhidāñāṇānaṁ catunnaṁ.",
  "atk-s0515a7:30_24": "Channaṁ abhiññāṇānanti iddhividhādīnaṁ channaṁ abhiññāṇānaṁ.",
  "atk-s0515a7:30_25": "Channaṁ buddhadhammānanti ‘‘sabbaṁ kāyakammaṁ ñāṇānuparivattī’’tiādinā (cūḷani.",
  "atk-s0515a7:30_26": "mogharājamāṇavapucchāniddesa 85; netti.",
  "atk-s0515a7:30_27": "15) nayena upari āgatānaṁ channaṁ buddhadhammānaṁ.",
  "atk-s0515a7:31_0": "Tattha cīvarādayo bhāgyasampattivasena vuttā.",
  "atk-s0515a7:31_1": "Attharasatiko paṭivedhavasena vutto.",
  "atk-s0515a7:31_2": "Adhisīlatiko paṭipattivasena.",
  "atk-s0515a7:31_3": "Jhānattiko rūpārūpajjhānavasena.",
  "atk-s0515a7:31_4": "Vimokkhattiko samāpattivasena.",
  "atk-s0515a7:31_5": "Saññācatukko upacārappanāvasena.",
  "atk-s0515a7:31_6": "Satipaṭṭhānādayo sattatiṁsabodhipakkhiyadhammavasena.",
  "atk-s0515a7:31_7": "Tathāgatabalānantiādayo āveṇikadhammavasena vuttāti veditabbā.",
  "atk-s0515a7:32_0": "Ito paraṁ bhagavāti netaṁ nāmantiādi ‘‘atthamanugatā ayaṁ paññattī’’ti ñāpanatthaṁ vuttaṁ.",
  "atk-s0515a7:32_1": "Tattha samaṇā pabbajjupagatā.",
  "atk-s0515a7:32_2": "Brāhmaṇā bhovādino samitapāpabāhitapāpā vā.",
  "atk-s0515a7:32_3": "Devatā sakkādayo brahmāno ca.",
  "atk-s0515a7:32_4": "Vimokkhantikanti vimokkho arahattamaggo,",
  "atk-s0515a7:32_5": "vimokkhassa anto arahattaphalaṁ,",
  "atk-s0515a7:32_6": "tasmiṁ vimokkhante bhavaṁ vimokkhantikaṁ nāmaṁ.",
  "atk-s0515a7:32_7": "Sabbaññubhāvo hi arahattamaggena sijjhati,",
  "atk-s0515a7:32_8": "arahattaphalādhigamena siddho hoti.",
  "atk-s0515a7:32_9": "Tasmā sabbaññubhāvo vimokkhante bhavo hoti.",
  "atk-s0515a7:32_10": "Taṁ nemittikampi nāmaṁ vimokkhante bhavaṁ nāma hoti.",
  "atk-s0515a7:32_11": "Tena vuttaṁ –",
  "atk-s0515a7:32_12": "‘‘vimokkhantikametaṁ buddhānaṁ bhagavantāna’’nti.",
  "atk-s0515a7:32_13": "Bodhiyā mūle saha sabbaññutaññāṇassa paṭilābhāti mahābodhirukkhamūle yathāvuttakkhaṇe sabbaññutaññāṇassa paṭilābhena saha.",
  "atk-s0515a7:32_14": "Sacchikā paññattīti arahattaphalasacchikiriyāya sabbadhammasacchikiriyāya vā jātā paññatti.",
  "atk-s0515a7:32_15": "Yadidaṁ bhagavāti yā ayaṁ bhagavāti paññatti.",
  "atk-s0515a7:33_0": "Dvīhi kāraṇehīti dvīhi koṭṭhāsehi.",
  "atk-s0515a7:33_1": "Pariyattisāsananti tepiṭakaṁ buddhavacanaṁ.",
  "atk-s0515a7:33_2": "Paṭipattīti paṭipajjati etāyāti paṭipatti.",
  "atk-s0515a7:33_3": "Yaṁ tassa pariyāpuṭanti tena puggalena yaṁ pariyāpuṭaṁ sajjhāyitaṁ karaṇatthe sāmivacanaṁ.",
  "atk-s0515a7:33_4": "‘‘Pariyāpuṭṭa’’ntipi pāṭho.",
  "atk-s0515a7:33_5": "Suttanti ubhatovibhaṅganiddesakhandhakaparivārā,",
  "atk-s0515a7:33_6": "suttanipāte maṅgalasutta- (khu. pā.",
  "atk-s0515a7:33_7": "5.1 ādayo; su. ni.",
  "atk-s0515a7:33_8": "261 ādayo) ratanasutta- (khu. pā.",
  "atk-s0515a7:33_9": "6.1 ādayo) tuvaṭakasuttāni (su. ni.",
  "atk-s0515a7:33_10": "921 ādayo),",
  "atk-s0515a7:33_11": "aññampi ca suttanāmakaṁ tathāgatavacanaṁ suttanti veditabbaṁ.",
  "atk-s0515a7:33_12": "Geyyanti sabbampi sagāthakaṁ suttaṁ geyyanti veditabbaṁ,",
  "atk-s0515a7:33_13": "visesena saṁyuttake sakalopi sagāthāvaggo.",
  "atk-s0515a7:33_14": "Veyyākaraṇanti sakalaṁ abhidhammapiṭakaṁ niggāthakaṁ suttaṁ,",
  "atk-s0515a7:33_15": "yañca aññampi aṭṭhahi aṅgehi asaṅgahitaṁ buddhavacanaṁ ,",
  "atk-s0515a7:33_16": "taṁ ‘‘veyyākaraṇa’’nti veditabbaṁ.",
  "atk-s0515a7:33_17": "Gāthāti dhammapadaṁ,",
  "atk-s0515a7:33_18": "theragāthā,",
  "atk-s0515a7:33_19": "therīgāthā,",
  "atk-s0515a7:33_20": "suttanipāte nosuttanāmikā suddhikagāthā ca ‘‘gāthā’’ti veditabbā.",
  "atk-s0515a7:33_21": "Udānanti somanassañāṇamayikagāthāpaṭisaṁyuttā dveasīti suttantā ‘‘udāna’’nti veditabbaṁ.",
  "atk-s0515a7:33_22": "Itivuttakanti ‘‘vuttañhetaṁ bhagavatā’’tiādinayappavattā (itivu.",
  "atk-s0515a7:33_23": "1 ādayo) dasuttarasatasuttantā ‘‘itivuttaka’’nti veditabbaṁ.",
  "atk-s0515a7:33_24": "Jātakanti apaṇṇakajātakādīni (jā.",
  "atk-s0515a7:33_25": "1.1.1) paṇṇāsādhikāni pañcajātakasatāni ‘‘jātaka’’nti veditabbaṁ.",
  "atk-s0515a7:33_26": "Abbhutadhammanti ‘‘cattārome ,",
  "atk-s0515a7:33_27": "bhikkhave,",
  "atk-s0515a7:33_28": "acchariyā abbhutadhammā ānande’’tiādinayappavattā (dī. ni. 2.209; a. ni.",
  "atk-s0515a7:33_29": "4.129) sabbepi acchariyaabbhutadhammapaṭisaṁyuttā suttantā ‘‘abbhutadhamma’’nti veditabbaṁ.",
  "atk-s0515a7:33_30": "Vedallanti cūḷavedalla- (ma. ni.",
  "atk-s0515a7:33_31": "1.460 ādayo) mahāvedalla- (ma. ni.",
  "atk-s0515a7:33_32": "1.449 ādayo) sammādiṭṭhi- (ma. ni.",
  "atk-s0515a7:33_33": "1.89 ādayo) sakkapañha- (dī. ni.",
  "atk-s0515a7:33_34": "2.344 ādayo) saṅkhārabhājaniyamahāpuṇṇamasuttādayo (ma. ni.",
  "atk-s0515a7:33_35": "3.85 ādayo) sabbepi vedañca tuṭṭhiñca laddhā laddhā pucchitasuttantā ‘‘vedalla’’nti veditabbaṁ.",
  "atk-s0515a7:33_36": "Idaṁ pariyattisāsananti idaṁ vuttappakāraṁ tepiṭakaṁ buddhavacanaṁ pariyāpuṇitabbaṭṭhena pariyatti,",
  "atk-s0515a7:33_37": "anusāsanaṭṭhena sāsananti katvā pariyattisāsanaṁ.",
  "atk-s0515a7:33_38": "Tampi mussatīti tampi pariyattisāsanaṁ nassati.",
  "atk-s0515a7:33_39": "Sammussatīti ādito nassati.",
  "atk-s0515a7:33_40": "Paribāhiro hotīti parammukho hoti.",
  "atk-s0515a7:34_0": "Katamaṁ paṭipattisāsananti lokuttaradhammato pubbabhāgo tadatthaṁ paṭipajjīyatīti paṭipatti.",
  "atk-s0515a7:34_1": "Sāsīyanti ettha veneyyāti sāsanaṁ.",
  "atk-s0515a7:34_2": "Sammāpaṭipadātiādayo vuttanayā eva.",
  "atk-s0515a7:35_0": "Pāṇampi hanatīti jīvitindriyampi ghāteti.",
  "atk-s0515a7:35_1": "Adinnampi ādiyatīti parapariggahitampi vatthuṁ gaṇhāti.",
  "atk-s0515a7:35_2": "Sandhimpi chindatīti gharasandhimpi chindati.",
  "atk-s0515a7:35_3": "Nillopampi haratīti gāme paharitvā mahāvilopampi karoti.",
  "atk-s0515a7:35_4": "Ekāgārikampikarotīti paṇṇāsamattehipi saṭṭhimattehipi parivāretvā jīvaggāhaṁ gahetvāpi dhanaṁ āharāpeti.",
  "atk-s0515a7:35_5": "Paripanthepi tiṭṭhatīti panthadūhanakammaṁ karoti.",
  "atk-s0515a7:35_6": "Paradārampi gacchatīti paradāresu cārittaṁ āpajjati.",
  "atk-s0515a7:35_7": "Musāpi bhaṇatīti atthabhañjanakaṁ musāpi vadati.",
  "atk-s0515a7:35_8": "Anariyadhammoti anariyasabhāvo.",
  "atk-s0515a7:36_0": "51.Eko pubbe caritvānāti pabbajjāsaṅkhātena vā gaṇāvavassaggaṭṭhena vā pubbe loke viharitvā.",
  "atk-s0515a7:36_1": "Yānaṁ bhantaṁva taṁ loke,",
  "atk-s0515a7:36_2": "hīnamāhu puthujjananti taṁ vibbhantakaṁ puggalaṁ yathā hatthiyānādiyānaṁ adantaṁ visamampi ārohati,",
  "atk-s0515a7:36_3": "ārohanakampi bhañjati,",
  "atk-s0515a7:36_4": "papātepi papatati,",
  "atk-s0515a7:36_5": "evaṁ kāyaduccaritādivisamārohanena nirayādīsu,",
  "atk-s0515a7:36_6": "atthabhañjanena jātipapātādīsu papatanena ca yānaṁ bhantaṁva hīnaṁ puthujjanañca āhūti.",
  "atk-s0515a7:37_0": "Pabbajjāsaṅkhātena vāti pabbajjākoṭṭhāsena vā ‘‘pabbajito samaṇo’’ti gaṇanāropanena vā.",
  "atk-s0515a7:37_1": "Gaṇāvavassaggaṭṭhena vāti gaṇasaṅgaṇikārāmataṁ vissajjetvā vassaggaṭṭhena vā.",
  "atk-s0515a7:38_0": "Ekopaṭikkamatīti ekakova gāmato nivattati.",
  "atk-s0515a7:38_1": "Yo nisevatīti niddesassa uddesapadaṁ.",
  "atk-s0515a7:38_2": "Aparena samayenāti aññasmiṁ kāle aparabhāge.",
  "atk-s0515a7:38_3": "Buddhanti sabbaññubuddhaṁ.",
  "atk-s0515a7:38_4": "Dhammanti svākkhātatādiguṇayuttaṁ dhammaṁ.",
  "atk-s0515a7:38_5": "Saṅghanti suppaṭipannatādiguṇayuttaṁ saṅghaṁ.",
  "atk-s0515a7:38_6": "Sikkhanti adhisīlādisikkhitabbaṁ sikkhaṁ.",
  "atk-s0515a7:38_7": "Paccakkhāyāti buddhādiṁ paṭikkhipitvā.",
  "atk-s0515a7:38_8": "Hīnāyāti hīnatthāya gihibhāvāya.",
  "atk-s0515a7:38_9": "Āvattitvāti nivattitvā.",
  "atk-s0515a7:38_10": "Sevati ekavāraṁ sevati.",
  "atk-s0515a7:38_11": "Nisevati anekavidhena sevati.",
  "atk-s0515a7:38_12": "Saṁsevati allīyitvā sevati.",
  "atk-s0515a7:38_13": "Paṭisevati punappunaṁ sevati.",
  "atk-s0515a7:39_0": "Bhantanti vibbhantaṁ.",
  "atk-s0515a7:39_1": "Adantanti dantabhāvaṁ anupanītaṁ.",
  "atk-s0515a7:39_2": "Akāritanti susikkhitakiriyaṁ asikkhāpitaṁ.",
  "atk-s0515a7:39_3": "Avinītanti na vinītaṁ ācārasampattiyā asikkhitaṁ.",
  "atk-s0515a7:39_4": "Uppathaṁ gaṇhātīti vuttappakāraṁ yānaṁ adantātiyuttaṁ bhantaṁ visamamaggaṁ upeti.",
  "atk-s0515a7:39_5": "Visamaṁ khāṇumpi pāsāṇampi abhiruhatīti visamaṁ hutvā ṭhitaṁ kharakhāṇumpi tathā pabbatapāsāṇampi ārohati.",
  "atk-s0515a7:39_6": "Yānampi ārohanakampi bhañjatīti vayhādiyānaṁ ārohantassa pājentassa hatthapādādimpi bhindati.",
  "atk-s0515a7:39_7": "Papātepi papatatīti ekatocchinnapabbhārapapātepi pāteti.",
  "atk-s0515a7:39_8": "So vibbhantakoti so paṭikkantako.",
  "atk-s0515a7:39_9": "Bhantayānapaṭibhāgoti anavaṭṭhitayānasadiso.",
  "atk-s0515a7:39_10": "Uppathaṁ gaṇhātīti kusalakammapathato paṭikkamitvā apāyapathabhūtaṁ uppathaṁ micchāmaggaṁ upeti.",
  "atk-s0515a7:39_11": "Visamaṁ kāyakammaṁ abhiruhatīti samassa paṭipakkhaṁ kāyaduccaritasaṅkhātaṁ visamaṁ kāyakammaṁ ārohati.",
  "atk-s0515a7:39_12": "Sesesupi eseva nayo.",
  "atk-s0515a7:39_13": "Niraye attānaṁ bhañjatīti nirassādasaṅkhāte niraye attabhāvaṁ cuṇṇavicuṇṇaṁ karoti.",
  "atk-s0515a7:39_14": "Manussaloke attānaṁ bhañjatīti vividhakammakāraṇavasena bhañjati.",
  "atk-s0515a7:39_15": "Devaloke attānaṁ bhañjatīti piyavippayogādidukkhavasena.",
  "atk-s0515a7:39_16": "Jātipapātampi papatatīti jātipapātepi pāteti.",
  "atk-s0515a7:39_17": "Jarāpapātādīsupi eseva nayo.",
  "atk-s0515a7:39_18": "Manussaloketi idha adhippetalokameva dasseti.",
  "atk-s0515a7:40_0": "Puthujjanāti niddesassa uddesapadaṁ. Tattha puthujjanāti –",
  "atk-s0515a7:41_0": "Puthūnaṁ jananādīhi, kāraṇehi puthujjano;",
  "atk-s0515a7:42_0": "Puthujjanantogadhattā, puthuvāyaṁ jano iti.",
  "atk-s0515a7:43_0": "So hi puthūnaṁ nānappakārānaṁ kilesādīnaṁ jananādīhipi kāraṇehi puthujjano.",
  "atk-s0515a7:43_1": "Taṁ vibhāgato dassetuṁ ‘‘puthu kilese janentī’’tiādimāha.",
  "atk-s0515a7:43_2": "Tattha bahūnaṁ nānappakārānaṁ sakkāyadiṭṭhīnaṁ avihatattā vā tā janenti,",
  "atk-s0515a7:43_3": "tāhi janitāti vā puthujjanā.",
  "atk-s0515a7:43_4": "Avihatamevatthaṁ janasaddo vadati.",
  "atk-s0515a7:43_5": "Puthu satthārānaṁ mukhullokikāti ettha puthū nānājanā satthupaṭiññā etesanti puthujjanāti vacanattho.",
  "atk-s0515a7:43_6": "Puthu sabbagatīhi avuṭṭhitāti ettha janetabbā janayanti etthāti janā, gatiyo.",
  "atk-s0515a7:43_7": "Puthū janā etesanti puthujjanā.",
  "atk-s0515a7:43_8": "Ito pare jāyanti etehīti janā,",
  "atk-s0515a7:43_9": "abhisaṅkhārādayo.",
  "atk-s0515a7:43_10": "Te etesaṁ vijjantīti puthujjanā.",
  "atk-s0515a7:43_11": "Abhisaṅkharaṇādiattho eva vā janasaddo daṭṭhabbo.",
  "atk-s0515a7:43_12": "Nānāsantāpehi santapantīti rāgaggiādayo santāpā.",
  "atk-s0515a7:43_13": "Te eva vā sabbepi vā kilesā pariḷāhā.",
  "atk-s0515a7:43_14": "Puthupañcasu kāmaguṇesūti ettha jāyatīti jano,",
  "atk-s0515a7:43_15": "rāgo gedhoti evamādiko,",
  "atk-s0515a7:43_16": "puthu jano etesanti puthujjanā.",
  "atk-s0515a7:43_17": "Puthu jātā rattāti evaṁ rāgādiattho eva vā janasaddo daṭṭhabbo.",
  "atk-s0515a7:43_18": "Palibuddhāti sambaddhā.",
  "atk-s0515a7:43_19": "Āvutāti āvaritā.",
  "atk-s0515a7:43_20": "Nivutāti vāritā.",
  "atk-s0515a7:43_21": "Ovutāti uparito pihitā.",
  "atk-s0515a7:43_22": "Pihitāti heṭṭhābhāgena pihitā.",
  "atk-s0515a7:43_23": "Paṭicchannāti apākaṭā.",
  "atk-s0515a7:43_24": "Paṭikujjitāti adhomukhagatā.",
  "atk-s0515a7:44_0": "Atha vā puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjanā.",
  "atk-s0515a7:44_1": "Puthu vā ayaṁ visuṁyeva saṅkhaṁ gato,",
  "atk-s0515a7:44_2": "visaṁsaṭṭho sīlasutādiguṇayuttehi ariyehi janotipi puthujjano.",
  "atk-s0515a7:45_0": "Evaṁ ye te –",
  "atk-s0515a7:46_0": "‘‘Duve puthujjanā vuttā, buddhenādiccabandhunā;",
  "atk-s0515a7:47_0": "Andho puthujjano eko, kalyāṇeko puthujjano’’ti. –",
  "atk-s0515a7:48_0": "Dveva puthujjanā vuttā, tesu andhaputhujjano vutto hotīti veditabbo.",
  "atk-s0515a7:49_0": "52.Yaso kitti cāti lābhasakkāro pasaṁsā ca.",
  "atk-s0515a7:49_1": "Pubbeti pabbajitabhāve.",
  "atk-s0515a7:49_2": "Hāyate vāpi tassa sāti tassa vibbhantakassa sato so ca yaso sā ca kitti hāyati.",
  "atk-s0515a7:49_3": "Etampi disvāti etampi pubbe yasakittīnaṁ lābhaṁ pacchā ca hāniṁ disvā.",
  "atk-s0515a7:49_4": "Sikkhetha methunaṁ vippahātaveti tisso sikkhāyo sikkhetha.",
  "atk-s0515a7:49_5": "Kiṁ kāraṇā?",
  "atk-s0515a7:49_6": "Methunaṁ vippahātave,",
  "atk-s0515a7:49_7": "methunappahānatthāyāti vuttaṁ hoti.",
  "atk-s0515a7:50_0": "Kittivaṇṇagatoti bhagavā kittivaṇṇo,",
  "atk-s0515a7:50_1": "kittisaddañceva guṇañca ukkhipitvā vadanto hotīti attho.",
  "atk-s0515a7:50_2": "Cittaṁ nānānayena kathanaṁ assa atthīti cittakathī.",
  "atk-s0515a7:50_3": "Kalyāṇapaṭibhānoti sundarapañño.",
  "atk-s0515a7:51_0": "Hāyatīti niddesassa uddesapadaṁ.",
  "atk-s0515a7:51_1": "Parihāyatīti samantato hāyati.",
  "atk-s0515a7:51_2": "Paridhaṁsatīti adhopathaviṁ patati.",
  "atk-s0515a7:51_3": "Paripatatīti samantato apagacchati.",
  "atk-s0515a7:51_4": "Antaradhāyatīti adassanaṁ yāti.",
  "atk-s0515a7:51_5": "Vippalujjatīti ucchijjati.",
  "atk-s0515a7:52_0": "Khuddako sīlakkhandhoti thullaccayādi. Mahanto sīlakkhandhoti pārājikasaṁṅghādiseso.",
  "atk-s0515a7:53_0": "Methunadhammassa pahānāyāti tadaṅgādipahānena pajahanatthāya.",
  "atk-s0515a7:53_1": "Vūpasamāyāti malānaṁ vūpasamanatthāya.",
  "atk-s0515a7:53_2": "Paṭinissaggāyāti pakkhandanapariccāgapaṭinissaggatthāya.",
  "atk-s0515a7:53_3": "Paṭipassaddhiyāti paṭipassaddhisaṅkhātassa phalassa atthāya.",
  "atk-s0515a7:54_0": "53.",
  "atk-s0515a7:54_1": "Yo hi methunaṁ na vippajahati saṅkappehi…pe…",
  "atk-s0515a7:54_2": "tathāvidho.",
  "atk-s0515a7:54_3": "Tattha paretoti samannāgato.",
  "atk-s0515a7:54_4": "Paresaṁ nigghosanti upajjhāyādīnaṁ nindāvacanaṁ.",
  "atk-s0515a7:54_5": "Maṅku hotīti dummano hoti.",
  "atk-s0515a7:55_0": "Kāmasaṅkappenāti kāmapaṭisaṁyuttena vitakkena.",
  "atk-s0515a7:55_1": "Upariṭṭhepi eseva nayo.",
  "atk-s0515a7:55_2": "Phuṭṭhoti vitakkehi phusito.",
  "atk-s0515a7:55_3": "Paretoti aparihīno.",
  "atk-s0515a7:55_4": "Samohitoti sammā ohito anto paviṭṭho.",
  "atk-s0515a7:55_5": "Kapaṇo viyāti duggatamanusso viya.",
  "atk-s0515a7:55_6": "Mando viyāti aññāṇī viya.",
  "atk-s0515a7:55_7": "Momūho viyāti sammohabhūto viya.",
  "atk-s0515a7:55_8": "Jhāyatīti cinteti.",
  "atk-s0515a7:55_9": "Pajjhāyatīti bhusaṁ cinteti.",
  "atk-s0515a7:55_10": "Nijjhāyatīti anekavidhena cinteti.",
  "atk-s0515a7:55_11": "Apajjhāyatīti tato apagantvā cinteti.",
  "atk-s0515a7:55_12": "Ulūkoti ulūkasakuṇo.",
  "atk-s0515a7:55_13": "Rukkhasākhāyanti rukkhe uṭṭhitasākhāya,",
  "atk-s0515a7:55_14": "viṭape vā.",
  "atk-s0515a7:55_15": "Mūsikaṁ magayamānoti mūsikaṁ gavesamāno,",
  "atk-s0515a7:55_16": "‘‘maggayamāno’’tipi paṭhanti.",
  "atk-s0515a7:55_17": "Kotthūti siṅgālo.",
  "atk-s0515a7:55_18": "Biḷāroti babbu.",
  "atk-s0515a7:55_19": "Sandhisamalasaṅkaṭireti dvinnaṁ gharānaṁ antare ca udakaniddhamanacikkhallakacavaranikkhipanaṭṭhāne ca thaṇḍile ca.",
  "atk-s0515a7:55_20": "Vahacchinnoti piṭṭhigīvamaṁsacchinno.",
  "atk-s0515a7:55_21": "Ito parā gāthā pākaṭasambandhā eva.",
  "atk-s0515a7:56_0": "54.",
  "atk-s0515a7:56_1": "Tāsu satthānīti kāyaduccaritādīni.",
  "atk-s0515a7:56_2": "Tāni hi attano paresañca chedanaṭṭhena ‘‘satthānī’’ti vuccanti.",
  "atk-s0515a7:56_3": "Tesu vāyaṁ visesena tāva ādito musāvacanasatthāneva karoti,",
  "atk-s0515a7:56_4": "‘‘iminā kāraṇenāhaṁ vibbhanto’’ti bhaṇanto.",
  "atk-s0515a7:56_5": "Tenevāha –",
  "atk-s0515a7:56_6": "‘‘esa khvassa mahāgedho,",
  "atk-s0515a7:56_7": "mosavajjaṁ pagāhatī’’ti.",
  "atk-s0515a7:56_8": "Tattha esa khvassāti esa kho assa.",
  "atk-s0515a7:56_9": "Mahāgedhoti mahābandhanaṁ.",
  "atk-s0515a7:56_10": "Katamoti ce?",
  "atk-s0515a7:56_11": "Yadidaṁ mosavajjaṁ pagāhati,",
  "atk-s0515a7:56_12": "svāyaṁ musāvādajjhogāho ‘‘mahāgedho’’ti veditabbo.",
  "atk-s0515a7:57_0": "Tīṇi satthānīti tayo chedakā.",
  "atk-s0515a7:57_1": "Kāyaduccaritaṁ kāyasatthaṁ.",
  "atk-s0515a7:57_2": "Vacīsatthādīsupi eseva nayo.",
  "atk-s0515a7:57_3": "Taṁ vibhāgato dassetuṁ ‘‘tividhaṁ kāyaduccaritaṁ kāyasattha’’nti āha.",
  "atk-s0515a7:57_4": "Sampajānamusā bhāsatīti jānanto tucchaṁ vācaṁ bhāsati.",
  "atk-s0515a7:57_5": "Abhirato ahaṁ bhante ahosiṁ pabbajjāyāti sāsane pabbajjāya anabhirativirahito ahaṁ āsiṁ.",
  "atk-s0515a7:57_6": "Mātā me posetabbāti mātā mayā posetabbā.",
  "atk-s0515a7:57_7": "Tenamhi vibbhantoti bhaṇatīti tena kāraṇena paṭikkanto asmītipi katheti.",
  "atk-s0515a7:57_8": "Pitā me posetabbotiādīsupi eseva nayo.",
  "atk-s0515a7:58_0": "Eso tassa mahāgedhoti tassa puggalassa eso mahābandho.",
  "atk-s0515a7:58_1": "Mahāvananti mahantaṁ duṭṭhavanaṁ.",
  "atk-s0515a7:58_2": "Gahananti duratikkamaṁ.",
  "atk-s0515a7:58_3": "Kantāroti corakantārādisadiso.",
  "atk-s0515a7:58_4": "Visamoti kaṇṭakavisamo.",
  "atk-s0515a7:58_5": "Kuṭiloti vaṅkakaṭakasadiso.",
  "atk-s0515a7:58_6": "Paṅkoti pallalasadiso.",
  "atk-s0515a7:58_7": "Palipoti kaddamasadiso.",
  "atk-s0515a7:58_8": "Palibodhoti mahādukkho.",
  "atk-s0515a7:58_9": "Mahābandhananti mahantaṁ dumocayabandhanaṁ.",
  "atk-s0515a7:58_10": "Yadidaṁ sampajānamusāvādoti yo ayaṁ sampajānamusāvādo.",
  "atk-s0515a7:59_0": "Sabhaggato vāti sabhāyaṁ ṭhito vā.",
  "atk-s0515a7:59_1": "Parisaggato vāti gāmaparisāyaṁ ṭhito vā.",
  "atk-s0515a7:59_2": "Ñātimajjhagato vāti dāyādānaṁ majjhe ṭhito vā.",
  "atk-s0515a7:59_3": "Pūgamajjhagato vāti senīnaṁ majjhe ṭhito vā.",
  "atk-s0515a7:59_4": "Rājakulamajjhagato vāti rājakulassa majjhe mahāvinicchaye ṭhito vā.",
  "atk-s0515a7:59_5": "Abhinītoti pucchanatthāya nīto.",
  "atk-s0515a7:59_6": "Sakkhipuṭṭhoti sakkhiṁ katvā pucchito.",
  "atk-s0515a7:59_7": "Ehambho purisāti ālapanametaṁ.",
  "atk-s0515a7:59_8": "Attahetu vā parahetu vāti attano vā parassa vā hatthapādādihetu vā dhanahetu vā.",
  "atk-s0515a7:59_9": "Āmisakiñcikkhahetu vāti ettha āmisanti lābho adhippeto.",
  "atk-s0515a7:59_10": "Kiñcikkhanti yaṁ vā taṁ vā appamattakaṁ,",
  "atk-s0515a7:59_11": "antamaso tittiravaṭṭakasappipiṇḍanavanītapiṇḍādimattakassapi lābhassa hetūti attho.",
  "atk-s0515a7:59_12": "Sampajānamusā bhāsatīti jānantoyeva musāvādaṁ karoti.",
  "atk-s0515a7:60_0": "Puna aññaṁ pariyāyaṁ dassento ‘‘api ca tīhākārehi musāvādo hoti,",
  "atk-s0515a7:60_1": "pubbevassa hotī’’tiādimāha.",
  "atk-s0515a7:60_2": "Tattha tīhākārehīti sampajānamusāvādassa aṅgabhūtehi tīhi kāraṇehi.",
  "atk-s0515a7:60_3": "Pubbevassahotīti pubbabhāgeyeva assa puggalassa evaṁ hoti ‘‘musā bhaṇissa’’nti.",
  "atk-s0515a7:60_4": "Bhaṇantassa hotīti bhaṇamānassa hoti.",
  "atk-s0515a7:60_5": "Bhaṇitassa hotīti bhaṇite assa hoti.",
  "atk-s0515a7:60_6": "Yaṁ vattabbaṁ tasmiṁ vutte hotīti attho.",
  "atk-s0515a7:60_7": "Atha vā bhaṇitassāti vuttavato niṭṭhitavacanassa hotīti.",
  "atk-s0515a7:60_8": "Yo evaṁ pubbabhāgepi jānāti,",
  "atk-s0515a7:60_9": "bhaṇantopi jānāti,",
  "atk-s0515a7:60_10": "pacchāpi jānāti ‘‘musā mayā bhaṇita’’nti,",
  "atk-s0515a7:60_11": "so evaṁ vadanto musāvādakammunā bajjhatīti ayamettha attho dassito.",
  "atk-s0515a7:60_12": "Kiñcāpi dassito,",
  "atk-s0515a7:60_13": "atha kho ayamettha viseso –",
  "atk-s0515a7:60_14": "pucchā tāva hoti,",
  "atk-s0515a7:60_15": "‘‘musā bhaṇissa’’nti pubbabhāgo atthi,",
  "atk-s0515a7:60_16": "‘‘musā mayā bhaṇita’’nti pacchābhāgo natthi.",
  "atk-s0515a7:60_17": "Vuttamattameva hi koci pamussati kiṁ tassa musāvādo hoti,",
  "atk-s0515a7:60_18": "na hotīti?",
  "atk-s0515a7:60_19": "Sā evaṁ aṭṭhakathāsu vissajjitā –",
  "atk-s0515a7:60_20": "pubbabhāge ‘‘musā bhaṇissa’’nti ca,",
  "atk-s0515a7:60_21": "bhaṇantassa ‘‘musā bhaṇāmī’’ti ca jānato pacchābhāge ‘‘musā mayā bhaṇita’’nti na sakkā na bhavituṁ,",
  "atk-s0515a7:60_22": "sacepi na hoti,",
  "atk-s0515a7:60_23": "musāvādoyeva.",
  "atk-s0515a7:60_24": "Purimameva hi aṅgadvayaṁ pamāṇaṁ.",
  "atk-s0515a7:60_25": "Yassāpi pubbabhāge ‘‘musā bhaṇissa’’nti ābhogo natthi,",
  "atk-s0515a7:60_26": "bhaṇanto pana ‘‘musā bhaṇāmī’’ti jānāti.",
  "atk-s0515a7:60_27": "Bhaṇitepi ‘‘musā mayā bhaṇita’’nti jānāti.",
  "atk-s0515a7:60_28": "So musāvādena na kāretabbo.",
  "atk-s0515a7:60_29": "Pubbabhāgo hi pamāṇataro.",
  "atk-s0515a7:60_30": "Tasmiṁ asati davā bhaṇitaṁ vā,",
  "atk-s0515a7:60_31": "ravā bhaṇitaṁ vā hotīti.",
  "atk-s0515a7:61_0": "Ettha ca taṁñāṇatā ca ñāṇasamodhānañca pariccajitabbaṁ.",
  "atk-s0515a7:61_1": "Taṁñāṇatā pariccajitabbāti yena cittena ‘‘musā bhaṇissa’’nti jānāti,",
  "atk-s0515a7:61_2": "teneva ‘‘musā bhaṇāmī’’ti ca,",
  "atk-s0515a7:61_3": "‘‘musā mayā bhaṇita’’nti ca jānātīti evaṁ ekacitteneva tīsu khaṇesu jānātīti ayaṁ taṁñāṇatā pariccajitabbā.",
  "atk-s0515a7:61_4": "Na hi sakkā teneva cittena taṁ cittaṁ jānituṁ,",
  "atk-s0515a7:61_5": "yathā na sakkā teneva asinā so asi chinditunti.",
  "atk-s0515a7:61_6": "Purimaṁ purimaṁ pana cittaṁ pacchimassa pacchimassa cittassa tathā uppattiyā paccayo hutvā nirujjhati.",
  "atk-s0515a7:61_7": "Tenetaṁ vuccati –",
  "atk-s0515a7:62_0": "‘‘Pamāṇaṁ pubbabhāgova, tasmiṁ sati na hessati;",
  "atk-s0515a7:63_0": "Sesadvayanti nattheta, miti vācā tivaṅgikā’’ti. (pārā. aṭṭha. 2.200);",
  "atk-s0515a7:64_0": "Ñāṇasamodhānaṁ pariccajitabbanti etāni tīṇi cittāni ekakkhaṇe uppajjantīti na gahetabbāni.",
  "atk-s0515a7:64_1": "Idañhi cittaṁ nāma –",
  "atk-s0515a7:65_0": "‘‘Aniruddhamhi paṭhame, na uppajjati pacchimaṁ;",
  "atk-s0515a7:66_0": "Nirantaruppajjanato, ekaṁ viya pakāsatī’’ti. (pārā. aṭṭha. 2.200);",
  "atk-s0515a7:67_0": "Ito paraṁ pana yvāyaṁ ajānaṁyeva ‘‘jānāmī’’tiādinā nayena sampajānamusā bhaṇati,",
  "atk-s0515a7:67_1": "yasmā so ‘‘idaṁ abhūta’’nti evaṁdiṭṭhiko hoti,",
  "atk-s0515a7:67_2": "tassa hi attheva ayaṁ laddhi.",
  "atk-s0515a7:67_3": "Tathā ‘‘idaṁ abhūta’’nti evamassa khamati ceva ruccati ca.",
  "atk-s0515a7:67_4": "Evamassa saññā,",
  "atk-s0515a7:67_5": "evaṁsabhāvameva cassa cittaṁ ‘‘idaṁ abhūta’’nti.",
  "atk-s0515a7:67_6": "Yadā pana musā vattukāmo hoti,",
  "atk-s0515a7:67_7": "tadā taṁ diṭṭhiṁ vā diṭṭhiyā saha khantiṁ vā diṭṭhikhantīhi saddhiṁ ruciṁ vā diṭṭhikhantirucīhi saddhiṁ",
  "atk-s0515a7:67_8": "saññaṁ vā diṭṭhikhantirucisaññāhi saddhiṁ bhāvaṁ vā vinidhāya nikkhipitvā paṭicchādetvā abhūtaṁ katvā bhaṇati.",
  "atk-s0515a7:67_9": "Tasmā tesampivasena aṅgabhedaṁ dassetuṁ ‘‘api ca catūhākārehī’’tiādi vuttaṁ.",
  "atk-s0515a7:68_0": "Ettha ca vinidhāya diṭṭhinti balavadhammavinidhānavasenetaṁ vuttaṁ.",
  "atk-s0515a7:68_1": "Vinidhāya khantintiādīni tato dubbaladubbalānaṁ vinidhānavasena.",
  "atk-s0515a7:68_2": "Vinidhāya saññanti idaṁ panettha sabbadubbaladhammavinidhānavasena.",
  "atk-s0515a7:68_3": "Saññāmattampi nāma avinidhāya sampajānamusā bhāsissatīti netaṁ ṭhānaṁ vijjati.",
  "atk-s0515a7:69_0": "55.Mandova parikissatīti pāṇavadhādīni karonto tatonidānañca dukkhamanubhonto bhogapariyesanārakkhaṇāni ca karonto momūho viya parikilissati.",
  "atk-s0515a7:70_0": "Tamenaṁ rājāno gahetvā vividhā kammakāraṇā kārentīti na rājāno karonti,",
  "atk-s0515a7:70_1": "rājādhīnapurisā nānāvidhāni kammakāraṇāni karonti.",
  "atk-s0515a7:70_2": "Kasāhipitāḷentīti kasādaṇḍakehipi vitajjenti.",
  "atk-s0515a7:70_3": "Vettehīti vettalatāhi.",
  "atk-s0515a7:70_4": "Addhadaṇḍakehīti muggarehi,",
  "atk-s0515a7:70_5": "pahārasādhanatthaṁ vā catuhatthadaṇḍaṁ dvedhā chetvā gahitadaṇḍakehi.",
  "atk-s0515a7:70_6": "Bilaṅgathālikanti kañjiyaukkhalikakammakāraṇaṁ.",
  "atk-s0515a7:70_7": "Taṁ karontā sīsakapālaṁ uppāṭetvā tattaṁ ayoguḷaṁ saṇḍāsena gahetvā tattha pakkhipanti,",
  "atk-s0515a7:70_8": "tena matthaluṅgaṁ pakkuṭṭhitvā upari uttarati.",
  "atk-s0515a7:70_9": "Saṅkhamuṇḍikanti saṅkhamuṇḍakammakāraṇaṁ.",
  "atk-s0515a7:70_10": "Taṁ karontā uttaroṭṭhaubhatokaṇṇacūḷikagalavāṭakaparicchedena cammaṁ chinditvā sabbakese ekato gaṇṭhiṁ katvā daṇḍakena veṭhetvā uppāṭenti,",
  "atk-s0515a7:70_11": "saha kesehi cammaṁ uṭṭhahati.",
  "atk-s0515a7:70_12": "Tato sīsakaṭāhaṁ thūlasakkharāhi ghaṁsitvā dhovantā saṅkhavaṇṇaṁ karonti.",
  "atk-s0515a7:70_13": "Rāhumukhanti rāhumukhakammakāraṇaṁ.",
  "atk-s0515a7:70_14": "Taṁ karontā saṅkunā mukhaṁ vivaritvā antomukhe dīpaṁ jālenti,",
  "atk-s0515a7:70_15": "kaṇṇacūḷikāhi vā paṭṭhāya mukhaṁ nikhādanena khananti,",
  "atk-s0515a7:70_16": "lohitaṁ paggharitvā mukhaṁ pūreti.",
  "atk-s0515a7:71_0": "Jotimālikanti sakalasarīraṁ telapilotikāya veṭhetvā ālimpenti.",
  "atk-s0515a7:71_1": "Hatthapajjotikanti hatthe telapilotikāya veṭhetvā dīpaṁ viya pajjālenti.",
  "atk-s0515a7:71_2": "Erakavattikanti erakavattakammakāraṇaṁ.",
  "atk-s0515a7:71_3": "Taṁ karontā heṭṭhāgīvato paṭṭhāya cammavaṭṭe kantitvā gopphake pātenti.",
  "atk-s0515a7:71_4": "Atha naṁ yottehi bandhitvā kaḍḍhanti.",
  "atk-s0515a7:71_5": "So attano cammavaṭṭe akkamitvā akkamitvā patati.",
  "atk-s0515a7:71_6": "Cirakavāsikanti cirakavāsikakammakāraṇaṁ.",
  "atk-s0515a7:71_7": "Taṁ karontā tatheva cammavaṭṭe kantitvā kaṭiyaṁ ṭhapenti,",
  "atk-s0515a7:71_8": "kaṭito paṭṭhāya kantitvā gopphakesu ṭhapenti,",
  "atk-s0515a7:71_9": "uparimehi heṭṭhimasarīraṁ cirakanivāsananivatthaṁ viya hoti.",
  "atk-s0515a7:71_10": "Eṇeyyakanti eṇeyyakakammakāraṇaṁ.",
  "atk-s0515a7:71_11": "Taṁ karontā ubhosu kapparesu ca ubhosu jaṇṇukesu ca ayavalayāni datvā ayasūlāni koṭṭenti,",
  "atk-s0515a7:71_12": "so catūhi ayasūlehi bhūmiyaṁ patiṭṭhahati.",
  "atk-s0515a7:71_13": "Atha naṁ parivāretvā aggiṁ karonti.",
  "atk-s0515a7:71_14": "‘‘Eṇeyyako jotipariggaho yathā’’ti āgataṭṭhānepi idameva vuttaṁ.",
  "atk-s0515a7:71_15": "Taṁ sandhito sandhito sūlāni apanetvā catūhi aṭṭhikoṭīhiyeva ṭhapenti.",
  "atk-s0515a7:71_16": "Evarūpā kammakāraṇā nāma natthi.",
  "atk-s0515a7:72_0": "Baḷisamaṁsikanti ubhatomukhehi baḷisehi paharitvā cammamaṁsanhārūni uppāṭenti.",
  "atk-s0515a7:72_1": "Kahāpaṇikanti sakalasarīraṁ tiṇhāhi vāsīhi koṭito paṭṭhāya kahāpaṇamattaṁ kahāpaṇamattaṁ pātentā koṭṭenti.",
  "atk-s0515a7:72_2": "Khārāpatacchikanti sarīraṁ tattha tattha āvudhehi paharitvā kocchehi khāraṁ ghaṁsenti,",
  "atk-s0515a7:72_3": "cammamaṁsanhārūni paggharitvā pasavanti,",
  "atk-s0515a7:72_4": "aṭṭhikasaṅkhalikāva tiṭṭhati.",
  "atk-s0515a7:72_5": "Palighaparivattikanti ekena passena nipajjāpetvā kaṇṇacchiddena ayasūlaṁ koṭṭetvā pathaviyā ekābaddhaṁ karonti.",
  "atk-s0515a7:72_6": "Atha naṁ pāde gahetvā āviñchanti.",
  "atk-s0515a7:72_7": "Palālapīṭhakanti chekā kāraṇikā chavicammaṁ acchinditvā nisadapotakāhi aṭṭhīni chinditvā kesesu gahetvā ukkhipanti,",
  "atk-s0515a7:72_8": "maṁsarāsiyeva hoti.",
  "atk-s0515a7:72_9": "Atha naṁ keseheva pariyonandhitvā gaṇhanti,",
  "atk-s0515a7:72_10": "palālapīṭhaṁ viya katvā paliveṭhenti.",
  "atk-s0515a7:72_11": "Sunakhehipīti katipayāni divasāni āhāraṁ adatvā chātasunakhehi khādāpenti.",
  "atk-s0515a7:72_12": "Te muhuttena aṭṭhisaṅkhalikameva karonti.",
  "atk-s0515a7:72_13": "Evampi kissatīti evampi vighātaṁ pāpuṇāti.",
  "atk-s0515a7:72_14": "Parikissatīti sabbabhāgena vighātaṁ pāpuṇāti.",
  "atk-s0515a7:72_15": "Parikilissatīti upatāpaṁ pāpuṇāti.",
  "atk-s0515a7:73_0": "Puna aññaṁ kāraṇaṁ dassento ‘‘atha vā kāmataṇhāya abhibhūto’’tiādimāha.",
  "atk-s0515a7:73_1": "Tattha kāmataṇhāyāti pañcakāmaguṇikalobhena.",
  "atk-s0515a7:73_2": "Abhibhūtoti tena maddito.",
  "atk-s0515a7:73_3": "Pariyādinnacittoti kusalācāraṁ khepetvā gahitacitto.",
  "atk-s0515a7:73_4": "Bhoge pariyesantoti dhanaṁ gavesamāno.",
  "atk-s0515a7:73_5": "Nāvāya mahāsamuddaṁ pakkhandatīti taraṇīsaṅkhātāya nāvāya mahantaṁ loṇasāgaraṁ pavisati.",
  "atk-s0515a7:73_6": "Sītassa purakkhatoti sītaṁ purato katvā.",
  "atk-s0515a7:73_7": "Uṇhassa purakkhatoti uṇhaṁ purato katvā.",
  "atk-s0515a7:73_8": "Ḍaṁsāti piṅgalamakkhikā.",
  "atk-s0515a7:73_9": "Makasāti makasā eva.",
  "atk-s0515a7:73_10": "Pīḷiyamānoti ḍaṁsādisamphassehi vihesiyamāno.",
  "atk-s0515a7:73_11": "Khuppipāsāya miyyamānoti khuddāpipāsāya maramāno.",
  "atk-s0515a7:73_12": "Tigumbaṁ gacchatītiādīni mūlapadaṁ gacchatītipariyosānāni catuvīsati padāni raṭṭhanāmena vuttāni.",
  "atk-s0515a7:73_13": "Marukantāraṁgacchatīti vālukakantāraṁ tārakasaññāya gacchati .",
  "atk-s0515a7:73_14": "Jaṇṇupathanti jāṇūhi gantabbamaggaṁ.",
  "atk-s0515a7:73_15": "Ajapathanti ajehi gantabbamaggaṁ.",
  "atk-s0515a7:73_16": "Meṇḍapathepi eseva nayo.",
  "atk-s0515a7:74_0": "Saṅkupathanti khāṇuke koṭṭetvā tehi uggamitabbaṁ khāṇumaggaṁ,",
  "atk-s0515a7:74_1": "taṁ gacchanto pabbatapāde ṭhatvā ayasiṅghāṭakaṁ yottena bandhitvā uddhaṁ khipitvā pabbate laggāpetvā",
  "atk-s0515a7:74_2": "yottenāruyha vajiraggena lohadaṇḍena pabbataṁ vijjhitvā khāṇukaṁ koṭṭetvā tattha ṭhatvā siṅghāṭakaṁ ākaḍḍhitvā",
  "atk-s0515a7:74_3": "puna upari laggāpetvā tattha ṭhito cammayottaṁ olambetvā taṁ ādāya otaritvā heṭṭhimakhāṇuke bandhitvā",
  "atk-s0515a7:74_4": "vāmahatthena yottaṁ gahetvā dakkhiṇahatthena muggaraṁ ādāya yottaṁ paharitvā khāṇukaṁ nīharitvā puna",
  "atk-s0515a7:74_5": "abhiruhati.",
  "atk-s0515a7:74_6": "Etenupāyena pabbatamatthakaṁ abhiruyha parato otaranto purimanayeneva paṭhamaṁ pabbatamatthake khāṇukaṁ",
  "atk-s0515a7:74_7": "koṭṭetvā cammapasibbake yottaṁ bandhitvā khāṇuke veṭhetvā sayaṁ antopasibbake nisīditvā makkaṭakānaṁ",
  "atk-s0515a7:74_8": "suttavissajjanākārena yottaṁ viniveṭhetvā otarati.",
  "atk-s0515a7:74_9": "Tena vuttaṁ –",
  "atk-s0515a7:74_10": "‘‘khāṇuke koṭṭetvā tehi uggamitabbaṁ khāṇumagga’’nti.",
  "atk-s0515a7:74_11": "Chattapathanti cammachattena vātaṁ gāhāpetvā sakuṇehi viya otaritabbaṁ maggaṁ.",
  "atk-s0515a7:74_12": "Vaṁsapathanti veṇugumbachedanasatthena chinditvā rukkhaṁ pharasunā koṭṭetvā maggaṁ karonto veḷuvane nisseṇiṁ",
  "atk-s0515a7:74_13": "katvā veḷugumbe āruyha veḷuṁ chinditvā aparassa veḷugumbassa upari pātetvā veḷugumbamatthakeneva gantabbaṁ",
  "atk-s0515a7:74_14": "maggaṁ sandhāya ‘‘vaṁsapathaṁ gacchatī’’ti vuttanti veditabbaṁ.",
  "atk-s0515a7:75_0": "Gavesanto na vindati,",
  "atk-s0515a7:75_1": "alābhamūlakampi dukkhaṁ domanassaṁ paṭisaṁvedetīti avindanamūlakampi kāyikacetasikaṁ dukkhaṁ paṭilabhati.",
  "atk-s0515a7:76_0": "Laddhāti labhitvā.",
  "atk-s0515a7:76_1": "Ārakkhamūlakanti rakkhaṇamūlakampi.",
  "atk-s0515a7:76_2": "Kinti me bhogeti kena upāyena mama bhoge.",
  "atk-s0515a7:76_3": "Neva rājāno hareyyuṁ…pe…",
  "atk-s0515a7:76_4": "na appiyā dāyādā hareyyunti.",
  "atk-s0515a7:76_5": "Gopayatoti mañjūsādīhi gopayantassa.",
  "atk-s0515a7:76_6": "Vippalujjantīti vinassanti.",
  "atk-s0515a7:77_0": "56.Etamādīnavaṁñatvā,",
  "atk-s0515a7:77_1": "muni pubbāpare idhāti etaṁ ‘‘yaso kitti ca yā pubbe,",
  "atk-s0515a7:77_2": "hāyate vāpi tassa sā’’ti ito pabhuti vutte pubbāpare idha imasmiṁ sāsane pubbato apare samaṇabhāvato vibbhantakabhāve ādīnavaṁ muni ñatvā.",
  "atk-s0515a7:78_0": "Daḷhaṁ kareyyāti niddesapadassa uddesapadaṁ.",
  "atk-s0515a7:78_1": "Thiraṁ kareyyāti asithilaṁ kareyya.",
  "atk-s0515a7:78_2": "Daḷhaṁ samādāno assāti thirapaṭiñño bhaveyya.",
  "atk-s0515a7:78_3": "Avaṭṭhitasamādānoti sanniṭṭhānapaṭiñño.",
  "atk-s0515a7:79_0": "57.Etaṁariyānamuttamanti yadidaṁ vivekacariyā,",
  "atk-s0515a7:79_1": "etaṁ buddhādīnaṁ ariyānaṁ uttamaṁ.",
  "atk-s0515a7:79_2": "Tasmā vivekaṁyeva sikkhethāti adhippāyo.",
  "atk-s0515a7:79_3": "Na tena seṭṭho maññethāti tena ca vivekena attānaṁ ‘‘seṭṭho aha’’nti na maññeyya,",
  "atk-s0515a7:79_4": "tena mānathaddho na bhaveyyāti vuttaṁ hoti.",
  "atk-s0515a7:80_0": "Unnatinti ussāpanaṁ.",
  "atk-s0515a7:80_1": "Unnamanti uggantvā paṭṭhapanaṁ.",
  "atk-s0515a7:80_2": "Mānanti ahaṁkāraṁ.",
  "atk-s0515a7:80_3": "Thāmanti balakkāraṁ.",
  "atk-s0515a7:80_4": "Thambhanti thaddhakaraṇaṁ.",
  "atk-s0515a7:80_5": "Thaddhoti amaddavo.",
  "atk-s0515a7:80_6": "Patthaddhoti visesena amaddavo.",
  "atk-s0515a7:80_7": "Paggahitasiroti uṭṭhitasīso.",
  "atk-s0515a7:80_8": "Sāmantāti na ārakā.",
  "atk-s0515a7:80_9": "Āsanneti na dūre.",
  "atk-s0515a7:80_10": "Avidūreti samīpe.",
  "atk-s0515a7:80_11": "Upakaṭṭheti santike.",
  "atk-s0515a7:81_0": "58.Rittassāti vivittassa,",
  "atk-s0515a7:81_1": "kāyaduccaritādīhi virahitassa.",
  "atk-s0515a7:81_2": "Oghatiṇṇassa pihayanti,",
  "atk-s0515a7:81_3": "kāmesu gadhitā pajāti vatthukāmesu laggā sattā tassa caturoghatiṇṇassa pihayanti iṇāyikā viya āṇaṇyassāti arahattanikūṭena desanaṁ niṭṭhāpesi.",
  "atk-s0515a7:82_0": "Rittassāti sabbakilesehi tucchassa.",
  "atk-s0515a7:82_1": "Vivittassāti suññassa.",
  "atk-s0515a7:82_2": "Pavivittassāti ekakassa.",
  "atk-s0515a7:82_3": "Idāni yehi ritto hoti,",
  "atk-s0515a7:82_4": "te dassento ‘‘kāyaduccaritena rittassā’’tiādimāha.",
  "atk-s0515a7:82_5": "Tattha kilesapaṭipāṭiyā maggapaṭipāṭiyāti dvidhā rittatā veditabbā.",
  "atk-s0515a7:82_6": "Kilesapaṭipāṭiyā tāva rāgo moho thambho sārambho māno madoti,",
  "atk-s0515a7:82_7": "imehi chahi kilesehi arahattamaggena ritto hoti;",
  "atk-s0515a7:82_8": "doso kodho upanāho pamādoti,",
  "atk-s0515a7:82_9": "imehi catūhi kilesehi anāgāmimaggena ritto hoti;",
  "atk-s0515a7:82_10": "atimāno makkho paḷāso issā macchariyaṁ māyā sāṭheyyanti,",
  "atk-s0515a7:82_11": "imehi sattahi sotāpattimaggena ritto hoti.",
  "atk-s0515a7:83_0": "Maggapaṭipāṭiyā pana sotāpattimaggena atimāno makkho paḷāso issā macchariyaṁ māyā sāṭheyyanti;",
  "atk-s0515a7:83_1": "imehi sattahi ritto hoti,",
  "atk-s0515a7:83_2": "anāgāmimaggena doso kodho upanāho pamādoti,",
  "atk-s0515a7:83_3": "imehi catūhi ritto hoti;",
  "atk-s0515a7:83_4": "arahattamaggena rāgo moho thambho sārambho māno madoti,",
  "atk-s0515a7:83_5": "imehi chahi ritto hoti.",
  "atk-s0515a7:83_6": "Tīṇi duccaritāni sabbakilesehītiādinā nayena avasesāpi yathāyogaṁ yojetabbā.",
  "atk-s0515a7:84_0": "Vatthukāmeparijānitvāti tebhūmake vatthukāme ñātatīraṇapariññāhi samāpanavasena jānitvā.",
  "atk-s0515a7:84_1": "Kilesakāme pahāyāti chandādayo kilesakāme pahānapariññāya jahitvā.",
  "atk-s0515a7:84_2": "Byantiṁ karitvāti vigatantaṁ vigatakoṭiṁ karitvā.",
  "atk-s0515a7:85_0": "Kāmoghaṁtiṇṇassāti anāgāmimaggena avasānasaṅkhātaṁ kāmoghaṁ taritvā ṭhitassa.",
  "atk-s0515a7:85_1": "Bhavoghanti arahattamaggena.",
  "atk-s0515a7:85_2": "Diṭṭhoghanti sotāpattimaggena.",
  "atk-s0515a7:85_3": "Avijjoghanti arahattamaggena.",
  "atk-s0515a7:85_4": "Sabbaṁ saṁsārapathanti sabbakhandhadhātuāyatanapaṭipāṭisaṅkhātaṁ pathaṁ arahattamaggeneva taritvā ṭhitassa.",
  "atk-s0515a7:85_5": "Sotāpattimaggena uttiṇṇassa.",
  "atk-s0515a7:85_6": "Sakadāgāmimaggena nittiṇṇassa.",
  "atk-s0515a7:85_7": "Anāgāmimaggena kāmadhātuṁ atikkantassa.",
  "atk-s0515a7:85_8": "Arahattamaggena sabbabhavaṁ samatikkantassa.",
  "atk-s0515a7:85_9": "Phalasamāpattivasena vītivattassa.",
  "atk-s0515a7:85_10": "Pāraṁgatassātiādīni nibbānavasena vuttāni.",
  "atk-s0515a7:85_11": "Yathā iṇāyikā āṇaṇyanti pavaḍḍhakaiṇaṁ ādāya vicarantā āṇaṇyaṁ.",
  "atk-s0515a7:85_12": "Patthentīti patthanaṁ uppādenti.",
  "atk-s0515a7:85_13": "Ābādhikā ārogyanti pittādirogāturo bhesajjakiriyāya taṁrogavūpasamanatthaṁ ārogyaṁ.",
  "atk-s0515a7:85_14": "Yathā bandhanabaddhāti nakkhattadivase bandhanāgāre baddhapurisā.",
  "atk-s0515a7:85_15": "Yathā dāsā bhujissanti yasmā bhujissā purisā yaṁ icchanti,",
  "atk-s0515a7:85_16": "taṁ karonti,",
  "atk-s0515a7:85_17": "na naṁ koci balakkārena tato nivatteti,",
  "atk-s0515a7:85_18": "tasmā dāsā bhujissabhāvaṁ patthenti.",
  "atk-s0515a7:85_19": "Yathā kantāraddhānapakkhandāti yasmā balavanto purisā hatthabhāraṁ gahetvā sajjāvudhā saparivārā kantāraṁ paṭipajjanti,",
  "atk-s0515a7:85_20": "te corā dūratova disvā palāyanti.",
  "atk-s0515a7:85_21": "Te sotthinā kantāraṁ nittharitvā khemantaṁ patvā haṭṭhatuṭṭhā honti.",
  "atk-s0515a7:85_22": "Tasmā kantārapakkhandā khemantabhūmiṁ patthenti.",
  "atk-s0515a7:85_23": "Desanāpariyosāne tisso sotāpattiphalaṁ patvā pacchā pabbajitvā arahattaṁ sacchākāsi.",
  "atk-s0515a7:86_0": "Saddhammapajjotikāya mahāniddesaṭṭhakathāya",
  "atk-s0515a7:87_0": "Tissametteyyasuttaniddesavaṇṇanā niṭṭhitā."
}