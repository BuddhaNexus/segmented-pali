{
  "atk-s0514a10:0_0": " Namo tassa bhagavato arahato sammāsambuddhassa",
  "atk-s0514a10:1_0": "17. Cattālīsanipāto",
  "atk-s0514a10:3_0": " [521] 1. Tesakuṇajātakavaṇṇanā",
  "atk-s0514a10:4_0": "Vessantaraṁtaṁ pucchāmīti idaṁ satthā jetavane viharanto kosalarañño ovādavasena kathesi.",
  "atk-s0514a10:4_1": "Tañhi rājānaṁ dhammassavanatthāya āgataṁ satthā āmantetvā ‘‘mahārāja,",
  "atk-s0514a10:4_2": "raññā nāma dhammena rajjaṁ kāretabbaṁ,",
  "atk-s0514a10:4_3": "yasmiñhi samaye rājāno adhammikā honti,",
  "atk-s0514a10:4_4": "rājayuttāpi tasmiṁ samaye adhammikā hontī’’ti catukkanipāte (a. ni.",
  "atk-s0514a10:4_5": "4.70) āgatasuttanayena ovaditvā agatigamane agatiagamane ca ādīnavañca ānisaṁsañca kathetvā ‘‘supinakūpamā kāmā’’tiādinā nayena kāmesu ādīnavaṁ vitthāretvā, ‘‘mahārāja, imesañhi sattānaṁ –",
  "atk-s0514a10:5_0": "‘Maccunā saṅgaro natthi, lañjaggāho na vijjati;",
  "atk-s0514a10:6_0": "Yuddhaṁ natthi jayo natthi, sabbe maccuparāyaṇā’.",
  "atk-s0514a10:7_0": "Tesaṁ paralokaṁ gacchantānaṁ ṭhapetvā attanā kataṁ kalyāṇakammaṁ aññā patiṭṭhā nāma natthi.",
  "atk-s0514a10:7_1": "Evaṁ ittarapaccupaṭṭhānaṁ avassaṁ pahātabbaṁ,",
  "atk-s0514a10:7_2": "na yasaṁ nissāya pamādaṁ kātuṁ vaṭṭati,",
  "atk-s0514a10:7_3": "appamatteneva hutvā dhammena rajjaṁ kāretuṁ vaṭṭati.",
  "atk-s0514a10:7_4": "Porāṇakarājāno anuppannepi buddhe paṇḍitānaṁ ovāde ṭhatvā dhammena rajjaṁ kāretvā devanagaraṁ pūrayamānā gamiṁsū’’ti vatvā tena yācito atītaṁ āhari.",
  "atk-s0514a10:8_0": "Atīte bārāṇasiyaṁ brahmadatto rajjaṁ kārento aputtako ahosi,",
  "atk-s0514a10:8_1": "patthentopi puttaṁ vā dhītaraṁ vā na labhi.",
  "atk-s0514a10:8_2": "So ekadivasaṁ mahantena parivārena uyyānaṁ gantvā divasabhāgaṁ uyyāne kīḷitvā maṅgalasālarukkhamūle sayanaṁ attharāpetvā thokaṁ niddāyitvā pabuddho sālarukkhaṁ oloketvā tattha sakuṇakulāvakaṁ passi,",
  "atk-s0514a10:8_3": "saha dassanenevassa sineho uppajji.",
  "atk-s0514a10:8_4": "So ekaṁ purisaṁ pakkosāpetvā ‘‘imaṁ rukkhaṁ abhiruhitvā etasmiṁ kulāvake kassaci atthitaṁ vā natthitaṁ vā jānāhī’’ti āha. So ‘‘sādhu,",
  "atk-s0514a10:8_5": "devā’’ti vatvā abhiruhitvā tattha tīṇi aṇḍakāni disvā rañño ārocesi.",
  "atk-s0514a10:8_6": "Rājā ‘‘tena hi etesaṁ upari nāsavātaṁ mā vissajjesī’’ti vatvā ‘‘caṅkoṭake kappāsapicuṁ attharitvā tattheva tāni aṇḍakāni ṭhapetvā saṇikaṁ otarāhī’’ti otārāpetvā caṅkoṭakaṁ hatthena gahetvā ‘‘katarasakuṇaṇḍakāni nāmetānī’’ti amacce pucchi. Te ‘‘mayaṁ na jānāma,",
  "atk-s0514a10:8_7": "nesādā jānissantī’’ti vadiṁsu.",
  "atk-s0514a10:8_8": "Rājā nesāde pakkosāpetvā pucchi. Nesādā, ‘‘mahārāja, tesu ekaṁ ulūkaaṇḍaṁ, ekaṁ sālikāaṇḍaṁ,",
  "atk-s0514a10:8_9": "ekaṁ suvakaaṇḍa’’nti kathayiṁsu.",
  "atk-s0514a10:8_10": "Kiṁ pana ekasmiṁ kulāvake tiṇṇaṁ sakuṇikānaṁ aṇḍāni hontīti. Āma, deva,",
  "atk-s0514a10:8_11": "paripanthe asati sunikkhittāni na nassantīti.",
  "atk-s0514a10:8_12": "Rājā tussitvā ‘‘ime mama puttā bhavissantī’’ti tāni tīṇi aṇḍāni tayo amacce paṭicchāpetvā ‘‘ime mayhaṁ puttā bhavissanti,",
  "atk-s0514a10:8_13": "tumhe sādhukaṁ paṭijaggitvā aṇḍakosato nikkhantakāle mamāroceyyāthā’’ti āha. Te tāni sādhukaṁ rakkhiṁsu.",
  "atk-s0514a10:9_0": "Tesu paṭhamaṁ ulūkaaṇḍaṁ bhijji.",
  "atk-s0514a10:9_1": "Amacco ekaṁ nesādaṁ pakkosāpetvā ‘‘tvaṁ itthibhāvaṁ vā purisabhāvaṁ vā jānāhī’’ti vatvā tena taṁ vīmaṁsitvā ‘‘puriso’’ti vutte rājānaṁ upasaṅkamitvā ‘‘putto te, deva, jāto’’ti āha.",
  "atk-s0514a10:9_2": "Rājā tuṭṭho tassa bahuṁ dhanaṁ datvā ‘‘puttakaṁ me sādhukaṁ paṭijagga,",
  "atk-s0514a10:9_3": "‘vessantaro’ti cassa nāmaṁ karohī’’ti vatvā uyyojesi. So tathā akāsi.",
  "atk-s0514a10:9_4": "Tato katipāhaccayena sālikāaṇḍaṁ bhijji.",
  "atk-s0514a10:9_5": "Sopi amacco taṁ nesādena vīmaṁsāpetvā ‘‘itthī’’ti sutvā rañño santikaṁ gantvā ‘‘dhītā te, deva, jātā’’ti āha.",
  "atk-s0514a10:9_6": "Rājā tuṭṭho tassapi bahuṁ dhanaṁ datvā ‘‘dhītaraṁ me sādhukaṁ paṭijagga,",
  "atk-s0514a10:9_7": "‘kuṇḍalinī’ti cassā nāmaṁ karohī’’ti vatvā uyyojesi. Sopi tathā akāsi.",
  "atk-s0514a10:9_8": "Puna katipāhaccayena suvakaaṇḍaṁ bhijji.",
  "atk-s0514a10:9_9": "Sopi amacco nesādena taṁ vīmaṁsitvā ‘‘puriso’’ti vutte rañño santikaṁ gantvā ‘‘putto te, deva, jāto’’ti āha.",
  "atk-s0514a10:9_10": "Rājā tuṭṭho tassapi bahuṁ dhanaṁ datvā ‘‘puttassa me mahantena parivārena maṅgalaṁ katvā ‘jambuko’tissa nāmaṁ karohī’’ti vatvā uyyojesi. Sopi tathā akāsi.",
  "atk-s0514a10:9_11": "Te tayopi sakuṇā tiṇṇaṁ amaccānaṁ gehesu rājakumāraparihāreneva vaḍḍhanti. Rājā ‘‘mama putto, mama dhītā’’ti voharati.",
  "atk-s0514a10:9_12": "Athassa amaccā aññamaññaṁ avahasanti ‘‘passatha, bho, rañño kiriyaṁ, tiracchānagatepi ‘putto me,",
  "atk-s0514a10:9_13": "dhītā me’ti vadanto vicaratī’’ti.",
  "atk-s0514a10:10_0": "Taṁ sutvā rājā cintesi – ‘‘ime amaccā etesaṁ mama puttānaṁ paññāsampadaṁ na jānanti, pākaṭaṁ nesaṁ karissāmī’’ti.",
  "atk-s0514a10:10_1": "Athekaṁ amaccaṁ vessantarassa santikaṁ pesesi – ‘‘tumhākaṁ pitā pañhaṁ pucchitukāmo,",
  "atk-s0514a10:10_2": "kadā kira āgantvā pucchatū’’ti.",
  "atk-s0514a10:10_3": "So amacco gantvā vessantaraṁ vanditvā taṁ sāsanaṁ ārocesi.",
  "atk-s0514a10:10_4": "Taṁ sutvā vessantaro attano paṭijaggakaṁ amaccaṁ pakkositvā ‘‘mayhaṁ kira pitā maṁ pañhaṁ pucchitukāmo,",
  "atk-s0514a10:10_5": "tassa idhāgatassa sakkāraṁ kātuṁ vaṭṭati, kadā āgacchatū’’ti pucchi.",
  "atk-s0514a10:10_6": "Amacco ‘‘ito sattame divase tava pitā āgacchatū’’ti āha.",
  "atk-s0514a10:10_7": "Taṁ sutvā vessantaro ‘‘pitā me ito sattame divase āgacchatū’’ti vatvā uyyojesi. So āgantvā rañño ācikkhi.",
  "atk-s0514a10:10_8": "Rājā sattame divase nagare bheriṁ carāpetvā puttassa nivesanaṁ agamāsi.",
  "atk-s0514a10:10_9": "Vessantaro rañño mahantaṁ sakkāraṁ kāresi,",
  "atk-s0514a10:10_10": "antamaso dāsakammakārānampi sakkāraṁ kāresi.",
  "atk-s0514a10:10_11": "Rājā vessantarasakuṇassa gehe bhuñjitvā mahantaṁ yasaṁ anubhavitvā sakaṁ nivesanaṁ āgantvā rājaṅgaṇe mahantaṁ maṇḍapaṁ kārāpetvā nagare bheriṁ carāpetvā alaṅkatamaṇḍapamajjhe mahājanaparivāro nisīditvā ‘‘vessantaraṁ ānetū’’ti amaccassa santikaṁ pesesi.",
  "atk-s0514a10:10_12": "Amacco vessantaraṁ suvaṇṇapīṭhe nisīdāpetvā ānesi.",
  "atk-s0514a10:10_13": "Vessantarasakuṇo pitu aṅke nisīditvā pitarā saha kīḷitvā gantvā tattheva suvaṇṇapīṭhe nisīdi.",
  "atk-s0514a10:10_14": "Atha naṁ rājā mahājanamajjhe rājadhammaṁ pucchanto paṭhamaṁ gāthamāha –",
  "atk-s0514a10:11_0": "1.",
  "atk-s0514a10:12_0": " ‘‘Vessantaraṁ taṁ pucchāmi, sakuṇa bhaddamatthu te;",
  "atk-s0514a10:13_0": "Rajjaṁ kāretukāmena,",
  "atk-s0514a10:13_1": "kiṁ su kiccaṁ kataṁ vara’’nti.",
  "atk-s0514a10:14_0": "Tattha sakuṇāti taṁ ālapati.",
  "atk-s0514a10:14_1": "Kiṁ sūti kataraṁ kiccaṁ kataṁ varaṁ uttamaṁ hoti, kathehi me, tāta,",
  "atk-s0514a10:14_2": "sakalaṁ rājadhammanti evaṁ kira taṁ so pucchi.",
  "atk-s0514a10:15_0": "Taṁ sutvā vessantaro pañhaṁ akathetvāva rājānaṁ tāva pamādena codento dutiyaṁ gāthamāha –",
  "atk-s0514a10:16_0": "2.",
  "atk-s0514a10:17_0": " ‘‘Cirassaṁ vata maṁ tāto, kaṁso bārāṇasiggaho;",
  "atk-s0514a10:18_0": "Pamatto appamattaṁ maṁ, pitā puttaṁ acodayī’’ti.",
  "atk-s0514a10:19_0": "Tattha tātoti pitā. Kaṁsoti idaṁ tassa nāmaṁ.",
  "atk-s0514a10:19_1": "Bārāṇasiggahoti catūhi saṅgahavatthūhi bārāṇasiṁ saṅgahetvā vattanto.",
  "atk-s0514a10:19_2": "Pamattoti evarūpānaṁ paṇḍitānaṁ santike vasanto pañhassa apucchanena pamatto.",
  "atk-s0514a10:19_3": "Appamattaṁ manti sīlādiguṇayogena maṁ appamattaṁ. Pitāti posakapitā.",
  "atk-s0514a10:19_4": "Acodayīti amaccehi ‘‘tiracchānagate putte katvā voharatī’’ti avahasiyamāno pamādaṁ āpajjitvā cirassaṁ ajja codesi, pañhaṁ pucchīti vadati.",
  "atk-s0514a10:20_0": "Evaṁ so imāya gāthāya codetvā ‘‘mahārāja,",
  "atk-s0514a10:20_1": "raññā nāma tīsu dhammesu ṭhatvā dhammena rajjaṁ kāretabba’’nti vatvā rājadhammaṁ kathento imā gāthāyo āha –",
  "atk-s0514a10:21_0": "3.",
  "atk-s0514a10:22_0": " ‘‘Paṭhameneva vitathaṁ, kodhaṁ hāsaṁ nivāraye;",
  "atk-s0514a10:23_0": "Tato kiccāni kāreyya, taṁ vataṁ āhu khattiya.",
  "atk-s0514a10:24_0": "4.",
  "atk-s0514a10:25_0": " ‘‘Yaṁ tvaṁ tāta tapokammaṁ, pubbe katamasaṁsayaṁ;",
  "atk-s0514a10:26_0": "Ratto duṭṭho ca yaṁ kayirā, na taṁ kayirā tato puna.",
  "atk-s0514a10:27_0": "5.",
  "atk-s0514a10:28_0": " ‘‘Khattiyassa pamattassa, raṭṭhasmiṁ raṭṭhavaḍḍhana;",
  "atk-s0514a10:29_0": "Sabbe bhogā vinassanti, rañño taṁ vuccate aghaṁ.",
  "atk-s0514a10:30_0": "6.",
  "atk-s0514a10:31_0": " ‘‘Sirī tāta alakkhī ca, pucchitā etadabravuṁ;",
  "atk-s0514a10:32_0": "Uṭṭhānavīriye pose, ramāhaṁ anusūyake.",
  "atk-s0514a10:33_0": "7.",
  "atk-s0514a10:34_0": " ‘‘Usūyake duhadaye, purise kammadussake;",
  "atk-s0514a10:35_0": "Kāḷakaṇṇī mahārāja, ramati cakkabhañjanī.",
  "atk-s0514a10:36_0": "8.",
  "atk-s0514a10:37_0": " ‘‘So tvaṁ sabbe suhadayo, sabbesaṁ rakkhito bhava;",
  "atk-s0514a10:38_0": "Alakkhiṁ nuda mahārāja, lakkhyā bhava nivesanaṁ.",
  "atk-s0514a10:39_0": "9.",
  "atk-s0514a10:40_0": " ‘‘Sa lakkhīdhitisampanno, puriso hi mahaggato;",
  "atk-s0514a10:41_0": "Amittānaṁ kāsipati, mūlaṁ aggañca chindati.",
  "atk-s0514a10:42_0": "10.",
  "atk-s0514a10:43_0": " ‘‘Sakkopi hi bhūtapati, uṭṭhāne nappamajjati;",
  "atk-s0514a10:44_0": "Sa kalyāṇe dhitiṁ katvā, uṭṭhāne kurute mano.",
  "atk-s0514a10:45_0": "11.",
  "atk-s0514a10:46_0": " ‘‘Gandhabbā pitaro devā, sājīvā honti tādino;",
  "atk-s0514a10:47_0": "Uṭṭhāhato appamajjato, anutiṭṭhanti devatā.",
  "atk-s0514a10:48_0": "12.",
  "atk-s0514a10:49_0": " ‘‘So appamatto akkuddho, tāta kiccāni kāraya;",
  "atk-s0514a10:50_0": "Vāyamassu ca kiccesu, nālaso vindate sukhaṁ.",
  "atk-s0514a10:51_0": "13.",
  "atk-s0514a10:52_0": " ‘‘Tattheva te vattapadā, esāva anusāsanī;",
  "atk-s0514a10:53_0": "Alaṁ mitte sukhāpetuṁ, amittānaṁ dukhāya cā’’ti.",
  "atk-s0514a10:54_0": "Tattha paṭhameneva vitathanti, tāta,",
  "atk-s0514a10:54_1": "rājā nāma āditova musāvādaṁ nivāraye.",
  "atk-s0514a10:54_2": "Musāvādino hi rañño raṭṭhaṁ nirojaṁ hoti,",
  "atk-s0514a10:54_3": "pathaviyā ojā kammakaraṇaṭṭhānato sattaratanamattaṁ heṭṭhā bhassati,",
  "atk-s0514a10:54_4": "tato āhāre vā telamadhuphāṇitādīsu vā osadhesu ojā na hoti.",
  "atk-s0514a10:54_5": "Nirojāhārabhojanā manussā bahvābādhā honti,",
  "atk-s0514a10:54_6": "raṭṭhe thalajalapathesu āyo nuppajjati,",
  "atk-s0514a10:54_7": "tasmiṁ anuppajjante rājāno duggatā honti.",
  "atk-s0514a10:54_8": "Te sevake saṅgaṇhituṁ na sakkonti,",
  "atk-s0514a10:54_9": "asaṅgahitā sevakā rājānaṁ garucittena na olokenti. Evaṁ, tāta, musāvādo nāmesa nirojo, na so jīvitahetupi kātabbo,",
  "atk-s0514a10:54_10": "saccaṁ pana sādutaraṁ rasānanti tadeva paṭiggahetabbaṁ.",
  "atk-s0514a10:54_11": "Apica musāvādo nāma guṇaparidhaṁsako vipattipariyosāno,",
  "atk-s0514a10:54_12": "dutiyacittavāre avīciparāyaṇaṁ karoti.",
  "atk-s0514a10:54_13": "Imasmiṁ panatthe ‘‘dhammo have hato hantī’’ti cetiyajātakaṁ (jā. 1.8.45 ādayo) kathetabbaṁ.",
  "atk-s0514a10:55_0": "Kodhanti, tāta,",
  "atk-s0514a10:55_1": "rājā nāma paṭhamameva kujjhanalakkhaṇaṁ kodhampi nivāreyya. Tāta,",
  "atk-s0514a10:55_2": "aññesañhi kodho khippaṁ matthakaṁ na pāpuṇāti, rājūnaṁ pāpuṇāti.",
  "atk-s0514a10:55_3": "Rājāno nāma vācāvudhā kujjhitvā olokitamattenāpi paraṁ vināsenti,",
  "atk-s0514a10:55_4": "tasmā raññā aññehi manussehi atirekataraṁ nikkodhena bhavitabbaṁ,",
  "atk-s0514a10:55_5": "khantimettānuddayāsampannena attano piyaputtaṁ viya lokaṁ volokentena bhavitabbaṁ. Tāta,",
  "atk-s0514a10:55_6": "atikodhano nāma rājā uppannaṁ yasaṁ rakkhituṁ na sakkoti.",
  "atk-s0514a10:55_7": "Imassa panatthassa dīpanatthaṁ khantivādijātaka- (jā.",
  "atk-s0514a10:55_8": "1.4.49 ādayo) cūḷadhammapālajātakāni (jā. 1.5.44 ādayo) kathetabbāni.",
  "atk-s0514a10:55_9": "Cūḷadhammapālajātakasmiñhi mahāpatāpano nāma rājā puttaṁ ghātetvā puttasokena hadayena phalitena matāya deviyā sayampi deviṁ anusocanto hadayena phaliteneva mari.",
  "atk-s0514a10:55_10": "Atha te tayopi ekaāḷāhaneva jhāpesuṁ.",
  "atk-s0514a10:55_11": "Tasmā raññā paṭhamameva musāvādaṁ vajjetvā dutiyaṁ kodho vajjetabbo.",
  "atk-s0514a10:56_0": "Hāsanti hassaṁ, ayameva vā pāṭho.",
  "atk-s0514a10:56_1": "Tesu tesu kiccesu uppilāvitacittatāya keḷisīlataṁ parihāsaṁ nivāreyya. Tāta,",
  "atk-s0514a10:56_2": "raññā nāma keḷisīlena na bhavitabbaṁ,",
  "atk-s0514a10:56_3": "aparapattiyena hutvā sabbāni kiccāni attapaccakkheneva kātabbāni.",
  "atk-s0514a10:56_4": "Uppilāvitacitto hi rājā atuletvā kammāni karonto laddhaṁ yasaṁ vināseti.",
  "atk-s0514a10:56_5": "Imasmiṁ panatthe sarabhaṅgajātake (jā.",
  "atk-s0514a10:56_6": "2.17.50 ādayo) purohitassa vacanaṁ gahetvā daṇḍakirañño kisavacche aparajjhitvā saha raṭṭhena ucchijjitvā kukkuḷaniraye nibbattabhāvo ca mātaṅgajātake (jā.",
  "atk-s0514a10:56_7": "1.15.1 ādayo) majjharañño brāhmaṇānaṁ kathaṁ gahetvā mātaṅgatāpase aparajjhitvā saha raṭṭhena ucchijjitvā niraye nibbattabhāvo ca ghaṭapaṇḍitajātake (jā.",
  "atk-s0514a10:56_8": "1.10.165 ādayo) dasabhātikarājadārakānaṁ mohamūḷhānaṁ vacanaṁ gahetvā kaṇhadīpāyane aparajjhitvā vāsudevakulassa nāsitabhāvo ca kathetabbo.",
  "atk-s0514a10:57_0": "Tato kiccāni kāreyyāti evaṁ, tāta,",
  "atk-s0514a10:57_1": "paṭhamaṁ musāvādaṁ dutiyaṁ kodhaṁ tatiyaṁ adhammahāsaṁ vajjetvā tato pacchā rājā raṭṭhavāsīnaṁ kattabbakiccāni kāreyya. Taṁ vataṁ āhu khattiyāti, khattiyamahārāja, yaṁ mayā vuttaṁ,",
  "atk-s0514a10:57_2": "etaṁ rañño vatasamādānanti porāṇakapaṇḍitā kathayiṁsu.",
  "atk-s0514a10:58_0": "Na taṁ kayirāti yaṁ tayā rāgādivasena pacchā tāpakaraṁ kammaṁ kataṁ hoti,",
  "atk-s0514a10:58_1": "tato pubbe katato puna tādisaṁ kammaṁ na kayirā, mā kareyyāsi, tātāti.",
  "atk-s0514a10:58_2": "Vuccateti taṁ rañño aghanti vuccati,",
  "atk-s0514a10:58_3": "evaṁ porāṇakapaṇḍitā kathayiṁsu.",
  "atk-s0514a10:58_4": "Sirīti idaṁ vessantarasakuṇo pubbe bārāṇasiyaṁ pavattitakāraṇaṁ āharitvā dassento āha.",
  "atk-s0514a10:58_5": "Tattha abravunti suciparivāraseṭṭhinā pucchitā kathayiṁsu.",
  "atk-s0514a10:58_6": "Uṭṭhānavīriyeti yo poso uṭṭhāne vīriye ca patiṭṭhito,",
  "atk-s0514a10:58_7": "na ca paresaṁ sampattiṁ disvā usūyati, tasmiṁ ahaṁ abhiramāmīti āha. Evaṁ tāva tāta sirī kathesi. Usūyaketi alakkhī pana, tāta,",
  "atk-s0514a10:58_8": "pucchitā ahaṁ parasampattiusūyake duhadaye ducitte kalyāṇakammadūsake yo kalyāṇakammaṁ dussanto appiyāyanto aṭṭīyanto na karoti, tasmiṁ abhiramāmīti āha. Evaṁ sā kāḷakaṇṇī, mahārāja,",
  "atk-s0514a10:58_9": "ramati patirūpadesavāsādino kusalacakkassa bhañjanī.",
  "atk-s0514a10:59_0": "Suhadayoti sundaracitto hitacittako. Nudāti nīhara.",
  "atk-s0514a10:59_1": "Nivesananti lakkhiyā pana nivesanaṁ bhava patiṭṭhā hohi. Sa lakkhīdhitisampannoti, mahārāja,",
  "atk-s0514a10:59_2": "kāsipati so puriso paññāya ceva vīriyena ca sampanno.",
  "atk-s0514a10:59_3": "Mahaggatoti mahajjhāsayo corānaṁ paccayabhūte gaṇhanto amittānaṁ mūlaṁ core gaṇhanto amittānaṁ aggaṁ chindatīti vadati. Sakkoti indo. Bhūtapatīti rājānaṁ ālapati. Uṭṭhāneti uṭṭhānavīriye. Nappamajjatīti na pamajjati, sabbakiccāni karoti.",
  "atk-s0514a10:59_4": "Sa kalyāṇeti so devarājā uṭṭhānavīriye manaṁ karonto pāpakammaṁ akatvā kalyāṇe puññakammasmiññeva dhitiṁ katvā appamatto uṭṭhāne manaṁ karoti,",
  "atk-s0514a10:59_5": "tassa pana kalyāṇakamme vīriyakaraṇabhāvadassanatthaṁ sarabhaṅgajātake dvīsu devalokesu devatāhi saddhiṁ kapiṭṭhārāmaṁ āgantvā pañhaṁ pucchitvā dhammassa sutabhāvo, mahākaṇhajātake (jā.",
  "atk-s0514a10:59_6": "1.12.61 ādayo) attano ānubhāvena janaṁ tāsetvā osakkantassa sāsanassa pavattitabhāvo cāti evamādīni vatthūni kathetabbāni.",
  "atk-s0514a10:60_0": "Gandhabbāti cātumahārājikānaṁ heṭṭhā catuyonikā devā,",
  "atk-s0514a10:60_1": "catuyonikattāyeva kira te gandhabbā nāma jātā. Pitaroti brahmāno.",
  "atk-s0514a10:60_2": "Devāti upapattidevavasena cha kāmāvacaradevā.",
  "atk-s0514a10:60_3": "Tādinoti tathāvidhassa kusalābhiratassa rañño.",
  "atk-s0514a10:60_4": "Sājīvā hontīti samānajīvikā upajīvitabbā.",
  "atk-s0514a10:60_5": "Tādisā hi rājāno dānādīni puññāni karontā devatānaṁ pattiṁ denti,",
  "atk-s0514a10:60_6": "tā taṁ pattiṁ anumoditvā sampaṭicchitvā dibbayasena vaḍḍhanti.",
  "atk-s0514a10:60_7": "Anutiṭṭhantīti tādisassa rañño vīriyaṁ karontassa appamādaṁ āpajjantassa devatā anutiṭṭhanti anugacchanti,",
  "atk-s0514a10:60_8": "dhammikaṁ rakkhaṁ saṁvidahantīti attho.",
  "atk-s0514a10:61_0": "Soti so tvaṁ.",
  "atk-s0514a10:61_1": "Vāyamassūti tāni raṭṭhakiccāni karonto tulanavasena tīraṇavasena paccakkhakammavasena tesu tesu kiccesu vīriyaṁ karassu. Tattheva te vattapadāti, tāta,",
  "atk-s0514a10:61_2": "yaṁ maṁ tvaṁ kiṁsu kiccaṁ kataṁ varanti pucchi,",
  "atk-s0514a10:61_3": "tattha tava pañheyeva ete mayā ‘‘paṭhameneva vitatha’’ntiādayo vuttā, ete vattapadā vattakoṭṭhāsā, evaṁ tattha vattassu. Esāti yā te mayā kathitā, esāva tava anusāsanī.",
  "atk-s0514a10:61_4": "Alanti evaṁ vattamāno hi rājā attano mitte sukhāpetuṁ,",
  "atk-s0514a10:61_5": "amittānañca dukkhāya alaṁ pariyatto samatthoti.",
  "atk-s0514a10:62_0": "Evaṁ vessantarasakuṇena ekāya gāthāya rañño pamādaṁ codetvā ekādasahi gāthāhi dhamme kathite ‘‘buddhalīḷāya pañho kathito’’ti mahājano acchariyabbhutacittajāto sādhukārasatāni pavattesi.",
  "atk-s0514a10:62_1": "Rājā somanassappatto amacce āmantetvā pucchi – ‘‘bhonto! Amaccā mama puttena vessantarena evaṁ kathentena kena kattabbaṁ kiccaṁ kata’’nti. Mahāsenaguttena, devāti.",
  "atk-s0514a10:62_2": "‘‘Tena hissa mahāsenaguttaṭṭhānaṁ dammī’’ti vessantaraṁ ṭhānantare ṭhapesi.",
  "atk-s0514a10:62_3": "So tato paṭṭhāya mahāsenaguttaṭṭhāne ṭhito pitu kammaṁ akāsīti.",
  "atk-s0514a10:63_0": "Vessantarapañho niṭṭhito.",
  "atk-s0514a10:64_0": "Puna rājā katipāhaccayena purimanayeneva kuṇḍaliniyā santikaṁ dūtaṁ pesetvā sattame divase tattha gantvā paccāgantvā tattheva maṇḍapamajjhe nisīditvā kuṇḍaliniṁ āharāpetvā suvaṇṇapīṭhe nisinnaṁ rājadhammaṁ pucchanto gāthamāha –",
  "atk-s0514a10:65_0": "14.",
  "atk-s0514a10:66_0": " ‘‘Sakkhisi tvaṁ kuṇḍalini, maññasi khattabandhuni;",
  "atk-s0514a10:67_0": "Rajjaṁ kāretukāmena,",
  "atk-s0514a10:67_1": "kiṁ su kiccaṁ kataṁ vara’’nti.",
  "atk-s0514a10:68_0": "Tattha sakkhisīti mayā puṭṭhapañhaṁ kathetuṁ sakkhissasīti pucchati.",
  "atk-s0514a10:68_1": "Kuṇḍalinīti tassā saliṅgato āgatanāmenālapati.",
  "atk-s0514a10:68_2": "Tassā kira dvīsu kaṇṇapiṭṭhesu kuṇḍalasaṇṭhānā dve lekhā ahesuṁ,",
  "atk-s0514a10:68_3": "tenassā ‘‘kuṇḍalinī’’ti nāmaṁ kāresi.",
  "atk-s0514a10:68_4": "Maññasīti jānissasi mayā puṭṭhapañhassa atthanti.",
  "atk-s0514a10:68_5": "Khattabandhunīti khattassa mahāsenaguttassa bhaginibhāvena naṁ evaṁ ālapati.",
  "atk-s0514a10:68_6": "Kasmā panesa vessantarasakuṇaṁ evaṁ apucchitvā imameva pucchatīti? Itthibhāvena. Itthiyo hi parittapaññā, tasmā ‘‘sace sakkoti, pucchissāmi, no ce,",
  "atk-s0514a10:68_7": "na pucchissāmī’’ti vīmaṁsanavasena evaṁ pucchitvā taññeva pañhaṁ pucchi.",
  "atk-s0514a10:69_0": "Sā evaṁ raññā rājadhamme pucchite, ‘‘tāta,",
  "atk-s0514a10:69_1": "tvaṁ maṁ ‘itthikā nāma kiṁ kathessatī’ti vīmaṁsasi maññe,",
  "atk-s0514a10:69_2": "sakalaṁ te rājadhammaṁ dvīsuyeva padesu pakkhipitvā kathessāmī’’ti vatvā āha –",
  "atk-s0514a10:70_0": "15.",
  "atk-s0514a10:71_0": " ‘‘Dveva tāta padakāni, yattha sabbaṁ patiṭṭhitaṁ;",
  "atk-s0514a10:72_0": "Aladdhassa ca yo lābho, laddhassa cānurakkhaṇā.",
  "atk-s0514a10:73_0": "16.",
  "atk-s0514a10:74_0": " ‘‘Amacce tāta jānāhi, dhīre atthassa kovide;",
  "atk-s0514a10:75_0": "Anakkhākitave tāta, asoṇḍe avināsake.",
  "atk-s0514a10:76_0": "17.",
  "atk-s0514a10:77_0": " ‘‘Yo ca taṁ tāta rakkheyya, dhanaṁ yañceva te siyā;",
  "atk-s0514a10:78_0": "Sūtova rathaṁ saṅgaṇhe, so te kiccāni kāraye.",
  "atk-s0514a10:79_0": "18.",
  "atk-s0514a10:80_0": " ‘‘Susaṅgahitantajano, sayaṁ vittaṁ avekkhiya;",
  "atk-s0514a10:81_0": "Nidhiñca iṇadānañca, na kare parapattiyā.",
  "atk-s0514a10:82_0": "19.",
  "atk-s0514a10:83_0": " ‘‘Sayaṁ āyaṁ vayaṁ jaññā, sayaṁ jaññā katākataṁ;",
  "atk-s0514a10:84_0": "Niggaṇhe niggahārahaṁ, paggaṇhe paggahārahaṁ.",
  "atk-s0514a10:85_0": "20.",
  "atk-s0514a10:86_0": " ‘‘Sayaṁ jānapadaṁ atthaṁ, anusāsa rathesabha;",
  "atk-s0514a10:87_0": "Mā te adhammikā yuttā, dhanaṁ raṭṭhañca nāsayuṁ.",
  "atk-s0514a10:88_0": "21.",
  "atk-s0514a10:89_0": " ‘‘Mā ca vegena kiccāni, karosi kārayesi vā;",
  "atk-s0514a10:90_0": "Vegasā hi kataṁ kammaṁ, mando pacchānutappati.",
  "atk-s0514a10:91_0": "22.",
  "atk-s0514a10:92_0": " ‘‘Mā te adhisare muñca, subāḷhamadhikopitaṁ;",
  "atk-s0514a10:93_0": "Kodhasā hi bahū phītā, kulā akulataṁ gatā.",
  "atk-s0514a10:94_0": "23.",
  "atk-s0514a10:95_0": " ‘‘‘Mā tāta issaromhī’ti, anatthāya patārayi;",
  "atk-s0514a10:96_0": "Itthīnaṁ purisānañca, mā te āsi dukhudrayo.",
  "atk-s0514a10:97_0": "24.",
  "atk-s0514a10:98_0": " ‘‘Apetalomahaṁsassa, rañño kāmānusārino;",
  "atk-s0514a10:99_0": "Sabbe bhogā vinassanti, rañño taṁ vuccate aghaṁ.",
  "atk-s0514a10:100_0": "25.",
  "atk-s0514a10:101_0": " ‘‘Tattheva te vattapadā, esāva anusāsanī;",
  "atk-s0514a10:102_0": "Dakkhassudāni puññakaro, asoṇḍo avināsako;",
  "atk-s0514a10:103_0": "Sīlavāssu mahārāja, dussīlo vinipātiko’’ti.",
  "atk-s0514a10:104_0": "Tattha padakānīti kāraṇapadāni.",
  "atk-s0514a10:104_1": "Yatthāti yesu dvīsu padesu sabbaṁ atthajātaṁ hitasukhaṁ patiṭṭhitaṁ.",
  "atk-s0514a10:104_2": "Aladdhassāti yo ca pubbe aladdhassa lābhassa lābho, yā ca laddhassa anurakkhaṇā. Tāta,",
  "atk-s0514a10:104_3": "anuppannassa hi lābhassa uppādanaṁ nāma na bhāro,",
  "atk-s0514a10:104_4": "uppannassa pana anurakkhaṇameva bhāro.",
  "atk-s0514a10:104_5": "Ekacco hi yasaṁ uppādetvāpi yase pamatto pamādaṁ uppādetvā pāṇātipātādīni karoti,",
  "atk-s0514a10:104_6": "mahācoro hutvā raṭṭhaṁ vilumpamāno carati.",
  "atk-s0514a10:104_7": "Atha naṁ rājāno gāhāpetvā mahāvināsaṁ pāpenti.",
  "atk-s0514a10:104_8": "Atha vā uppannarūpādīsu kāmaguṇesu pamatto ayoniso dhanaṁ nāsento sabbasāpateyye khīṇe kapaṇo hutvā cīrakavasano kapālamādāya carati.",
  "atk-s0514a10:104_9": "Pabbajito vā pana ganthadhurādivasena lābhasakkāraṁ nibbattetvā pamatto hīnāyāvattati.",
  "atk-s0514a10:104_10": "Aparo paṭhamajhānādīni nibbattetvāpi muṭṭhassatitāya tathārūpe ārammaṇe bajjhitvā jhānā parihāyati.",
  "atk-s0514a10:104_11": "Evaṁ uppannassa yasassa vā jhānādilābhassa vā rakkhaṇameva dukkaraṁ.",
  "atk-s0514a10:104_12": "Tadatthadīpanatthaṁ pana devadattassa vatthu ca, mudulakkhaṇa- (jā. 1.1.66) lomasakassapa- (jā.",
  "atk-s0514a10:104_13": "1.9.60 ādayo) haritacajātaka- (jā.",
  "atk-s0514a10:104_14": "1.9.40 ādayo) saṅkappajātakādīni (jā. 1.3.1 ādayo) ca kathetabbāni.",
  "atk-s0514a10:104_15": "Eko pana lābhasakkāraṁ uppādetvā appamāde ṭhatvā kalyāṇakammaṁ karoti,",
  "atk-s0514a10:104_16": "tassa so yaso sukkapakkhe cando viya vaḍḍhati, tasmā tvaṁ, mahārāja,",
  "atk-s0514a10:104_17": "appamatto payogasampattiyā ṭhatvā dhammena rajjaṁ kārento tava uppannaṁ yasaṁ anurakkhāhīti.",
  "atk-s0514a10:105_0": "Jānāhīti bhaṇḍāgārikakammādīnaṁ karaṇatthaṁ upadhārehi.",
  "atk-s0514a10:105_1": "Anakkhākitaveti anakkhe akitave ajutakare ceva akerāṭike ca .",
  "atk-s0514a10:105_2": "Asoṇḍeti pūvasurāgandhamālāsoṇḍabhāvarahite.",
  "atk-s0514a10:105_3": "Avināsaketi tava santakānaṁ dhanadhaññādīnaṁ avināsake. Yoti yo amacco.",
  "atk-s0514a10:105_4": "Yañcevāti yañca te ghare dhanaṁ siyā, taṁ rakkheyya. Sūtovāti rathasārathi viya.",
  "atk-s0514a10:105_5": "Yathā sārathi visamamagganivāraṇatthaṁ asse saṅgaṇhanto rathaṁ saṅgaṇheyya,",
  "atk-s0514a10:105_6": "evaṁ yo saha bhogehi taṁ rakkhituṁ sakkoti,",
  "atk-s0514a10:105_7": "so te amacco nāma tādisaṁ saṅgahetvā bhaṇḍāgārikādikiccāni kāraye.",
  "atk-s0514a10:106_0": "Susaṅgahitantajanoti, tāta,",
  "atk-s0514a10:106_1": "yassa hi rañño attano antojano attano valañjanakaparijano ca dānādīhi asaṅgahito hoti,",
  "atk-s0514a10:106_2": "tassa antonivesane suvaṇṇahiraññādīni tesaṁ asaṅgahitamanussānaṁ vasena nassanti, antojanā bahi gacchanti,",
  "atk-s0514a10:106_3": "tasmā tvaṁ suṭṭhusaṅgahitaantojano hutvā ‘‘ettakaṁ nāma me vitta’’nti sayaṁ attano dhanaṁ avekkhitvā ‘‘asukaṭṭhāne nāma nidhiṁ nidhema,",
  "atk-s0514a10:106_4": "asukassa iṇaṁ demā’’ti idaṁ ubhayampi na kare parapattiyā, parapattiyāpi tvaṁ mā kari,",
  "atk-s0514a10:106_5": "sabbaṁ attapaccakkhameva kareyyāsīti vadati.",
  "atk-s0514a10:107_0": "Āyaṁ vayanti tato uppajjanakaṁ āyañca tesaṁ tesaṁ dātabbaṁ vayañca sayameva jāneyyāsīti.",
  "atk-s0514a10:107_1": "Katākatanti saṅgāme vā navakamme vā aññesu vā kiccesu ‘‘iminā idaṁ nāma mayhaṁ kataṁ,",
  "atk-s0514a10:107_2": "iminā na kata’’nti etampi sayameva jāneyyāsi, mā parapattiyo hohi. Niggaṇheti, tāta,",
  "atk-s0514a10:107_3": "rājā nāma sandhicchedādikārakaṁ niggahārahaṁ ānetvā dassitaṁ upaparikkhitvā sodhetvā porāṇakarājūhi ṭhapitadaṇḍaṁ oloketvā dosānurūpaṁ niggaṇheyya.",
  "atk-s0514a10:107_4": "Paggaṇheti yo pana paggahāraho hoti,",
  "atk-s0514a10:107_5": "abhinnassa vā parabalassa bhedetā,",
  "atk-s0514a10:107_6": "bhinnassa vā sakabalassa ārādhako,",
  "atk-s0514a10:107_7": "aladdhassa vā rajjassa āharako, laddhassa vā thāvarakārako,",
  "atk-s0514a10:107_8": "yena vā pana jīvitaṁ dinnaṁ hoti,",
  "atk-s0514a10:107_9": "evarūpaṁ paggahārahaṁ paggahetvā mahantaṁ sakkārasammānaṁ kareyya.",
  "atk-s0514a10:107_10": "Evaṁ hissa kiccesu aññepi uraṁ datvā kattabbaṁ karissanti.",
  "atk-s0514a10:108_0": "Jānapadanti janapadavāsīnaṁ atthaṁ sayaṁ attapaccakkheneva anusāsa.",
  "atk-s0514a10:108_1": "Adhammikā yuttāti adhammikā tattha tattha niyuttā āyuttakā lañjaṁ gahetvā vinicchayaṁ bhindantā tava dhanañca raṭṭhañca mā nāsayuṁ.",
  "atk-s0514a10:108_2": "Iminā kāraṇena appamatto hutvā sayameva anusāsa.",
  "atk-s0514a10:108_3": "Vegenāti sahasā atuletvā atīretvā.",
  "atk-s0514a10:108_4": "Vegasāti atuletvā atīretvā chandādivasena sahasā kataṁ kammañhi na sādhu na sundaraṁ. Kiṁkāraṇā?",
  "atk-s0514a10:108_5": "Tādisañhi katvā mando pacchā vippaṭisāravasena idha loke apāyadukkhaṁ anubhavanto paraloke ca anutappati.",
  "atk-s0514a10:108_6": "Ayaṁ panettha attho ‘‘isīnamantaraṁ katvā,",
  "atk-s0514a10:108_7": "bharurājāti me suta’’nti bharujātakena (jā. 1.2.125-126) dīpetabbo .",
  "atk-s0514a10:109_0": "Mā te adhisare muñca, subāḷhamadhikopitanti, tāta,",
  "atk-s0514a10:109_1": "tava hadayaṁ kusalaṁ adhisaritvā atikkamitvā pavatte paresaṁ akusalakamme suṭṭhu bāḷhaṁ adhikopitaṁ kujjhāpitaṁ hutvā mā muñca, mā patiṭṭhāyatūti attho. Idaṁ vuttaṁ hoti – tāta,",
  "atk-s0514a10:109_2": "yadā te vinicchaye ṭhitassa iminā puriso vā hato sandhi vā chinnoti coraṁ dassenti,",
  "atk-s0514a10:109_3": "tadā te paresaṁ vacanehi suṭṭhu kopitampi hadayaṁ kodhavasena mā muñca,",
  "atk-s0514a10:109_4": "apariggahetvā mā daṇḍaṁ paṇehi. Kiṁkāraṇā?",
  "atk-s0514a10:109_5": "Acorampi hi ‘‘coro’’ti gahetvā ānenti,",
  "atk-s0514a10:109_6": "tasmā akujjhitvā ubhinnaṁ attapaccatthikānaṁ kathaṁ sutvā suṭṭhu sodhetvā attapaccakkhena tassa corabhāvaṁ ñatvā paveṇiyā ṭhapitadaṇḍavasena kattabbaṁ karohi.",
  "atk-s0514a10:109_7": "Raññā hi uppannepi kodhe hadayaṁ sītalaṁ akatvā kammaṁ na kātabbaṁ.",
  "atk-s0514a10:109_8": "Yadā panassa hadayaṁ nibbutaṁ hoti mudukaṁ,",
  "atk-s0514a10:109_9": "tadā vinicchayakammaṁ kātabbaṁ.",
  "atk-s0514a10:109_10": "Pharuse hi citte pakkuthite udake mukhanimittaṁ viya kāraṇaṁ na paññāyati. Kodhasā hīti, tāta,",
  "atk-s0514a10:109_11": "kodhena hi bahūni phītāni rājakulāni akulabhāvaṁ gatāni mahāvināsameva pattānīti.",
  "atk-s0514a10:109_12": "Imassa panatthassa dīpanatthaṁ khantivādijātaka- (jā.",
  "atk-s0514a10:109_13": "1.4.49 ādayo) nāḷikerarājavatthusahassabāhuajjunavatthuādīni kathetabbāni.",
  "atk-s0514a10:110_0": "Mā, tāta, issaromhīti, anatthāya patārayīti, tāta,",
  "atk-s0514a10:110_1": "‘‘ahaṁ pathavissaro’’ti mā mahājanaṁ kāyaduccaritādianatthāya patārayi mā otārayi,",
  "atk-s0514a10:110_2": "yathā taṁ anatthaṁ samādāya vattati, mā evamakāsīti attho. Mā te āsīti, tāta,",
  "atk-s0514a10:110_3": "tava vijite manussajātikānaṁ vā tiracchānajātikānaṁ vā itthipurisānaṁ dukhudrayo dukkhuppatti mā āsi.",
  "atk-s0514a10:110_4": "Yathā hi adhammikarājūnaṁ vijite manussā kāyaduccaritādīni katvā niraye uppajjanti,",
  "atk-s0514a10:110_5": "tava raṭṭhavāsīnaṁ taṁ dukkhaṁ yathā na hoti, tathā karohīti attho.",
  "atk-s0514a10:111_0": "Apetalomahaṁsassāti attānuvādādibhayehi nibbhayassa. Iminā imaṁ dasseti – tāta,",
  "atk-s0514a10:111_1": "yo rājā kismiñci āsaṅkaṁ akatvā attano kāmameva anussarati,",
  "atk-s0514a10:111_2": "chandavasena yaṁ yaṁ icchati, taṁ taṁ karoti,",
  "atk-s0514a10:111_3": "vissaṭṭhayaṭṭhi viya andho niraṅkuso viya ca caṇḍahatthī hoti,",
  "atk-s0514a10:111_4": "tassa sabbe bhogā vinassanti,",
  "atk-s0514a10:111_5": "tassa taṁ bhogabyasanaṁ aghaṁ dukkhanti vuccati.",
  "atk-s0514a10:112_0": "Tattheva te vattapadāti purimanayeneva yojetabbaṁ. Dakkhassudānīti, tāta,",
  "atk-s0514a10:112_1": "tvaṁ imaṁ anusāsaniṁ sutvā idāni dakkho analaso puññānaṁ karaṇena puññakaro surādipariharaṇena.",
  "atk-s0514a10:112_2": "Asoṇḍo diṭṭhadhammikasamparāyikassa atthassa avināsanena avināsako bhaveyyāsīti.",
  "atk-s0514a10:112_3": "Sīlavāssūti sīlavā ācārasampanno bhava,",
  "atk-s0514a10:112_4": "dasasu rājadhammesu patiṭṭhāya rajjaṁ kārehi.",
  "atk-s0514a10:112_5": "Dussīlo vinipātikoti dussīlo hi, mahārāja,",
  "atk-s0514a10:112_6": "attānaṁ niraye vinipātento vinipātiko nāma hotīti.",
  "atk-s0514a10:113_0": "Evaṁ kuṇḍalinīpi ekādasahi gāthāhi dhammaṁ desesi.",
  "atk-s0514a10:113_1": "Rājā tuṭṭho amacce āmantetvā pucchi – ‘‘bhonto! Amaccā mama dhītāya kuṇḍaliniyā evaṁ kathayamānāya kena kattabbaṁ kiccaṁ kata’’nti. Bhaṇḍāgārikena, devāti.",
  "atk-s0514a10:113_2": "‘‘Tena hissā bhaṇḍāgārikaṭṭhānaṁ dammī’’ti kuṇḍaliniṁ ṭhānantare ṭhapesi.",
  "atk-s0514a10:113_3": "Sā tato paṭṭhāya bhaṇḍāgārikaṭṭhāne ṭhatvā pitu kammaṁ akāsīti.",
  "atk-s0514a10:114_0": "Kuṇḍalinipañho niṭṭhito.",
  "atk-s0514a10:115_0": "Puna rājā katipāhaccayena purimanayeneva jambukapaṇḍitassa santikaṁ dūtaṁ pesetvā sattame divase tattha gantvā sampattiṁ anubhavitvā paccāgato tattheva maṇḍapamajjhe nisīdi.",
  "atk-s0514a10:115_1": "Amacco jambukapaṇḍitaṁ kañcanabhaddapīṭhe nisīdāpetvā pīṭhaṁ sīsenādāya āgacchi.",
  "atk-s0514a10:115_2": "Paṇḍito pitu aṅke nisīditvā kīḷitvā gantvā kañcanapīṭheyeva nisīdi.",
  "atk-s0514a10:115_3": "Atha naṁ rājā pañhaṁ pucchanto gāthamāha –",
  "atk-s0514a10:116_0": "26.",
  "atk-s0514a10:117_0": " ‘‘Apucchimha kosiyagottaṁ, kuṇḍaliniṁ tatheva ca;",
  "atk-s0514a10:118_0": "Tvaṁ dāni vadehi jambuka, balānaṁ balamuttama’’nti.",
  "atk-s0514a10:119_0": "Tassattho – tāta, jambuka,",
  "atk-s0514a10:119_1": "ahaṁ tava bhātaraṁ kosiyagottaṁ vessantaraṁ bhaginiñca te kuṇḍaliniṁ rājadhammaṁ apucchiṁ, te attano balena kathesuṁ, yathā pana te pucchiṁ, tatheva idāni, putta jambuka, taṁ pucchāmi,",
  "atk-s0514a10:119_2": "tvaṁ me rājadhammañca balānaṁ uttamaṁ balañca kathehīti.",
  "atk-s0514a10:120_0": "Evaṁ rājā mahāsattaṁ pañhaṁ pucchanto aññesaṁ pucchitaniyāmena apucchitvā visesetvā pucchi. Athassa paṇḍito ‘‘tena hi, mahārāja, ohitasoto suṇāhi,",
  "atk-s0514a10:120_1": "sabbaṁ te kathessāmī’’ti pasāritahatthe sahassatthavikaṁ ṭhapento viya dhammadesanaṁ ārabhi –",
  "atk-s0514a10:121_0": "27.",
  "atk-s0514a10:122_0": " ‘‘Balaṁ pañcavidhaṁ loke, purisasmiṁ mahaggate;",
  "atk-s0514a10:123_0": "Tattha bāhubalaṁ nāma, carimaṁ vuccate balaṁ.",
  "atk-s0514a10:124_0": "28.",
  "atk-s0514a10:125_0": " ‘‘Bhogabalañca dīghāvu, dutiyaṁ vuccate balaṁ;",
  "atk-s0514a10:126_0": "Amaccabalañca dīghāvu, tatiyaṁ vuccate balaṁ.",
  "atk-s0514a10:127_0": "29.",
  "atk-s0514a10:128_0": " ‘‘Abhijaccabalañceva, taṁ catutthaṁ asaṁsayaṁ;",
  "atk-s0514a10:129_0": "Yāni cetāni sabbāni, adhigaṇhāti paṇḍito.",
  "atk-s0514a10:130_0": "30.",
  "atk-s0514a10:131_0": " ‘‘Taṁ balānaṁ balaṁ seṭṭhaṁ, aggaṁ paññābalaṁ balaṁ;",
  "atk-s0514a10:132_0": "Paññābalenupatthaddho, atthaṁ vindati paṇḍito.",
  "atk-s0514a10:133_0": "31.",
  "atk-s0514a10:134_0": " ‘‘Api ce labhati mando, phītaṁ dharaṇimuttamaṁ;",
  "atk-s0514a10:135_0": "Akāmassa pasayhaṁ vā, añño taṁ paṭipajjati.",
  "atk-s0514a10:136_0": "32.",
  "atk-s0514a10:137_0": " ‘‘Abhijātopi ce hoti, rajjaṁ laddhāna khattiyo;",
  "atk-s0514a10:138_0": "Duppañño hi kāsipati, sabbenapi na jīvati.",
  "atk-s0514a10:139_0": "33.",
  "atk-s0514a10:140_0": " ‘‘Paññāva sutaṁ vinicchinī, paññā kittisilokavaḍḍhanī;",
  "atk-s0514a10:141_0": "Paññāsahito naro idha, api dukkhe sukhāni vindati.",
  "atk-s0514a10:142_0": "34.",
  "atk-s0514a10:143_0": " ‘‘Paññañca kho asussūsaṁ, na koci adhigacchati;",
  "atk-s0514a10:144_0": "Bahussutaṁ anāgamma, dhammaṭṭhaṁ avinibbhujaṁ.",
  "atk-s0514a10:145_0": "35.",
  "atk-s0514a10:146_0": " ‘‘Yo ca dhammavibhaṅgaññū, kāluṭṭhāyī atandito;",
  "atk-s0514a10:147_0": "Anuṭṭhahati kālena, kammaphalaṁ tassijjhati.",
  "atk-s0514a10:148_0": "36.",
  "atk-s0514a10:149_0": " ‘‘Anāyatanasīlassa, anāyatanasevino;",
  "atk-s0514a10:150_0": "Na nibbindiyakārissa, sammadattho vipaccati.",
  "atk-s0514a10:151_0": "37.",
  "atk-s0514a10:152_0": " ‘‘Ajjhattañca payuttassa, tathāyatanasevino;",
  "atk-s0514a10:153_0": "Anibbindiyakārissa, sammadattho vipaccati.",
  "atk-s0514a10:154_0": "38.",
  "atk-s0514a10:155_0": " ‘‘Yogappayogasaṅkhātaṁ, sambhatassānurakkhaṇaṁ;",
  "atk-s0514a10:156_0": "Tāni tvaṁ tāta sevassu, mā akammāya randhayi;",
  "atk-s0514a10:157_0": "Akammunā hi dummedho, naḷāgāraṁva sīdatī’’ti.",
  "atk-s0514a10:158_0": "Tattha mahaggateti, mahārāja,",
  "atk-s0514a10:158_1": "imasmiṁ sattaloke mahajjhāsaye purise pañcavidhaṁ balaṁ hoti. Bāhubalanti kāyabalaṁ.",
  "atk-s0514a10:158_2": "Carimanti taṁ atimahantampi samānaṁ lāmakameva. Kiṁkāraṇā? Andhabālabhāvena.",
  "atk-s0514a10:158_3": "Sace hi kāyabalaṁ mahantaṁ nāma bhaveyya,",
  "atk-s0514a10:158_4": "vāraṇabalato laṭukikāya balaṁ khuddakaṁ bhaveyya,",
  "atk-s0514a10:158_5": "vāraṇabalaṁ pana andhabālabhāvena maraṇassa paccayaṁ jātaṁ,",
  "atk-s0514a10:158_6": "laṭukikā attano ñāṇakusalatāya vāraṇaṁ jīvitakkhayaṁ pāpesi.",
  "atk-s0514a10:158_7": "Imasmiṁ panatthe ‘‘na heva sabbattha balena kiccaṁ,",
  "atk-s0514a10:158_8": "balañhi bālassa vadhāya hotī’’ti suttaṁ (jā. 1.5.42) āharitabbaṁ.",
  "atk-s0514a10:159_0": "Bhogabalanti upatthambhanavasena sabbaṁ hiraññasuvaṇṇādi upabhogajātaṁ bhogabalaṁ nāma, taṁ kāyabalato mahantataraṁ.",
  "atk-s0514a10:159_1": "Amaccabalanti abhejjamantassa sūrassa suhadayassa amaccamaṇḍalassa atthitā,",
  "atk-s0514a10:159_2": "taṁ balaṁ saṅgāmasūratāya purimehi balehi mahantataraṁ.",
  "atk-s0514a10:159_3": "Abhijaccabalanti tīṇi kulāni atikkamitvā khattiyakulavasena jātisampatti ,",
  "atk-s0514a10:159_4": "taṁ itarehi balehi mahantataraṁ.",
  "atk-s0514a10:159_5": "Jātisampannā eva hi sujjhanti, na itareti.",
  "atk-s0514a10:159_6": "Yāni cetānīti yāni ca etāni cattāripi balāni paṇḍito paññānubhāvena adhigaṇhāti abhibhavati,",
  "atk-s0514a10:159_7": "taṁ sabbabalānaṁ paññābalaṁ seṭṭhanti ca agganti ca vuccati. Kiṁkāraṇā?",
  "atk-s0514a10:159_8": "Tena hi balena upatthaddho paṇḍito atthaṁ vindati, vuḍḍhiṁ pāpuṇāti .",
  "atk-s0514a10:159_9": "Tadatthajotanatthaṁ ‘‘puṇṇaṁ nadiṁ yena ca peyyamāhū’’ti puṇṇanadījātakañca (jā.",
  "atk-s0514a10:159_10": "1.2.127 ādayo) sirīkāḷakaṇṇipañhaṁ pañcapaṇḍitapañhañca sattubhastajātaka- (jā.",
  "atk-s0514a10:159_11": "1.7.46 ādayo) sambhavajātaka- (jā.",
  "atk-s0514a10:159_12": "1.16.138 ādayo) sarabhaṅgajātakādīni (jā.",
  "atk-s0514a10:159_13": "2.17.50 ādayo) ca kathetabbāni.",
  "atk-s0514a10:160_0": "Mandoti mandapañño bālo. Phītanti, tāta,",
  "atk-s0514a10:160_1": "mandapañño puggalo sattaratanapuṇṇaṁ cepi uttamaṁ dharaṇiṁ labhati,",
  "atk-s0514a10:160_2": "tassa anicchamānasseva pasayhakāraṁ vā pana katvā añño paññāsampanno taṁ paṭipajjati.",
  "atk-s0514a10:160_3": "Mando hi laddhaṁ yasaṁ rakkhituṁ kulasantakaṁ vā pana paveṇiāgatampi rajjaṁ adhigantuṁ na sakkoti.",
  "atk-s0514a10:160_4": "Tadatthajotanatthaṁ ‘‘addhā pādañjalī sabbe,",
  "atk-s0514a10:160_5": "paññāya atirocatī’’ti pādañjalījātakaṁ (jā. 1.2.194-195) kathetabbaṁ.",
  "atk-s0514a10:160_6": "Laddhānāti jātisampattiṁ nissāya kulasantakaṁ rajjaṁ labhitvāpi.",
  "atk-s0514a10:160_7": "Sabbenapīti tena sakalenapi rajjena na jīvati,",
  "atk-s0514a10:160_8": "anupāyakusalatāya duggatova hotīti.",
  "atk-s0514a10:161_0": "Evaṁ mahāsatto ettakena ṭhānena apaṇḍitassa aguṇaṁ kathetvā idāni paññaṁ pasaṁsanto ‘‘paññā’’tiādimāha. Tattha sutanti sutapariyatti. Tañhi paññāva vinicchinati.",
  "atk-s0514a10:161_1": "Kittisilokavaḍḍhanīti kittighosassa ca lābhasakkārassa ca vaḍḍhanī.",
  "atk-s0514a10:161_2": "Dukkhe sukhāni vindatīti dukkhe uppannepi nibbhayo hutvā upāyakusalatāya sukhaṁ paṭilabhati. Tadatthadīpanatthaṁ –",
  "atk-s0514a10:162_0": "‘‘Yassete caturo dhammā, vānarinda yathā tava’’. (jā. 1.1.57);",
  "atk-s0514a10:163_0": "Alametehi ambehi, jambūhi panasehi cā’’ti. (jā. 1.2.115) –",
  "atk-s0514a10:164_0": "Ādīni jātakāni kathetabbāni.",
  "atk-s0514a10:165_0": "Asussūsanti paṇḍitapuggale apayirupāsanto assuṇanto.",
  "atk-s0514a10:165_1": "Dhammaṭṭhanti sabhāvakāraṇe ṭhitaṁ bahussutaṁ anāgamma taṁ asaddahanto.",
  "atk-s0514a10:165_2": "Avinibbhujanti atthānatthaṁ kāraṇākāraṇaṁ anogāhanto atīrento na koci paññaṁ adhigacchati, tātāti.",
  "atk-s0514a10:166_0": "Dhammavibhaṅgaññūti dasakusalakammapathavibhaṅgakusalo.",
  "atk-s0514a10:166_1": "Kāluṭṭhāyīti vīriyaṁ kātuṁ yuttakāle vīriyassa kārako.",
  "atk-s0514a10:166_2": "Anuṭṭhahatīti tasmiṁ tasmiṁ kāle taṁ taṁ kiccaṁ karoti.",
  "atk-s0514a10:166_3": "Tassāti tassa puggalassa kammaphalaṁ samijjhati nipphajjati.",
  "atk-s0514a10:166_4": "Anāyatanasīlassāti anāyatanaṁ vuccati lābhayasasukhānaṁ anākaro dussīlyakammaṁ,",
  "atk-s0514a10:166_5": "taṁsīlassa tena dussīlyakammena samannāgatassa,",
  "atk-s0514a10:166_6": "anāyatanabhūtameva dussīlapuggalaṁ sevantassa,",
  "atk-s0514a10:166_7": "kusalassa kammassa karaṇakāle nibbindiyakārissa nibbinditvā ukkaṇṭhitvā karontassa evarūpassa, tāta,",
  "atk-s0514a10:166_8": "puggalassa kammānaṁ attho sammā na vipaccati na sampajjati,",
  "atk-s0514a10:166_9": "tīṇi kulaggāni ca cha kāmasaggāni ca na upanetīti attho.",
  "atk-s0514a10:166_10": "Ajjhattañcāti attano niyakajjhattaṁ aniccabhāvanādivasena payuttassa.",
  "atk-s0514a10:166_11": "Tathāyatanasevinoti tatheva sīlavante puggale sevamānassa.",
  "atk-s0514a10:166_12": "Vipaccatīti sampajjati mahantaṁ yasaṁ deti.",
  "atk-s0514a10:167_0": "Yogappayogasaṅkhātanti yoge yuñjitabbayuttake kāraṇe payogakoṭṭhāsabhūtaṁ paññaṁ.",
  "atk-s0514a10:167_1": "Sambhatassāti rāsikatassa dhanassa anurakkhaṇaṁ.",
  "atk-s0514a10:167_2": "Tāni tvanti etāni ca dve purimāni ca mayā vuttakāraṇāni sabbāni, tāta, tvaṁ sevassu,",
  "atk-s0514a10:167_3": "mayā vuttaṁ ovādaṁ hadaye katvā attano ghare dhanaṁ rakkha.",
  "atk-s0514a10:167_4": "Mā akammāya randhayīti ayuttena akāraṇena mā randhayi,",
  "atk-s0514a10:167_5": "taṁ dhanaṁ mā jhāpayi mā nāsayi. Kiṁkāraṇā?",
  "atk-s0514a10:167_6": "Akammunā hīti ayuttakammakaraṇena dummedho puggalo sakaṁ dhanaṁ nāsetvā pacchā duggato.",
  "atk-s0514a10:167_7": "Naḷāgāraṁva sīdatīti yathā naḷāgāraṁ mūlato paṭṭhāya jīramānaṁ appatiṭṭhaṁ patati,",
  "atk-s0514a10:167_8": "evaṁ akāraṇena dhanaṁ nāsetvā apāyesu nibbattatīti.",
  "atk-s0514a10:168_0": "Evampi bodhisatto ettakena ṭhānena pañca balāni vaṇṇetvā paññābalaṁ ukkhipitvā candamaṇḍalaṁ nīharanto viya kathetvā idāni dasahi gāthāhi rañño ovādaṁ dento āha –",
  "atk-s0514a10:169_0": "39.",
  "atk-s0514a10:170_0": " ‘‘Dhammaṁ cara mahārāja, mātāpitūsu khattiya;",
  "atk-s0514a10:171_0": "Idha dhammaṁ caritvāna, rāja saggaṁ gamissasi.",
  "atk-s0514a10:172_0": "40.",
  "atk-s0514a10:173_0": " ‘‘Dhammaṁ cara mahārāja, puttadāresu khattiya;",
  "atk-s0514a10:174_0": "Idha dhammaṁ caritvāna, rāja saggaṁ gamissasi.",
  "atk-s0514a10:175_0": "41.",
  "atk-s0514a10:176_0": " ‘‘Dhammaṁ cara mahārāja, mittāmaccesu khattiya;",
  "atk-s0514a10:177_0": "Idha dhammaṁ caritvāna, rāja saggaṁ gamissasi.",
  "atk-s0514a10:178_0": "42.",
  "atk-s0514a10:179_0": " ‘‘Dhammaṁ cara mahārāja, vāhanesu balesu ca;",
  "atk-s0514a10:180_0": "Idha dhammaṁ caritvāna, rāja saggaṁ gamissasi.",
  "atk-s0514a10:181_0": "43.",
  "atk-s0514a10:182_0": " ‘‘Dhammaṁ cara mahārāja, gāmesu nigamesu ca;",
  "atk-s0514a10:183_0": "Idha dhammaṁ caritvāna, rāja saggaṁ gamissasi.",
  "atk-s0514a10:184_0": "44.",
  "atk-s0514a10:185_0": " ‘‘Dhammaṁ cara mahārāja, raṭṭhe janapadesu ca;",
  "atk-s0514a10:186_0": "Idha dhammaṁ caritvāna, rāja saggaṁ gamissasi.",
  "atk-s0514a10:187_0": "45.",
  "atk-s0514a10:188_0": " ‘‘Dhammaṁ cara mahārāja, samaṇe brāhmaṇesu ca;",
  "atk-s0514a10:189_0": "Idha dhammaṁ caritvāna, rāja saggaṁ gamissasi.",
  "atk-s0514a10:190_0": "46.",
  "atk-s0514a10:191_0": " ‘‘Dhammaṁ cara mahārāja, migapakkhīsu khattiya;",
  "atk-s0514a10:192_0": "Idha dhammaṁ caritvāna, rāja saggaṁ gamissasi.",
  "atk-s0514a10:193_0": "47.",
  "atk-s0514a10:194_0": " ‘‘Dhammaṁ cara mahārāja, dhammo ciṇṇo sukhāvaho;",
  "atk-s0514a10:195_0": "Idha dhammaṁ caritvāna, rāja saggaṁ gamissasi.",
  "atk-s0514a10:196_0": "48.",
  "atk-s0514a10:197_0": " ‘‘Dhammaṁ cara mahārāja, saindā devā sabrahmakā;",
  "atk-s0514a10:198_0": "Suciṇṇena divaṁ pattā, mā dhammaṁ rāja pāmado’’ti.",
  "atk-s0514a10:199_0": "Tattha paṭhamagāthāya tāva idha dhammanti mātāpitupaṭṭhānadhammaṁ.",
  "atk-s0514a10:199_1": "Taṁ kālasseva vuṭṭhāya mātāpitūnaṁ mukhodakadantakaṭṭhadānamādiṁ katvā sabbasarīrakiccapariharaṇaṁ karontova pūrehīti vadati.",
  "atk-s0514a10:199_2": "Puttadāresūti puttadhītaro tāva pāpā nivāretvā kalyāṇe nivesento sippaṁ uggaṇhāpento vayappattakāle patirūpakulavaṁsena āvāhavivāhaṁ karonto samaye dhanaṁ dento puttesu dhammaṁ carati nāma,",
  "atk-s0514a10:199_3": "bhariyaṁ sammānento anavamānento anaticaranto issariyaṁ vossajjento alaṅkāraṁ anuppadento dāresu dhammaṁ carati nāma.",
  "atk-s0514a10:199_4": "Mittāmaccesūti mittāmacce catūhi saṅgahavatthūhi saṅgaṇhanto avisaṁvādento etesu dhammaṁ carati nāma.",
  "atk-s0514a10:199_5": "Vāhanesu balesu cāti hatthiassādīnaṁ vāhanānaṁ balakāyassa ca dātabbayuttakaṁ dento sakkāraṁ karonto hatthiassādayo mahallakakāle kammesu ayojento tesu dhammaṁ carati nāma.",
  "atk-s0514a10:200_0": "Gāmesu nigamesu cāti gāmanigamavāsino daṇḍabalīhi apīḷentova tesu dhammaṁ carati nāma.",
  "atk-s0514a10:200_1": "Raṭṭhe janapadesu cāti raṭṭhañca janapadañca akāraṇena kilamento hitacittaṁ apaccupaṭṭhapento tattha adhammaṁ carati nāma,",
  "atk-s0514a10:200_2": "apīḷento pana hitacittena pharanto tattha dhammaṁ carati nāma.",
  "atk-s0514a10:200_3": "Samaṇe brāhmaṇesu cāti tesaṁ cattāro paccaye dentova tesu dhammaṁ carati nāma.",
  "atk-s0514a10:200_4": "Migapakkhīsūti sabbacatuppadasakuṇānaṁ abhayaṁ dento tesu dhammaṁ carati nāma.",
  "atk-s0514a10:200_5": "Dhammo ciṇṇoti sucaritadhammo ciṇṇo.",
  "atk-s0514a10:200_6": "Sukhāvahoti tīsu kulasampadāsu chasu kāmasaggesu sukhaṁ āvahati.",
  "atk-s0514a10:200_7": "Suciṇṇenāti idha ciṇṇena kāyasucaritādinā suciṇṇena.",
  "atk-s0514a10:200_8": "Divaṁ pattāti devalokabrahmalokasaṅkhātaṁ divaṁ gatā,",
  "atk-s0514a10:200_9": "tattha dibbasampattilābhino jātā.",
  "atk-s0514a10:200_10": "Mā dhammaṁ rāja pāmadoti tasmā tvaṁ, mahārāja,",
  "atk-s0514a10:200_11": "jīvitaṁ jahantopi dhammaṁ mā pamajjīti.",
  "atk-s0514a10:201_0": "Evaṁ dasa dhammacariyagāthāyo vatvā uttaripi ovadanto osānagāthamāha –",
  "atk-s0514a10:202_0": "49.",
  "atk-s0514a10:203_0": " ‘‘Tattheva te vattapadā, esāva anusāsanī;",
  "atk-s0514a10:204_0": "Sappaññasevī kalyāṇī, samattaṁ sāma taṁ vidū’’ti.",
  "atk-s0514a10:205_0": "Tattha tattheva te vattapadāti idaṁ purimanayeneva yojetabbaṁ. Sappaññasevī kalyāṇī, samattaṁ sāma taṁ vidūti, mahārāja,",
  "atk-s0514a10:205_1": "taṁ mayā vuttaṁ ovādaṁ tvaṁ niccakālaṁ sappaññapuggalasevī kalyāṇaguṇasamannāgato hutvā samattaṁ paripuṇṇaṁ sāmaṁ vidū attapaccakkhatova jānitvā yathānusiṭṭhaṁ paṭipajjāti.",
  "atk-s0514a10:206_0": "Evaṁ mahāsatto ākāsagaṅgaṁ otārento viya buddhalīḷāya dhammaṁ desesi. Mahājano mahāsakkāraṁ akāsi, sādhukārasahassāni adāsi.",
  "atk-s0514a10:206_1": "Rājā tuṭṭho amacce āmantetvā pucchi – ‘‘bhonto! Amaccā mama puttena taruṇajambuphalasamānatuṇḍena jambukapaṇḍitena evaṁ kathentena kena kattabbaṁ kiccaṁ kata’’nti. Senāpatinā, devāti.",
  "atk-s0514a10:206_2": "‘‘Tena hissa senāpatiṭṭhānaṁ dammī’’ti jambukaṁ ṭhānantare ṭhapesi.",
  "atk-s0514a10:206_3": "So tato paṭṭhāya senāpatiṭṭhāne ṭhatvā pitu kammāni akāsi.",
  "atk-s0514a10:206_4": "Tiṇṇaṁ sakuṇānaṁ mahanto sakkāro ahosi.",
  "atk-s0514a10:206_5": "Tayopi janā rañño atthañca dhammañca anusāsiṁsu.",
  "atk-s0514a10:206_6": "Mahāsattassovāde ṭhatvā rājā dānādīni puññāni katvā saggaparāyaṇo ahosi.",
  "atk-s0514a10:206_7": "Amaccā rañño sarīrakiccaṁ katvā sakuṇānaṁ ārocetvā ‘‘sāmi,",
  "atk-s0514a10:206_8": "jambukasakuṇa rājā tumhākaṁ chattaṁ ussāpetabbaṁ akāsī’’ti vadiṁsu.",
  "atk-s0514a10:206_9": "Mahāsatto ‘‘na mayhaṁ rajjenattho,",
  "atk-s0514a10:206_10": "tumhe appamattā rajjaṁ kārethā’’ti mahājanaṁ sīlesu patiṭṭhāpetvā ‘‘evaṁ vinicchayaṁ pavatteyyāthā’’ti vinicchayadhammaṁ suvaṇṇapaṭṭe likhāpetvā araññaṁ pāvisi.",
  "atk-s0514a10:206_11": "Tassovādo cattālīsa vassasahassāni pavattati.",
  "atk-s0514a10:207_0": "Satthā rañño ovādavasena imaṁ dhammadesanaṁ desetvā jātakaṁ samodhānesi ‘‘tadā rājā ānando ahosi, kuṇḍalinī uppalavaṇṇā, vessantaro sāriputto,",
  "atk-s0514a10:207_1": "jambukasakuṇo pana ahameva ahosi’’nti.",
  "atk-s0514a10:208_0": "Tesakuṇajātakavaṇṇanā paṭhamā.",
  "atk-s0514a10:210_0": " [522] 2. Sarabhaṅgajātakavaṇṇanā",
  "atk-s0514a10:211_0": "Alaṅkatākuṇḍalino suvatthāti idaṁ satthā veḷuvane viharanto mahāmoggallānattherassa parinibbānaṁ ārabbha kathesi.",
  "atk-s0514a10:211_1": "Sāriputtatthero tathāgataṁ jetavane viharantaṁ attano parinibbānaṁ anujānāpetvā gantvā nāḷakagāmake jātovarake parinibbāyi.",
  "atk-s0514a10:211_2": "Tassa parinibbutabhāvaṁ sutvā satthā rājagahaṁ gantvā veḷuvane vihāsi.",
  "atk-s0514a10:211_3": "Tadā mahāmoggallānatthero isigilipasse kāḷasilāyaṁ viharati.",
  "atk-s0514a10:211_4": "So pana iddhibalena koṭippattabhāvena devalokacārikañca ussadanirayacārikañca gacchati.",
  "atk-s0514a10:211_5": "Devaloke buddhasāvakānaṁ mahantaṁ issariyaṁ disvā ussadanirayesu ca titthiyasāvakānaṁ mahantaṁ dukkhaṁ disvā manussalokaṁ āgantvā ‘‘asuko upāsako asukā ca upāsikā asukasmiṁ nāma devaloke nibbattitvā mahāsampattiṁ anubhavanti,",
  "atk-s0514a10:211_6": "titthiyasāvakesu asuko ca asukā ca nirayādīsu asukaapāye nāma nibbattā’’ti manussānaṁ kathesi. Manussā sāsane pasīdanti, titthiye parivajjenti.",
  "atk-s0514a10:211_7": "Buddhasāvakānaṁ sakkāro mahanto ahosi, titthiyānaṁ parihāyati.",
  "atk-s0514a10:212_0": "Te there āghātaṁ bandhitvā ‘‘imasmiṁ jīvante amhākaṁ upaṭṭhākā bhijjanti, sakkāro ca parihāyati,",
  "atk-s0514a10:212_1": "mārāpessāma na’’nti therassa māraṇatthaṁ samaṇaguttakassa nāma corassa sahassaṁ adaṁsu.",
  "atk-s0514a10:212_2": "So ‘‘theraṁ māressāmī’’ti mahantena parivārena saddhiṁ kāḷasilaṁ agamāsi.",
  "atk-s0514a10:212_3": "Thero taṁ āgacchantaṁ disvāva iddhiyā uppatitvā pakkāmi.",
  "atk-s0514a10:212_4": "Coro taṁ divasaṁ theraṁ adisvā nivattitvā punadivasepīti cha divase agamāsi.",
  "atk-s0514a10:212_5": "Theropi tatheva iddhiyā pakkāmi.",
  "atk-s0514a10:212_6": "Sattame pana divase therassa pubbe kataṁ aparāpariyavedanīyakammaṁ okāsaṁ labhi.",
  "atk-s0514a10:212_7": "So kira pubbe bhariyāya vacanaṁ gahetvā mātāpitaro māretukāmo yānakena araññaṁ netvā corānaṁ uṭṭhitākāraṁ katvā mātāpitaro pothesi pahari.",
  "atk-s0514a10:212_8": "Te cakkhudubbalatāya rūpadassanarahitā taṁ attano puttaṁ asañjānantā ‘‘corā eva ete’’ti saññāya, ‘‘tāta, asukā nāma corā no ghātenti,",
  "atk-s0514a10:212_9": "tvaṁ paṭikkamāhī’’ti tassevatthāya parideviṁsu.",
  "atk-s0514a10:212_10": "So cintesi – ‘‘ime mayā pothiyamānāpi mayhaṁ yevatthāya paridevanti, ayuttaṁ kammaṁ karomī’’ti.",
  "atk-s0514a10:212_11": "Atha ne assāsetvā corānaṁ palāyanākāraṁ dassetvā tesaṁ hatthapāde sambāhitvā ‘‘amma , tātā, mā bhāyittha,",
  "atk-s0514a10:212_12": "corā palātā’’ti vatvā puna attano gehameva ānesi.",
  "atk-s0514a10:212_13": "Taṁ kammaṁ ettakaṁ kālaṁ okāsaṁ alabhitvā bhasmapaṭicchanno aṅgārarāsi viya ṭhatvā imaṁ antimasarīraṁ upadhāvitvā gaṇhi.",
  "atk-s0514a10:212_14": "Yathā hi pana sunakhaluddakena migaṁ disvā sunakho vissajjito migaṁ anubandhitvā yasmiṁ ṭhāne pāpuṇāti, tasmiṁyeva gaṇhāti,",
  "atk-s0514a10:212_15": "evaṁ idaṁ kammaṁ yasmiṁ ṭhāne okāsaṁ labhati, tasmiṁ vipākaṁ deti, tena mutto nāma natthi.",
  "atk-s0514a10:213_0": "Thero attanā katakammassa ākaḍḍhitabhāvaṁ ñatvā na apagacchi.",
  "atk-s0514a10:213_1": "Thero tassa nissandena ākāse uppatituṁ nāsakkhi.",
  "atk-s0514a10:213_2": "Nandopanandadamanasamatthavejayantakampanasamatthāpissa iddhi kammabalena dubbalataṁ pattā.",
  "atk-s0514a10:213_3": "Coro theraṁ gahetvā therassa aṭṭhīni taṇḍulakaṇamattāni karonto bhinditvā sañcuṇṇetvā palālapiṭṭhikakaraṇaṁ nāma katvā ‘‘mato’’ti saññāya ekasmiṁ gumbapiṭṭhe khipitvā saparivāro pakkāmi.",
  "atk-s0514a10:213_4": "Thero satiṁ paṭilabhitvā ‘‘satthāraṁ passitvā parinibbāyissāmī’’ti cintetvā sarīraṁ jhānaveṭhanena veṭhetvā thiraṁ katvā ākāsaṁ uppatitvā ākāsena satthu santikaṁ gantvā satthāraṁ vanditvā ‘‘bhante, āyusaṅkhāro me ossaṭṭho, parinibbāyissāmī’’ti āha. ‘‘Parinibbāyissasi, moggallāna’’āti. ‘‘Āma, bhante’’ti.",
  "atk-s0514a10:213_5": "‘‘Kattha gantvā parinibbāyissasī’’ti. ‘‘Kāḷasilāpaṭṭe, bhante’’ti. Tena hi, moggallāna,",
  "atk-s0514a10:213_6": "dhammaṁ mayhaṁ kathetvā yāhi,",
  "atk-s0514a10:213_7": "tādisassa sāvakassa idāni dassanaṁ natthīti. So ‘‘evaṁ karissāmi,",
  "atk-s0514a10:213_8": "bhante’’ti satthāraṁ vanditvā tālappamāṇaṁ ākāse uppatitvā parinibbānadivase sāriputtatthero viya nānappakārā iddhiyo katvā dhammaṁ kathetvā satthāraṁ vanditvā kāḷasilāyaṁ aṭaviyaṁ parinibbāyi.",
  "atk-s0514a10:214_0": "Taṅkhaṇaññeva cha devalokā ekakolāhalā ahesuṁ,",
  "atk-s0514a10:214_1": "‘‘amhākaṁ kira ācariyo parinibbuto’’ti dibbagandhamālāvāsadhūmacandanacuṇṇāni ceva nānādārūni ca gahetvā āgamiṁsu,",
  "atk-s0514a10:214_2": "ekūnasataratanacandanacitakā ahosi.",
  "atk-s0514a10:214_3": "Satthā therassa santike ṭhatvā sarīranikkhepaṁ kāresi.",
  "atk-s0514a10:214_4": "Āḷāhanassa samantato yojanamatte padese pupphavassaṁ vassi. Devānaṁ antare manussā,",
  "atk-s0514a10:214_5": "manussānaṁ antare devā ahesuṁ.",
  "atk-s0514a10:214_6": "Yathākkamena devānaṁ antare yakkhā tiṭṭhanti,",
  "atk-s0514a10:214_7": "yakkhānaṁ antare gandhabbā tiṭṭhanti,",
  "atk-s0514a10:214_8": "gandhabbānaṁ antare nāgā tiṭṭhanti,",
  "atk-s0514a10:214_9": "nāgānaṁ antare venateyyā tiṭṭhanti,",
  "atk-s0514a10:214_10": "venateyyānaṁ antare kinnarā tiṭṭhanti,",
  "atk-s0514a10:214_11": "kinnarānaṁ antare chattā tiṭṭhanti,",
  "atk-s0514a10:214_12": "chattānaṁ antare suvaṇṇacāmarā tiṭṭhanti,",
  "atk-s0514a10:214_13": "tesaṁ antare dhajā tiṭṭhanti,",
  "atk-s0514a10:214_14": "tesaṁ antare paṭākā tiṭṭhanti.",
  "atk-s0514a10:214_15": "Satta divasāni sādhukīḷaṁ kīḷiṁsu.",
  "atk-s0514a10:214_16": "Satthā therassa dhātuṁ gāhāpetvā veḷuvanadvārakoṭṭhake cetiyaṁ kārāpesi.",
  "atk-s0514a10:214_17": "Tadā bhikkhū dhammasabhāyaṁ kathaṁ samuṭṭhāpesuṁ ‘‘āvuso,",
  "atk-s0514a10:214_18": "sāriputtatthero tathāgatassa santike aparinibbutattā buddhānaṁ santikā mahantaṁ sammānaṁ na labhi,",
  "atk-s0514a10:214_19": "moggallānatthero pana buddhānaṁ samīpe parinibbutattā mahāsammānaṁ labhī’’ti.",
  "atk-s0514a10:214_20": "Satthā āgantvā ‘‘kāya nuttha, bhikkhave,",
  "atk-s0514a10:214_21": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave,",
  "atk-s0514a10:214_22": "idāneva moggallāno mama santikā sammānaṁ labhati,",
  "atk-s0514a10:214_23": "pubbepi labhiyevā’’ti vatvā atītaṁ āhari.",
  "atk-s0514a10:215_0": "Atīte bārāṇasiyaṁ brahmadatte rajjaṁ kārente bodhisatto purohitassa brāhmaṇiyā kucchimhi paṭisandhiṁ gaṇhitvā dasamāsaccayena paccūsasamaye mātukucchito nikkhami.",
  "atk-s0514a10:215_1": "Tasmiṁ khaṇe dvādasayojanike bārāṇasinagare sabbāvudhāni pajjaliṁsu.",
  "atk-s0514a10:215_2": "Purohito puttassa jātakkhaṇe bahi nikkhamitvā ākāsaṁ olokento nakkhattayogaṁ disvā ‘‘iminā nakkhattena jātattā eso kumāro sakalajambudīpe dhanuggahānaṁ aggo bhavissatī’’ti ñatvā kālasseva rājakulaṁ gantvā rājānaṁ sukhasayitabhāvaṁ pucchi. ‘‘Kuto me, ācariya, sukhaṁ,",
  "atk-s0514a10:215_3": "ajja sakalanivesane āvudhāni pajjalitānī’’ti vutte ‘‘mā bhāyi, deva, na tumhākaṁ nivesaneyeva,",
  "atk-s0514a10:215_4": "sakalanagarepi pajjaliṁsuyeva,",
  "atk-s0514a10:215_5": "ajja amhākaṁ gehe kumārassa jātattā evaṁ ahosī’’ti. ‘‘Ācariya,",
  "atk-s0514a10:215_6": "evaṁ jātakumārassa pana kiṁ bhavissatī’’ti? ‘‘Na kiñci, mahārāja,",
  "atk-s0514a10:215_7": "so pana sakalajambudīpe dhanuggahānaṁ aggo bhavissatī’’ti. ‘‘Sādhu, ācariya,",
  "atk-s0514a10:215_8": "tena hi naṁ paṭijaggitvā vayappattakāle amhākaṁ dasseyyāsī’’ti vatvā khīramūlaṁ tāva sahassaṁ dāpesi.",
  "atk-s0514a10:215_9": "Purohito taṁ gahetvā nivesanaṁ gantvā brāhmaṇiyā datvā puttassa nāmaggahaṇadivase jātakkhaṇe āvudhānaṁ pajjalitattā ‘‘jotipālo’’tissa nāmaṁ akāsi.",
  "atk-s0514a10:216_0": "So mahantena parivārena vaḍḍhamāno soḷasavassakāle uttamarūpadharo ahosi.",
  "atk-s0514a10:216_1": "Athassa pitā sarīrasampattiṁ oloketvā sahassaṁ datvā, ‘‘tāta,",
  "atk-s0514a10:216_2": "takkasilaṁ gantvā disāpāmokkhassa ācariyassa santike sippaṁ uppaṇhāhī’’ti āha.",
  "atk-s0514a10:216_3": "So ‘‘sādhū’’ti sampaṭicchitvā ācariyabhāgaṁ gahetvā mātāpitaro vanditvā tattha gantvā sahassaṁ datvā sippaṁ paṭṭhapetvā sattāheneva nipphattiṁ pāpuṇi.",
  "atk-s0514a10:216_4": "Athassa ācariyo tussitvā attano santakaṁ khaggaratanaṁ sandhiyuttaṁ meṇḍakasiṅgadhanuṁ sandhiyuttaṁ tūṇīraṁ attano sannāhakañcukaṁ uṇhīsañca datvā ‘‘tāta jotipola, ahaṁ mahallako,",
  "atk-s0514a10:216_5": "idāni tvaṁ ime māṇavake sikkhāpehī’’ti pañcasatamāṇavakepi tasseva niyyādesi.",
  "atk-s0514a10:216_6": "Bodhisatto sabbaṁ upakaraṇaṁ gahetvā ācariyaṁ vanditvā bārāṇasimeva āgantvā mātāpitaro vanditvā aṭṭhāsi.",
  "atk-s0514a10:216_7": "Atha naṁ vanditvā ṭhitaṁ pitā avoca ‘‘uggahitaṁ te, tāta, sippa’’nti. ‘‘Āma, tātā’’ti.",
  "atk-s0514a10:216_8": "So tassa vacanaṁ sutvā rājakulaṁ gantvā ‘‘putto me , deva, sippaṁ sikkhitvā āgato, kiṁ karotū’’ti āha. ‘‘Ācariya, amhe upaṭṭhahatū’’ti. ‘‘Paribbayamassa jānātha, devā’’ti.",
  "atk-s0514a10:216_9": "‘‘So devasikaṁ sahassaṁ labhatū’’ti.",
  "atk-s0514a10:216_10": "So ‘‘sādhū’’ti sampaṭicchitvā gehaṁ gantvā kumāraṁ pakkosāpetvā ‘‘tāta, rājānaṁ upaṭṭhahā’’ti āha.",
  "atk-s0514a10:216_11": "So tato paṭṭhāya devasikaṁ sahassaṁ labhitvā rājānaṁ upaṭṭhahi.",
  "atk-s0514a10:217_0": "Rājapādamūlikā ujjhāyiṁsu – ‘‘mayaṁ jotipālena katakammaṁ na passāma, devasikaṁ sahassaṁ gaṇhāti,",
  "atk-s0514a10:217_1": "mayamassa sippaṁ passitukāmā’’ti.",
  "atk-s0514a10:217_2": "Rājā tesaṁ vacanaṁ sutvā purohitassa kathesi. Purohito ‘‘sādhu, devā’’ti puttassārocesi. So ‘‘sādhu, tāta,",
  "atk-s0514a10:217_3": "ito sattame divase dassessāmi sippaṁ,",
  "atk-s0514a10:217_4": "apica rājā attano vijite dhanuggahe sannipātāpetū’’ti āha.",
  "atk-s0514a10:217_5": "Purohito gantvā rañño tamatthaṁ ārocesi.",
  "atk-s0514a10:217_6": "Rājā nagare bheriṁ carāpetvā dhanuggahe sannipātāpesi.",
  "atk-s0514a10:217_7": "Saṭṭhisahassā dhanuggahā sannipatiṁsu.",
  "atk-s0514a10:217_8": "Rājā tesaṁ sannipatitabhāvaṁ ñatvā ‘‘nagaravāsino jotipālassa sippaṁ passantū’’ti nagare bheriṁ carāpetvā rājaṅgaṇaṁ sajjāpetvā mahājanaparivuto pallaṅkavare nisīditvā dhanuggahe pakkosāpetvā ‘‘jotipālo āgacchatū’’ti pesesi.",
  "atk-s0514a10:217_9": "So ācariyena dinnāni dhanutūṇīrasannāhakañcukauṇhīsāni nivāsanantare ṭhapetvā khaggaṁ gāhāpetvā pakativesena rañño santikaṁ gantvā ekamantaṁ aṭṭhāsi.",
  "atk-s0514a10:218_0": "Dhanuggahā ‘‘jotipālo kira dhanusippaṁ dassetuṁ āgato,",
  "atk-s0514a10:218_1": "dhanuṁ aggahetvā pana āgatattā amhākaṁ hatthato dhanuṁ gahetukāmo bhavissati ,",
  "atk-s0514a10:218_2": "nāssa dassāmā’’ti katikaṁ kariṁsu.",
  "atk-s0514a10:218_3": "Rājā jotipālaṁ āmantetvā ‘‘sippaṁ dassehī’’ti āha.",
  "atk-s0514a10:218_4": "So sāṇiṁ parikkhipāpetvā antosāṇiyaṁ ṭhito sāṭakaṁ apanetvā sannāhakañcukaṁ pavesetvā uṇhīsaṁ sīse paṭimuñcitvā meṇḍakasiṅgadhanumhi pavālavaṇṇaṁ jiyaṁ āropetvā tūṇīraṁ piṭṭhe bandhitvā khaggaṁ vāmato katvā vajiraggaṁ nārācaṁ nakhapiṭṭhena parivattetvā sāṇiṁ vivaritvā pathaviṁ bhinditvā alaṅkatanāgakumāro viya nikkhamitvā gantvā rañño apacitiṁ dassetvā aṭṭhāsi.",
  "atk-s0514a10:218_5": "Taṁ disvā mahājanā vagganti nadanti apphoṭenti seḷenti. Rājā ‘‘dassehi, jotipāla, sippa’’nti āha. Deva,",
  "atk-s0514a10:218_6": "tumhākaṁ dhanuggahesu akkhaṇavedhivālavedhisaravedhisaddavedhino cattāro dhanuggahe pakkosāpehīti. Atha rājā pakkosāpesi.",
  "atk-s0514a10:219_0": "Mahāsatto rājaṅgaṇe caturassaparicchedabbhantare maṇḍalaṁ katvā catūsu kaṇṇesu cattāro dhanuggahe ṭhapetvā ekekassa tiṁsa tiṁsa kaṇḍasahassāni dāpetvā ekekassa santike ekekaṁ kaṇḍadāyakaṁ ṭhapetvā sayaṁ vajiraggaṁ nārācaṁ gahetvā maṇḍalamajjhe ṭhatvā ‘‘mahārāja,",
  "atk-s0514a10:219_1": "ime cattāro dhanuggahā ekappahāreneva sare khipitvā maṁ vijjhantu,",
  "atk-s0514a10:219_2": "ahaṁ etehi khittakaṇḍāni nivāressāmī’’ti āha.",
  "atk-s0514a10:219_3": "Rājā ‘‘evaṁ karothā’’ti āṇāpesi. Dhanuggahā āhaṁsu, ‘‘mahārāja,",
  "atk-s0514a10:219_4": "mayaṁ akkhaṇavedhivālavedhisaravedhisaddavedhino, jotipālo taruṇadārako, na mayaṁ vijjhissāmā’’ti. Mahāsatto ‘‘sace sakkotha, vijjhatha ma’’nti āha.",
  "atk-s0514a10:219_5": "Te ‘‘sādhū’’ti sampaṭicchitvā ekappahāreneva kaṇḍāni khipiṁsu.",
  "atk-s0514a10:219_6": "Mahāsatto tāni nārācena paharitvā yathā vā tathā vā na pātesi,",
  "atk-s0514a10:219_7": "bodhikoṭṭhakaṁ pana parikkhipanto viya tālena tālaṁ, vālena vālaṁ, daṇḍakena daṇḍakaṁ,",
  "atk-s0514a10:219_8": "vājena vājaṁ anatikkamanto khipitvā saragabbhaṁ akāsi.",
  "atk-s0514a10:219_9": "Dhanuggahānaṁ kaṇḍāni khīṇāni.",
  "atk-s0514a10:219_10": "So tesaṁ kaṇḍakhīṇabhāvaṁ ñatvā saragabbhaṁ avināsentova uppatitvā gantvā rañño santike aṭṭhāsi.",
  "atk-s0514a10:219_11": "Mahājano unnādento vagganto apphoṭento seḷento accharaṁ paharanto mahākolāhalaṁ katvā vatthābharaṇādīni khipi.",
  "atk-s0514a10:219_12": "Evaṁ ekarāsibhūtaṁ aṭṭhārasakoṭisaṅkhyaṁ dhanaṁ ahosi.",
  "atk-s0514a10:220_0": "Atha naṁ rājā pucchi – ‘‘kiṁ sippaṁ nāmetaṁ jotipālā’’ti? Sarapaṭibāhanaṁ nāma, devāti. Aññe etaṁ jānantā atthīti.",
  "atk-s0514a10:220_1": "Sakalajambudīpe maṁ ṭhapetvā añño natthi, devāti. Aparaṁ dassehi, tātāti. Deva,",
  "atk-s0514a10:220_2": "ete tāva catūsu kaṇṇesu ṭhatvā cattāropi janā maṁ vijjhituṁ na sakkhiṁsu,",
  "atk-s0514a10:220_3": "ahaṁ panete catūsu kaṇṇesu ṭhite ekeneva sarena vijjhissāmīti.",
  "atk-s0514a10:220_4": "Dhanuggahā ṭhātuṁ na ussahiṁsu.",
  "atk-s0514a10:220_5": "Mahāsatto catūsu kaṇṇesu catasso kadaliyo ṭhapāpetvā nārācapuṅkhe rattasuttakaṁ bandhitvā ekaṁ kadaliṁ sandhāya khipi.",
  "atk-s0514a10:220_6": "Nārāco taṁ kadaliṁ vijjhitvā tato dutiyaṁ, tato tatiyaṁ, tato catutthaṁ,",
  "atk-s0514a10:220_7": "tato paṭhamaṁ viddhameva vijjhitvā puna tassa hattheyeva patiṭṭhahi.",
  "atk-s0514a10:220_8": "Kadaliyo suttaparikkhittā aṭṭhaṁsu.",
  "atk-s0514a10:220_9": "Mahājano unnādasahassāni pavattesi. Rājā ‘‘kiṁ sippaṁ nāmetaṁ, tātā’’ti? Cakkaviddhaṁ nāma, devāti. Aparampi dassehi, tātāti. Mahāsatto saralaṭṭhiṁ nāma, sararajjuṁ nāma, saravedhiṁ nāma dassesi, sarapāsādaṁ nāma, sarasopānaṁ nāma, saramaṇḍapaṁ nāma, sarapākāraṁ nāma, sarapokkharaṇiṁ nāma akāsi, sarapadumaṁ nāma pupphāpesi, saravassaṁ nāma vassāpesi.",
  "atk-s0514a10:220_10": "Iti aññehi asādhāraṇāni imāni dvādasa sippāni dassetvā puna aññehi asādhāraṇeyeva satta mahākāye padālesi,",
  "atk-s0514a10:220_11": "aṭṭhaṅgulabahalaṁ udumbarapadaraṁ vijjhi,",
  "atk-s0514a10:220_12": "caturaṅgulabahalaṁ asanapadaraṁ, dvaṅgulabahalaṁ tambapaṭṭaṁ, ekaṅgulabahalaṁ ayapaṭṭaṁ,",
  "atk-s0514a10:220_13": "ekābaddhaṁ phalakasataṁ vinivijjhitvā palālasakaṭavālukasakaṭapadarasakaṭānaṁ purimabhāgena saraṁ khipitvā pacchābhāgena nikkhamāpesi,",
  "atk-s0514a10:220_14": "pacchābhāgena saraṁ khipitvā purimabhāgena nikkhamāpesi, udake catuusabhaṁ,",
  "atk-s0514a10:220_15": "thale aṭṭhausabhaṭṭhānaṁ kaṇḍaṁ pesesi.",
  "atk-s0514a10:220_16": "Vātiṅgaṇasaññāya usabhamattake vālaṁ vijjhi.",
  "atk-s0514a10:220_17": "Bodhisatto sare khipitvā ākāse sarapāsādādīni katvā puna ekena sarena te sare pātento bhaṅgavibhaṅge akāsīti ‘‘sarabhaṅgo’’ti nāma paññāto.",
  "atk-s0514a10:220_18": "Tassa ettakāni sippāni dassentasseva sūriyo atthaṅgato.",
  "atk-s0514a10:221_0": "Athassa rājā senāpatiṭṭhānaṁ paṭijānitvā ‘‘jotipāla, ajja vikālo,",
  "atk-s0514a10:221_1": "sve tvaṁ senāpatiṭṭhānaṁ sakkāraṁ gaṇhissasi,",
  "atk-s0514a10:221_2": "kesamassuṁ kāretvā nhatvā ehī’’ti taṁ divasaṁ paribbayatthāya satasahassaṁ adāsi.",
  "atk-s0514a10:221_3": "Mahāsatto ‘‘iminā mayhaṁ attho natthī’’ti aṭṭhārasakoṭisaṅkhyaṁ dhanaṁ sāmikānaññeva datvā mahantena parivārena nhāyituṁ nadiṁ gantvā kesamassuṁ kāretvā nhatvā sabbālaṅkārappaṭimaṇḍito anopamāya siriyā nivesanaṁ pavisitvā nānaggarasabhojanaṁ bhuñjitvā sirisayanaṁ abhiruyha nipanno dve yāme sayitvā pacchimayāme pabuddho uṭṭhāya pallaṅkaṁ ābhujitvā sayanapiṭṭhe nisinnova attano sippassa ādimajjhapariyosānaṁ olokento ‘‘mama sippassa āditova paramāraṇaṁ paññāyati, majjhe kilesaparibhogo,",
  "atk-s0514a10:221_4": "pariyosāne nirayamhi paṭisandhi,",
  "atk-s0514a10:221_5": "pāṇātipāto kilesaparibhogesu ca adhimattappamādo niraye paṭisandhiṁ deti,",
  "atk-s0514a10:221_6": "raññā mayhaṁ mahantaṁ senāpatiṭṭhānaṁ dinnaṁ,",
  "atk-s0514a10:221_7": "mahantaṁ me issariyaṁ bhavissati,",
  "atk-s0514a10:221_8": "bhariyā ca puttadhītaro ca bahū bhavissanti.",
  "atk-s0514a10:221_9": "Kilesavatthu kho pana vepullagataṁ duccajaṁ hoti,",
  "atk-s0514a10:221_10": "idāneva nikkhamitvā ekakova araññaṁ pavisitvā isipabbajjaṁ pabbajituṁ yuttaṁ mayha’’nti mahāsayanato uṭṭhāya kañci ajānāpento pāsādā oruyha aggadvārena nikkhamitvā ekakova araññaṁ pavisitvā godhāvarinadītīre tiyojanikaṁ kapiṭṭhavanaṁ sandhāya pāyāsi.",
  "atk-s0514a10:222_0": "Tassa nikkhantabhāvaṁ ñatvā sakko vissakammaṁ pakkosāpetvā ‘‘tāta,",
  "atk-s0514a10:222_1": "jātipālo abhinikkhamanaṁ nikkhanto, mahāsamāgamo bhavissati,",
  "atk-s0514a10:222_2": "godhāvarinadītīre kapiṭṭhavane assamaṁ māpetvā pabbajitaparikkhāre paṭiyādehī’’ti āha. So tathā akāsi.",
  "atk-s0514a10:222_3": "Mahāsatto taṁ ṭhānaṁ patvā ekapadikamaggaṁ disvā ‘‘pabbajitānaṁ vasanaṭṭhānena bhavitabba’’nti tena maggena tattha gantvā kañci apassanto paṇṇasālaṁ pavisitvā pabbajitaparikkhāre disvā ‘‘sakko devarājā mama nikkhantabhāvaṁ aññāsi maññe’’ti cintetvā sāṭakaṁ apanetvā rattavākaciraṁ nivāsetvā ca pārupitvā ca ajinacammaṁ ekaṁsagataṁ akāsi,",
  "atk-s0514a10:222_4": "jaṭāmaṇḍalaṁ bandhitvā khārikājaṁ aṁse katvā kattaradaṇḍaṁ gahetvā paṇṇasālato nikkhamitvā caṅkamaṁ āruyha katipayavāre aparāparaṁ caṅkamitvā pabbajjāsiriyā vanaṁ upasobhayamāno kasiṇaparikammaṁ katvā pabbajitato sattame divase aṭṭha samāpattiyo pañca abhiññāyo ca nibbattetvā uñchācariyāya vanamūlaphalāhāro ekakova vihāsi.",
  "atk-s0514a10:222_5": "Mātāpitaro mittasuhajjādayo ñātivaggāpissa taṁ apassantā rodantā paridevantā vicaranti.",
  "atk-s0514a10:223_0": "Atheko vanacarako araññaṁ pavisitvā kapiṭṭhakaassamapade nisinnaṁ mahāsattaṁ disvā sañjānitvā gantvā tena saddhiṁ paṭisanthāraṁ katvā nagaraṁ gantvā tassa mātāpitūnaṁ ārocesi. Te rañño ārocayiṁsu.",
  "atk-s0514a10:223_1": "Rājā ‘‘etha naṁ passissāmā’’ti tassa mātāpitaro gahetvā mahājanaparivuto vanacarakena desitena maggena godhāvarinadītīraṁ pāpuṇi.",
  "atk-s0514a10:223_2": "Bodhisatto nadītīraṁ āgantvā ākāse nisinno dhammaṁ desetvā te sabbe assamapadaṁ pavesetvā tatrapi tesaṁ ākāse nisinnova kāmesu ādīnavaṁ pakāsetvā dhammaṁ desesi.",
  "atk-s0514a10:223_3": "Rājānaṁ ādiṁ katvā sabbeva pabbajiṁsu.",
  "atk-s0514a10:223_4": "Bodhisatto isigaṇaparivuto tattheva vasi.",
  "atk-s0514a10:223_5": "Athassa tattha vasanabhāvo sakalajambudīpe pākaṭo ahosi.",
  "atk-s0514a10:223_6": "Aññepi rājāno raṭṭhavāsīhi saddhiṁ āgantvā tassa santike pabbajiṁsu, samāgamo mahā ahosi.",
  "atk-s0514a10:223_7": "Anupubbena anekasatasahassaparisā ahesuṁ.",
  "atk-s0514a10:223_8": "Yo kāmavitakkaṁ vā byāpādavitakkaṁ vā vihiṁsāvitakkaṁ vā vitakketi,",
  "atk-s0514a10:223_9": "mahāsatto gantvā tassa purato ākāse nisīditvā dhammaṁ deseti, kasiṇaparikammaṁ ācikkhati.",
  "atk-s0514a10:223_10": "Tassovāde ṭhatvā aṭṭha samāpattiyo uppādetvā jhānanipphattiṁ pattā sālissaro meṇḍissaro pabbato kāḷadevilo kisavaccho anusisso nāradoti satta jeṭṭhantevāsino ahesuṁ.",
  "atk-s0514a10:223_11": "Aparabhāge kapiṭṭhakaassamo paripūri.",
  "atk-s0514a10:223_12": "Isigaṇassa vasanokāso nappahoti.",
  "atk-s0514a10:224_0": "Atha mahāsatto sālissaraṁ āmantetvā ‘‘sālissara,",
  "atk-s0514a10:224_1": "ayaṁ assamo isigaṇassa nappahoti,",
  "atk-s0514a10:224_2": "tvaṁ imaṁ isigaṇaṁ gahetvā majjharañño vijite kalappacullakanigamaṁ upanissāya vasāhī’’ti āha.",
  "atk-s0514a10:224_3": "So ‘‘sādhū’’ti tassa vacanaṁ sampaṭicchitvā anekasahassaṁ isigaṇaṁ gahetvā gantvā tattha vāsaṁ kappesi.",
  "atk-s0514a10:224_4": "Manussesu āgantvā pabbajantesu puna assamo paripūri.",
  "atk-s0514a10:224_5": "Bodhisatto meṇḍissaraṁ āmantetvā, ‘‘meṇḍissara,",
  "atk-s0514a10:224_6": "tvaṁ imaṁ isigaṇaṁ ādāya suraṭṭhajanapadassa sīmantare sātodikā nāma nadī atthi,",
  "atk-s0514a10:224_7": "tassā tīre vasāhī’’ti uyyojesi,",
  "atk-s0514a10:224_8": "puna kapiṭṭhakaassamo paripūri.",
  "atk-s0514a10:224_9": "Etenupāyena tatiyavāre pabbataṁ āmantetvā ‘‘pabbata,",
  "atk-s0514a10:224_10": "tvaṁ mahāaṭaviyaṁ añjanapabbato nāma atthi,",
  "atk-s0514a10:224_11": "taṁ upanissāya vasāhī’’ti pesesi.",
  "atk-s0514a10:224_12": "Catutthavāre kāḷadevilaṁ āmantetvā ‘‘kāḷadevila,",
  "atk-s0514a10:224_13": "tvaṁ dakkhiṇapathe avantiraṭṭhe ghanaselapabbato nāma atthi,",
  "atk-s0514a10:224_14": "taṁ upanissāya vasāhī’’ti pesesi.",
  "atk-s0514a10:224_15": "Puna kapiṭṭhakaassamo paripūri,",
  "atk-s0514a10:224_16": "pañcasu ṭhānesu anekasatasahassaisigaṇo ahosi.",
  "atk-s0514a10:224_17": "Kisavaccho pana mahāsattaṁ āpucchitvā daṇḍakirañño vijite kumbhavatinagaraṁ nāma atthi, taṁ upanissāya uyyāne vihāsi.",
  "atk-s0514a10:224_18": "Nārado majjhimadese añjanagirināmake pabbatajālantare vihāsi.",
  "atk-s0514a10:224_19": "Anusisso pana mahāsattassa santikeva ahosi.",
  "atk-s0514a10:225_0": "Tasmiṁ kāle daṇḍakirājā ekaṁ laddhasakkāraṁ gaṇikaṁ ṭhānā cāvesi.",
  "atk-s0514a10:225_1": "Sā attano dhammatāya vicarantī uyyānaṁ gantvā kisavacchatāpasaṁ disvā ‘‘ayaṁ kāḷakaṇṇī bhavissati,",
  "atk-s0514a10:225_2": "imassa sarīre kaliṁ pavāhetvā nhatvā gamissāmī’’ti dantakaṭṭhaṁ khāditvā sabbapaṭhamaṁ tassūpari bahalakheḷaṁ niṭṭhubhantī kisavacchatāpasassa jaṭantare niṭṭhubhitvā dantakaṭṭhampissa sīseyeva khipitvā sayaṁ sīsaṁ nhāyitvā gatā.",
  "atk-s0514a10:225_3": "Rājāpi taṁ saritvā puna pākatikameva akāsi.",
  "atk-s0514a10:225_4": "Sā mohamūḷhā hutvā ‘‘kāḷakaṇṇisarīre kaliṁ pavāhetvā mampi rājā puna ṭhāne ṭhapeti mayā yaso laddho’’ti saññamakāsi.",
  "atk-s0514a10:225_5": "Tato nacirasseva rājā purohitaṁ ṭhānato cāvesi.",
  "atk-s0514a10:225_6": "So tassā santikaṁ gantvā ‘‘tvaṁ kena kāraṇena puna ṭhānaṁ labhasī’’ti pucchi.",
  "atk-s0514a10:225_7": "Athassa sā ‘‘rājuyyāne kāḷakaṇṇisarīre kalissa pavāhitattā’’ti ārocesi.",
  "atk-s0514a10:225_8": "Purohito gantvā tatheva tassa sarīre kaliṁ pavāhesi,",
  "atk-s0514a10:225_9": "tampi rājā puna ṭhāne ṭhapesi.",
  "atk-s0514a10:225_10": "Athassa aparabhāge paccanto kuppi.",
  "atk-s0514a10:225_11": "So senaṅgaparivuto yuddhāya nikkhami. Atha naṁ mohamūḷho purohito, ‘‘mahārāja, kiṁ tumhe jayaṁ icchatha,",
  "atk-s0514a10:225_12": "udāhu parājaya’’nti pucchitvā ‘‘jaya’’nti vutte – ‘‘tena hi rājuyyāne kāḷakaṇṇī vasati,",
  "atk-s0514a10:225_13": "tassa sarīre kaliṁ pavāhetvā yāhī’’ti āha.",
  "atk-s0514a10:225_14": "So tassa kathaṁ gahetvā ‘‘ye mayā saddhiṁ āgacchanti,",
  "atk-s0514a10:225_15": "te uyyāne kāḷakaṇṇisarīre kaliṁ pavāhentū’’ti vatvā uyyānaṁ pavisitvā dantakaṭṭhaṁ khāditvā sabbapaṭhamaṁ sayameva tassa jaṭantare kheḷaṁ niṭṭhubhitvā dantakaṭṭhañca khipitvā sīsaṁ nhāyi. Balakāyopissa tathā akāsi.",
  "atk-s0514a10:226_0": "Tasmiṁ pakkante senāpati gantvā tāpasaṁ disvā dantakaṭṭhādīni nīharitvā sādhukaṁ nhāpetvā ‘‘bhante,",
  "atk-s0514a10:226_1": "rañño kiṁ bhavissatī’’ti pucchi.",
  "atk-s0514a10:226_2": "Āvusā mayhaṁ manopadoso natthi,",
  "atk-s0514a10:226_3": "devatā pana kupitā ito sattame divase sakalaraṭṭhaṁ araṭṭhaṁ karissanti,",
  "atk-s0514a10:226_4": "tvaṁ puttadāraṁ gahetvā sīghaṁ palāyitvā aññattha yāhīti.",
  "atk-s0514a10:226_5": "So bhītatasito gantvā rañño ārocesi, rājā tassa vacanaṁ na gaṇhi.",
  "atk-s0514a10:226_6": "So nivattitvā attano gehaṁ gantvā puttadāraṁ ādāya palāyitvā aññaṁ raṭṭhaṁ agamāsi.",
  "atk-s0514a10:226_7": "Sarabhaṅgasatthā taṁ kāraṇaṁ ñatvā dve taruṇatāpase pesetvā ‘‘kisavacchaṁ mañcasivikāya ānethā’’ti ākāsena āṇāpesi.",
  "atk-s0514a10:226_8": "Rājā yujjhitvā core gahetvā nagarameva paccāgami.",
  "atk-s0514a10:226_9": "Tasmiṁ āgate devatā paṭhamaṁ devaṁ vassāpesuṁ,",
  "atk-s0514a10:226_10": "vassoghena sabbakuṇapesu avahaṭesu suddhavālukavassaṁ vassi,",
  "atk-s0514a10:226_11": "suddhavālukamatthake dibbapupphavassaṁ vassi,",
  "atk-s0514a10:226_12": "dibbapupphamatthake māsakavassaṁ,",
  "atk-s0514a10:226_13": "māsakamatthake kahāpaṇavassaṁ,",
  "atk-s0514a10:226_14": "kahāpaṇamatthake dibbābharaṇavassaṁ vassi,",
  "atk-s0514a10:226_15": "manussā somanassappattā hiraññasuvaṇṇābharaṇāni gaṇhituṁ ārabhiṁsu.",
  "atk-s0514a10:226_16": "Atha nesaṁ sarīre sampajjalitaṁ nānappakāraṁ āvudhavassaṁ vassi,",
  "atk-s0514a10:226_17": "manussā khaṇḍākhaṇḍikaṁ chijjiṁsu.",
  "atk-s0514a10:226_18": "Atha nesaṁ upari mahantamahantā vītaccitaṅgārā patiṁsu ,",
  "atk-s0514a10:226_19": "tesaṁ upari mahantamahantāni pajjalitapabbatakūṭāni patiṁsu,",
  "atk-s0514a10:226_20": "tesaṁ upari saṭṭhihatthaṭṭhānaṁ pūrayantaṁ sukhumavālukavassaṁ vassi.",
  "atk-s0514a10:226_21": "Evaṁ saṭṭhiyojanaṭṭhānaṁ araṭṭhaṁ ahosi,",
  "atk-s0514a10:226_22": "tassa evaṁ araṭṭhabhāvo sakalajambudīpe paññāyi.",
  "atk-s0514a10:227_0": "Atha tassa raṭṭhassa anantararaṭṭhādhipatino kāliṅgo, aṭṭhako,",
  "atk-s0514a10:227_1": "bhīmarathoti tayo rājāno cintayiṁsu – ‘‘pubbe bārāṇasiyaṁ kalābukāsikarājā khantivāditāpase aparajjhitvā pathaviṁ paviṭṭhoti sūyati,",
  "atk-s0514a10:227_2": "tathā ‘‘nāḷikerarājā tāpase sunakhehi khādāpetvā,",
  "atk-s0514a10:227_3": "sahassabāhu ajjuno ca aṅgīrase aparajjhitvā,",
  "atk-s0514a10:227_4": "idāni daṇḍakirājā kisavacche aparajjhitvā saha raṭṭhena vināsaṁ patto’’ti sūyati.",
  "atk-s0514a10:227_5": "Imesaṁ pana catunnaṁ rājūnaṁ nibbattaṭṭhānaṁ mayaṁ na jānāma,",
  "atk-s0514a10:227_6": "taṁ no ṭhapetvā sarabhaṅgasatthāraṁ añño kathetuṁ samattho nāma natthi,",
  "atk-s0514a10:227_7": "taṁ upasaṅkamitvā ime pañhe pucchissāmā’’ti .",
  "atk-s0514a10:227_8": "Te tayopi mahantena parivārena pañhapucchanatthāya nikkhamiṁsu.",
  "atk-s0514a10:227_9": "Te pana ‘‘asukopi nikkhanto’’ti na jānanti,",
  "atk-s0514a10:227_10": "ekeko ‘‘ahameva gacchāmī’’ti maññati,",
  "atk-s0514a10:227_11": "tesaṁ godhāvarinadito avidūre samāgamo ahosi.",
  "atk-s0514a10:227_12": "Te rathehi otaritvā tayopi ekameva rathaṁ abhiruyha godhāvarinadītīraṁ sampāpuṇiṁsu.",
  "atk-s0514a10:228_0": "Tasmiṁ khaṇe sakko paṇḍukambalasilāsane nisinno satta pañhe cintetvā ‘‘ime pañhe ṭhapetvā sarabhaṅgasatthāraṁ añño sadevake loke kathetuṁ samattho nāma natthi, taṁ ime pañhe pucchissāmi,",
  "atk-s0514a10:228_1": "imepi tayo rājāno sarabhaṅgasatthāraṁ pañhaṁ pucchituṁ godhāvarinadītīraṁ pattā,",
  "atk-s0514a10:228_2": "etesaṁ pañhepi ahameva pucchissāmī’’ti dvīsu devalokesu devatāhi parivuto devalokato otari.",
  "atk-s0514a10:228_3": "Taṁ divasameva kisavaccho kālamakāsi.",
  "atk-s0514a10:228_4": "Tassa sarīrakiccaṁ kāretuṁ catūsu ṭhānesu anekasahassā isayo tattheva gantvā pañcasu ṭhānesu maṇḍapañca kāretvā anekasahassā isigaṇā kisavacchassa tāpasassa candanacitakaṁ katvā sarīraṁ jhāpesuṁ.",
  "atk-s0514a10:228_5": "Āḷāhanassa samantā aḍḍhayojanamatte ṭhāne dibbakusumavassaṁ vassi.",
  "atk-s0514a10:228_6": "Mahāsatto tassa sarīranikkhepaṁ kārāpetvā assamaṁ pavisitvā tehi isigaṇehi parivuto nisīdi.",
  "atk-s0514a10:228_7": "Tesampi rājūnaṁ nadītīraṁ āgatakāle mahāsenāvāhanatūriyasaddo ahosi.",
  "atk-s0514a10:228_8": "Mahāsatto taṁ sutvā anusissaṁ tāpasaṁ āmantetvā ‘‘tāta, tvaṁ gantvā tāva jānāhi, kiṁ saddo nāmeso’’ti āha.",
  "atk-s0514a10:228_9": "So pānīyaghaṭaṁ ādāya tattha gantvā te rājāno disvā pucchanavasena paṭhamaṁ gāthamāha –",
  "atk-s0514a10:229_0": "50.",
  "atk-s0514a10:230_0": "‘‘Alaṅkatā kuṇḍalino suvatthā,",
  "atk-s0514a10:230_1": "veḷuriyamuttātharukhaggabandhā;",
  "atk-s0514a10:231_0": "Rathesabhā tiṭṭhatha ke nu tumhe,",
  "atk-s0514a10:231_1": "kathaṁ vo jānanti manussaloke’’ti.",
  "atk-s0514a10:232_0": "Tattha veḷuriyamuttātharukhaggabandhāti veḷuriyamaṇīhi ceva muttālambakehi ca alaṅkatatharūhi khaggaratanehi samannāgatā.",
  "atk-s0514a10:232_1": "Tiṭṭhathāti ekasmiṁ rathe tiṭṭhatha. Ke nūti ke nāma tumhe, kathaṁ vo sañjānantīti?",
  "atk-s0514a10:233_0": "Te tassa vacanaṁ sutvā rathā otaritvā vanditvā aṭṭhaṁsu.",
  "atk-s0514a10:233_1": "Tesu aṭṭhakarājā tena saddhiṁ sallapanto dutiyaṁ gāthamāha –",
  "atk-s0514a10:234_0": "51.",
  "atk-s0514a10:235_0": " ‘‘Ahamaṭṭhako bhīmaratho panāyaṁ, kāliṅgarājā pana uggatoyaṁ;",
  "atk-s0514a10:236_0": "Susaññatānaṁ isīnaṁ dassanāya,",
  "atk-s0514a10:236_1": "idhāgatā pucchitāyemha pañhe’’ti.",
  "atk-s0514a10:237_0": "Tattha uggatoti cando viya sūriyo viya ca pākaṭo paññāto. Susaññatānaṁ isīnanti, bhante,",
  "atk-s0514a10:237_1": "na mayaṁ vanakīḷādīnaṁ atthāya āgatā,",
  "atk-s0514a10:237_2": "atha kho kāyādīhi susaññatānaṁ sīlasampannānaṁ isīnaṁ dassanatthāya idhāgatā.",
  "atk-s0514a10:237_3": "Pucchitāyemha pañheti sarabhaṅgasatthāraṁ pañhe pucchituṁ emha, āgatāmhāti attho.",
  "atk-s0514a10:237_4": "Ya-kāro byañjanasandhikaroti veditabbo.",
  "atk-s0514a10:238_0": "Atha ne tāpaso ‘‘sādhu mahārājā,",
  "atk-s0514a10:238_1": "āgantabbaṭṭhānaññeva āgatāttha,",
  "atk-s0514a10:238_2": "tena hi nhatvā vissamitvā assamapadaṁ pavisitvā isigaṇaṁ vanditvā sarabhaṅgasatthārameva pañhaṁ pucchathā’’ti tehi saddhiṁ paṭisanthāraṁ katvā pānīyaghaṭaṁ ukkhipitvā udakatheve puñchanto ākāsaṁ olokento sakkaṁ devarājānaṁ devagaṇaparivutaṁ erāvaṇakkhandhavaragataṁ otarantaṁ disvā tena saddhiṁ sallapanto tatiyaṁ gāthamāha –",
  "atk-s0514a10:239_0": "52.",
  "atk-s0514a10:240_0": "‘‘Vehāyasaṁ tiṭṭhasi antalikkhe,",
  "atk-s0514a10:240_1": "pathaddhuno pannaraseva cando;",
  "atk-s0514a10:241_0": "Pucchāmi taṁ yakkha mahānubhāva,",
  "atk-s0514a10:241_1": "kataṁ taṁ jānanti manussaloke’’ti.",
  "atk-s0514a10:242_0": "Tattha vehāyasanti abbhuggantvā antalikkhe ākāse tiṭṭhasi. Pathaddhunoti pathaddhagato,",
  "atk-s0514a10:242_1": "addhapathe gaganamajjhe ṭhitoti attho.",
  "atk-s0514a10:243_0": "Taṁ sutvā sakko catutthaṁ gāthamāha –",
  "atk-s0514a10:244_0": "53.",
  "atk-s0514a10:245_0": "‘‘Yamāhu devesu ‘sujampatī’ti,",
  "atk-s0514a10:245_1": "‘maghavā’ti taṁ āhu manussaloke;",
  "atk-s0514a10:246_0": "Sa devarājā idamajja patto,",
  "atk-s0514a10:246_1": "susaññatānaṁ isīnaṁ dassanāyā’’ti.",
  "atk-s0514a10:247_0": "Tattha sa devarājāti so ahaṁ sakko devarājā.",
  "atk-s0514a10:247_1": "Idamajja pattoti idaṁ ṭhānaṁ ajja āgato.",
  "atk-s0514a10:247_2": "Dassanāyāti dassanatthāya vandanatthāya sarabhaṅgasatthārañca pañhaṁ pucchanatthāyāti āha.",
  "atk-s0514a10:248_0": "Atha naṁ anusisso ‘‘sādhu, mahārāja,",
  "atk-s0514a10:248_1": "tumhe pacchā āgacchathā’’ti vatvā pānīyaghaṭaṁ ādāya assamapadaṁ pavisitvā pānīyaghaṭaṁ paṭisāmetvā tiṇṇaṁ rājūnaṁ devarājassa ca pañhapucchanatthāya āgatabhāvaṁ mahāsattassa ārocesi.",
  "atk-s0514a10:248_2": "So isigaṇaparivuto mahāvisālamāḷake nisīdi.",
  "atk-s0514a10:248_3": "Tayo rājāno āgantvā isigaṇaṁ vanditvā ekamantaṁ nisīdiṁsu.",
  "atk-s0514a10:248_4": "Sakkopi otaritvā isigaṇaṁ upasaṅkamitvā añjaliṁ paggayha ṭhito isigaṇaṁ vaṇṇetvā vandamāno pañcamaṁ gāthamāha –",
  "atk-s0514a10:249_0": "54.",
  "atk-s0514a10:250_0": " ‘‘Dūre sutā no isayo samāgatā, mahiddhikā iddhiguṇūpapannā;",
  "atk-s0514a10:251_0": "Vandāmi te ayire pasannacitto,",
  "atk-s0514a10:251_1": "ye jīvalokettha manussaseṭṭhā’’ti.",
  "atk-s0514a10:252_0": "Tattha dūre sutā noti, bhante,",
  "atk-s0514a10:252_1": "amhehi tumhe dūre devaloke ṭhitehiyeva sutāti mamāyanto evamāha.",
  "atk-s0514a10:252_2": "Idaṁ vuttaṁ hoti – ime idha samāgatā amhākaṁ isayo dūre sutā yāva brahmalokā vissutā pākaṭāti. Mahiddhikāti mahānubhāvā.",
  "atk-s0514a10:252_3": "Iddhiguṇūpapannāti pañcavidhena iddhiguṇena samannāgatā. Ayireti, ayye.",
  "atk-s0514a10:252_4": "Yeti ye tumhe imasmiṁ jīvaloke manussesu seṭṭhāti.",
  "atk-s0514a10:253_0": "Evaṁ isigaṇaṁ vaṇṇetvā sakko cha nisajjadose pariharanto ekamantaṁ nisīdi.",
  "atk-s0514a10:253_1": "Atha naṁ isīnaṁ adhovāte nisinnaṁ disvā anusisso chaṭṭhaṁ gāthamāha –",
  "atk-s0514a10:254_0": "55.",
  "atk-s0514a10:255_0": " ‘‘Gandho isīnaṁ ciradikkhitānaṁ, kāyā cuto gacchati mālutena;",
  "atk-s0514a10:256_0": "Ito paṭikkamma sahassanetta,",
  "atk-s0514a10:256_1": "gandho isīnaṁ asuci devarājā’’ti.",
  "atk-s0514a10:257_0": "Tattha ciradikkhitānanti cirapabbajitānaṁ. Paṭikkammāti paṭikkama apehi. Sahassanettāti ālapanametaṁ.",
  "atk-s0514a10:257_1": "Sakko hi amaccasahassehi cintitaṁ atthaṁ ekakova passati,",
  "atk-s0514a10:257_2": "tasmā ‘‘sahassanetto’’ti vuccati .",
  "atk-s0514a10:257_3": "Atha vā sahassanettānaṁ pana devānaṁ dassanūpacārātikkamanasamatthoti sahassanettā .",
  "atk-s0514a10:257_4": "Asucīti sedamalādīhi paribhāvitattā duggandho, tumhe ca sucikāmā, tena vo esa gandho bādhatīti.",
  "atk-s0514a10:258_0": "Taṁ sutvā sakko itaraṁ gāthamāha –",
  "atk-s0514a10:259_0": "56.",
  "atk-s0514a10:260_0": " ‘‘Gandho isīnaṁ ciradikkhitānaṁ, kāyā cuto gacchatu mālutena;",
  "atk-s0514a10:261_0": "Vicittapupphaṁ surabhiṁva mālaṁ,",
  "atk-s0514a10:261_1": "gandhañca etaṁ pāṭikaṅkhāma bhante;",
  "atk-s0514a10:262_0": "Na hettha devā paṭikkūlasaññino’’ti.",
  "atk-s0514a10:263_0": "Tattha gacchatūti yathāsukhaṁ pavattatu,",
  "atk-s0514a10:263_1": "nāsapuṭaṁ no paharatūti attho.",
  "atk-s0514a10:263_2": "Pāṭikaṅkhāmāti icchāma patthema.",
  "atk-s0514a10:263_3": "Etthāti etasmiṁ gandhe devā jigucchasaññino na honti.",
  "atk-s0514a10:263_4": "Dussīleyeva hi devā jigucchanti, na sīlavanteti.",
  "atk-s0514a10:264_0": "Evañca pana vatvā ‘‘bhante,",
  "atk-s0514a10:264_1": "anusissa ahaṁ mahantena ussāhena pañhaṁ pucchituṁ āgato, okāsaṁ me karohī’’ti āha.",
  "atk-s0514a10:264_2": "So tassa vacanaṁ sutvā uṭṭhāyāsanā isigaṇaṁ okāsaṁ karonto gāthādvayamāha –",
  "atk-s0514a10:265_0": "57.",
  "atk-s0514a10:266_0": "‘‘Purindado bhūtapatī yasassī,",
  "atk-s0514a10:266_1": "devānamindo sakko maghavā sujampati;",
  "atk-s0514a10:267_0": "Sa devarājā asuragaṇappamaddano,",
  "atk-s0514a10:267_1": "okāsamākaṅkhati pañha pucchituṁ.",
  "atk-s0514a10:268_0": "58.",
  "atk-s0514a10:269_0": "‘‘Ko nevimesaṁ idha paṇḍitānaṁ,",
  "atk-s0514a10:269_1": "pañhe puṭṭho nipuṇe byākarissati;",
  "atk-s0514a10:270_0": "Tiṇañca raññaṁ manujādhipānaṁ,",
  "atk-s0514a10:270_1": "devānamindassa ca vāsavassā’’ti.",
  "atk-s0514a10:271_0": "Tattha ‘‘purindado’’tiādīni sakkasseva guṇanāmāni.",
  "atk-s0514a10:271_1": "So hi pure dānaṁ dinnattā purindado,",
  "atk-s0514a10:271_2": "bhūtesu jeṭṭhakattā bhūtapati, parivārasampadāya yasassī, paramissaratāya devānamindo,",
  "atk-s0514a10:271_3": "sattannaṁ vattapadānaṁ suṭṭhu katattā sakko, purimajātivasena maghavā,",
  "atk-s0514a10:271_4": "sujāya asurakaññāya patibhāvena sujampati, devānaṁ rañjanatāya devarājā. Ko nevāti ko nu eva. Nipuṇeti saṇhasukhume pañhe. Raññanti rājūnaṁ.",
  "atk-s0514a10:271_5": "Imesaṁ catunnaṁ rājūnaṁ manaṁ gahetvā ko imesaṁ paṇḍitānaṁ isīnaṁ pañhe kathessati,",
  "atk-s0514a10:271_6": "pañhaṁ nesaṁ kathetuṁ samatthaṁ jānāthāti vadati.",
  "atk-s0514a10:272_0": "Taṁ sutvā isigaṇo, ‘‘mārisa,",
  "atk-s0514a10:272_1": "anusissa tvaṁ pathaviyaṁ ṭhatvā pathaviṁ apassanto viya kathesi,",
  "atk-s0514a10:272_2": "ṭhapetvā sarabhaṅgasatthāraṁ ko añño etesaṁ pañhaṁ kathetuṁ samattho’’ti vatvā gāthamāha –",
  "atk-s0514a10:273_0": "59.",
  "atk-s0514a10:274_0": " ‘‘Ayaṁ isi sarabhaṅgo tapassī, yato jāto virato methunasmā;",
  "atk-s0514a10:275_0": "Āceraputto suvinītarūpo,",
  "atk-s0514a10:275_1": "so nesaṁ pañhāni viyākarissatī’’ti.",
  "atk-s0514a10:276_0": "Tattha sarabhaṅgoti sare khipitvā ākāse sarapāsādādīni katvā puna ekena sarena te sare pātento bhaṅgavibhaṅge akāsīti sarabhaṅgo. Methunasmāti methunadhammato.",
  "atk-s0514a10:276_1": "So kira methunaṁ asevitvā pabbajito.",
  "atk-s0514a10:276_2": "Āceraputtoti rañño ācariyassa purohitassa putto.",
  "atk-s0514a10:277_0": "Evañca pana vatvā isigaṇo anusissaṁ āha – ‘‘mārisa,",
  "atk-s0514a10:277_1": "tvameva satthāraṁ vanditvā isigaṇassa vacanena sakkena pucchitapañhakathanāya okāsaṁ kārehī’’ti.",
  "atk-s0514a10:277_2": "So ‘‘sādhū’’ti sampaṭicchitvā satthāraṁ vanditvā okāsaṁ kārento anantaraṁ gāthamāha –",
  "atk-s0514a10:278_0": "60.",
  "atk-s0514a10:279_0": " ‘‘Koṇḍañña pañhāni viyākarohi, yācanti taṁ isayo sādhurūpā;",
  "atk-s0514a10:280_0": "Koṇḍañña eso manujesu dhammo,",
  "atk-s0514a10:280_1": "yaṁ vuddhamāgacchati esa bhāro’’ti.",
  "atk-s0514a10:281_0": "Tattha koṇḍaññāti taṁ gottenālapati. Dhammoti sabhāvo.",
  "atk-s0514a10:281_1": "Yaṁ vuddhanti yaṁ paññāya vuddhaṁ purisaṁ esa pañhānaṁ vissajjanabhāro nāma āgacchati, eso manujesu sabhāvo,",
  "atk-s0514a10:281_2": "tasmā candimasūriyasahassaṁ uṭṭhāpento viya pākaṭaṁ katvā devarañño pañhe kathehīti.",
  "atk-s0514a10:282_0": "Tato mahāpuriso okāsaṁ karonto anantaraṁ gāthamāha –",
  "atk-s0514a10:283_0": "61.",
  "atk-s0514a10:284_0": "‘‘Katāvakāsā pucchantu bhonto,",
  "atk-s0514a10:284_1": "yaṁ kiñci pañhaṁ manasābhipatthitaṁ;",
  "atk-s0514a10:285_0": "Ahañhi taṁ taṁ vo viyākarissaṁ,",
  "atk-s0514a10:285_1": "ñatvā sayaṁ lokamimaṁ parañcā’’ti.",
  "atk-s0514a10:286_0": "Tattha yaṁ kiñcīti na kevalaṁ tumhākaṁyeva,",
  "atk-s0514a10:286_1": "atha kho sadevakassapi lokassa yaṁ manasābhipatthitaṁ, taṁ maṁ bhavanto pucchantu.",
  "atk-s0514a10:286_2": "Ahañhi vo idhalokanissitaṁ vā paralokanissitaṁ vā sabbaṁ pañhaṁ imañca parañca lokaṁ sayaṁ paññāya sacchikatvā kathessāmīti sabbaññupavāraṇaṁ sampavāresi.",
  "atk-s0514a10:287_0": "Evaṁ tena okāse kate sakko attanā abhisaṅkhataṁ pañhaṁ pucchi.",
  "atk-s0514a10:287_1": "Tamatthaṁ pakāsento satthā āha –",
  "atk-s0514a10:288_0": "62.",
  "atk-s0514a10:289_0": " ‘‘Tato ca maghavā sakko, atthadassī purindado;",
  "atk-s0514a10:290_0": "Apucchi paṭhamaṁ pañhaṁ, yañcāsi abhipatthitaṁ.",
  "atk-s0514a10:291_0": "63.",
  "atk-s0514a10:292_0": "‘‘Kiṁ sū vadhitvā na kadāci socati,",
  "atk-s0514a10:292_1": "kissappahānaṁ isayo vaṇṇayanti;",
  "atk-s0514a10:293_0": "Kassīdha vuttaṁ pharusaṁ khametha,",
  "atk-s0514a10:293_1": "akkhāhi me koṇḍañña etamattha’’nti.",
  "atk-s0514a10:294_0": "Tattha yañcāsīti yaṁ tassa manasā abhipatthitaṁ āsi, taṁ pucchīti attho.",
  "atk-s0514a10:294_1": "Etanti etaṁ mayā pucchitamatthaṁ akkhāhi meti ekagāthāya tayo pañhe pucchi.",
  "atk-s0514a10:295_0": "Tato paraṁ byākaronto āha –",
  "atk-s0514a10:296_0": "64.",
  "atk-s0514a10:297_0": "‘‘Kodhaṁ vadhitvā na kadāci socati,",
  "atk-s0514a10:297_1": "makkhappahānaṁ isayo vaṇṇayanti;",
  "atk-s0514a10:298_0": "Sabbesaṁ vuttaṁ pharusaṁ khametha,",
  "atk-s0514a10:298_1": "etaṁ khantiṁ uttamamāhu santo’’ti.",
  "atk-s0514a10:299_0": "Tattha kodhaṁ vadhitvāti kodhaṁ māretvā chaḍḍetvā.",
  "atk-s0514a10:299_1": "Socanto hi paṭighacitteneva socati, kodhābhāvā kuto soko.",
  "atk-s0514a10:299_2": "Tena vuttaṁ ‘‘na kadāci socatī’’ti.",
  "atk-s0514a10:299_3": "Makkhappahānanti parehi attano kataguṇamakkhanalakkhaṇassa akataññubhāvasaṅkhātassa makkhassa pahānaṁ isayo vaṇṇayanti.",
  "atk-s0514a10:299_4": "Sabbesanti hīnamajjhimukkaṭṭhānaṁ sabbesampi pharusaṁ vacanaṁ khametha.",
  "atk-s0514a10:299_5": "Santoti porāṇakā paṇḍitā evaṁ kathenti.",
  "atk-s0514a10:300_0": "Sakko āha –",
  "atk-s0514a10:301_0": "65.",
  "atk-s0514a10:302_0": "‘‘Sakkā ubhinnaṁ vacanaṁ titikkhituṁ,",
  "atk-s0514a10:302_1": "sadisassa vā seṭṭhatarassa vāpi;",
  "atk-s0514a10:303_0": "Kathaṁ nu hīnassa vaco khametha,",
  "atk-s0514a10:303_1": "akkhāhi me koṇḍañña etamattha’’nti.",
  "atk-s0514a10:304_0": "Sarabhaṅgo āha –",
  "atk-s0514a10:305_0": "66.",
  "atk-s0514a10:306_0": " ‘‘Bhayā hi seṭṭhassa vaco khametha, sārambhahetū pana sādisassa;",
  "atk-s0514a10:307_0": "Yo cīdha hīnassa vaco khametha,",
  "atk-s0514a10:307_1": "etaṁ khantiṁ uttamamāhu santo’’ti. –",
  "atk-s0514a10:308_0": "Evamādīnaṁ gāthānaṁ vacanappaṭivacanavasena sambandho veditabbo.",
  "atk-s0514a10:309_0": "Tattha akkhāhi meti, bhante koṇḍañña, tumhehi dve pañhā sukathitā, eko me cittaṁ na gaṇhāti,",
  "atk-s0514a10:309_1": "kathaṁ sakkā attano hīnatarassa vacanaṁ adhivāsetuṁ,",
  "atk-s0514a10:309_2": "taṁ mama akkhāhīti pucchanto evamāha.",
  "atk-s0514a10:309_3": "Etaṁ khantinti yadetaṁ jātigottādihīnassa vacanaṁ khamanaṁ,",
  "atk-s0514a10:309_4": "etaṁ khantiṁ uttamanti porāṇakapaṇḍitā vadanti.",
  "atk-s0514a10:309_5": "Yaṁ panetaṁ jātiādīhi seṭṭhassa bhayena,",
  "atk-s0514a10:309_6": "sadisassa karaṇuttariyalakkhaṇe sārambhe ādīnavadassanena khamanaṁ,",
  "atk-s0514a10:309_7": "nesā adhivāsanakhanti nāmāti attho.",
  "atk-s0514a10:310_0": "Evaṁ vutte sakko mahāsattaṁ āha – ‘‘bhante,",
  "atk-s0514a10:310_1": "paṭhamaṁ tumhe ‘sabbesaṁ vuttaṁ pharusaṁ khametha,",
  "atk-s0514a10:310_2": "etaṁ khantiṁ uttamamāhu santo’ti vatvā idāni ‘yo cīdha hīnassa vaco khametha,",
  "atk-s0514a10:310_3": "etaṁ khantiṁ uttamamāhu santo’ti vadatha,",
  "atk-s0514a10:310_4": "na vo purimena pacchimaṁ sametī’’ti. Atha naṁ mahāsatto, ‘‘sakka,",
  "atk-s0514a10:310_5": "pacchimaṁ mayā ‘ayaṁ hīno’ti ñatvā pharusavacanaṁ adhivāsentassa vasena vuttaṁ,",
  "atk-s0514a10:310_6": "yasmā pana na sakkā rūpadassanamattena sattānaṁ seṭṭhādibhāvo ñātuṁ,",
  "atk-s0514a10:310_7": "tasmā purimaṁ vutta’’nti vatvā sattānaṁ aññatra saṁvāsā rūpadassanamattena seṭṭhādibhāvassa duviññeyyataṁ pakāsento gāthamāha –",
  "atk-s0514a10:311_0": "67.",
  "atk-s0514a10:312_0": "‘‘Kathaṁ vijaññā catupattharūpaṁ,",
  "atk-s0514a10:312_1": "seṭṭhaṁ sarikkhaṁ athavāpi hīnaṁ;",
  "atk-s0514a10:313_0": "Virūparūpena caranti santo,",
  "atk-s0514a10:313_1": "tasmā hi sabbesaṁ vaco khamethā’’ti.",
  "atk-s0514a10:314_0": "Tattha catupattharūpanti catūhi iriyāpathehi paṭicchannasabhāvaṁ.",
  "atk-s0514a10:314_1": "Virūparūpenāti virūpānaṁ lāmakapuggalānaṁ rūpena uttamaguṇā santopi vicaranti.",
  "atk-s0514a10:314_2": "Imasmiṁ panatthe majjhantikattherassa vatthu kathetabbaṁ.",
  "atk-s0514a10:315_0": "Taṁ sutvā sakko nikkaṅkho hutvā, ‘‘bhante,",
  "atk-s0514a10:315_1": "etāya no khantiyā ānisaṁsaṁ kathehī’’ti yāci. Athassa mahāsatto gāthamāha –",
  "atk-s0514a10:316_0": "68.",
  "atk-s0514a10:317_0": " ‘‘Na hetamatthaṁ mahatīpi senā, sarājikā yujjhamānā labhetha;",
  "atk-s0514a10:318_0": "Yaṁ khantimā sappuriso labhetha,",
  "atk-s0514a10:318_1": "khantībalassūpasamanti verā’’ti.",
  "atk-s0514a10:319_0": "Tattha etamatthanti etaṁ veravūpasamanippaṭighasabhāvasaṅkhātaṁ atthaṁ.",
  "atk-s0514a10:320_0": "Evaṁ mahāsattena khantiguṇe kathite te rājāno cintayiṁsu – ‘‘sakko attanova pañhe pucchati,",
  "atk-s0514a10:320_1": "amhākaṁ pucchanokāsaṁ na dassatī’’ti.",
  "atk-s0514a10:320_2": "Atha nesaṁ ajjhāsayaṁ viditvā sakko attanā abhisaṅkhate cattāro pañhe ṭhapetvāva tesaṁ kaṅkhaṁ pucchanto gāthamāha –",
  "atk-s0514a10:321_0": "69.",
  "atk-s0514a10:322_0": "‘‘Subhāsitaṁ te anumodiyāna,",
  "atk-s0514a10:322_1": "aññaṁ taṁ pucchāmi tadiṅgha brūhi;",
  "atk-s0514a10:323_0": "Yathā ahuṁ daṇḍakī nāḷikero, athajjuno kalābu cāpi rājā;",
  "atk-s0514a10:324_0": "Tesaṁ gatiṁ brūhi supāpakamminaṁ,",
  "atk-s0514a10:324_1": "katthūpapannā isīnaṁ viheṭhakā’’ti.",
  "atk-s0514a10:325_0": "Tattha anumodiyānāti idaṁ mayā puṭṭhānaṁ tiṇṇaṁ pañhānaṁ vissajjanasaṅkhātaṁ tava subhāsitaṁ anumoditvā.",
  "atk-s0514a10:325_1": "Yathā ahunti yathā cattāro janā ahesuṁ. Kalābu cāti kalāburājā ca. Athajjunoti atha ajjunarājā.",
  "atk-s0514a10:326_0": "Athassa vissajjento mahāsatto pañca gāthāyo abhāsi –",
  "atk-s0514a10:327_0": "70.",
  "atk-s0514a10:328_0": " ‘‘Kisañhi vacchaṁ avakiriya daṇḍakī, ucchinnamūlo sajano saraṭṭho;",
  "atk-s0514a10:329_0": "Kukkuḷanāme nirayamhi paccati,",
  "atk-s0514a10:329_1": "tassa phuliṅgāni patanti kāye.",
  "atk-s0514a10:330_0": "71.",
  "atk-s0514a10:331_0": "‘‘Yo saññate pabbajite aheṭhayi,",
  "atk-s0514a10:331_1": "dhammaṁ bhaṇante samaṇe adūsake;",
  "atk-s0514a10:332_0": "Taṁ nāḷikeraṁ sunakhā parattha,",
  "atk-s0514a10:332_1": "saṅgamma khādanti viphandamānaṁ.",
  "atk-s0514a10:333_0": "72.",
  "atk-s0514a10:334_0": " ‘‘Athajjuno niraye sattisūle, avaṁsiro patito uddhaṁpādo;",
  "atk-s0514a10:335_0": "Aṅgīrasaṁ gotamaṁ heṭhayitvā,",
  "atk-s0514a10:335_1": "khantiṁ tapassiṁ cirabrahmacāriṁ.",
  "atk-s0514a10:336_0": "73.",
  "atk-s0514a10:337_0": "‘‘Yo khaṇḍaso pabbajitaṁ achedayi,",
  "atk-s0514a10:337_1": "khantiṁ vadantaṁ samaṇaṁ adūsakaṁ;",
  "atk-s0514a10:338_0": "Kalābuvīciṁ upapajja paccati,",
  "atk-s0514a10:338_1": "mahāpatāpaṁ kaṭukaṁ bhayānakaṁ.",
  "atk-s0514a10:339_0": "74.",
  "atk-s0514a10:340_0": " ‘‘Etāni sutvā nirayāni paṇḍito, aññāni pāpiṭṭhatarāni cettha;",
  "atk-s0514a10:341_0": "Dhammaṁ care samaṇabrāhmaṇesu,",
  "atk-s0514a10:341_1": "evaṁkaro saggamupeti ṭhāna’’nti.",
  "atk-s0514a10:342_0": "Tattha kisanti appamaṁsalohitattā kisasarīraṁ.",
  "atk-s0514a10:342_1": "Avakiriyāti avakiritvā niṭṭhubhanadantakaṭṭhapātanena tassa sarīre kaliṁ pavāhetvā.",
  "atk-s0514a10:342_2": "Ucchinnamūloti ucchinnamūlo hutvā. Sajanoti sapariso.",
  "atk-s0514a10:342_3": "Kukkuḷanāme nirayamhīti yojanasatappamāṇe kappasaṇṭhite uṇhachārikaniraye. Phuliṅgānīti vītaccitaṅgārā.",
  "atk-s0514a10:342_4": "Tassa kira tattha uṇhakukkuḷe nimuggassa navahi vaṇamukhehi uṇhā chārikā pavisanti,",
  "atk-s0514a10:342_5": "sīse mahantamahantā aṅgārā patanti.",
  "atk-s0514a10:342_6": "Tesaṁ pana patanakāle sakalasarīraṁ dīparukkho viya jalati, balavavedanā vattanti.",
  "atk-s0514a10:342_7": "So adhivāsetuṁ asakkonto mahāviravaṁ ravati.",
  "atk-s0514a10:342_8": "Sarabhaṅgasatthā pathaviṁ bhinditvā taṁ tattha tathāpaccamānaṁ dassesi, mahājano bhayasantāsamāpajji.",
  "atk-s0514a10:342_9": "Tassa ativiya bhītabhāvaṁ ñatvā mahāsatto taṁ nirayaṁ antaradhāpesi.",
  "atk-s0514a10:343_0": "Dhammaṁ bhaṇanteti dasakusalakammapathadhammaṁ bhāsante. Samaṇeti samitapāpe. Adūsaketi niraparādhe.",
  "atk-s0514a10:343_1": "Nāḷikeranti evaṁnāmakaṁ rājānaṁ.",
  "atk-s0514a10:343_2": "Paratthāti paraloke niraye nibbattaṁ.",
  "atk-s0514a10:343_3": "Saṅgammāti ito cito ca samāgantvā chinditvā mahantamahantā sunakhā khādanti.",
  "atk-s0514a10:343_4": "Tasmiṁ kira kaliṅgaraṭṭhe dantapuranagare nāḷikere nāma raññe rajjaṁ kārayamāne eko mahātāpaso pañcasatatāpasaparivuto himavantā āgamma rājuyyāne vāsaṁ kappetvā mahājanassa dhammaṁ desesi.",
  "atk-s0514a10:343_5": "‘‘Dhammikatāpaso uyyāne vasatī’’ti raññopi ārocayiṁsu.",
  "atk-s0514a10:343_6": "Rājā pana adhammiko adhammena rajjaṁ kāresi.",
  "atk-s0514a10:343_7": "So amaccesu tāpasaṁ pasaṁsantesu ‘‘ahampi dhammaṁ suṇissāmī’’ti uyyānaṁ gantvā tāpasaṁ vanditvā nisīdi.",
  "atk-s0514a10:343_8": "Tāpaso raññā saddhiṁ paṭisanthāraṁ karonto ‘‘kiṁ, mahārāja, dhammena rajjaṁ kāresi, janaṁ na pīḷesī’’ti āha.",
  "atk-s0514a10:343_9": "So tassa kujjhitvā ‘‘ayaṁ kūṭajaṭilo ettakaṁ kālaṁ nāgarānaṁ santike mamaññeva aguṇaṁ kathesi maññe,",
  "atk-s0514a10:343_10": "hotu jānissāmī’’ti cintetvā ‘‘sve amhākaṁ gharadvāraṁ āgaccheyyāthā’’ti nimantetvā punadivase purāṇagūthassa cāṭiyo paripūrāpetvā tāpasesu āgatesu tesaṁ bhikkhābhājanāni gūthassa pūrāpetvā dvāraṁ pidahāpetvā musalāni ca lohadaṇḍe ca gāhāpetvā isīnaṁ sīsāni bhindāpetvā jaṭāsu gāhāpetvā kaḍḍhāpetvā sunakhehi khādāpetvā tattheva bhinnaṁ pathaviṁ pavisitvā sunakhamahāniraye nibbattati,",
  "atk-s0514a10:343_11": "tatrassa tigāvutappamāṇasarīraṁ ahosi.",
  "atk-s0514a10:343_12": "Atha naṁ mahantamahantā mahāhatthippamāṇā pañcavaṇṇā sunakhā anubandhitvā ḍaṁsitvā navayojanāya jalitaayapathaviyā pātetvā mukhapūraṁ luñcantā vipphandamānaṁ khādiṁsu.",
  "atk-s0514a10:343_13": "Mahāsatto pathaviṁ dvidhā bhinditvā taṁ nirayaṁ dassetvā mahājanassa bhītabhāvaṁ ñatvā antaradhāpesi.",
  "atk-s0514a10:344_0": "Athajjunoti sahassabāhurājā.",
  "atk-s0514a10:344_1": "Aṅgīrasanti aṅgehi raṁsīnaṁ niccharaṇato evaṁladdhanāmaṁ.",
  "atk-s0514a10:344_2": "Heṭhayitvāti viheṭhetvā visapītakaṇḍena vijjhitvā jīvitakkhayaṁ pāpetvā.",
  "atk-s0514a10:344_3": "So kira ajjuno nāma rājā mahisakaraṭṭhe ketakarājadhāniyaṁ rajjaṁ kārento migavaṁ gantvā mige vadhitvā aṅgārapakkamaṁsaṁ khādanto vicari.",
  "atk-s0514a10:344_4": "Athekadivasaṁ migānaṁ āgamanaṭṭhāne koṭṭhakaṁ katvā mige olokayamāno aṭṭhāsi.",
  "atk-s0514a10:344_5": "Tadā so tāpaso tassa rañño avidūre ekaṁ kārarukkhaṁ abhiruhitvā phalāni ocinanto ocinitaphalasākhaṁ muñci.",
  "atk-s0514a10:344_6": "Tassā vissaṭṭhāya saddena taṁṭhānaṁ pattā migā palāyiṁsu.",
  "atk-s0514a10:344_7": "Rājā kujjhitvā tāpasaṁ visamissitena sallena vijjhi.",
  "atk-s0514a10:344_8": "So parigalitvā patanto matthakena khadirakhāṇukaṁ āsādetvā sūlaggeyeva kālamakāsi.",
  "atk-s0514a10:344_9": "Rājā taṅkhaṇeyeva dvidhā bhinnaṁ pathaviṁ pavisitvā sattisūlaniraye nibbatti,",
  "atk-s0514a10:344_10": "tigāvutappamāṇaṁ sarīraṁ ahosi.",
  "atk-s0514a10:344_11": "Tatra taṁ nirayapālā jalitehi āvudhehi koṭṭetvā jalitaṁ ayapabbataṁ āropenti.",
  "atk-s0514a10:344_12": "Pabbatamatthake ṭhitakāle vāto paharati,",
  "atk-s0514a10:344_13": "so vātappahārena parigalitvā patati.",
  "atk-s0514a10:344_14": "Tasmiṁ khaṇe heṭṭhā navayojanāya jalitaayapathaviyā mahātālakkhandhappamāṇaṁ jalitaṁ ayasūlaṁ uṭṭhahati.",
  "atk-s0514a10:344_15": "So sūlaggamatthakeyeva āsādetvā sūlāvuto tiṭṭhati. Tasmiṁ khaṇe pathavī jalati, sūlaṁ jalati, tassa sarīraṁ jalati.",
  "atk-s0514a10:344_16": "So tattha mahāravaṁ ravanto paccati.",
  "atk-s0514a10:344_17": "Mahāsatto pathaviṁ dvidhā katvā taṁ nirayaṁ dassetvā mahājanassa bhītabhāvaṁ ñatvā antaradhāpesi.",
  "atk-s0514a10:345_0": "Khaṇḍasoti cattāro hatthapāde kaṇṇanāsañca khaṇḍākhaṇḍaṁ katvā. Adūsakanti niraparādhaṁ.",
  "atk-s0514a10:345_1": "Tathā chedāpetvā dvīhi kasāhi pahārasahassehi tāḷāpetvā jaṭāsu gahetvā ākaḍḍhāpetvā paṭikujjaṁ nipajjāpetvā piṭṭhiyaṁ paṇhiyā paharitvā mahādukkhasamappitaṁ akāsi. Kalābuvīcinti kalābu avīciṁ. Kaṭukanti tikhiṇavedanaṁ,",
  "atk-s0514a10:345_2": "evarūpaṁ nirayaṁ upapajjitvā channaṁ jālānaṁ antare paccati.",
  "atk-s0514a10:345_3": "Vitthārato pana kalāburañño vatthu khantivādijātake (jā. 1.4.49-52) kathitameva.",
  "atk-s0514a10:345_4": "Aññāni pāpiṭṭhatarāni cetthāti etehi nirayehi pāpiṭṭhatarāni ca aññāni nirayāni sutvā. Dhammaṁ careti, sakka devarāja,",
  "atk-s0514a10:345_5": "paṇḍito kulaputto na kevalaṁ eteyeva cattāro nirayā, eteyeva ca rājāno nerayikā, atha kho aññepi nirayā,",
  "atk-s0514a10:345_6": "aññepi ca rājāno nirayesu uppannāti viditvā catupaccayadānadhammikārakkhāvaraṇasaṁvidhānasaṅkhātaṁ samaṇabrāhmaṇesu dhammaṁ careyyāti.",
  "atk-s0514a10:346_0": "Evaṁ mahāsattena catunnaṁ rājūnaṁ nibbattaṭṭhāne dassite tayo rājāno nikkaṅkhā ahesuṁ.",
  "atk-s0514a10:346_1": "Tato sakko avasese cattāro pañhe pucchanto gāthamāha –",
  "atk-s0514a10:347_0": "75.",
  "atk-s0514a10:348_0": "‘‘Subhāsitaṁ te anumodiyāna,",
  "atk-s0514a10:348_1": "aññaṁ taṁ pucchāmi tadiṅgha brūhi;",
  "atk-s0514a10:349_0": "Kathaṁvidhaṁ sīlavantaṁ vadanti,",
  "atk-s0514a10:349_1": "kathaṁvidhaṁ paññavantaṁ vadanti;",
  "atk-s0514a10:350_0": "Kathaṁvidhaṁ sappurisaṁ vadanti,",
  "atk-s0514a10:350_1": "kathaṁvidhaṁ no siri no jahātī’’ti.",
  "atk-s0514a10:351_0": "Tattha kathaṁvidhaṁ no siri no jahātīti kathaṁvidhaṁ nu purisaṁ paṭiladdhasirī na jahātīti.",
  "atk-s0514a10:352_0": "Athassa vissajjento mahāsatto catasso gāthāyo abhāsi –",
  "atk-s0514a10:353_0": "76.",
  "atk-s0514a10:354_0": "‘‘Kāyena vācāya ca yodha saññato,",
  "atk-s0514a10:354_1": "manasā ca kiñci na karoti pāpaṁ;",
  "atk-s0514a10:355_0": "Na attahetū alikaṁ bhaṇeti,",
  "atk-s0514a10:355_1": "tathāvidhaṁ sīlavantaṁ vadanti.",
  "atk-s0514a10:356_0": "77.",
  "atk-s0514a10:357_0": "‘‘Gambhīrapañhaṁ manasābhicintayaṁ,",
  "atk-s0514a10:357_1": "nāccāhitaṁ kamma karoti luddaṁ;",
  "atk-s0514a10:358_0": "Kālāgataṁ atthapadaṁ na riñcati,",
  "atk-s0514a10:358_1": "tathāvidhaṁ paññavantaṁ vadanti.",
  "atk-s0514a10:359_0": "78.",
  "atk-s0514a10:360_0": "‘‘Yo ve kataññū katavedi dhīro,",
  "atk-s0514a10:360_1": "kalyāṇamitto daḷhabhatti ca hoti;",
  "atk-s0514a10:361_0": "Dukhitassa sakkacca karoti kiccaṁ,",
  "atk-s0514a10:361_1": "tathāvidhaṁ sappurisaṁ vadanti.",
  "atk-s0514a10:362_0": "79.",
  "atk-s0514a10:363_0": "‘‘Etehi sabbehi guṇehupeto,",
  "atk-s0514a10:363_1": "saddho mudū saṁvibhāgī vadaññū;",
  "atk-s0514a10:364_0": "Saṅgāhakaṁ sakhilaṁ saṇhavācaṁ,",
  "atk-s0514a10:364_1": "tathāvidhaṁ no siri no jahātī’’ti.",
  "atk-s0514a10:365_0": "Tattha ‘‘kāyenā’’tiādīni padāni tividhasucaritadvāravasena vuttāni.",
  "atk-s0514a10:365_1": "Na attahetūti desanāsīsamevetaṁ,",
  "atk-s0514a10:365_2": "attahetu vā parahetu vā yasahetu vā dhanahetu vā lābhahetu vā āmisakiñcikkhahetu vā alikaṁ na kathetīti attho.",
  "atk-s0514a10:365_3": "Kāmañcesa attho ‘‘vācāya saññato’’ti imināva siddho,",
  "atk-s0514a10:365_4": "musāvādino pana akattabbaṁ pāpaṁ nāma natthīti garubhāvadīpanatthaṁ puna evamāhāti veditabbo.",
  "atk-s0514a10:365_5": "Taṁ puggalaṁ sīlavantaṁ vadanti.",
  "atk-s0514a10:366_0": "Gambhīrapañhanti atthato ca pāḷito ca gambhīraṁ guḷhaṁ paṭicchannaṁ sattubhastajātaka- (jā.",
  "atk-s0514a10:366_1": "1.7.46 ādayo) sambhavajātaka- (jā.",
  "atk-s0514a10:366_2": "1.16.138 ādayo) mahāumaṅgajātakesu (jā.",
  "atk-s0514a10:366_3": "2.22.590 ādayo) āgatasadisaṁ pañhaṁ.",
  "atk-s0514a10:366_4": "Manasābhicintayanti manasā abhicintento atthaṁ paṭivijjhitvā candasahassaṁ sūriyasahassaṁ uṭṭhāpento viya pākaṭaṁ katvā yo kathetuṁ sakkotīti attho. Nāccāhitanti na atiahitaṁ,",
  "atk-s0514a10:366_5": "hitātikkantaṁ luddaṁ pharusaṁ sāhasikakammañca yo na karotīti attho.",
  "atk-s0514a10:366_6": "Imassa panatthassa āvibhāvatthaṁ –",
  "atk-s0514a10:367_0": "‘‘Na paṇḍitā attasukhassa hetu, pāpāni kammāni samācaranti;",
  "atk-s0514a10:368_0": "Dukkhena phuṭṭhā piḷitāpi santā,",
  "atk-s0514a10:368_1": "chandā dosā ca na jahanti dhamma’’nti. –",
  "atk-s0514a10:369_0": "Bhūripañho kathetabbo.",
  "atk-s0514a10:370_0": "Kālāgatanti ettha dānaṁ dātabbakāle, sīlaṁ rakkhaṇakāle, uposathaṁ upavāsakāle, saraṇesu patiṭṭhānakāle, pabbajitakāle, samaṇadhammakaraṇakāle,",
  "atk-s0514a10:370_1": "vipassanācārasmiṁ yuñjanakāle cāti imāni dānādīni sampādento kālāgataṁ atthapadaṁ na riñcati na hāpeti na gaḷāpeti nāma.",
  "atk-s0514a10:370_2": "Tathāvidhanti sakka sabbaññubuddhā ca paccekabuddhā ca bodhisattā ca paññavantaṁ kathentā evarūpaṁ puggalaṁ kathenti.",
  "atk-s0514a10:371_0": "‘‘Yo ve’’ti gāthāya parena attano kataguṇaṁ jānātīti kataññū.",
  "atk-s0514a10:371_1": "Evaṁ ñatvā pana yenassa guṇo kato,",
  "atk-s0514a10:371_2": "tassa guṇaṁ paṭikaronto katavedī nāma.",
  "atk-s0514a10:371_3": "Dukhitassāti attano sahāyassa dukkhappattassa dukkhaṁ attani āropetvā yo tassa uppannakiccaṁ sahatthena sakkaccaṁ karoti,",
  "atk-s0514a10:371_4": "buddhādayo evarūpaṁ sappurisaṁ nāma kathenti.",
  "atk-s0514a10:371_5": "Apica sappurisā nāma kataññū katavedino hontīti satapattajātaka- (jā.",
  "atk-s0514a10:371_6": "1.3.85-87) cūḷahaṁsajātaka- (jā.",
  "atk-s0514a10:371_7": "1.15.133 ādayo) mahāhaṁsajātakādīni (jā. 2.21.89 ādayo) kathetabbāni.",
  "atk-s0514a10:371_8": "Etehi sabbehīti sakka yo etehi heṭṭhā vuttehi sīlādīhi sabbehipi guṇehi upeto.",
  "atk-s0514a10:371_9": "Saddhoti okappanasaddhāya samannāgato. Mudūti piyabhāṇī.",
  "atk-s0514a10:371_10": "Saṁvibhāgīti sīlasaṁvibhāgadānasaṁvibhāgābhiratattā saṁvibhāgī.",
  "atk-s0514a10:371_11": "Yācakānaṁ vacanaṁ ñatvā dānavasena vadaññū.",
  "atk-s0514a10:371_12": "Catūhi saṅgahavatthūhi tesaṁ tesaṁ saṅgaṇhanato saṅgāhakaṁ, madhuravacanatāya sakhilaṁ,",
  "atk-s0514a10:371_13": "maṭṭhavacanatāya saṇhavācaṁ tathāvidhaṁ nu puggalaṁ adhigatayasasobhaggasaṅkhātā sirī no jahāti, nāssa sirī vinassatīti.",
  "atk-s0514a10:372_0": "Evaṁ mahāsatto gaganatale puṇṇacandaṁ uṭṭhāpento viya cattāro pañhe vissajjesi.",
  "atk-s0514a10:372_1": "Tato paraṁ sesapañhānaṁ pucchā ca vissajjanañca hoti –",
  "atk-s0514a10:373_0": "80.",
  "atk-s0514a10:374_0": "‘‘Subhāsitaṁ te anumodiyāna,",
  "atk-s0514a10:374_1": "aññaṁ taṁ pucchāmi tadiṅgha brūhi;",
  "atk-s0514a10:375_0": "Sīlaṁ siriñcāpi satañca dhammaṁ,",
  "atk-s0514a10:375_1": "paññañca kaṁ seṭṭhataraṁ vadanti.",
  "atk-s0514a10:376_0": "81.",
  "atk-s0514a10:377_0": " ‘‘Paññā hi seṭṭhā kusalā vadanti, nakkhattarājāriva tārakānaṁ;",
  "atk-s0514a10:378_0": "Sīlaṁ sirī cāpi satañca dhammo, anvāyikā paññavato bhavanti.",
  "atk-s0514a10:379_0": "82.",
  "atk-s0514a10:380_0": "‘‘Subhāsitaṁ te anumodiyāna,",
  "atk-s0514a10:380_1": "aññaṁ taṁ pucchāmi tadiṅgha brūhi;",
  "atk-s0514a10:381_0": "Kathaṁkaro kintikaro kimācaraṁ,",
  "atk-s0514a10:381_1": "kiṁ sevamāno labhatīdha paññaṁ;",
  "atk-s0514a10:382_0": "Paññāya dānippaṭipadaṁ vadehi,",
  "atk-s0514a10:382_1": "kathaṁkaro paññavā hoti macco.",
  "atk-s0514a10:383_0": "83.",
  "atk-s0514a10:384_0": "‘‘Sevetha vuddhe nipuṇe bahussute,",
  "atk-s0514a10:384_1": "uggāhako ca paripucchako siyā;",
  "atk-s0514a10:385_0": "Suṇeyya sakkacca subhāsitāni, evaṁkaro paññavā hoti macco.",
  "atk-s0514a10:386_0": "84.",
  "atk-s0514a10:387_0": " ‘‘Sa paññavā kāmaguṇe avekkhati, aniccato dukkhato rogato ca;",
  "atk-s0514a10:388_0": "Evaṁ vipassī pajahāti chandaṁ, dukkhesu kāmesu mahabbhayesu.",
  "atk-s0514a10:389_0": "85.",
  "atk-s0514a10:390_0": "‘‘Sa vītarāgo pavineyya dosaṁ,",
  "atk-s0514a10:390_1": "mettaṁ cittaṁ bhāvaye appamāṇaṁ;",
  "atk-s0514a10:391_0": "Sabbesu bhūtesu nidhāya daṇḍaṁ,",
  "atk-s0514a10:391_1": "anindito brahmamupeti ṭhāna’’nti.",
  "atk-s0514a10:392_0": "Tattha sīlanti ācārasīlaṁ. Sirinti issariyasiriṁ.",
  "atk-s0514a10:392_1": "Satañca dhammanti sappurisadhammaṁ. Paññanti supaññaṁ.",
  "atk-s0514a10:392_2": "Evaṁ imesaṁ catunnaṁ dhammānaṁ kataraṁ dhammaṁ seṭṭhataraṁ vadantīti pucchati. Paññā hīti, sakka,",
  "atk-s0514a10:392_3": "etesu catūsu dhammesu yā esā paññā nāma, sāva seṭṭhā,",
  "atk-s0514a10:392_4": "iti buddhādayo kusalā vadanti.",
  "atk-s0514a10:392_5": "Yathā hi tārakagaṇā candaṁ parivārenti, candova tesaṁ uttamo.",
  "atk-s0514a10:392_6": "Evaṁ sīlañca sirī cāpi satañca dhammoti ete tayopi anvāyikā paññavato bhavanti paññavantameva anugacchanti,",
  "atk-s0514a10:392_7": "paññāya eva parivārā hontīti attho.",
  "atk-s0514a10:393_0": "‘‘Kathaṁkaro’’tiādīni aññamaññavevacanāneva.",
  "atk-s0514a10:393_1": "Kathaṁkaroti kiṁ nāma kammaṁ karonto kiṁ ācaranto kiṁ sevamāno bhajamāno payirupāsamāno idhaloke paññaṁ labhati,",
  "atk-s0514a10:393_2": "paññāyameva paṭipadaṁ vadehi, jānitukāmomhi,",
  "atk-s0514a10:393_3": "kathaṁkaro macco paññavā nāma hotīti pucchati.",
  "atk-s0514a10:393_4": "Vuddheti paññāvuddhippatte paṇḍite.",
  "atk-s0514a10:393_5": "Nipuṇeti sukhumakāraṇajānanasamatthe.",
  "atk-s0514a10:393_6": "Evaṁkaroti yo puggalo evaṁ vuttappakāre puggale sevati bhajati payirupāsati, pāḷiṁ uggaṇhāti, punappunaṁ atthaṁ pucchati,",
  "atk-s0514a10:393_7": "pāsāṇe lekhaṁ khaṇanto viya kañcananāḷiyā sīhavasaṁ sampaṭicchanto viya ohitasoto sakkaccaṁ subhāsitāni suṇāti,",
  "atk-s0514a10:393_8": "ayaṁ evaṁkaro macco paññavā hotīti.",
  "atk-s0514a10:394_0": "Evaṁ mahāsatto pācīnalokadhātuto sūriyaṁ uṭṭhāpento viya paññāya paṭipadaṁ kathetvā idāni tassā paññāya guṇaṁ kathento ‘‘sa paññavā’’tiādimāha.",
  "atk-s0514a10:394_1": "Tattha kāmaguṇeti kāmakoṭṭhāse hutvā abhāvaṭṭhena aniccato,",
  "atk-s0514a10:394_2": "diṭṭhadhammikasamparāyikānaṁ dukkhānaṁ vatthubhāvena dukkhato,",
  "atk-s0514a10:394_3": "aṭṭhanavutiyā rogamukhānaṁ kāme nissāya uppattisambhavena rogato ca avekkhati oloketi,",
  "atk-s0514a10:394_4": "so evaṁ vipassī etehi kāraṇehi kāmānaṁ aniccāditaṁ passanto ‘‘kāme nissāya uppajjanakadukkhānaṁ anto natthi,",
  "atk-s0514a10:394_5": "kāmānaṁ pahānameva sukha’’nti viditvā dukkhesu kāmesu mahabbhayesu chandaṁ pajahāti. Sa vītarāgoti, ‘‘sakka,",
  "atk-s0514a10:394_6": "so puggalo evaṁ vītarāgo navāghātavatthuvasena uppajjanakasabhāvadosaṁ vinetvā mettacittaṁ bhāveyya,",
  "atk-s0514a10:394_7": "appamāṇasattārammaṇattā appamāṇaṁ taṁ bhāvetvā aparihīnajjhāno agarahito brahmaloke uppajjatī’’ti.",
  "atk-s0514a10:395_0": "Evaṁ mahāsatte kāmānaṁ dosaṁ kathenteyeva tesaṁ tiṇṇampi rājūnaṁ sabalakāyānaṁ tadaṅgappahānena pañcakāmaguṇarāgo pahīno.",
  "atk-s0514a10:395_1": "Taṁ ñatvā mahāsatto tesaṁ pahaṁsanavasena gāthamāha –",
  "atk-s0514a10:396_0": "86.",
  "atk-s0514a10:397_0": "‘‘Mahatthiyaṁ āgamanaṁ ahosi,",
  "atk-s0514a10:397_1": "tavamaṭṭhakā bhīmarathassa cāpi;",
  "atk-s0514a10:398_0": "Kāliṅgarājassa ca uggatassa,",
  "atk-s0514a10:398_1": "sabbesa vo kāmarāgo pahīno’’ti.",
  "atk-s0514a10:399_0": "Tattha mahatthiyanti mahatthaṁ mahāvipphāraṁ mahājutikaṁ. Tavamaṭṭhakāti tava aṭṭhakā.",
  "atk-s0514a10:399_1": "Pahīnoti tadaṅgappahānena pahīno.",
  "atk-s0514a10:400_0": "Taṁ sutvā rājāno mahāsattassa thutiṁ karontā gāthamāhaṁsu –",
  "atk-s0514a10:401_0": "87.",
  "atk-s0514a10:402_0": " ‘‘Evametaṁ paracittavedi, sabbesa no kāmarāgo pahīno;",
  "atk-s0514a10:403_0": "Karohi okāsamanuggahāya,",
  "atk-s0514a10:403_1": "yathā gatiṁ te abhisambhavemā’’ti.",
  "atk-s0514a10:404_0": "Tattha anuggahāyāti pabbajjatthāya okāsaṁ no karohi.",
  "atk-s0514a10:404_1": "Yathā mayaṁ pabbajitvā tava gatiṁ nipphattiṁ abhisambhavema pāpuṇeyyāma,",
  "atk-s0514a10:404_2": "tayā paṭividdhaguṇaṁ paṭivijjheyyāmāti vadiṁsu.",
  "atk-s0514a10:405_0": "Atha nesaṁ okāsaṁ karonto mahāsatto itaraṁ gāthamāha –",
  "atk-s0514a10:406_0": "88.",
  "atk-s0514a10:407_0": " ‘‘Karomi okāsamanuggahāya, tathā hi vo kāmarāgo pahīno;",
  "atk-s0514a10:408_0": "Pharātha kāyaṁ vipulāya pītiyā,",
  "atk-s0514a10:408_1": "yathā gatiṁ me abhisambhavethā’’ti.",
  "atk-s0514a10:409_0": "Tattha pharātha kāyanti jhānapītiyā vipulāya kāyaṁ pharathāti.",
  "atk-s0514a10:410_0": "Taṁ sutvā te sampaṭicchantā gāthamāhaṁsu –",
  "atk-s0514a10:411_0": "89.",
  "atk-s0514a10:412_0": "‘‘Sabbaṁ karissāma tavānusāsaniṁ,",
  "atk-s0514a10:412_1": "yaṁ yaṁ tuvaṁ vakkhasi bhūripañña;",
  "atk-s0514a10:413_0": "Pharāma kāyaṁ vipulāya pītiyā,",
  "atk-s0514a10:413_1": "yathā gatiṁ te abhisambhavemā’’ti.",
  "atk-s0514a10:414_0": "Atha nesaṁ sabalakāyānaṁ mahāsatto pabbajjaṁ dāpetvā isigaṇaṁ uyyojento gāthamāha –",
  "atk-s0514a10:415_0": "90.",
  "atk-s0514a10:416_0": "‘‘Katāya vacchassa kisassa pūjā,",
  "atk-s0514a10:416_1": "gacchantu bhonto isayo sādhurūpā;",
  "atk-s0514a10:417_0": "Jhāne ratā hotha sadā samāhitā,",
  "atk-s0514a10:417_1": "esā ratī pabbajitassa seṭṭhā’’ti.",
  "atk-s0514a10:418_0": "Tattha gacchantūti attano attano vasanaṭṭhānāni gacchantu.",
  "atk-s0514a10:419_0": "Isayo tassa sarabhaṅgasatthuno vacanaṁ sirasā sampaṭicchitvā vanditvā ākāsaṁ uppatitvā sakāni vasanaṭṭhānāni gamiṁsu.",
  "atk-s0514a10:419_1": "Sakkopi uṭṭhāyāsanā mahāsattassa thutiṁ katvā añjaliṁ paggayha sūriyaṁ namassanto viya mahāsattaṁ namassamāno sapariso pakkāmi.",
  "atk-s0514a10:419_2": "Etamatthaṁ viditvā satthā imā gāthāyo abhāsi –",
  "atk-s0514a10:420_0": "91.",
  "atk-s0514a10:421_0": " ‘‘Sutvāna gāthā paramatthasaṁhitā, subhāsitā isinā paṇḍitena;",
  "atk-s0514a10:422_0": "Te vedajātā anumodamānā,",
  "atk-s0514a10:422_1": "pakkāmu devā devapuraṁ yasassino.",
  "atk-s0514a10:423_0": "92.",
  "atk-s0514a10:424_0": " ‘‘Gāthā imā atthavatī subyañjanā, subhāsitā isinā paṇḍitena;",
  "atk-s0514a10:425_0": "Yo kocimā aṭṭhikatvā suṇeyya,",
  "atk-s0514a10:425_1": "labhetha pubbāpariyaṁ visesaṁ;",
  "atk-s0514a10:426_0": "Laddhāna pubbāpariyaṁ visesaṁ,",
  "atk-s0514a10:426_1": "adassanaṁ maccurājassa gacche’’ti.",
  "atk-s0514a10:427_0": "Tattha paramatthasaṁhitāti aniccādidīpanena nibbānanissitā.",
  "atk-s0514a10:427_1": "Gāthā imāti idaṁ satthā sarabhaṅgasatthuno nibbānadāyakaṁ subhāsitaṁ vaṇṇento āha.",
  "atk-s0514a10:427_2": "Tattha atthavatīti nibbānadāyakaṭṭhena paramatthanissitā.",
  "atk-s0514a10:427_3": "Subyañjanāti parisuddhabyañjanā. Subhāsitāti sukathitā.",
  "atk-s0514a10:427_4": "Aṭṭhikatvāti attano atthikabhāvaṁ katvā atthiko hutvā sakkaccaṁ suṇeyya.",
  "atk-s0514a10:427_5": "Pubbāpariyanti paṭhamajjhānaṁ pubbaviseso, dutiyajjhānaṁ aparaviseso. Dutiyajjhānaṁ pubbaviseso,",
  "atk-s0514a10:427_6": "tatiyajjhānaṁ aparavisesoti evaṁ aṭṭhasamāpatticatumaggavasena pubbāparabhāvena ṭhitaṁ visesaṁ.",
  "atk-s0514a10:427_7": "Adassananti pariyosāne aparavisesaṁ arahattaṁ labhitvā nibbānaṁ pāpuṇeyya.",
  "atk-s0514a10:427_8": "Nibbānappatto hi puggalo maccurājassa adassanaṁ gato nāma hotīti.",
  "atk-s0514a10:428_0": "Evaṁ satthā arahattena desanāya kūṭaṁ gaṇhitvā ‘‘na, bhikkhave, idāneva,",
  "atk-s0514a10:428_1": "pubbepi moggallānassa āḷāhane pupphavassaṁ vassī’’ti vatvā saccāni pakāsetvā jātakaṁ samodhānento āha –",
  "atk-s0514a10:429_0": "93.",
  "atk-s0514a10:430_0": " ‘‘Sālissaro sāriputto, meṇḍissaro ca kassapo;",
  "atk-s0514a10:431_0": "Pabbato anuruddho ca, kaccāyano ca devalo;",
  "atk-s0514a10:432_0": "94.",
  "atk-s0514a10:433_0": " ‘‘Anusisso ca ānando, kisavaccho ca kolito;",
  "atk-s0514a10:434_0": "Nārado udāyitthero, parisā buddhaparisā;",
  "atk-s0514a10:435_0": "Sarabhaṅgo lokanātho, evaṁ dhāretha jātaka’’nti.",
  "atk-s0514a10:436_0": "Sarabhaṅgajātakavaṇṇanā dutiyā.",
  "atk-s0514a10:438_0": " [523] 3. Alambusājātakavaṇṇanā",
  "atk-s0514a10:439_0": "Athabravīti idaṁ satthā jetavane viharanto purāṇadutiyikāpalobhanaṁ ārabbha kathesi. Vatthu indriyajātake (jā. 1.8.60 ādayo) vitthāritameva.",
  "atk-s0514a10:439_1": "Satthā pana taṁ bhikkhuṁ ‘‘saccaṁ kira tvaṁ, bhikkhu,",
  "atk-s0514a10:439_2": "ukkaṇṭhitosī’’ti pucchitvā ‘‘saccaṁ,",
  "atk-s0514a10:439_3": "bhante’’ti vutte ‘‘kena ukkaṇṭhāpitosī’’ti vatvā ‘‘purāṇadutiyikāyā’’ti vutte ‘‘bhikkhu esā itthī tuyhaṁ anatthakārikā,",
  "atk-s0514a10:439_4": "tvaṁ etaṁ nissāya jhānaṁ nāsetvā tīṇi saṁvaccharāni mūḷho visaññī nipajjitvā uppannāya saññāya mahāparidevaṁ paridevī’’ti vatvā atītaṁ āhari.",
  "atk-s0514a10:440_0": "Atīte bārāṇasiyaṁ brahmadatte rajjaṁ kārente bodhisatto kāsiraṭṭhe brāhmaṇakule nibbattitvā vayappatto sabbasippesu nipphattiṁ patvā isipabbajjaṁ pabbajitvā araññāyatane vanamūlaphalāhāro yāpesi.",
  "atk-s0514a10:440_1": "Athekā migī tassa passāvaṭṭhāne sambhavamissakaṁ tiṇaṁ khāditvā udakaṁ pivi.",
  "atk-s0514a10:440_2": "Ettakeneva ca tasmiṁ paṭibaddhacittā gabbhaṁ paṭilabhitvā tato paṭṭhāya katthaci agantvā tattheva tiṇaṁ khāditvā assamassa sāmanteyeva vicarati .",
  "atk-s0514a10:440_3": "Mahāsatto pariggaṇhanto taṁ kāraṇaṁ aññāsi.",
  "atk-s0514a10:440_4": "Sā aparabhāge manussadārakaṁ vijāyi.",
  "atk-s0514a10:440_5": "Mahāsatto taṁ puttasinehena paṭijaggi,",
  "atk-s0514a10:440_6": "‘‘isisiṅgo’’tissa nāmaṁ akāsi.",
  "atk-s0514a10:440_7": "Atha naṁ mahāsatto viññutappattaṁ pabbājetvā attano mahallakakāle taṁ ādāya nārivanaṁ nāma gantvā, ‘‘tāta,",
  "atk-s0514a10:440_8": "imasmiṁ himavante imehi pupphehi sadisā itthiyo nāma honti,",
  "atk-s0514a10:440_9": "tā attano vasaṁ gate mahāvināsaṁ pāpenti,",
  "atk-s0514a10:440_10": "na tāsaṁ vasaṁ nāma gantuṁ vaṭṭatī’’ti ovaditvā aparabhāge brahmalokaparāyaṇo ahosi.",
  "atk-s0514a10:441_0": "Isisiṅgopi jhānakīḷaṁ kīḷanto himavantappadese vāsaṁ kappesi.",
  "atk-s0514a10:441_1": "Ghoratapo paramadhitindriyo ahosi.",
  "atk-s0514a10:441_2": "Athassa sīlatejena sakkassa bhavanaṁ kampi,",
  "atk-s0514a10:441_3": "sakko āvajjento taṁ kāraṇaṁ ñatvā ‘‘ayaṁ maṁ sakkattā cāveyya,",
  "atk-s0514a10:441_4": "ekaṁ accharaṁ pesetvā sīlamassa bhindāpessāmī’’ti sakaladevalokaṁ upaparikkhanto attano aḍḍhateyyakoṭisaṅkhānaṁ paricārikānaṁ majjhe ekaṁ alambusaṁ nāma accharaṁ ṭhapetvā aññaṁ tassa sīlaṁ bhindituṁ samatthaṁ adisvā taṁ pakkosāpetvā tassa sīlabhedaṁ kātuṁ āṇāpesi.",
  "atk-s0514a10:441_5": "Tamatthaṁ āvikaronto satthā paṭhamaṁ gāthamāha –",
  "atk-s0514a10:442_0": "95.",
  "atk-s0514a10:443_0": " ‘‘Athabravi brahā indo, vatrabhū jayataṁ pitā;",
  "atk-s0514a10:444_0": "Devakaññaṁ parābhetvā, sudhammāyaṁ alambusa’’nti.",
  "atk-s0514a10:445_0": "Tattha brahāti mahā.",
  "atk-s0514a10:445_1": "Vatrabhūti vatrassa nāma asurassa abhibhavitā.",
  "atk-s0514a10:445_2": "Jayataṁ pitāti jayantānaṁ jayappattānaṁ sesānaṁ tettiṁsāya devaputtānaṁ pitukiccasādhanena pitā.",
  "atk-s0514a10:445_3": "Parābhetvāti hadayaṁ bhinditvā olokento viya taṁ ‘‘paṭibalā aya’’nti ñatvāti attho.",
  "atk-s0514a10:445_4": "Sudhammāyanti sudhammāyaṁ devasabhāyaṁ.",
  "atk-s0514a10:446_0": "Paṇḍukambalasilāsane nisinno taṁ alambusaṁ pakkosāpetvā idamāha –",
  "atk-s0514a10:447_0": "96.",
  "atk-s0514a10:448_0": " ‘‘Misse devā taṁ yācanti, tāvatiṁsā saindakā;",
  "atk-s0514a10:449_0": "Isippalobhane gaccha, isisiṅgaṁ alambuse’’ti.",
  "atk-s0514a10:450_0": "Tattha misseti taṁ ālapati, idañca tassā nāmaṁ,",
  "atk-s0514a10:450_1": "sabbā panitthiyo purise kilesamissanena missanato ‘‘missā’’ti vuccanti,",
  "atk-s0514a10:450_2": "tena sādhāraṇena guṇanāmenālapanto evamāha.",
  "atk-s0514a10:450_3": "Isippalobhaneti isīnaṁ palobhanasamatthe.",
  "atk-s0514a10:450_4": "Isisiṅganti tassa kira matthake migasiṅgākārena dve cūḷā uṭṭhahiṁsu, tasmā evaṁ vuccati.",
  "atk-s0514a10:451_0": "Iti sakko ‘‘gaccha isisiṅgaṁ upasaṅkamitvā attano vasaṁ ānetvā sīlamassa bhindā’’ti alambusaṁ āṇāpesi.",
  "atk-s0514a10:452_0": "97.",
  "atk-s0514a10:453_0": " ‘‘Purāyaṁ amhe acceti, vattavā brahmacariyavā;",
  "atk-s0514a10:454_0": "Nibbānābhirato vuddho, tassa maggāni āvarā’’ti. – vacanaṁ āha;",
  "atk-s0514a10:455_0": "Tattha purāyanti ayaṁ tāpaso vattasampanno ca brahmacariyavā ca,",
  "atk-s0514a10:455_1": "so panesa dīghāyukatāya nibbānasaṅkhāte magge abhirato guṇavuddhiyā ca vuddho.",
  "atk-s0514a10:455_2": "Tasmā yāva esa amhe nātikkamati,",
  "atk-s0514a10:455_3": "na abhibhavitvā imamhā ṭhānā cāveti,",
  "atk-s0514a10:455_4": "tāvadeva tvaṁ gantvā tassa devalokagamanāni maggāni āvara, yathā idha nāgacchati, evaṁ karohīti attho.",
  "atk-s0514a10:456_0": "Taṁ sutvā alambusā gāthādvayamāha –",
  "atk-s0514a10:457_0": "98.",
  "atk-s0514a10:458_0": " ‘‘Devarāja kimeva tvaṁ, mameva tuvaṁ sikkhasi;",
  "atk-s0514a10:459_0": "Isippalobhane gaccha, santi aññāpi accharā.",
  "atk-s0514a10:460_0": "99.",
  "atk-s0514a10:461_0": " ‘‘Mādisiyo pavarā ceva, asoke nandane vane;",
  "atk-s0514a10:462_0": "Tāsampi hotu pariyāyo, tāpi yantu palobhanā’’ti.",
  "atk-s0514a10:463_0": "Tattha kimeva tvanti kiṁ nāmetaṁ tvaṁ karosīti dīpeti.",
  "atk-s0514a10:463_1": "Mameva tuvaṁ sikkhasīti imasmiṁ sakaladevaloke mameva tuvaṁ ikkhasi,",
  "atk-s0514a10:463_2": "aññaṁ na passasīti adhippāyena vadati.",
  "atk-s0514a10:463_3": "Sa-kāro panettha byañjanasandhikaro.",
  "atk-s0514a10:463_4": "Isippalobhane gacchāti kiṁkāraṇā maññeva evaṁ vadesīti adhippāyo .",
  "atk-s0514a10:463_5": "Pavarā cevāti mayā uttaritarā ceva. Asoketi sokarahite. Nandaneti nandijanake. Pariyāyoti gamanavāro.",
  "atk-s0514a10:464_0": "Tato sakko tisso gāthāyo abhāsi –",
  "atk-s0514a10:465_0": "100.",
  "atk-s0514a10:466_0": " ‘‘Addhā hi saccaṁ bhaṇasi, santi aññāpi accharā;",
  "atk-s0514a10:467_0": "Tādisiyo pavarā ceva, asoke nandane vane.",
  "atk-s0514a10:468_0": "101.",
  "atk-s0514a10:469_0": " ‘‘Na tā evaṁ pajānanti, pāricariyaṁ pumaṁ gatā;",
  "atk-s0514a10:470_0": "Yādisaṁ tvaṁ pajānāsi, nāri sabbaṅgasobhane.",
  "atk-s0514a10:471_0": "102.",
  "atk-s0514a10:472_0": " ‘‘Tvameva gaccha kalyāṇi, itthīnaṁ pavarā casi;",
  "atk-s0514a10:473_0": "Taveva vaṇṇarūpena, savasamānayissasī’’ti.",
  "atk-s0514a10:474_0": "Tattha pumaṁ gatāti purisaṁ upasaṅkamantā samānā purisapalobhinipāricariyaṁ na jānanti.",
  "atk-s0514a10:474_1": "Vaṇṇarūpenāti sarīravaṇṇena ceva rūpasampattiyā ca.",
  "atk-s0514a10:474_2": "Savasamānayissasīti taṁ tāpasaṁ attano vasaṁ ānessasīti.",
  "atk-s0514a10:475_0": "Taṁ sutvā alambusā dve gāthā abhāsi –",
  "atk-s0514a10:476_0": "103.",
  "atk-s0514a10:477_0": " ‘‘Na vāhaṁ na gamissāmi, devarājena pesitā;",
  "atk-s0514a10:478_0": "Vibhemi cetaṁ āsāduṁ, uggatejo hi brāhmaṇo.",
  "atk-s0514a10:479_0": "104.",
  "atk-s0514a10:480_0": " ‘‘Aneke nirayaṁ pattā, isimāsādiyā janā;",
  "atk-s0514a10:481_0": "Āpannā mohasaṁsāraṁ, tasmā lomāni haṁsaye’’ti.",
  "atk-s0514a10:482_0": "Tattha na vāhanti na ve ahaṁ. Vibhemīti bhāyāmi. Āsādunti āsādituṁ. Idaṁ vuttaṁ hoti – nāhaṁ, deva, tayā pesitā na gamissāmi,",
  "atk-s0514a10:482_1": "apicāhaṁ taṁ isiṁ sīlabhedanatthāya allīyituṁ bhāyāmi, uggatejo hi soti. Āsādiyāti āsādetvā.",
  "atk-s0514a10:482_2": "Mohasaṁsāranti mohena saṁsāraṁ,",
  "atk-s0514a10:482_3": "mohena isiṁ palobhetvā saṁsāraṁ āpannā vaṭṭadukkhe patiṭṭhitā sattā gaṇanapathaṁ atikkantā . Tasmāti tena kāraṇena.",
  "atk-s0514a10:482_4": "Lomāni haṁsayeti ahaṁ lomāni uṭṭhapemi,",
  "atk-s0514a10:482_5": "‘‘tassa kirāhaṁ sīlaṁ bhindissāmī’’ti cintayamānāya me lomāni pahaṁsantīti vadati.",
  "atk-s0514a10:483_0": "105.",
  "atk-s0514a10:484_0": " ‘‘Idaṁ vatvāna pakkāmi, accharā kāmavaṇṇinī;",
  "atk-s0514a10:485_0": "Missā missitumicchantī, isisiṅgaṁ alambusā.",
  "atk-s0514a10:486_0": "106.",
  "atk-s0514a10:487_0": " ‘‘Sā ca taṁ vanamogayha, isisiṅgena rakkhitaṁ;",
  "atk-s0514a10:488_0": "Bimbijālakasañchannaṁ, samantā addhayojanaṁ.",
  "atk-s0514a10:489_0": "107.",
  "atk-s0514a10:490_0": " ‘‘Pātova pātarāsamhi, udaṇhasamayaṁ pati;",
  "atk-s0514a10:491_0": "Aggiṭṭhaṁ parimajjantaṁ, isisiṅgaṁ upāgamī’’ti. – imā abhisambuddhagāthā;",
  "atk-s0514a10:492_0": "Tattha pakkāmīti tena hi, devarāja,",
  "atk-s0514a10:492_1": "āvajjeyyāsi manti attano sayanagabbhaṁ pavisitvā alaṅkaritvā isisiṅgaṁ kilesena missituṁ icchantī pakkāmi, bhikkhave,",
  "atk-s0514a10:492_2": "sā accharā tassa assamaṁ gatāti.",
  "atk-s0514a10:492_3": "Bimbijālakasañchannanti rattaṅkuravanena sañchannaṁ. Pātova pātarāsamhīti, bhikkhave,",
  "atk-s0514a10:492_4": "pātarāsavelāya pātova pageyeva atipageva.",
  "atk-s0514a10:492_5": "Udaṇhasamayaṁ patīti sūriyuggamanavelāyameva. Aggiṭṭhanti aggisālaṁ.",
  "atk-s0514a10:492_6": "Rattiṁ padhānamanuyuñjitvā pātova nhatvā udakakiccaṁ katvā paṇṇasālāyaṁ thokaṁ jhānasukhena vītināmetvā nikkhamitvā aggisālaṁ sammajjantaṁ taṁ isisiṅgaṁ sā upāgami,",
  "atk-s0514a10:492_7": "itthivilāsaṁ dassentī tassa purato aṭṭhāsi.",
  "atk-s0514a10:493_0": "Atha naṁ tāpaso pucchanto āha –",
  "atk-s0514a10:494_0": "108.",
  "atk-s0514a10:495_0": " ‘‘Kā nu vijjurivābhāsi, osadhī viya tārakā;",
  "atk-s0514a10:496_0": "Vicittahatthābharaṇā, āmuttamaṇikuṇḍalā.",
  "atk-s0514a10:497_0": "109.",
  "atk-s0514a10:498_0": " ‘‘Ādiccavaṇṇasaṅkāsā, hemacandanagandhinī;",
  "atk-s0514a10:499_0": "Saññatūrū mahāmāyā, kumārī cārudassanā.",
  "atk-s0514a10:500_0": "110.",
  "atk-s0514a10:501_0": " ‘‘Vilaggā mudukā suddhā, pādā te suppatiṭṭhitā;",
  "atk-s0514a10:502_0": "Gamanā kāmanīyā te, harantiyeva me mano.",
  "atk-s0514a10:503_0": "111.",
  "atk-s0514a10:504_0": " ‘‘Anupubbā ca te ūrū, nāganāsasamūpamā;",
  "atk-s0514a10:505_0": "Vimaṭṭhā tuyhaṁ sussoṇī, akkhassa phalakaṁ yathā.",
  "atk-s0514a10:506_0": "112.",
  "atk-s0514a10:507_0": " ‘‘Uppalasseva kiñjakkhā, nābhi te sādhusaṇṭhitā;",
  "atk-s0514a10:508_0": "Purā kaṇhañjanasseva, dūrato patidissati.",
  "atk-s0514a10:509_0": "113.",
  "atk-s0514a10:510_0": " ‘‘Duvidhā jātā urajā, avaṇṭā sādhupaccudā;",
  "atk-s0514a10:511_0": "Payodharā apatitā, aḍḍhalābusamā thanā.",
  "atk-s0514a10:512_0": "114.",
  "atk-s0514a10:513_0": " ‘‘Dīghā kambutalābhāsā, gīvā eṇeyyakā yathā;",
  "atk-s0514a10:514_0": "Paṇḍarāvaraṇā vaggu, catutthamanasannibhā.",
  "atk-s0514a10:515_0": "115.",
  "atk-s0514a10:516_0": " ‘‘Uddhaggā ca adhaggā ca, dumaggaparimajjitā;",
  "atk-s0514a10:517_0": "Duvijā nelasambhūtā, dantā tava sudassanā.",
  "atk-s0514a10:518_0": "116.",
  "atk-s0514a10:519_0": " ‘‘Apaṇḍarā lohitantā, jiñjūkaphalasannibhā;",
  "atk-s0514a10:520_0": "Āyatā ca visālā ca, nettā tava sudassanā.",
  "atk-s0514a10:521_0": "117.",
  "atk-s0514a10:522_0": " ‘‘Nātidīghā susammaṭṭhā, kanakabyāsamocitā;",
  "atk-s0514a10:523_0": "Uttamaṅgaruhā tuyhaṁ, kesā candanagandhikā.",
  "atk-s0514a10:524_0": "118.",
  "atk-s0514a10:525_0": " ‘‘Yāvatā kasigorakkhā, vāṇijānañca yā gati;",
  "atk-s0514a10:526_0": "Isīnañca parakkantaṁ, saññatānaṁ tapassinaṁ.",
  "atk-s0514a10:527_0": "119.",
  "atk-s0514a10:528_0": " ‘‘Na te samasamaṁ passe, asmiṁ pathavimaṇḍale;",
  "atk-s0514a10:529_0": "Ko vā tvaṁ kassa vā putto, kathaṁ jānemu taṁ maya’’nti.",
  "atk-s0514a10:530_0": "Tattha vicittahatthābharaṇāti vicittehi hatthābharaṇehi samannāgatā.",
  "atk-s0514a10:530_1": "Hemacandanagandhinīti suvaṇṇavaṇṇacandanagandhavilepanā.",
  "atk-s0514a10:530_2": "Saññatūrūti suvaṭṭitaghanaūru sampannaūrulakkhaṇā. Vilaggāti saṁkhittamajjhā. Mudukāti mudu sukhumālā. Suddhāti nimmalā.",
  "atk-s0514a10:530_3": "Suppatiṭṭhitāti samaṁ pathaviṁ phusantā suṭṭhu patiṭṭhitā. Gamanāti gacchamānā.",
  "atk-s0514a10:530_4": "Kāmanīyāti kantā kāmitabbayuttakā.",
  "atk-s0514a10:530_5": "Harantiyeva me manoti ete evarūpena paramena itthivilāsena caṅkamantiyā tava pādā mama cittaṁ harantiyeva. Vimaṭṭhāti visālā. Sussoṇīti sundarasoṇī.",
  "atk-s0514a10:530_6": "Akkhassāti sundaravaṇṇassa akkhassa suvaṇṇaphalakaṁ viya visālā te soṇīti vadati.",
  "atk-s0514a10:530_7": "Uppalasseva kiñjakkhāti nīluppalakaṇṇikā viya.",
  "atk-s0514a10:530_8": "Kaṇhañjanassevāti sukhumakaṇhalomacittattā evamāha.",
  "atk-s0514a10:531_0": "‘‘Duvidhā’’tigāthaṁ thane vaṇṇayanto āha.",
  "atk-s0514a10:531_1": "Te hi dve hutvā ure jātā vaṇṭassa abhāvā avaṇṭā,",
  "atk-s0514a10:531_2": "ure laggā eva hutvā suṭṭhu nikkhantattā sādhupaccudā, payassa dhāraṇato payodharā, apatitāti na patitā,",
  "atk-s0514a10:531_3": "amilātatāya vā alambanatāya vā na anto paviṭṭhāti apatitā,",
  "atk-s0514a10:531_4": "suvaṇṇaphalake ṭhapitasuvaṇṇamayavaṭṭaalābuno aḍḍhena sadisatāya aḍḍhalābusamā thanā.",
  "atk-s0514a10:531_5": "Eṇeyyakā yathāti eṇīmigassa hi dīghā ca vaṭṭā ca gīvā sobhati yathā, evaṁ tava gīvā thokaṁ dīghā.",
  "atk-s0514a10:531_6": "Kambutalābhāsāti suvaṇṇāliṅgatalasannibhā gīvāti attho. Paṇḍarāvaraṇāti dantāvaraṇā.",
  "atk-s0514a10:531_7": "Catutthamanasannibhāti catutthamano vuccati catutthamanavatthubhūtā jivhā.",
  "atk-s0514a10:531_8": "Abhirattabhāvena jivhāsadisaṁ te oṭṭhapariyosānanti vadati. Uddhaggāti heṭṭhimadantā. Adhaggāti uparimadantā.",
  "atk-s0514a10:531_9": "Dumaggaparimajjitāti dantakaṭṭhaparimajjitā parisuddhā. Duvijāti dvijā.",
  "atk-s0514a10:531_10": "Nelasambhūtāti niddosesu hanumaṁsapariyosānesu sambhūtā.",
  "atk-s0514a10:532_0": "Apaṇḍarāti kaṇhā. Lohitantāti rattapariyantā.",
  "atk-s0514a10:532_1": "Jiñjūkaphalasannibhāti rattaṭṭhāne jiñjukaphalasadisā.",
  "atk-s0514a10:532_2": "Sudassanāti passantānaṁ atittikarā pañcapasādasamannāgatā. Nātidīghāti pamāṇayuttā.",
  "atk-s0514a10:532_3": "Susammaṭṭhāti suṭṭhu sammaṭṭhā.",
  "atk-s0514a10:532_4": "Kanakabyāsamocitāti kanakabyā vuccati suvaṇṇaphaṇikā,",
  "atk-s0514a10:532_5": "tāya gandhatelaṁ ādāya paharitā suracitā.",
  "atk-s0514a10:532_6": "Kasigorakkhāti iminā kasiñca gorakkhañca nissāya jīvanakasatte dasseti. Yā gatīti yattakā nipphatti.",
  "atk-s0514a10:532_7": "Parakkantanti yattakaṁ isīnaṁ parakkantaṁ,",
  "atk-s0514a10:532_8": "vitthārīkatā imasmiṁ himavante yattakā isayo vasantīti attho.",
  "atk-s0514a10:532_9": "Na te samasamanti tesu sabbesu ekampi rūpalīḷāvilāsādisamatāya tayā samānaṁ na passāmi.",
  "atk-s0514a10:532_10": "Ko vā tvanti idaṁ tassā itthibhāvaṁ jānanto purisavohāravasena pucchati.",
  "atk-s0514a10:533_0": "Evaṁ pādato paṭṭhāya yāva kesā attano vaṇṇaṁ bhāsante tāpase alambusā tuṇhī hutvā tassā kathāya yathānusandhiṁ gatāya tassa sammūḷhabhāvaṁ ñatvā gāthamāha –",
  "atk-s0514a10:534_0": "120.",
  "atk-s0514a10:535_0": " ‘‘Na pañhakālo bhaddante, kassapevaṁ gate sati;",
  "atk-s0514a10:536_0": "Ehi samma ramissāma, ubho asmākamassame;",
  "atk-s0514a10:537_0": "Ehi taṁ upagūhissaṁ, ratīnaṁ kusalo bhavā’’ti.",
  "atk-s0514a10:538_0": "Tattha kassapevaṁ gate satīti kassapagotta evaṁ tava citte pavatte sati pañhakālo na hoti. Sammāti vayassa, piyavacanālapanametaṁ.",
  "atk-s0514a10:538_1": "Ratīnanti pañcakāmaguṇaratīnaṁ.",
  "atk-s0514a10:539_0": "Evaṁ vatvā alambusā cintesi – ‘‘nāyaṁ mayi ṭhitāya hatthapāsaṁ āgamissati,",
  "atk-s0514a10:539_1": "gacchantī viya bhavissāmī’’ti.",
  "atk-s0514a10:539_2": "Sā itthimāyākusalatāya tāpasaṁ anupasaṅkamitvā āgatamaggābhimukhī pāyāsi.",
  "atk-s0514a10:539_3": "Tamatthaṁ pakāsento satthā āha –",
  "atk-s0514a10:540_0": "121.",
  "atk-s0514a10:541_0": " ‘‘Idaṁ vatvāna pakkāmi, accharā kāmavaṇṇinī;",
  "atk-s0514a10:542_0": "Missā missitumicchantī, isisiṅgaṁ alambusā’’ti.",
  "atk-s0514a10:543_0": "Atha naṁ tāpaso gacchantiṁ disvā ‘‘ayaṁ gacchatī’’ti attano dandhaparakkamaṁ mandagamanaṁ chinditvā vegena dhāvitvā kesesu hatthena parāmasi.",
  "atk-s0514a10:543_1": "Tamatthaṁ pakāsento satthā āha –",
  "atk-s0514a10:544_0": "122.",
  "atk-s0514a10:545_0": " ‘‘So ca vegena nikkhamma, chetvā dandhaparakkamaṁ;",
  "atk-s0514a10:546_0": "Tamuttamāsu veṇīsu, ajjhappatto parāmasi.",
  "atk-s0514a10:547_0": "123.",
  "atk-s0514a10:548_0": " ‘‘Tamudāvatta kalyāṇī, palissaji susobhanā;",
  "atk-s0514a10:549_0": "Cavitamhi brahmacariyā, yathā taṁ atha tositā.",
  "atk-s0514a10:550_0": "124.",
  "atk-s0514a10:551_0": " ‘‘Manasā agamā indaṁ, vasantaṁ nandane vane;",
  "atk-s0514a10:552_0": "Tassā saṅkappamaññāya, maghavā devakuñjaro.",
  "atk-s0514a10:553_0": "125.",
  "atk-s0514a10:554_0": " ‘‘Pallaṅkaṁ pahiṇī khippaṁ, sovaṇṇaṁ sopavāhanaṁ;",
  "atk-s0514a10:555_0": "Sauttaracchadapaññāsaṁ, sahassapaṭiyatthataṁ.",
  "atk-s0514a10:556_0": "126.",
  "atk-s0514a10:557_0": " ‘‘Tamenaṁ tattha dhāresi, ure katvāna sobhanā;",
  "atk-s0514a10:558_0": "Yathā ekamuhuttaṁva, tīṇi vassāni dhārayi.",
  "atk-s0514a10:559_0": "127.",
  "atk-s0514a10:560_0": " ‘‘Vimado tīhi vassehi, pabujjhitvāna brāhmaṇo;",
  "atk-s0514a10:561_0": "Addasāsi haritarukkhe, samantā aggiyāyanaṁ.",
  "atk-s0514a10:562_0": "128.",
  "atk-s0514a10:563_0": " ‘‘Navapattavanaṁ phullaṁ, kokilaggaṇaghositaṁ;",
  "atk-s0514a10:564_0": "Samantā paviloketvā, rudaṁ assūni vattayi.",
  "atk-s0514a10:565_0": "129.",
  "atk-s0514a10:566_0": " ‘‘Na juhe na jape mante, aggihuttaṁ pahāpitaṁ;",
  "atk-s0514a10:567_0": "Ko nu me pāricariyāya, pubbe cittaṁ palobhayi.",
  "atk-s0514a10:568_0": "130.",
  "atk-s0514a10:569_0": " ‘‘Araññe me viharato, yo me tejā ha sambhutaṁ;",
  "atk-s0514a10:570_0": "Nānāratanaparipūraṁ, nāvaṁva gaṇhi aṇṇave’’ti.",
  "atk-s0514a10:571_0": "Tattha ajjhappattoti sampatto.",
  "atk-s0514a10:571_1": "Tamudāvatta kalyāṇīti taṁ kese parāmasitvā ṭhitaṁ isiṁ udāvattitvā nivattitvā kalyāṇadassanā sā suṭṭhu sobhanā. Palissajīti āliṅgi. Cavitamhi brahmacariyā, yathā taṁ atha tositāti, bhikkhave,",
  "atk-s0514a10:571_2": "tassa isino tāvadeva jhānaṁ antaradhāyi.",
  "atk-s0514a10:571_3": "Tasmiṁ tamhā jhānā brahmacariyā cavite yathā taṁ sakkena patthitaṁ, tatheva ahosi.",
  "atk-s0514a10:571_4": "Atha sakkassa patthanāya samiddhabhāvaṁ viditvā sā devakaññā tositā,",
  "atk-s0514a10:571_5": "tassa tena brahmacariyavināsena sañjanitapītipāmojjāti attho.",
  "atk-s0514a10:572_0": "Manasā agamāti sā taṁ āliṅgitvā ṭhitā ‘‘aho vata sakko pallaṅkaṁ me peseyyā’’ti evaṁ pavattena manasā indaṁ agamā.",
  "atk-s0514a10:572_1": "Nandane vaneti nandijananasamatthatāya nandanavanasaṅkhāte tāvatiṁsabhavane vasantaṁ. Devakuñjaroti devaseṭṭho . Pahiṇīti pesesi. ‘‘Pāhiṇī’’tipi pāṭho. Sopavāhananti saparivāraṁ.",
  "atk-s0514a10:572_2": "Sauttaracchadapaññāsanti paññāsāya uttaracchadehi paṭicchāditaṁ.",
  "atk-s0514a10:572_3": "Sahassapaṭiyatthatanti sahassadibbakojavatthataṁ.",
  "atk-s0514a10:572_4": "Tamenaṁ tatthāti taṁ isisiṅgaṁ tattha dibbapallaṅke nisinnā sā ure katvā dhāresi.",
  "atk-s0514a10:572_5": "Tīṇi vassānīti ekamuhuttaṁ viya manussagaṇanāya tīṇi vassāni taṁ ure nipajjāpetvā tattha nisinnā dhāresi.",
  "atk-s0514a10:573_0": "Vimadoti nimmado vigatasaññabhāvo.",
  "atk-s0514a10:573_1": "So hi tīṇi saṁvaccharāni visañño sayitvā pacchā paṭiladdhasañño pabujjhi.",
  "atk-s0514a10:573_2": "Tasmiṁ pabujjhamāne hatthādiphandanaṁ disvāva alambusā tassa pabujjhanabhāvaṁ ñatvā pallaṅkaṁ antaradhāpetvā sayampi antarahitā aṭṭhāsi.",
  "atk-s0514a10:573_3": "Addasāsīti so assamapadaṁ olokento ‘‘kena nu khomhi sīlavināsaṁ pāpito’’ti cintetvā mahantena saddena paridevamāno addasāsi.",
  "atk-s0514a10:573_4": "Haritarukkheti aggiyāyanasaṅkhātaṁ aggisālaṁ samantā parivāretvā ṭhite haritapattarukkhe.",
  "atk-s0514a10:573_5": "Navapattavananti taruṇehi navapattehi sañchannaṁ vanaṁ. Rudanti paridevanto.",
  "atk-s0514a10:574_0": "Najuhe na jape manteti ayamassa paridevanagāthā. Pahāpitanti hāpitaṁ, pa-kāro upasaggamattaṁ.",
  "atk-s0514a10:574_1": "Pāricariyāyāti ko nu kilesapāricariyāya ito pubbe mama cittaṁ palobhayīti paridevati.",
  "atk-s0514a10:574_2": "Yo me tejā ha sambhutanti ha-kāro nipātamattaṁ.",
  "atk-s0514a10:574_3": "Yo mama samaṇatejena sambhūtaṁ jhānaguṇaṁ nānāratanaparipuṇṇaṁ mahantaṁ mahaṇṇave nāvaṁ viya gaṇhi, vināsaṁ pāpesi, ko nāmesoti paridevatīti.",
  "atk-s0514a10:575_0": "Taṁ sutvā alambusā cintesi – ‘‘sacāhaṁ na kathessāmi, ayaṁ me abhisapissati, handassa kathessāmī’’ti.",
  "atk-s0514a10:575_1": "Sā dissamānena kāyena ṭhatvā gāthamāha –",
  "atk-s0514a10:576_0": "131.",
  "atk-s0514a10:577_0": " ‘‘Ahaṁ te pāricariyāya, devarājena pesitā;",
  "atk-s0514a10:578_0": "Avadhiṁ cittaṁ cittena, pamādo tvaṁ na bujjhasī’’ti.",
  "atk-s0514a10:579_0": "So tassā kathaṁ sutvā pitarā dinnaovādaṁ saritvā ‘‘pitu vacanaṁ akatvā mahāvināsaṁ pattomhī’’ti paridevanto catasso gāthāyo abhāsi –",
  "atk-s0514a10:580_0": "132.",
  "atk-s0514a10:581_0": " ‘‘Imāni kira maṁ tāto, kassapo anusāsati;",
  "atk-s0514a10:582_0": "Kamalāsadisitthiyo, tāyo bujjhesi māṇava.",
  "atk-s0514a10:583_0": "133.",
  "atk-s0514a10:584_0": " ‘‘Uregaṇḍāyo bujjhesi, tāyo bujjhesi māṇava;",
  "atk-s0514a10:585_0": "Iccānusāsi maṁ tāto, yathā maṁ anukampako.",
  "atk-s0514a10:586_0": "134.",
  "atk-s0514a10:587_0": " ‘‘Tassāhaṁ vacanaṁ nākaṁ, pitu vuddhassa sāsanaṁ;",
  "atk-s0514a10:588_0": "Araññe nimmanussamhi, svajja jhāyāmi ekako.",
  "atk-s0514a10:589_0": "135.",
  "atk-s0514a10:590_0": " ‘‘Sohaṁ tathā karissāmi, dhiratthu jīvitena me;",
  "atk-s0514a10:591_0": "Puna vā tādiso hessaṁ, maraṇaṁ me bhavissatī’’ti.",
  "atk-s0514a10:592_0": "Tattha imānīti imāni vacanāni.",
  "atk-s0514a10:592_1": "Kamalāsadisitthiyoti kamalā vuccati nāripupphalatā, tāsaṁ pupphasadisā itthiyo.",
  "atk-s0514a10:592_2": "Tāyo bujjhesi māṇavāti māṇava tvaṁ tāyo jāneyyāsi,",
  "atk-s0514a10:592_3": "ñatvā dassanapathaṁ agantvā palāpeyyāsīti yāni evarūpāni vacanāni tadā maṁ tāto anusāsati, imāni kira tānīti.",
  "atk-s0514a10:592_4": "Uregaṇḍāyoti uramhi dvīhi gaṇḍehi samannāgatā. Tāyo bujjhesi, māṇavāti, māṇava,",
  "atk-s0514a10:592_5": "tāyo attano vasaṁ gate vināsaṁ pāpentīti tvaṁ jāneyyāsi. Nākanti nākariṁ.",
  "atk-s0514a10:592_6": "Jhāyāmīti pajjhāyāmi paridevāmi.",
  "atk-s0514a10:592_7": "Dhiratthu jīvitena meti dhiratthu garahitaṁ mama jīvitaṁ, jīvitena me ko attho. Puna vāti tathā karissāmi,",
  "atk-s0514a10:592_8": "yathā puna vā tādiso bhavissāmi,",
  "atk-s0514a10:592_9": "naṭṭhaṁ jhānaṁ uppādetvā vītarāgo bhavissāmi, maraṇaṁ vā me bhavissatīti.",
  "atk-s0514a10:593_0": "So kāmarāgaṁ pahāya puna jhānaṁ uppādesi.",
  "atk-s0514a10:593_1": "Athassa samaṇatejaṁ disvā jhānassa ca uppāditabhāvaṁ ñatvā alambusā bhītā khamāpesi.",
  "atk-s0514a10:593_2": "Tamatthaṁ pakāsento satthā dve gāthāyo abhāsi –",
  "atk-s0514a10:594_0": "136.",
  "atk-s0514a10:595_0": " ‘‘Tassa tejaṁ vīriyañca, dhitiṁ ñatvā avaṭṭhitaṁ;",
  "atk-s0514a10:596_0": "Sirasā aggahī pāde, isisiṅgaṁ alambusā.",
  "atk-s0514a10:597_0": "137.",
  "atk-s0514a10:598_0": " ‘‘Mā me kujjha mahāvīra, mā me kujjha mahāise;",
  "atk-s0514a10:599_0": "Mahā attho mayā ciṇṇo, tidasānaṁ yasassinaṁ;",
  "atk-s0514a10:600_0": "Tayā pakampitaṁ āsi, sabbaṁ devapuraṁ tadā’’ti.",
  "atk-s0514a10:601_0": "Atha naṁ so ‘‘khamāmi te, bhadde,",
  "atk-s0514a10:601_1": "yathāsukhaṁ gacchā’’ti vissajjento gāthamāha –",
  "atk-s0514a10:602_0": "138.",
  "atk-s0514a10:603_0": " ‘‘Tāvatiṁsā ca ye devā, tidasānañca vāsavo;",
  "atk-s0514a10:604_0": "Tvañca bhadde sukhī hohi, gaccha kaññe yathāsukha’’nti.",
  "atk-s0514a10:605_0": "Sā taṁ vanditvā teneva suvaṇṇapallaṅkena devapuraṁ gatā.",
  "atk-s0514a10:605_1": "Tamatthaṁ pakāsento satthā tisso gāthāyo abhāsi –",
  "atk-s0514a10:606_0": "139.",
  "atk-s0514a10:607_0": " ‘‘Tassa pāde gahetvāna, katvā ca naṁ padakkhiṇaṁ;",
  "atk-s0514a10:608_0": "Añjaliṁ paggahetvāna, tamhā ṭhānā apakkami.",
  "atk-s0514a10:609_0": "140.",
  "atk-s0514a10:610_0": " ‘‘Yo ca tassāsi pallaṅko, sovaṇṇo sopavāhano;",
  "atk-s0514a10:611_0": "Sauttaracchadapaññāso, sahassapaṭiyatthato;",
  "atk-s0514a10:612_0": "Tameva pallaṅkamāruyha, agā devāna santike.",
  "atk-s0514a10:613_0": "141.",
  "atk-s0514a10:614_0": " ‘‘Tamokkamiva āyantiṁ, jalantiṁ vijjutaṁ yathā;",
  "atk-s0514a10:615_0": "Patīto sumano vitto, devindo adadā vara’’nti.",
  "atk-s0514a10:616_0": "Tattha okkamivāti dīpakaṁ viya.",
  "atk-s0514a10:616_1": "‘‘Patīto’’tiādīhi tuṭṭhākārova dassito adadā varanti āgantvā vanditvā ṭhitāya tuṭṭho varaṁ adāsi.",
  "atk-s0514a10:617_0": "Sā tassa santike varaṁ gaṇhantī osānagāthamāha –",
  "atk-s0514a10:618_0": "142.",
  "atk-s0514a10:619_0": " ‘‘Varañce me ado sakka, sabbabhūtānamissara;",
  "atk-s0514a10:620_0": "Nisippalobhikā gacche, etaṁ sakka varaṁ vare’’ti.",
  "atk-s0514a10:621_0": "Tassattho – ‘‘sakka devarāja, sace me tvaṁ varaṁ ado,",
  "atk-s0514a10:621_1": "puna isipalobhikāya na gaccheyyaṁ,",
  "atk-s0514a10:621_2": "mā maṁ etadatthāya pahiṇeyyāsi, etaṁ varaṁ vare yācāmī’’ti.",
  "atk-s0514a10:622_0": "Satthā tassa bhikkhuno imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0514a10:622_1": "saccapariyosāne so bhikkhu sotāpattiphale patiṭṭhahi.",
  "atk-s0514a10:622_2": "Tadā alambusā purāṇadutiyikā ahosi, isisiṅgo ukkaṇṭhitabhikkhu,",
  "atk-s0514a10:622_3": "pitā mahāisi pana ahameva ahosinti.",
  "atk-s0514a10:623_0": "Alambusājātakavaṇṇanā tatiyā.",
  "atk-s0514a10:625_0": " [524] 4. Saṅkhapālajātakavaṇṇanā",
  "atk-s0514a10:626_0": "Ariyāvakāsosīti idaṁ satthā jetavane viharanto uposathakammaṁ ārabbha kathesi.",
  "atk-s0514a10:626_1": "Tadā hi satthā uposathike upāsake sampahaṁsetvā ‘‘porāṇakapaṇḍitā mahatiṁ nāgasampattiṁ pahāya uposathavāsaṁ upavasiṁsuyevā’’ti vatvā tehi yācito atītaṁ āhari.",
  "atk-s0514a10:627_0": "Atīte rājagahe magadharājā nāma rajjaṁ kāresi.",
  "atk-s0514a10:627_1": "Tadā bodhisatto tassa rañño aggamahesiyā kucchimhi nibbatti,",
  "atk-s0514a10:627_2": "‘‘duyyodhano’’tissa nāmaṁ kariṁsu.",
  "atk-s0514a10:627_3": "So vayappatto takkasilāyaṁ sabbasippāni uggaṇhitvā āgantvā pitu sippaṁ dassesi.",
  "atk-s0514a10:627_4": "Atha naṁ pitā rajje abhisiñcitvā isipabbajjaṁ pabbajitvā uyyāne vasi.",
  "atk-s0514a10:627_5": "Bodhisatto divasassa tikkhattuṁ pitu santikaṁ agamāsi.",
  "atk-s0514a10:627_6": "Tassa mahālābhasakkāro udapādi.",
  "atk-s0514a10:627_7": "So teneva palibodhena kasiṇaparikammamattampi kātuṁ asakkonto cintesi – ‘‘mahā me lābhasakkāro,",
  "atk-s0514a10:627_8": "na sakkā mayā idha vasantena imaṁ jaṭaṁ chindituṁ,",
  "atk-s0514a10:627_9": "puttassa me anārocetvāva aññattha gamissāmī’’ti.",
  "atk-s0514a10:627_10": "So kañci ajānāpetvā uyyānā nikkhamitvā magadharaṭṭhaṁ atikkamitvā mahisakaraṭṭhe saṅkhapāladahato nāma nikkhantāya kaṇṇaveṇṇāya nadiyā nivattane candakapabbataṁ upanissāya paṇṇasālaṁ katvā tattha vasanto kasiṇaparikammaṁ katvā jhānābhiññā nibbattetvā uñchācariyāya yāpesi.",
  "atk-s0514a10:627_11": "Tamenaṁ saṅkhapālo nāma nāgarājā mahantena parivārena kaṇṇaveṇṇanadito nikkhamitvā antarantarā upasaṅkamati. So tassa dhammaṁ desesi.",
  "atk-s0514a10:627_12": "Athassa putto pitaraṁ daṭṭhukāmo gataṭṭhānaṁ ajānanto anuvicārāpetvā ‘‘asukaṭṭhāne nāma vasatī’’ti ñatvā tassa dassanatthāya mahantena parivārena tattha gantvā ekamante khandhavāraṁ nivāsetvā katipayehi amaccehi saddhiṁ assamapadābhimukho pāyāsi.",
  "atk-s0514a10:628_0": "Tasmiṁ khaṇe saṅkhapālo mahantena parivārena dhammaṁ suṇanto nisīdi.",
  "atk-s0514a10:628_1": "So taṁ rājānaṁ āgacchantaṁ disvā isiṁ vanditvā uṭṭhāyāsanā pakkāmi.",
  "atk-s0514a10:628_2": "Rājā pitaraṁ vanditvā paṭisanthāraṁ katvā nisīditvā pucchi – ‘‘bhante,",
  "atk-s0514a10:628_3": "katararājā nāmesa tumhākaṁ santikaṁ āgato’’ti. Tāta, saṅkhapālanāgarājā nāmesoti.",
  "atk-s0514a10:628_4": "So tassa sampattiṁ nissāya nāgabhavane lobhaṁ katvā katipāhaṁ vasitvā pitu bhikkhāhāraṁ nibaddhaṁ dāpetvā attano nagarameva gantvā catūsu dvāresu dānasālāyo kāretvā sakalajambudīpaṁ saṅkhobhento dānaṁ datvā sīlaṁ rakkhitvā uposathakammaṁ katvā nāgabhavanaṁ patthetvā āyupariyosāne nāgabhavane nibbattitvā saṅkhapālanāgarājā ahosi .",
  "atk-s0514a10:628_5": "So gacchante kāle tāya sampattiyā vippaṭisārī hutvā tato paṭṭhāya manussayoniṁ patthento uposathavāsaṁ vasi.",
  "atk-s0514a10:628_6": "Athassa nāgabhavane vasantassa uposathavāso na sampajjati, sīlavināsaṁ pāpuṇāti.",
  "atk-s0514a10:628_7": "So tato paṭṭhāya nāgabhavanā nikkhamitvā kaṇṇaveṇṇāya nadiyā avidūre mahāmaggassa ca ekapadikamaggassa ca antare ekaṁ vammikaṁ parikkhipitvā uposathaṁ adhiṭṭhāya samādinnasīlo ‘‘mama cammamaṁsādīhi atthikā cammamaṁsādīni harantū’’ti attānaṁ dānamukhe vissajjetvā vammikamatthake nipanno samaṇadhammaṁ karonto cātuddase pannarase vasitvā pāṭipade nāgabhavanaṁ gacchati.",
  "atk-s0514a10:629_0": "Tasmiṁ ekadivasaṁ evaṁ sīlaṁ samādiyitvā nipanne paccantagāmavāsino soḷasa janā ‘‘maṁsaṁ āharissāmā’’ti āvudhahatthā araññe vicarantā kiñci alabhitvā nikkhantā taṁ vammikamatthake nipannaṁ disvā ‘‘mayaṁ ajja godhāpotakampi na labhimhā,",
  "atk-s0514a10:629_1": "imaṁ nāgarājānaṁ vadhitvā khādissāmā’’ti cintetvā ‘‘mahā kho panesa gayhamāno palāyeyya,",
  "atk-s0514a10:629_2": "yathānipannameva taṁ bhogesu sūlehi vijjhitvā dubbalaṁ katvā gaṇhissāmā’’ti sūlāni ādāya upasaṅkamiṁsu.",
  "atk-s0514a10:629_3": "Bodhisattassa sarīraṁ mahantaṁ ekadoṇikanāvappamāṇaṁ vaṭṭetvā ṭhapitasumanapupphadāmaṁ viya jiñjukaphalasannibhehi akkhīhi jayasumanapupphasadisena ca sīsena samannāgataṁ ativiya sobhati.",
  "atk-s0514a10:629_4": "So tesaṁ soḷasannaṁ janānaṁ padasaddena bhogantarato sīsaṁ nīharitvā rattakkhīni ummīletvā te sūlahatthe āgacchante disvā cintesi – ‘‘ajja mayhaṁ manoratho matthakaṁ pāpuṇissati,",
  "atk-s0514a10:629_5": "ahaṁ attānaṁ dānamukhe niyyādetvā vīriyaṁ adhiṭṭhahitvā nipanno,",
  "atk-s0514a10:629_6": "ime mama sarīraṁ sattīhi koṭṭetvā chiddāvachiddaṁ karonte kodhavasena akkhīni ummīletvā na olokessāmī’’ti attano sīlabhedabhayena daḷhaṁ adhiṭṭhāya sīsaṁ bhogantareyeva pavesetvā nipajji.",
  "atk-s0514a10:629_7": "Atha naṁ te upagantvā naṅguṭṭhe gahetvā kaḍḍhantā bhūmiyaṁ pothetvā tikhiṇasūlehi aṭṭhasu ṭhānesu vijjhitvā sakaṇṭakakāḷavettayaṭṭhiyo pahāramukhehi pavesetvā aṭṭhasu ṭhānesu kājenādāya mahāmaggaṁ paṭipajjiṁsu,",
  "atk-s0514a10:629_8": "mahāsatto sūlehi vijjhanato paṭṭhāya ekaṭṭhānepi kodhavasena akkhīni ummīletvā te na olokesi.",
  "atk-s0514a10:629_9": "Tassa aṭṭhahi kājehi ādāya nīyamānassa sīsaṁ olambetvā bhūmiyaṁ pahari.",
  "atk-s0514a10:629_10": "Atha naṁ ‘‘sīsamassa olambatī’’ti mahāmagge nipajjāpetvā taruṇasūlena nāsāpuṭaṁ vijjhitvā rajjukaṁ pavesetvā sīsaṁ ukkhipitvā kājakoṭiyaṁ laggitvā punapi ukkhipitvā maggaṁ paṭipajjiṁsu.",
  "atk-s0514a10:630_0": "Tasmiṁ khaṇe videharaṭṭhe mithilanagaravāsī āḷāro nāma kuṭumbiko pañca sakaṭasatāni ādāya sukhayānake nisīditvā gacchanto te bhojaputte bodhisattaṁ tathā gaṇhitvā gacchante disvā tesaṁ soḷasannampi soḷasahi vāhagoṇehi saddhiṁ pasataṁ pasataṁ suvaṇṇamāsake sabbesaṁ nivāsanapārupanāni bhariyānampi nesaṁ vatthābharaṇāni datvā vissajjāpesi.",
  "atk-s0514a10:630_1": "Atha so nāgabhavanaṁ gantvā tattha papañcaṁ akatvā mahantena parivārena nikkhamitvā āḷāraṁ upasaṅkamitvā nāgabhavanassa vaṇṇaṁ kathetvā taṁ ādāya nāgabhavanaṁ gantvā tīhi nāgakaññāsatehi saddhiṁ mahantamassa yasaṁ datvā dibbehi kāmehi santappesi.",
  "atk-s0514a10:630_2": "Āḷāro nāgabhavane ekavassaṁ vasitvā dibbakāme paribhuñjitvā ‘‘icchāmahaṁ, samma,",
  "atk-s0514a10:630_3": "pabbajitu’’nti nāgarājassa kathetvā pabbajitaparikkhāre gahetvā nāgabhavanato himavantappadesaṁ gantvā pabbajitvā tattha ciraṁ vasitvā aparabhāge cārikaṁ caranto bārāṇasiṁ patvā rājuyyāne vasitvā punadivase bhikkhāya nagaraṁ pavisitvā rājadvāraṁ agamāsi.",
  "atk-s0514a10:630_4": "Atha naṁ bārāṇasirājā disvā iriyāpathe pasīditvā pakkosāpetvā paññattāsane nisīdāpetvā nānaggarasabhojanaṁ bhojetvā aññatarasmiṁ nīce āsane nisinno vanditvā tena saddhiṁ sallapanto paṭhamaṁ gāthamāha –",
  "atk-s0514a10:631_0": "143.",
  "atk-s0514a10:632_0": "‘‘Ariyāvakāsosi pasannanetto,",
  "atk-s0514a10:632_1": "maññe bhavaṁ pabbajito kulamhā;",
  "atk-s0514a10:633_0": "Kathaṁ nu vittāni pahāya bhoge,",
  "atk-s0514a10:633_1": "pabbaji nikkhamma gharā sapaññā’’ti.",
  "atk-s0514a10:634_0": "Tattha ariyāvakāsosīti niddosasundarasarīrāvakāsosi, abhirūposīti attho.",
  "atk-s0514a10:634_1": "Pasannanettoti pañcahi pasādehi yuttanetto.",
  "atk-s0514a10:634_2": "Kulamhāti khattiyakulā vā brāhmaṇakulā vā seṭṭhikulā vā pabbajitosīti maññāmi.",
  "atk-s0514a10:634_3": "Kathaṁ nūti kena kāraṇena kiṁ ārammaṇaṁ katvā dhanañca upabhoge ca pahāya gharā nikkhamitvā pabbajitosi sapañña paṇḍitapurisāti pucchati.",
  "atk-s0514a10:635_0": "Tato paraṁ tāpasassa ca rañño ca vacanappaṭivacanavasena gāthānaṁ sambandho veditabbo –",
  "atk-s0514a10:636_0": "144.",
  "atk-s0514a10:637_0": " ‘‘Sayaṁ vimānaṁ naradeva disvā, mahānubhāvassa mahoragassa;",
  "atk-s0514a10:638_0": "Disvāna puññāna mahāvipākaṁ,",
  "atk-s0514a10:638_1": "saddhāyahaṁ pabbajitomhi rāja.",
  "atk-s0514a10:639_0": "145.",
  "atk-s0514a10:640_0": "‘‘Na kāmakāmā na bhayā na dosā,",
  "atk-s0514a10:640_1": "vācaṁ musā pabbajitā bhaṇanti;",
  "atk-s0514a10:641_0": "Akkhāhi me pucchito etamatthaṁ, sutvāna me jāyihitippasādo.",
  "atk-s0514a10:642_0": "146.",
  "atk-s0514a10:643_0": " ‘‘Vāṇijja raṭṭhādhipa gacchamāno, pathe addasāsimhi bhojaputte;",
  "atk-s0514a10:644_0": "Pavaḍḍhakāyaṁ uragaṁ mahantaṁ, ādāya gacchante pamodamāne.",
  "atk-s0514a10:645_0": "147.",
  "atk-s0514a10:646_0": " ‘‘Sohaṁ samāgamma janinda tehi, pahaṭṭhalomo avacamhi bhīto;",
  "atk-s0514a10:647_0": "Kuhiṁ ayaṁ nīyati bhīmakāyo,",
  "atk-s0514a10:647_1": "nāgena kiṁ kāhatha bhojaputtā.",
  "atk-s0514a10:648_0": "148.",
  "atk-s0514a10:649_0": " ‘‘Nāgo ayaṁ nīyati bhojanatthā, pavaḍḍhakāyo urago mahanto;",
  "atk-s0514a10:650_0": "Sāduñca thūlañca muduñca maṁsaṁ,",
  "atk-s0514a10:650_1": "na tvaṁ rasaññāsi videhaputta.",
  "atk-s0514a10:651_0": "149.",
  "atk-s0514a10:652_0": " ‘‘Ito mayaṁ gantvā sakaṁ niketaṁ, ādāya satthāni vikopayitvā;",
  "atk-s0514a10:653_0": "Maṁsāni bhokkhāma pamodamānā,",
  "atk-s0514a10:653_1": "mayañhi ve sattavo pannagānaṁ.",
  "atk-s0514a10:654_0": "150.",
  "atk-s0514a10:655_0": " ‘‘Sace ayaṁ nīyati bhojanatthā, pavaḍḍhakāyo urago mahanto;",
  "atk-s0514a10:656_0": "Dadāmi vo balibaddāni soḷasa,",
  "atk-s0514a10:656_1": "nāgaṁ imaṁ muñcatha bandhanasmā.",
  "atk-s0514a10:657_0": "151.",
  "atk-s0514a10:658_0": " ‘‘Addhā hi no bhakkho ayaṁ manāpo, bahū ca no uragā bhuttapubbā;",
  "atk-s0514a10:659_0": "Karoma te taṁ vacanaṁ aḷāra, mittañca no hohi videhaputta.",
  "atk-s0514a10:660_0": "152.",
  "atk-s0514a10:661_0": "‘‘Tadāssu te bandhanā mocayiṁsu,",
  "atk-s0514a10:661_1": "yaṁ natthuto paṭimokkassa pāse;",
  "atk-s0514a10:662_0": "Mutto ca so bandhanā nāgarājā, pakkāmi pācīnamukho muhuttaṁ.",
  "atk-s0514a10:663_0": "153.",
  "atk-s0514a10:664_0": " ‘‘Gantvāna pācīnamukho muhuttaṁ, puṇṇehi nettehi palokayī maṁ;",
  "atk-s0514a10:665_0": "Tadāssahaṁ piṭṭhito anvagacchiṁ,",
  "atk-s0514a10:665_1": "dasaṅguliṁ añjaliṁ paggahetvā.",
  "atk-s0514a10:666_0": "154.",
  "atk-s0514a10:667_0": " ‘‘Gaccheva kho tvaṁ taramānarūpo, mā taṁ amittā punaraggahesuṁ;",
  "atk-s0514a10:668_0": "Dukkho hi luddehi punā samāgamo,",
  "atk-s0514a10:668_1": "adassanaṁ bhojaputtāna gaccha.",
  "atk-s0514a10:669_0": "155.",
  "atk-s0514a10:670_0": "‘‘Agamāsi so rahadaṁ vippasannaṁ,",
  "atk-s0514a10:670_1": "nīlobhāsaṁ ramaṇīyaṁ sutitthaṁ;",
  "atk-s0514a10:671_0": "Samotataṁ jambuhi vetasāhi,",
  "atk-s0514a10:671_1": "pāvekkhi nittiṇṇabhayo patīto.",
  "atk-s0514a10:672_0": "156.",
  "atk-s0514a10:673_0": " ‘‘So taṁ pavissa nacirassa nāgo, dibbena me pāturahū janinda;",
  "atk-s0514a10:674_0": "Upaṭṭhahī maṁ pitaraṁva putto,",
  "atk-s0514a10:674_1": "hadayaṅgamaṁ kaṇṇasukhaṁ bhaṇanto.",
  "atk-s0514a10:675_0": "157.",
  "atk-s0514a10:676_0": " ‘‘Tvaṁ mesi mātā ca pitā aḷāra, abbhantaro pāṇadado sahāyo;",
  "atk-s0514a10:677_0": "Sakañca iddhiṁ paṭilābhakosmi, aḷāra passa me nivesanāni;",
  "atk-s0514a10:678_0": "Pahūtabhakkhaṁ bahuannapānaṁ,",
  "atk-s0514a10:678_1": "masakkasāraṁ viya vāsavassā’’ti.",
  "atk-s0514a10:679_0": "Tattha vimānanti saṅkhapālanāgarañño anekasatanāṭakasampattisampannaṁ kañcanamaṇivimānaṁ.",
  "atk-s0514a10:679_1": "Puññānanti tena katapuññānaṁ mahantaṁ vipākaṁ disvā kammañca phalañca paralokañca saddahitvā pavattāya saddhāya ahaṁ pabbajito.",
  "atk-s0514a10:679_2": "Na kāmakāmāti na vatthukāmenapi bhayenapi dosenapi musā bhaṇanti. Jāyihitīti, bhante,",
  "atk-s0514a10:679_3": "tumhākaṁ vacanaṁ sutvā mayhampi pasādo somanassaṁ jāyissati.",
  "atk-s0514a10:679_4": "Vāṇijjanti vāṇijjakammaṁ karissāmīti gacchanto.",
  "atk-s0514a10:679_5": "Pathe addasāsimhīti pañcannaṁ sakaṭasatānaṁ purato sukhayānake nisīditvā gacchanto mahāmagge janapadamanusse addasaṁ.",
  "atk-s0514a10:679_6": "Pavaḍḍhakāyanti vaḍḍhitakāyaṁ.",
  "atk-s0514a10:679_7": "Ādāyāti aṭṭhahi kājehi gahetvā. Avacamhīti abhāsiṁ. Bhīmakāyoti bhayajanakakāyo.",
  "atk-s0514a10:679_8": "Bhojaputtāti luddaputtake piyasamudācārenālapati.",
  "atk-s0514a10:679_9": "Videhaputtāti videharaṭṭhavāsitāya āḷāraṁ ālapiṁsu. Vikopayitvāti chinditvā.",
  "atk-s0514a10:679_10": "Mayañhi vo sattavoti mayaṁ pana nāgānaṁ verino nāma. Bhojanatthāti bhojanatthāya.",
  "atk-s0514a10:679_11": "Mittañca no hohīti tvaṁ amhākaṁ mitto hohi, kataguṇaṁ jāna.",
  "atk-s0514a10:680_0": "Tadāssu teti, mahārāja,",
  "atk-s0514a10:680_1": "tehi bhojaputtehi evaṁ vutte ahaṁ tesaṁ soḷasa vāhagoṇe nivāsanapārupanāni pasataṁ pasataṁ suvaṇṇamāsake bhariyānañca nesaṁ vatthālaṅkāraṁ adāsiṁ,",
  "atk-s0514a10:680_2": "atha te saṅkhapālanāgarājānaṁ bhūmiyaṁ nipajjāpetvā attano kakkhaḷatāya sakaṇṭakakāḷavettalatāya koṭiyaṁ gahetvā ākaḍḍhituṁ ārabhiṁsu.",
  "atk-s0514a10:680_3": "Athāhaṁ nāgarājānaṁ kilamantaṁ disvā akilamentova asinā tā latā chinditvā dārakānaṁ kaṇṇavedhato vaṭṭinīharaṇaniyāmena adukkhāpento saṇikaṁ nīhariṁ,",
  "atk-s0514a10:680_4": "tasmiṁ kāle te bhojaputtā yaṁ bandhanaṁ assa natthuto pavesetvā pāse paṭimokkaṁ,",
  "atk-s0514a10:680_5": "tasmā bandhanā taṁ uragaṁ mocayiṁsu.",
  "atk-s0514a10:680_6": "Tassa nāsato saha pāsena taṁ rajjukaṁ nīhariṁsūti dīpeti.",
  "atk-s0514a10:680_7": "Iti te uragaṁ vissajjetvā thokaṁ gantvā ‘‘ayaṁ urago dubbalo,",
  "atk-s0514a10:680_8": "matakāle naṁ gahetvā gamissāmā’’ti nilīyiṁsu.",
  "atk-s0514a10:681_0": "Puṇṇehīti sopi muhuttaṁ pācīnābhimukho gantvā assupuṇṇehi nettehi maṁ palokayi. Tadāssahanti tadā assa ahaṁ.",
  "atk-s0514a10:681_1": "Gacchevāti evaṁ taṁ avacanti vadati. Rahadanti kaṇṇaveṇṇadahaṁ.",
  "atk-s0514a10:681_2": "Samotatanti ubhayatīresu jamburukkhavetasarukkhehi otataṁ vitataṁ.",
  "atk-s0514a10:681_3": "Nittiṇṇabhayo patītoti so kira taṁ dahaṁ pavisanto āḷārassa nipaccakāraṁ dassetvā yāva naṅguṭṭhā otari,",
  "atk-s0514a10:681_4": "udake paviṭṭhaṭṭhānamevassa nibbhayaṁ ahosi,",
  "atk-s0514a10:681_5": "tasmā nittiṇṇabhayo patīto haṭṭhatuṭṭho pāvekkhīti. Pavissāti pavisitvā.",
  "atk-s0514a10:681_6": "Dibbena meti nāgabhavane pamādaṁ anāpajjitvā mayi kaṇṇaveṇṇatīraṁ anatikkanteyeva dibbena parivārena mama purato pāturahosi. Upaṭṭhahīti upāgami.",
  "atk-s0514a10:681_7": "Abbhantaroti hadayamaṁsasadiso. Tvaṁ mama bahupakāro, sakkāraṁ te karissāmi.",
  "atk-s0514a10:681_8": "Passa me nivesanānīti mama nāgabhavanaṁ passa.",
  "atk-s0514a10:681_9": "Masakkasāraṁ viyāti masakkasāro vuccati osakkanaparisakkanābhāvena ghanasāratāya ca sinerupabbatarājā.",
  "atk-s0514a10:681_10": "Ayaṁ tattha māpitaṁ tāvatiṁsabhavanaṁ sandhāyevamāha.",
  "atk-s0514a10:682_0": "Mahārāja! Evaṁ vatvā so nāgarājā uttari attano nāgabhavanaṁ vaṇṇento gāthādvayamāha –",
  "atk-s0514a10:683_0": "158.",
  "atk-s0514a10:684_0": " ‘‘Taṁ bhūmibhāgehi upetarūpaṁ, asakkharā ceva mudū subhā ca;",
  "atk-s0514a10:685_0": "Nīcattiṇā apparajā ca bhūmi,",
  "atk-s0514a10:685_1": "pāsādikā yattha jahanti sokaṁ.",
  "atk-s0514a10:686_0": "159.",
  "atk-s0514a10:687_0": "‘‘Anāvakulā veḷuriyūpanīlā,",
  "atk-s0514a10:687_1": "catuddisaṁ ambavanaṁ surammaṁ;",
  "atk-s0514a10:688_0": "Pakkā ca pesī ca phalā suphullā,",
  "atk-s0514a10:688_1": "niccotukā dhārayantī phalānī’’ti.",
  "atk-s0514a10:689_0": "Tattha asakkharāti yā tattha bhūmi pāsāṇasakkhararahitā mudu subhā kañcanarajatamaṇimayā sattaratanavālukākiṇṇā.",
  "atk-s0514a10:689_1": "Nīcattiṇāti indagopakapiṭṭhisadisavaṇṇehi nīcatiṇehi samannāgatā. Apparajāti paṁsurahitā.",
  "atk-s0514a10:689_2": "Yattha jahanti sokanti yattha paviṭṭhamattāva nissokā honti.",
  "atk-s0514a10:689_3": "Anāvakulāti na avakulā akhāṇumā upari ukkulavikulabhāvarahitā vā samasaṇṭhitā.",
  "atk-s0514a10:689_4": "Veḷuriyūpanīlāti veḷuriyena upanīlā,",
  "atk-s0514a10:689_5": "tasmiṁ nāgabhavane veḷuriyamayā pasannasalilā nīlobhāsā anekavaṇṇakamaluppalasañchannā pokkharaṇīti attho.",
  "atk-s0514a10:689_6": "Catuddisanti tassā pokkharaṇiyā catūsu disāsu.",
  "atk-s0514a10:689_7": "Pakkā cāti tasmiṁ ambavane ambarukkhā pakkaphalā ca aḍḍhapakkaphalā ca taruṇaphalā ca phullitāyevāti attho.",
  "atk-s0514a10:689_8": "Niccotukāti channampi utūnaṁ anurūpehi pupphaphalehi samannāgatāti.",
  "atk-s0514a10:690_0": "160.",
  "atk-s0514a10:691_0": " Tesaṁ vanānaṁ naradeva majjhe, nivesanaṁ bhassarasannikāsaṁ;",
  "atk-s0514a10:692_0": "Rajataggaḷaṁ sovaṇṇamayaṁ uḷāraṁ, obhāsatī vijjurivantalikkhe.",
  "atk-s0514a10:693_0": "161.",
  "atk-s0514a10:694_0": " ‘‘Maṇīmayā soṇṇamayā uḷārā, anekacittā satataṁ sunimmitā;",
  "atk-s0514a10:695_0": "Paripūrā kaññāhi alaṅkatāhi, suvaṇṇakāyūradharāhi rāja.",
  "atk-s0514a10:696_0": "162.",
  "atk-s0514a10:697_0": " ‘‘So saṅkhapālo taramānarūpo, pāsādamāruyha anomavaṇṇo;",
  "atk-s0514a10:698_0": "Sahassathambhaṁ atulānubhāvaṁ,",
  "atk-s0514a10:698_1": "yatthassa bhariyā mahesī ahosi.",
  "atk-s0514a10:699_0": "163.",
  "atk-s0514a10:700_0": "‘‘Ekā ca nārī taramānarūpā,",
  "atk-s0514a10:700_1": "ādāya veḷuriyamayaṁ mahagghaṁ;",
  "atk-s0514a10:701_0": "Subhaṁ maṇiṁ jātimantūpapannaṁ, acoditā āsanamabbhihāsi.",
  "atk-s0514a10:702_0": "164.",
  "atk-s0514a10:703_0": " ‘‘Tato maṁ urago hatthe gahetvā, nisīdayī pāmukhaāsanasmiṁ;",
  "atk-s0514a10:704_0": "Idamāsanaṁ atra bhavaṁ nisīdatu, bhavañhi me aññataro garūnaṁ.",
  "atk-s0514a10:705_0": "165.",
  "atk-s0514a10:706_0": " ‘‘Aññā ca nārī taramānarūpā, ādāya vāriṁ upasaṅkamitvā;",
  "atk-s0514a10:707_0": "Pādāni pakkhālayī me janinda,",
  "atk-s0514a10:707_1": "bhariyāva bhattū patino piyassa.",
  "atk-s0514a10:708_0": "166.",
  "atk-s0514a10:709_0": "‘‘Aparā ca nārī taramānarūpā,",
  "atk-s0514a10:709_1": "paggayha sovaṇṇamayāya pātiyā;",
  "atk-s0514a10:710_0": "Anekasūpaṁ vividhaṁ viyañjanaṁ,",
  "atk-s0514a10:710_1": "upanāmayī bhatta manuññarūpaṁ.",
  "atk-s0514a10:711_0": "167.",
  "atk-s0514a10:712_0": "‘‘Turiyehi maṁ bhārata bhuttavantaṁ,",
  "atk-s0514a10:712_1": "upaṭṭhahuṁ bhattu mano viditvā;",
  "atk-s0514a10:713_0": "Tatuttariṁ maṁ nipatī mahantaṁ,",
  "atk-s0514a10:713_1": "dibbehi kāmehi anappakehī’’ti.",
  "atk-s0514a10:714_0": "Tattha nivesananti pāsādo.",
  "atk-s0514a10:714_1": "Bhassarasannikāsanti pabhassaradassanaṁ.",
  "atk-s0514a10:714_2": "Rajataggaḷanti rajatadvārakavāṭaṁ.",
  "atk-s0514a10:714_3": "Maṇīmayāti evarūpā tattha kūṭāgārā ca gabbhā ca. Paripūrāti sampuṇṇā. So saṅkhapāloti, mahārāja,",
  "atk-s0514a10:714_4": "ahaṁ evaṁ tasmiṁ nāgabhavanaṁ vaṇṇente taṁ daṭṭhukāmo ahosiṁ,",
  "atk-s0514a10:714_5": "atha maṁ tattha netvā so saṅkhapālo hatthe gahetvā taramāno veḷuriyathambhehi sahassathambhaṁ pāsādaṁ āruyha yasmiṁ ṭhāne assa mahesī ahosi, taṁ ṭhānaṁ netīti dīpeti.",
  "atk-s0514a10:714_6": "Ekā cāti mayi pāsādaṁ abhiruḷhe ekā itthī aññehi maṇīhi jātimahantehi upetaṁ subhaṁ veḷuriyāsanaṁ tena nāgarājena avuttāva. Abbhihāsīti abhihari, attharīti vuttaṁ hoti.",
  "atk-s0514a10:715_0": "Pāmukhaāsanasminti pamukhāsanasmiṁ,",
  "atk-s0514a10:715_1": "uttamāsane nisīdāpesīti attho.",
  "atk-s0514a10:715_2": "Garūnanti mātāpitūnaṁ me tvaṁ aññataroti evaṁ vatvā nisīdāpesi.",
  "atk-s0514a10:715_3": "Vividhaṁ viyañjananti vividhaṁ byañjanaṁ.",
  "atk-s0514a10:715_4": "Bhatta manuññarūpanti bhattaṁ manuññarūpaṁ. Bhāratāti rājānaṁ ālapati.",
  "atk-s0514a10:715_5": "Bhuttavantanti bhuttāviṁ katabhattakiccaṁ.",
  "atk-s0514a10:715_6": "Upaṭṭhahunti anekasatehi turiyehi gandhabbaṁ kurumānā upaṭṭhahiṁsu.",
  "atk-s0514a10:715_7": "Bhattu mano viditvāti attano patino cittaṁ jānitvā.",
  "atk-s0514a10:715_8": "Tatuttarinti tato gandhabbakaraṇato uttariṁ.",
  "atk-s0514a10:715_9": "Maṁ nipatīti so nāgarājā maṁ upasaṅkami.",
  "atk-s0514a10:715_10": "Mahantaṁ dibbehīti mahantehi uḷārehi dibbehi kāmehi tehi ca anappakehi.",
  "atk-s0514a10:716_0": "Evaṁ upasaṅkamitvā ca pana gāthamāha –",
  "atk-s0514a10:717_0": "168.",
  "atk-s0514a10:718_0": "‘‘Bhariyā mametā tisatā aḷāra,",
  "atk-s0514a10:718_1": "sabbattamajjhā padumuttarābhā;",
  "atk-s0514a10:719_0": "Aḷāra etāssu te kāmakārā,",
  "atk-s0514a10:719_1": "dadāmi te tā paricārayassū’’ti.",
  "atk-s0514a10:720_0": "Tattha sabbattamajjhāti sabbā attamajjhā,",
  "atk-s0514a10:720_1": "pāṇinā gahitappamāṇamajjhāti attho.",
  "atk-s0514a10:720_2": "Aṭṭhakathāyaṁ pana ‘‘sumajjhā’’ti pāṭho.",
  "atk-s0514a10:720_3": "Padumuttarābhāti padumavaṇṇauttarābhā,",
  "atk-s0514a10:720_4": "padumavaṇṇauttaracchaviyoti attho.",
  "atk-s0514a10:720_5": "Paricārayassūti tā attano pādaparicārikā karohīti vatvā tīhi itthisatehi saddhiṁ mahāsampattiṁ mayhaṁ adāsi.",
  "atk-s0514a10:721_0": "So āha –",
  "atk-s0514a10:722_0": "169.",
  "atk-s0514a10:723_0": "‘‘Saṁvaccharaṁ dibbarasānubhutvā,",
  "atk-s0514a10:723_1": "tadāssuhaṁ uttarimajjhabhāsiṁ;",
  "atk-s0514a10:724_0": "Nāgassidaṁ kinti kathañca laddhaṁ,",
  "atk-s0514a10:724_1": "kathajjhagamāsi vimānaseṭṭhaṁ.",
  "atk-s0514a10:725_0": "170.",
  "atk-s0514a10:726_0": "‘‘Adhiccaladdhaṁ pariṇāmajaṁ te,",
  "atk-s0514a10:726_1": "sayaṁkataṁ udāhu devehi dinnaṁ;",
  "atk-s0514a10:727_0": "Pucchāmi taṁ nāgarājetamatthaṁ,",
  "atk-s0514a10:727_1": "kathajjhagamāsi vimānaseṭṭha’’nti.",
  "atk-s0514a10:728_0": "Tattha dibbarasānubhutvāti dibbe kāmaguṇarase anubhavitvā. Tadāssuhanti tadā assu ahaṁ.",
  "atk-s0514a10:728_1": "Nāgassidanti bhadramukhassa saṅkhapālanāgarājassa idaṁ sampattijātaṁ kinti kiṁ nāma kammaṁ katvā kathañca katvā laddhaṁ,",
  "atk-s0514a10:728_2": "kathametaṁ vimānaseṭṭhaṁ tvaṁ ajjhagamāsi, iti naṁ ahaṁ pucchiṁ.",
  "atk-s0514a10:728_3": "Adhiccaladdhanti ahetunā laddhaṁ.",
  "atk-s0514a10:728_4": "Pariṇāmajaṁ teti kenaci tava atthāya pariṇāmitattā pariṇāmato jātaṁ.",
  "atk-s0514a10:728_5": "Sayaṁkatanti kārake pakkosāpetvā ratanāni datvā kāritanti.",
  "atk-s0514a10:729_0": "Tato parā dvinnampi vacanappaṭivacanagāthāva –",
  "atk-s0514a10:730_0": "171.",
  "atk-s0514a10:731_0": "‘‘Nādhiccaladdhaṁ na pariṇāmajaṁ me,",
  "atk-s0514a10:731_1": "na sayaṁkataṁ nāpi devehi dinnaṁ;",
  "atk-s0514a10:732_0": "Sakehi kammehi apāpakehi,",
  "atk-s0514a10:732_1": "puññehi me laddhamidaṁ vimānaṁ.",
  "atk-s0514a10:733_0": "172.",
  "atk-s0514a10:734_0": " ‘‘Kiṁ te vataṁ kiṁ pana brahmacariyaṁ, kissa suciṇṇassa ayaṁ vipāko;",
  "atk-s0514a10:735_0": "Akkhāhi me nāgarājetamatthaṁ,",
  "atk-s0514a10:735_1": "kathaṁ nu te laddhamidaṁ vimānaṁ.",
  "atk-s0514a10:736_0": "173.",
  "atk-s0514a10:737_0": " ‘‘Rājā ahosiṁ magadhānamissaro, duyyodhano nāma mahānubhāvo;",
  "atk-s0514a10:738_0": "So ittaraṁ jīvitaṁ saṁviditvā, asassataṁ vipariṇāmadhammaṁ.",
  "atk-s0514a10:739_0": "174.",
  "atk-s0514a10:740_0": "‘‘Annañca pānañca pasannacitto,",
  "atk-s0514a10:740_1": "sakkacca dānaṁ vipulaṁ adāsiṁ;",
  "atk-s0514a10:741_0": "Opānabhūtaṁ me gharaṁ tadāsi, santappitā samaṇabrāhmaṇā ca.",
  "atk-s0514a10:742_0": "175.",
  "atk-s0514a10:743_0": " ‘‘Mālañca gandhañca vilepanañca, padīpiyaṁ yānamupassayañca;",
  "atk-s0514a10:744_0": "Acchādanaṁ sayanamathannapānaṁ,",
  "atk-s0514a10:744_1": "sakkacca dānāni adamha tattha.",
  "atk-s0514a10:745_0": "176.",
  "atk-s0514a10:746_0": " ‘‘Taṁ me vataṁ taṁ pana brahmacariyaṁ, tassa suciṇṇassa ayaṁ vipāko;",
  "atk-s0514a10:747_0": "Teneva me laddhamidaṁ vimānaṁ, pahūtabhakkhaṁ bahuannapānaṁ;",
  "atk-s0514a10:748_0": "Naccehi gītehi cupetarūpaṁ,",
  "atk-s0514a10:748_1": "ciraṭṭhitikaṁ na ca sassatāyaṁ.",
  "atk-s0514a10:749_0": "177.",
  "atk-s0514a10:750_0": " ‘‘Appānubhāvā taṁ mahānubhāvaṁ, tejassinaṁ hanti atejavanto;",
  "atk-s0514a10:751_0": "Kimeva dāṭhāvudha kiṁ paṭicca,",
  "atk-s0514a10:751_1": "hatthattamāgacchi vanibbakānaṁ.",
  "atk-s0514a10:752_0": "178.",
  "atk-s0514a10:753_0": "‘‘Bhayaṁ nu te anvagataṁ mahantaṁ,",
  "atk-s0514a10:753_1": "tejo nu te nānvagaṁ dantamūlaṁ;",
  "atk-s0514a10:754_0": "Kimeva dāṭhāvudha kiṁ paṭicca, kilesamāpajji vanibbakānaṁ.",
  "atk-s0514a10:755_0": "179.",
  "atk-s0514a10:756_0": "‘‘Na me bhayaṁ anvagataṁ mahantaṁ,",
  "atk-s0514a10:756_1": "tejo na sakkā mama tehi hantuṁ;",
  "atk-s0514a10:757_0": "Satañca dhammāni sukittitāni, samuddavelāva duraccayāni.",
  "atk-s0514a10:758_0": "180.",
  "atk-s0514a10:759_0": " ‘‘Cātuddasiṁ pañcadasiṁ aḷāra, uposathaṁ niccamupāvasāmi;",
  "atk-s0514a10:760_0": "Athāgamuṁ soḷasa bhojaputtā,",
  "atk-s0514a10:760_1": "rajjuṁ gahetvāna daḷhañca pāsaṁ.",
  "atk-s0514a10:761_0": "181.",
  "atk-s0514a10:762_0": "‘‘Bhetvāna nāsaṁ atikassa rajjuṁ,",
  "atk-s0514a10:762_1": "nayiṁsu maṁ samparigayha luddā;",
  "atk-s0514a10:763_0": "Etādisaṁ dukkhamahaṁ titikkhaṁ, uposathaṁ appaṭikopayanto.",
  "atk-s0514a10:764_0": "182.",
  "atk-s0514a10:765_0": " ‘‘Ekāyane taṁ pathe addasaṁsu, balena vaṇṇena cupetarūpaṁ;",
  "atk-s0514a10:766_0": "Siriyā paññāya ca bhāvitosi,",
  "atk-s0514a10:766_1": "kiṁ patthayaṁ nāga tapo karosi.",
  "atk-s0514a10:767_0": "183.",
  "atk-s0514a10:768_0": " ‘‘Na puttahetū na dhanassa hetū, na āyuno cāpi aḷāra hetu;",
  "atk-s0514a10:769_0": "Manussayoniṁ abhipatthayāno, tasmā parakkama tapo karomi.",
  "atk-s0514a10:770_0": "184.",
  "atk-s0514a10:771_0": " ‘‘Tvaṁ lohitakkho vihatantaraṁso, alaṅkato kappitakesamassu;",
  "atk-s0514a10:772_0": "Surosito lohitacandanena,",
  "atk-s0514a10:772_1": "gandhabbarājāva disā pabhāsasi.",
  "atk-s0514a10:773_0": "185.",
  "atk-s0514a10:774_0": " ‘‘Deviddhipattosi mahānubhāvo, sabbehi kāmehi samaṅgibhūto;",
  "atk-s0514a10:775_0": "Pucchāmi taṁ nāgarājetamatthaṁ, seyyo ito kena manussaloko.",
  "atk-s0514a10:776_0": "186.",
  "atk-s0514a10:777_0": "‘‘Aḷāra nāññatra manussalokā,",
  "atk-s0514a10:777_1": "suddhīva saṁvijjati saṁyamo vā;",
  "atk-s0514a10:778_0": "Ahañca laddhāna manussayoniṁ, kāhāmi jātimaraṇassa antaṁ.",
  "atk-s0514a10:779_0": "187.",
  "atk-s0514a10:780_0": " ‘‘Saṁvaccharo me vasato tavantike, annena pānena upaṭṭhitosmi;",
  "atk-s0514a10:781_0": "Āmantayitvāna palemi nāga,",
  "atk-s0514a10:781_1": "cirappavuṭṭhosmi ahaṁ janinda.",
  "atk-s0514a10:782_0": "188.",
  "atk-s0514a10:783_0": "‘‘Puttā ca dārā anujīvino ca,",
  "atk-s0514a10:783_1": "niccānusiṭṭhā upatiṭṭhathetaṁ;",
  "atk-s0514a10:784_0": "Kaccinnu taṁ nābhisapittha koci,",
  "atk-s0514a10:784_1": "piyañhi me dassanaṁ tuyhaṁ aḷāra.",
  "atk-s0514a10:785_0": "189.",
  "atk-s0514a10:786_0": "‘‘Yathāpi mātū ca pitū agāre,",
  "atk-s0514a10:786_1": "putto piyo paṭivihito vaseyya;",
  "atk-s0514a10:787_0": "Tatopi mayhaṁ idhameva seyyo,",
  "atk-s0514a10:787_1": "cittañhi te nāga mayī pasannaṁ.",
  "atk-s0514a10:788_0": "190.",
  "atk-s0514a10:789_0": " ‘‘Maṇī mamaṁ vijjati lohitaṅko, dhanāharo maṇiratanaṁ uḷāraṁ;",
  "atk-s0514a10:790_0": "Ādāya tvaṁ gaccha sakaṁ niketaṁ,",
  "atk-s0514a10:790_1": "laddhā dhanaṁ taṁ maṇimossajassū’’ti.",
  "atk-s0514a10:791_0": "Tattha kiṁ te vatanti kiṁ tava vatasamādānaṁ.",
  "atk-s0514a10:791_1": "Brahmacariyanti seṭṭhacariyaṁ.",
  "atk-s0514a10:791_2": "Opānabhūtanti catumahāpathe khatapokkharaṇī viya dhammikasamaṇabrāhmaṇānaṁ yathāsukhaṁ paribhuñjitabbavibhavaṁ.",
  "atk-s0514a10:791_3": "Na ca sassatāyanti ciraṭṭhitikaṁ samānampi ce taṁ mayhaṁ sassataṁ na hotīti me katheti.",
  "atk-s0514a10:792_0": "Appānubhāvāti bhojaputte sandhāyāha.",
  "atk-s0514a10:792_1": "Hantīti aṭṭhasu ṭhānesu sūlehi vijjhantā kiṁkāraṇā haniṁsu.",
  "atk-s0514a10:792_2": "Kiṁ paṭiccāti kiṁ sandhāya tvaṁ tadā tesaṁ hatthattaṁ āgacchi vasaṁ upagato.",
  "atk-s0514a10:792_3": "Vanibbakānanti bhojaputtā idha ‘‘vanibbakā’’ti vuttā.",
  "atk-s0514a10:792_4": "Tejo nu te nānvagaṁ dantamūlanti kiṁ nu tava tejo bhojaputte disvā tadā bhayaṁ mahantaṁ anvagataṁ,",
  "atk-s0514a10:792_5": "udāhu visaṁ dantamūlaṁ na anvagataṁ. Kilesanti dukkhaṁ.",
  "atk-s0514a10:792_6": "Vanibbakānanti bhojaputtānaṁ santike, bhojaputte nissāyāti attho.",
  "atk-s0514a10:793_0": "Tejo na sakkā mama tehi hantunti mama visatejo aññassa tejena abhihantumpi na sakkā. Satanti buddhādīnaṁ.",
  "atk-s0514a10:793_1": "Dhammānīti sīlasamādhipaññākhantianuddayamettābhāvanāsaṅkhātāni dhammāni.",
  "atk-s0514a10:793_2": "Sukittitānīti suvaṇṇitāni sukathitāni. Kinti katvā?",
  "atk-s0514a10:793_3": "Samuddavelāva duraccayānīti tehi samuddavelā viya sappurisehi jīvitatthampi duraccayānīti vaṇṇitāni,",
  "atk-s0514a10:793_4": "tasmā ahaṁ sīlabhedabhayena khantimettādisamannāgato hutvā mama kopassa sīlavelantaṁ atikkamituṁ na adāsinti āha.",
  "atk-s0514a10:794_0": "‘‘Imissā pana saṅkhapāladhammadesanāya dasapi pāramiyo labbhanti.",
  "atk-s0514a10:794_1": "Tadā hi mahāsattena sarīrassa pariccattabhāvo dānapāramī nāma hoti,",
  "atk-s0514a10:794_2": "tathārūpenāpi visatejena sīlassa abhinnatā sīlapāramī,",
  "atk-s0514a10:794_3": "nāgabhavanato nikkhamitvā samaṇadhammakaraṇaṁ nekkhammapāramī,",
  "atk-s0514a10:794_4": "‘idañcidañca kātuṁ vaṭṭatī’ti saṁvidahanaṁ paññāpāramī,",
  "atk-s0514a10:794_5": "adhivāsanavīriyaṁ vīriyapāramī,",
  "atk-s0514a10:794_6": "adhivāsanakhanti khantipāramī, saccasamādānaṁ saccapāramī,",
  "atk-s0514a10:794_7": "‘mama sīlaṁ na bhindissāmī’ti adhiṭṭhānaṁ adhiṭṭhānapāramī, anuddayabhāvo mettāpāramī,",
  "atk-s0514a10:794_8": "vedanāya majjhattabhāvo upekkhāpāramī’’ti.",
  "atk-s0514a10:795_0": "Athāgamunti athekadivasaṁ vammikamatthake nipannaṁ disvā soḷasa bhojaputtā khararajjuñca daḷhapāsañca sūlāni ca gahetvā mama santikaṁ āgatā.",
  "atk-s0514a10:795_1": "Bhetvānāti mama sarīraṁ aṭṭhasu ṭhānesu bhinditvā sakaṇṭakakāḷavettalatā pavesetvā.",
  "atk-s0514a10:795_2": "Nāsaṁ atikassa rajjunti thokaṁ gantvā sīsaṁ me olambantaṁ disvā mahāmagge nipajjāpetvā puna nāsampi me bhinditvā vaṭṭarajjuṁ atikassa āvunitvā kājakoṭiyaṁ laggetvā samantato pariggahetvā maṁ nayiṁsu.",
  "atk-s0514a10:796_0": "Addasaṁsūti, samma saṅkhapāla,",
  "atk-s0514a10:796_1": "te bhojaputtā ekāyane ekagamane jaṅghapadikamagge taṁ balena ca vaṇṇena ca upetarūpaṁ passiṁsu,",
  "atk-s0514a10:796_2": "tvaṁ pana issariyasobhaggasiriyā ca paññāya ca bhāvito vaḍḍhito,",
  "atk-s0514a10:796_3": "so tvaṁ evarūpo samānopi kimatthaṁ tapaṁ karosi,",
  "atk-s0514a10:796_4": "kimicchanto uposathavāsaṁ vasasi, sīlaṁ rakkhasi. ‘‘Addasāsi’’ntipi pāṭho,",
  "atk-s0514a10:796_5": "ahaṁ ekāyane mahāmagge taṁ addasinti attho. Abhipatthayānoti patthento.",
  "atk-s0514a10:796_6": "Tasmāti yasmā manussayoniṁ patthemi,",
  "atk-s0514a10:796_7": "tasmā vīriyena parakkamitvā tapokammaṁ karomi.",
  "atk-s0514a10:797_0": "Surositoti suṭṭhu manulitto.",
  "atk-s0514a10:797_1": "Itoti imamhā nāgabhavanā manussaloko kena uttaritaro.",
  "atk-s0514a10:797_2": "Suddhīti maggaphalanibbānasaṅkhātā visuddhi. Saṁyamoti sīlaṁ.",
  "atk-s0514a10:797_3": "Idaṁ so manussalokeyeva buddhapaccekabuddhānaṁ uppattiṁ sandhāyāha.",
  "atk-s0514a10:797_4": "Kāhāmīti attano appaṭisandhikabhāvaṁ karonto jātijarāmaraṇassantaṁ karissāmīti. Evaṁ, mahārāja,",
  "atk-s0514a10:797_5": "so saṅkhapālo manussalokaṁ vaṇṇesi. Saṁvaccharo meti evaṁ, mahārāja,",
  "atk-s0514a10:797_6": "tasmiṁ manussalokaṁ vaṇṇente ahaṁ pabbajjāya sinehaṁ katvā etadavocaṁ.",
  "atk-s0514a10:797_7": "Tattha upaṭṭhitosmīti annapānena ceva dibbehi ca kāmaguṇehi pariciṇṇo mānito asmi. Palemīti paremi gacchāmi.",
  "atk-s0514a10:797_8": "Cirappavuṭṭhosmīti ahaṁ manussalokato cirappavuṭṭho asmi.",
  "atk-s0514a10:798_0": "Nābhisapitthāti kacci nu kho mama puttādīsu koci taṁ na akkosi na paribhāsīti pucchati. ‘‘Nābhisajjethā’’tipi pāṭho, na kopesīti attho. Paṭivihitoti paṭijaggito. Maṇī mamanti sace, samma āḷāra, gacchasiyeva,",
  "atk-s0514a10:798_1": "evaṁ sante mama lohitaṅko dhanahārako sabbakāmadado maṇi saṁvijjati,",
  "atk-s0514a10:798_2": "taṁ uḷāraṁ maṇiratanaṁ ādāya tava gehaṁ gaccha,",
  "atk-s0514a10:798_3": "tattha imassānubhāvena yāvadicchakaṁ dhanaṁ laddhā puna imaṁ maṇiṁ ossajassu,",
  "atk-s0514a10:798_4": "ossajanto ca aññattha anossajitvā attano udakacāṭiyaṁ ossajeyyāsīti vatvā mayhaṁ maṇiratanaṁ upanesīti vadati.",
  "atk-s0514a10:799_0": "Evaṁ vatvā āḷāro ‘‘athāhaṁ, mahārāja,",
  "atk-s0514a10:799_1": "nāgarājānaṁ etadavocaṁ – ‘samma, nāhaṁ dhanenatthiko,",
  "atk-s0514a10:799_2": "pabbajituṁ pana icchāmī’ti pabbajitaparikkhāraṁ yācitvā teneva saddhiṁ nāgabhavanā nikkhamitvā taṁ nivattetvā himavantaṁ pavisitvā pabbajitomhī’’ti vatvā rañño dhammakathaṁ kathento gāthādvayamāha –",
  "atk-s0514a10:800_0": "191.",
  "atk-s0514a10:801_0": " ‘‘Diṭṭhā mayā mānusakāpi kāmā, asassatā vipariṇāmadhammā;",
  "atk-s0514a10:802_0": "Ādīnavaṁ kāmaguṇesu disvā,",
  "atk-s0514a10:802_1": "saddhāyahaṁ pabbajitomhi rāja.",
  "atk-s0514a10:803_0": "192.",
  "atk-s0514a10:804_0": "‘‘Dumapphalānīva patanti māṇavā,",
  "atk-s0514a10:804_1": "daharā ca vuddhā ca sarīrabhedā;",
  "atk-s0514a10:805_0": "Etampi disvā pabbajitomhi rāja,",
  "atk-s0514a10:805_1": "apaṇṇakaṁ sāmaññameva seyyo’’ti.",
  "atk-s0514a10:806_0": "Tattha saddhāyāti kammañca phalañca nibbānañca saddahitvā.",
  "atk-s0514a10:806_1": "Dumapphalānīva patantīti yathā rukkhaphalāni pakkānipi apakkānipi patanti,",
  "atk-s0514a10:806_2": "tathā māṇavā daharā ca vuddhā ca patanti.",
  "atk-s0514a10:806_3": "Apaṇṇakanti aviraddhaṁ niyyānikaṁ.",
  "atk-s0514a10:806_4": "Sāmaññameva seyyoti pabbajjāva uttamāti pabbajjāya guṇaṁ disvā pabbajitomhi, mahārājāti.",
  "atk-s0514a10:807_0": "Taṁ sutvā rājā anantaraṁ gāthamāha –",
  "atk-s0514a10:808_0": "193.",
  "atk-s0514a10:809_0": "‘‘Addhā have sevitabbā sapaññā,",
  "atk-s0514a10:809_1": "bahussutā ye bahuṭhānacintino;",
  "atk-s0514a10:810_0": "Nāgañca sutvāna tavañcaḷāra,",
  "atk-s0514a10:810_1": "kāhāmi puññāni anappakānī’’ti.",
  "atk-s0514a10:811_0": "Tattha ye bahuṭhānacintinoti ye bahūni kāraṇāni jānanti.",
  "atk-s0514a10:811_1": "Nāgañcāti tathā appamādavihārinaṁ nāgarājānañca tava ca vacanaṁ sutvā.",
  "atk-s0514a10:812_0": "Athassa ussāhaṁ janento tāpaso osānagāthamāha –",
  "atk-s0514a10:813_0": "194.",
  "atk-s0514a10:814_0": "‘‘Addhā have sevitabbā sapaññā,",
  "atk-s0514a10:814_1": "bahussutā ye bahuṭhānacintino;",
  "atk-s0514a10:815_0": "Nāgañca sutvāna mamañca rāja,",
  "atk-s0514a10:815_1": "karohi puññāni anappakānī’’ti.",
  "atk-s0514a10:816_0": "Evaṁ so rañño dhammaṁ desetvā tattheva cattāro vassānamāse vasitvā puna himavantaṁ gantvā yāvajīvaṁ cattāro brahmavihāre bhāvetvā brahmalokūpago ahosi.",
  "atk-s0514a10:816_1": "Saṅkhapālopi yāvajīvaṁ uposathavāsaṁ vasitvā rājā ca dānādīni puññāni karitvā yathākammaṁ gatā.",
  "atk-s0514a10:817_0": "Satthā imaṁ dhammadesanaṁ āharitvā jātakaṁ samodhānesi – ‘‘tadā pitā tāpaso kassapo ahosi, bārāṇasirājā ānando, āḷāro sāriputto,",
  "atk-s0514a10:817_1": "saṅkhapālanāgarājā pana ahameva ahosi’’nti.",
  "atk-s0514a10:818_0": "Saṅkhapālajātakavaṇṇanā catutthā.",
  "atk-s0514a10:820_0": " [525] 5. Cūḷasutasomajātakavaṇṇanā",
  "atk-s0514a10:821_0": "Āmantayāminigamanti idaṁ satthā jetavane viharanto nekkhammapāramiṁ ārabbha kathesi.",
  "atk-s0514a10:821_1": "Paccuppannavatthu mahānāradakassapajātakasadisameva (jā. 2.22.1153 ādayo).",
  "atk-s0514a10:821_2": "Atīte pana bārāṇasī sudassanaṁ nāma nagaraṁ ahosi,",
  "atk-s0514a10:821_3": "tattha brahmadatto nāma rājā ajjhāvasi.",
  "atk-s0514a10:821_4": "Bodhisatto tassa aggamahesiyā kucchimhi nibbatti,",
  "atk-s0514a10:821_5": "dasamāsaccayena mātukucchito nikkhami.",
  "atk-s0514a10:821_6": "Tassa pana puṇṇacandasassirikaṁ mukhaṁ ahosi,",
  "atk-s0514a10:821_7": "tenassa ‘‘somakumāro’’ti nāmaṁ kariṁsu.",
  "atk-s0514a10:821_8": "So viññutaṁ patto sutavittako savanasīlo ahosi,",
  "atk-s0514a10:821_9": "tena naṁ ‘‘sutasomo’’ti sañjāniṁsu.",
  "atk-s0514a10:821_10": "So vayappatto takkasilāyaṁ sabbasippāni uggahetvā āgato pitu santakaṁ setacchattaṁ labhitvā dhammena rajjaṁ kāresi, mahantaṁ issariyaṁ ahosi.",
  "atk-s0514a10:821_11": "Tassa candādevippamukhāni soḷasa itthisahassāni ahesuṁ.",
  "atk-s0514a10:821_12": "So aparabhāge puttadhītāhi vaḍḍhanto gharāvāse anabhirato araññaṁ pavisitvā pabbajitukāmo ahosi.",
  "atk-s0514a10:822_0": "So ekadivasaṁ kappakaṁ āmantetvā ‘‘yadā me, samma, sirasmiṁ palitaṁ passeyyāsi, tadā me āroceyyāsī’’ti āha.",
  "atk-s0514a10:822_1": "Kappako tassa vacanaṁ sampaṭicchitvā aparabhāge palitaṁ disvā ārocetvā ‘‘tena hi naṁ, samma kappaka,",
  "atk-s0514a10:822_2": "uddharitvā mama hatthe patiṭṭhapehī’’ti vutte suvaṇṇasaṇḍāsena uddharitvā rañño hatthe ṭhapesi.",
  "atk-s0514a10:822_3": "Taṁ disvā mahāsatto ‘‘jarāya me sarīraṁ abhibhūta’’nti bhīto taṁ palitaṁ gahetvāva pāsādā otaritvā mahājanassa dassanaṭṭhāne paññatte rājapallaṅke nisīditvā senāpatippamukhāni asītiamaccasahassāni purohitappamukhāni saṭṭhibrāhmaṇasahassāni aññe ca raṭṭhikajānapadanegamādayo bahū jane pakkosāpetvā ‘‘sirasmiṁ me palitaṁ jātaṁ, ahaṁ mahallakosmi,",
  "atk-s0514a10:822_4": "mama pabbajitabhāvaṁ jānāthā’’ti vatvā paṭhamaṁ gāthamāha –",
  "atk-s0514a10:823_0": "195.",
  "atk-s0514a10:824_0": " ‘‘Āmantayāmi nigamaṁ, mittāmacce parissaje;",
  "atk-s0514a10:825_0": "Sirasmiṁ palitaṁ jātaṁ, pabbajjaṁ dāni rocaha’’nti.",
  "atk-s0514a10:826_0": "Tattha āmantayāmīti jānāpemi. Rocahanti ‘‘rocemi ahaṁ, tassa me,",
  "atk-s0514a10:826_1": "bhonto! Pabbajitabhāvaṁ jānāthā’’ti.",
  "atk-s0514a10:827_0": "Taṁ sutvā tesu eko visāradappatto hutvā gāthamāha –",
  "atk-s0514a10:828_0": "196.",
  "atk-s0514a10:829_0": " ‘‘Abhuṁ me kathaṁ nu bhaṇasi, sallaṁ me deva urasi kappesi;",
  "atk-s0514a10:830_0": "Sattasatā te bhariyā,",
  "atk-s0514a10:830_1": "kathaṁ nu te tā bhavissantī’’ti.",
  "atk-s0514a10:831_0": "Tattha abhunti avaḍḍhiṁ.",
  "atk-s0514a10:831_1": "Urasi kappesīti urasmiṁ sunisitadhotasattiṁ cāresi.",
  "atk-s0514a10:831_2": "Sattasatāti samajātikā khattiyakaññā sandhāyetaṁ vuttaṁ.",
  "atk-s0514a10:831_3": "Kathaṁ nu te tā bhavissantīti tā tava bhariyā tayi pabbajite anāthā nippaccayā kathaṁ bhavissanti,",
  "atk-s0514a10:831_4": "etā anāthā katvā tumhākaṁ pabbajjā nāma na yuttāti.",
  "atk-s0514a10:832_0": "Tato mahāsatto tatiyaṁ gāthamāha –",
  "atk-s0514a10:833_0": "197.",
  "atk-s0514a10:834_0": " ‘‘Paññāyihinti etā, daharā aññampi tā gamissanti;",
  "atk-s0514a10:835_0": "Saggañca patthayāno, tena ahaṁ pabbajissāmī’’ti.",
  "atk-s0514a10:836_0": "Tattha paññāyihintīti attano kammena paññāyissanti. Ahaṁ etāsaṁ kiṁ homi, sabbāpetā daharā, yo añño rājā bhavissati, taṁ etā gamissantīti.",
  "atk-s0514a10:837_0": "Amaccādayo bodhisattassa paṭivacanaṁ dātuṁ asakkontā tassa mātu santikaṁ gantvā tamatthaṁ ārocesuṁ.",
  "atk-s0514a10:837_1": "Sā turitaturitā āgantvā ‘‘saccaṁ kira tvaṁ, tāta,",
  "atk-s0514a10:837_2": "pabbajitukāmosī’’ti vatvā dve gāthāyo abhāsi –",
  "atk-s0514a10:838_0": "198.",
  "atk-s0514a10:839_0": " ‘‘Dulladdhaṁ me āsi sutasoma, yassa te homahaṁ mātā;",
  "atk-s0514a10:840_0": "Yaṁ me vilapantiyā, anapekkho pabbajasi deva.",
  "atk-s0514a10:841_0": "199.",
  "atk-s0514a10:842_0": " ‘‘Dulladdhaṁ me āsi sutasoma, yaṁ taṁ ahaṁ vijāyissaṁ;",
  "atk-s0514a10:843_0": "Yaṁ me vilapantiyā, anapekkho pabbajasi devā’’ti.",
  "atk-s0514a10:844_0": "Tattha dulladdhanti yaṁ etaṁ mayā labhantiyā puttaṁ jammaṁ laddhaṁ dulladdhaṁ.",
  "atk-s0514a10:844_1": "Yaṁ meti yena kāraṇena mayi nānappakārakaṁ vipalantiyā tvaṁ pabbajituṁ icchasi,",
  "atk-s0514a10:844_2": "tena kāraṇena tādisassa puttassa labhanaṁ mama dulladdhaṁ nāmāti.",
  "atk-s0514a10:845_0": "Bodhisatto evaṁ paridevamānāyapi mātarā saddhiṁ kiñci na kathesi.",
  "atk-s0514a10:845_1": "Sā roditvā kanditvā sayameva ekamantaṁ aṭṭhāsi. Athassa pitu ārocesuṁ.",
  "atk-s0514a10:845_2": "So āgantvā ekaṁ tāva gāthamāha –",
  "atk-s0514a10:846_0": "200.",
  "atk-s0514a10:847_0": " ‘‘Ko nāmeso dhammo, sutasoma kā ca nāma pabbajjā;",
  "atk-s0514a10:848_0": "Yaṁ no amhe jiṇṇe, anapekkho pabbajasi devā’’ti.",
  "atk-s0514a10:849_0": "Tattha yaṁ no amheti yaṁ tvaṁ amhākaṁ putto samāno amhe jiṇṇe paṭijaggitabbakāle appaṭijaggitvā papāte silaṁ pavaṭṭento viya chaḍḍetvā anapekkho pabbajasi,",
  "atk-s0514a10:849_1": "tena taṁ vadāmi ko nāmeso tava dhammoti adhippāyo.",
  "atk-s0514a10:850_0": "Taṁ sutvā mahāsatto tuṇhī ahosi. Atha naṁ pitā, ‘‘tāta sutasoma,",
  "atk-s0514a10:850_1": "sacepi te mātāpitūsu sineho natthi, puttadhītaro te bahū taruṇā,",
  "atk-s0514a10:850_2": "tayā vinā vattituṁ na sakkhissanti,",
  "atk-s0514a10:850_3": "tesaṁ vuḍḍhippattakāle pabbajissasī’’ti vatvā sattamaṁ gāthamāha –",
  "atk-s0514a10:851_0": "201.",
  "atk-s0514a10:852_0": " ‘‘Puttāpi tuyhaṁ bahavo, daharā appattayobbanā;",
  "atk-s0514a10:853_0": "Mañjū tepitaṁ apassantā,",
  "atk-s0514a10:853_1": "maññe dukkhaṁ nigacchantī’’ti.",
  "atk-s0514a10:854_0": "Tattha mañjūti madhuravacanā.",
  "atk-s0514a10:854_1": "Nigacchantīti nigacchissanti kāyikacetasikadukkhaṁ paṭilabhissantīti maññāmi.",
  "atk-s0514a10:855_0": "Taṁ sutvā mahāsatto gāthamāha –",
  "atk-s0514a10:856_0": "202.",
  "atk-s0514a10:857_0": " ‘‘Puttehi ca me etehi, daharehi appattayobbanehi;",
  "atk-s0514a10:858_0": "Mañjūhi sabbehipi tumhehi,",
  "atk-s0514a10:858_1": "cirampi ṭhatvā vināsabhāvo’’ti.",
  "atk-s0514a10:859_0": "Tattha sabbehipi tumhehīti, tāta, na kevalaṁ putteheva,",
  "atk-s0514a10:859_1": "atha kho tumhehipi aññehipi sabbasaṅkhārehi ciraṁ ṭhatvāpi dīghamaddhānaṁ ṭhatvāpi vināsabhāvova niyato.",
  "atk-s0514a10:859_2": "Sakalasmimpi hi lokasannivāse ekasaṅkhāropi nicco nāma natthīti.",
  "atk-s0514a10:860_0": "Evaṁ mahāsatto pitu dhammakathaṁ kathesi.",
  "atk-s0514a10:860_1": "So tassa dhammakathaṁ sutvā tuṇhī ahosi.",
  "atk-s0514a10:860_2": "Athassa sattasatānaṁ bhariyānaṁ ārocayiṁsu.",
  "atk-s0514a10:860_3": "Tā ca pāsādā oruyha tassa santikaṁ gantvā gopphakesu gahetvā paridevamānā gāthamāhaṁsu –",
  "atk-s0514a10:861_0": "203.",
  "atk-s0514a10:862_0": "‘‘Chinnaṁ nu tuyhaṁ hadayaṁ,",
  "atk-s0514a10:862_1": "adu te karuṇā ca natthi amhesu;",
  "atk-s0514a10:863_0": "Yaṁ no vikandantiyo, anapekkho pabbajasi devā’’ti.",
  "atk-s0514a10:864_0": "Tassattho – sāmi sutasoma,",
  "atk-s0514a10:864_1": "amhe vidhavā katvā gacchantassa appamattakassapi sinehassa abhāvena tava hadayaṁ amhesu chinnaṁ nu,",
  "atk-s0514a10:864_2": "udāhu karuṇāya abhāvena kāruññaṁ vā natthi,",
  "atk-s0514a10:864_3": "yaṁ no evaṁ vikandantiyo pahāya pabbajasīti.",
  "atk-s0514a10:865_0": "Mahāsatto tāsaṁ pādamūle parivattitvā paridevamānānaṁ paridevanasaddaṁ sutvā anantaraṁ gāthamāha –",
  "atk-s0514a10:866_0": "204.",
  "atk-s0514a10:867_0": "‘‘Na ca mayhaṁ chinnaṁ hadayaṁ,",
  "atk-s0514a10:867_1": "atthi karuṇāpi mayhaṁ tumhesu;",
  "atk-s0514a10:868_0": "Saggañca patthayāno, tena ahaṁ pabbajissāmī’’ti.",
  "atk-s0514a10:869_0": "Tattha saggañcāti ahaṁ saggañca patthayanto yasmā ayaṁ pabbajjā nāma buddhādīhi vaṇṇitā, tasmā pabbajissāmi,",
  "atk-s0514a10:869_1": "tumhe mā cintayitthāti tā assāsesi.",
  "atk-s0514a10:870_0": "Athassa aggamahesiyā ārocesuṁ.",
  "atk-s0514a10:870_1": "Sā garubhārā paripuṇṇagabbhāpi samānā āgantvā mahāsattaṁ vanditvā ekamantaṁ ṭhitā tisso gāthāyo abhāsi –",
  "atk-s0514a10:871_0": "205.",
  "atk-s0514a10:872_0": " ‘‘Dulladdhaṁ me āsi sutasoma, yassa te ahaṁ bhariyā;",
  "atk-s0514a10:873_0": "Yaṁ me vilapantiyā, anapekkho pabbajasi deva.",
  "atk-s0514a10:874_0": "206.",
  "atk-s0514a10:875_0": " ‘‘Dulladdhaṁ me āsi sutasoma, yassa te ahaṁ bhariyā;",
  "atk-s0514a10:876_0": "Yaṁ me kucchipaṭisandhiṁ, anapekkho pabbajasi deva.",
  "atk-s0514a10:877_0": "207.",
  "atk-s0514a10:878_0": " ‘‘Paripakko me gabbho, kucchigato yāva naṁ vijāyāmi;",
  "atk-s0514a10:879_0": "Māhaṁ ekā vidhavā, pacchā dukkhāni addakkhi’’nti.",
  "atk-s0514a10:880_0": "Tattha yaṁ meti yasmā mama vilapantiyā tvaṁ anapekkho pabbajasi,",
  "atk-s0514a10:880_1": "tasmā yaṁ mayā tava santikā aggamahesiṭṭhānaṁ laddhaṁ, taṁ dulladdhameva āsi.",
  "atk-s0514a10:880_2": "Dutiyagāthāya yasmā maṁ tvaṁ kucchipaṭisandhiṁ pahāya anapekkho pabbajasi,",
  "atk-s0514a10:880_3": "tasmā yaṁ mayā tava bhariyattaṁ laddhaṁ, taṁ dulladdhaṁ meti attho.",
  "atk-s0514a10:880_4": "Yāva nanti yāvāhaṁ taṁ gabbhaṁ vijāyāmi, tāva adhivāsehīti.",
  "atk-s0514a10:881_0": "Tato mahāsatto gāthamāha –",
  "atk-s0514a10:882_0": "208.",
  "atk-s0514a10:883_0": "‘‘Paripakko te gabbho,",
  "atk-s0514a10:883_1": "kucchigato iṅgha tvaṁ vijāyassu;",
  "atk-s0514a10:884_0": "Puttaṁ anomavaṇṇaṁ, taṁ hitvā pabbajissāmī’’ti.",
  "atk-s0514a10:885_0": "Tattha puttanti, bhadde,",
  "atk-s0514a10:885_1": "tava gabbho paripakkoti jānāmi,",
  "atk-s0514a10:885_2": "tvaṁ pana vijāyamānā puttaṁ vijāyissasi, na dhītaraṁ,",
  "atk-s0514a10:885_3": "sā tvaṁ sotthinā vijāyassu puttaṁ,",
  "atk-s0514a10:885_4": "ahaṁ pana saddhiṁ tayā taṁ puttaṁ hitvā pabbajissāmiyevāti.",
  "atk-s0514a10:886_0": "Sā tassa vacanaṁ sutvā sokaṁ sandhāretuṁ asakkontī ‘‘ito dāni paṭṭhāya, deva,",
  "atk-s0514a10:886_1": "amhākaṁ sirī nāma natthī’’ti ubhohi hatthehi hadayaṁ dhārayamānā assūni muñcantī mahāsaddena paridevi.",
  "atk-s0514a10:886_2": "Atha naṁ samassāsento mahāsatto gāthamāha –",
  "atk-s0514a10:887_0": "209.",
  "atk-s0514a10:888_0": " ‘‘Mā tvaṁ cande rudi, mā soci vanatimiramattakkhi;",
  "atk-s0514a10:889_0": "Āroha varapāsādaṁ, anapekkho ahaṁ gamissāmī’’ti.",
  "atk-s0514a10:890_0": "Tattha mā tvaṁ cande rudīti, bhadde candādevi, tvaṁ mā rodi mā soci.",
  "atk-s0514a10:890_1": "Vanatimiramattakkhīti girikaṇṇikapupphasamānanette.",
  "atk-s0514a10:890_2": "Pāḷiyaṁ pana ‘‘koviḷāratambakkhī’’ti likhitaṁ,",
  "atk-s0514a10:890_3": "tassā koviḷārapupphaṁ viya tambanetteti attho.",
  "atk-s0514a10:891_0": "Sā tassa vacanaṁ sutvā ṭhātuṁ asakkontī pāsādaṁ āruyha rodamānā nisīdi.",
  "atk-s0514a10:891_1": "Atha naṁ bodhisattassa jeṭṭhaputto disvā ‘‘kiṁ nu kho me mātā rodantī nisinnā’’ti taṁ pucchanto gāthamāha –",
  "atk-s0514a10:892_0": "210.",
  "atk-s0514a10:893_0": "‘‘Ko taṁ amma kopesi,",
  "atk-s0514a10:893_1": "kiṁ rodasi pekkhasi ca maṁ bāḷhaṁ;",
  "atk-s0514a10:894_0": "Kaṁ avajjhaṁ ghātemi, ñātīnaṁ udikkhamānāna’’nti.",
  "atk-s0514a10:895_0": "Tattha kopesīti, amma! Ko nāma taṁ kopesi, ko te appiyaṁ akāsi.",
  "atk-s0514a10:895_1": "Pekkhasi cāti maṁ bāḷhaṁ pekkhantī kiṁkāraṇā rodasīti adhippāyo.",
  "atk-s0514a10:895_2": "Kaṁ avajjhaṁ ghātemīti aghātetabbampi kaṁ ghātemi attano ñātīnaṁ udikkhamānānaññeva, akkhāhi meti pucchati.",
  "atk-s0514a10:896_0": "Tato devī gāthamāha –",
  "atk-s0514a10:897_0": "211.",
  "atk-s0514a10:898_0": " ‘‘Na hi so sakkā hantuṁ, vijitāvī yo maṁ tāta kopesi;",
  "atk-s0514a10:899_0": "Pitā te maṁ tāta avaca, anapekkho ahaṁ gamissāmī’’ti.",
  "atk-s0514a10:900_0": "Tattha vijitāvīti, tāta,",
  "atk-s0514a10:900_1": "yo maṁ imissā pathaviyā vijitāvī kopesi,",
  "atk-s0514a10:900_2": "appiyasamudācārena me hadaye kopañca sokañca pavesesi, so tayā hantuṁ na sakkā, mañhi, tāta,",
  "atk-s0514a10:900_3": "tava pitā ‘‘ahaṁ rajjasiriñca tañca pahāya araññaṁ pavisitvā pabbajissāmī’’ti avaca, idaṁ me rodanakāraṇanti.",
  "atk-s0514a10:901_0": "So tassā vacanaṁ sutvā ‘‘amma! Kiṁ nāma tvaṁ kathesi,",
  "atk-s0514a10:901_1": "nanu evaṁ sante mayaṁ anāthā nāma bhavissāmā’’ti paridevanto gāthamāha –",
  "atk-s0514a10:902_0": "212.",
  "atk-s0514a10:903_0": "‘‘Yohaṁ pubbe niyyāmi,",
  "atk-s0514a10:903_1": "uyyānaṁ mattakuñjare ca yodhemi;",
  "atk-s0514a10:904_0": "Sutasome pabbajite, kathaṁ nu dāni karissāmī’’ti.",
  "atk-s0514a10:905_0": "Tassattho – yo ahaṁ pubbe catuājaññayuttaṁ sabbālaṅkārapaṭimaṇḍitaṁ rathaṁ abhiruyha uyyānaṁ gacchāmi, mattakuñjare ca yodhemi,",
  "atk-s0514a10:905_1": "aññehi ca assakīḷādīhi kīḷāmi,",
  "atk-s0514a10:905_2": "svāhaṁ idāni sutasome pabbajite kathaṁ karissāmīti?",
  "atk-s0514a10:906_0": "Athassa kaniṭṭhabhātā sattavassiko te ubhopi rodante disvā mātaraṁ upasaṅkamitvā,",
  "atk-s0514a10:906_1": "‘‘amma! Kiṁkāraṇā tumhe rodathā’’ti pucchitvā tamatthaṁ sutvā ‘‘tena hi mā rodatha,",
  "atk-s0514a10:906_2": "ahaṁ tātassa pabbajituṁ na dassāmī’’ti ubhopi te assāsetvā dhātiyā saddhiṁ pāsādā oruyha pitu santikaṁ gantvā, ‘‘tāta,",
  "atk-s0514a10:906_3": "tvaṁ kira amhe akāmake pahāya ‘pabbajāmī’ti vadasi,",
  "atk-s0514a10:906_4": "ahaṁ te pabbajituṁ na dassāmī’’ti pitaraṁ gīvāya daḷhaṁ gahetvā gāthamāha –",
  "atk-s0514a10:907_0": "213.",
  "atk-s0514a10:908_0": "‘‘Mātucca me rudantyā,",
  "atk-s0514a10:908_1": "jeṭṭhassa ca bhātuno akāmassa;",
  "atk-s0514a10:909_0": "Hatthepi te gahessaṁ,",
  "atk-s0514a10:909_1": "na hi gacchasi no akāmāna’’nti.",
  "atk-s0514a10:910_0": "Mahāsatto cintesi – ‘‘ayaṁ me paripanthaṁ karoti,",
  "atk-s0514a10:910_1": "kena nu kho naṁ upāyena paṭikkamāpeyya’’nti. Tato dhātiṁ oloketvā,",
  "atk-s0514a10:910_2": "‘‘amma! Dhāti handimaṁ maṇikkhandhapiḷandhanaṁ, taveso hotu hatthe, puttaṁ apanehi,",
  "atk-s0514a10:910_3": "mā me antarāyaṁ karī’’ti sayaṁ puttaṁ hatthe gahetvā apanetuṁ asakkonto tassā lañjaṁ paṭijānetvā gāthamāha –",
  "atk-s0514a10:911_0": "214.",
  "atk-s0514a10:912_0": " ‘‘Uṭṭhehi tvaṁ dhāti, imaṁ kumāraṁ ramehi aññattha;",
  "atk-s0514a10:913_0": "Mā me paripanthamakāsi,",
  "atk-s0514a10:913_1": "saggaṁ mama patthayānassā’’ti.",
  "atk-s0514a10:914_0": "Tattha imaṁ kumāranti, amma! Dhāti tvaṁ uṭṭhehi,",
  "atk-s0514a10:914_1": "imaṁ kumāraṁ apanetvā āgantvā imaṁ maṇiṁ gahetvā aññattha naṁ abhiramehīti.",
  "atk-s0514a10:915_0": "Sā lañjaṁ labhitvā kumāraṁ saññāpetvā ādāya aññattha gantvā paridevamānā gāthamāha –",
  "atk-s0514a10:916_0": "215.",
  "atk-s0514a10:917_0": " ‘‘Yaṁ nūnimaṁ dadeyyaṁ pabhaṅkaraṁ, ko nu me imināttho;",
  "atk-s0514a10:918_0": "Sutasome pabbajite, kiṁ nu menaṁ karissāmī’’ti.",
  "atk-s0514a10:919_0": "Tassattho – yaṁ nūna ahaṁ imaṁ lañjatthāya gahitaṁ pabhaṅkaraṁ suppabhāsaṁ maṇiṁ dadeyyaṁ,",
  "atk-s0514a10:919_1": "ko nu mayhaṁ sutasomanarinde pabbajite iminā attho, kiṁ nu menaṁ karissāmi,",
  "atk-s0514a10:919_2": "ahaṁ tasmiṁ pabbajite imaṁ labhissāmi,",
  "atk-s0514a10:919_3": "labhantīpi ca kiṁ nu kho etaṁ karissāmi, passatha me kammanti.",
  "atk-s0514a10:920_0": "Tato mahāsenagutto cintesi – ‘‘ayaṁ rājā ‘‘gehe me dhanaṁ manda’nti saññaṁ karoti maññe,",
  "atk-s0514a10:920_1": "bahubhāvamassa kathessāmī’’ti.",
  "atk-s0514a10:920_2": "So uṭṭhāya vanditvā gāthamāha –",
  "atk-s0514a10:921_0": "216.",
  "atk-s0514a10:922_0": "‘‘Koso ca tuyhaṁ vipulo,",
  "atk-s0514a10:922_1": "koṭṭhāgārañca tuyhaṁ paripūraṁ;",
  "atk-s0514a10:923_0": "Pathavī ca tuyhaṁ vijitā, ramassu mā pabbaji devā’’ti.",
  "atk-s0514a10:924_0": "Taṁ sutvā mahāsatto gāthamāha –",
  "atk-s0514a10:925_0": "217.",
  "atk-s0514a10:926_0": "‘‘Koso ca mayhaṁ vipulo,",
  "atk-s0514a10:926_1": "koṭṭhāgārañca mayhaṁ paripūraṁ;",
  "atk-s0514a10:927_0": "Pathavī ca mayhaṁ vijitā, taṁ hitvā pabbajissāmī’’ti.",
  "atk-s0514a10:928_0": "Taṁ sutvā tasmiṁ apagate kulavaḍḍhanaseṭṭhi nāma uṭṭhāya vanditvā gāthamāha –",
  "atk-s0514a10:929_0": "218.",
  "atk-s0514a10:930_0": " ‘‘Mayhampi dhanaṁ pahūtaṁ, saṅkhyātuṁ nopi deva sakkomi;",
  "atk-s0514a10:931_0": "Taṁ te dadāmi sabbampi, ramassu mā pabbaji devā’’ti.",
  "atk-s0514a10:932_0": "Taṁ sutvā mahāsatto gāthamāha –",
  "atk-s0514a10:933_0": "219.",
  "atk-s0514a10:934_0": "‘‘Jānāmi dhanaṁ pahūtaṁ,",
  "atk-s0514a10:934_1": "kulavaḍḍhana pūjito tayā casmi;",
  "atk-s0514a10:935_0": "Saggañca patthayāno, tena ahaṁ pabbajissāmī’’ti.",
  "atk-s0514a10:936_0": "Taṁ sutvā kulavaḍḍhane apagate mahāsatto somadattaṁ kaniṭṭhabhātaraṁ āmantetvā, ‘‘tāta,",
  "atk-s0514a10:936_1": "ahaṁ pañjarapakkhitto vanakukkuṭo viya ukkaṇṭhito,",
  "atk-s0514a10:936_2": "maṁ gharāvāse anabhirati abhibhavati, ajjeva pabbajissāmi,",
  "atk-s0514a10:936_3": "tvaṁ imaṁ rajjaṁ paṭipajjā’’ti rajjaṁ niyyādento gāthamāha –",
  "atk-s0514a10:937_0": "220.",
  "atk-s0514a10:938_0": " ‘‘Ukkaṇṭhitosmi bāḷhaṁ, arati maṁ somadatta āvisati;",
  "atk-s0514a10:939_0": "Bahukāpi me antarāyā, ajjevāhaṁ pabbajissāmī’’ti.",
  "atk-s0514a10:940_0": "Taṁ sutvā sopi pabbajitukāmo taṁ dīpento itaraṁ gāthamāha –",
  "atk-s0514a10:941_0": "221.",
  "atk-s0514a10:942_0": "‘‘Idañca tuyhaṁ rucitaṁ,",
  "atk-s0514a10:942_1": "sutasoma ajjeva dāni tvaṁ pabbaja;",
  "atk-s0514a10:943_0": "Ahampi pabbajissāmi,",
  "atk-s0514a10:943_1": "na ussahe tayā vinā ahaṁ ṭhātu’’nti.",
  "atk-s0514a10:944_0": "Atha naṁ so paṭikkhipitvā upaḍḍhaṁ gāthamāha –",
  "atk-s0514a10:945_0": "222.",
  "atk-s0514a10:946_0": "‘‘Na hi sakkā pabbajituṁ,",
  "atk-s0514a10:946_1": "nagare na hi paccati janapade cā’’ti.",
  "atk-s0514a10:947_0": "Tattha na hi paccatīti idāneva tāva mama pabbajjādhippāyaṁ sutvāva imasmiṁ dvādasayojanike sudassananagare ca sakalajanapade ca na paccati,",
  "atk-s0514a10:947_1": "koci uddhane aggiṁ na jāleti,",
  "atk-s0514a10:947_2": "amhesu pana dvīsu pabbajitesu anāthāva raṭṭhavāsino bhavissanti,",
  "atk-s0514a10:947_3": "tasmā na hi sakkā tayā pabbajituṁ, ahameva pabbajissāmīti.",
  "atk-s0514a10:948_0": "Taṁ sutvā mahājano mahāsattassa pādamūle parivattitvā paridevanto upaḍḍhagāthamāha –",
  "atk-s0514a10:949_0": "‘‘Sutasome pabbajite, kathaṁ nu dāni karissāmā’’ti.",
  "atk-s0514a10:950_0": "Tato mahāsatto ‘‘alaṁ mā socayittha,",
  "atk-s0514a10:950_1": "ahaṁ cirampi ṭhatvā tumhehi vinā bhavissāmi,",
  "atk-s0514a10:950_2": "uppannasaṅkhāro hi nicco nāma natthī’’ti mahājanassa dhammaṁ kathento āha –",
  "atk-s0514a10:951_0": "223.",
  "atk-s0514a10:952_0": "‘‘Upanīyatidaṁ maññe,",
  "atk-s0514a10:952_1": "parittaṁ udakaṁva caṅkavāramhi;",
  "atk-s0514a10:953_0": "Evaṁ suparittake jīvite, na ca pamajjituṁ kālo.",
  "atk-s0514a10:954_0": "224.",
  "atk-s0514a10:955_0": "‘‘Upanīyatidaṁ maññe,",
  "atk-s0514a10:955_1": "parittaṁ udakaṁva caṅkavāramhi;",
  "atk-s0514a10:956_0": "Evaṁ suparittake jīvite, andhabālā pamajjanti.",
  "atk-s0514a10:957_0": "225.",
  "atk-s0514a10:958_0": "‘‘Te vaḍḍhayanti nirayaṁ,",
  "atk-s0514a10:958_1": "tiracchānayoniñca pettivisayañca;",
  "atk-s0514a10:959_0": "Taṇhāya bandhanabaddhā, vaḍḍhenti asurakāya’’nti.",
  "atk-s0514a10:960_0": "Tattha upanīyatidaṁ maññeti, tāta,",
  "atk-s0514a10:960_1": "‘‘idaṁ jīvitaṁ upanīyatī’’ti ahaṁ maññāmi.",
  "atk-s0514a10:960_2": "Aññesu suttesu upasaṁharaṇattho upaniyyanattho, idha pana pariyādānattho.",
  "atk-s0514a10:960_3": "Tasmā yathā parittaṁ udakaṁ rajakānaṁ khāracaṅkavāre pakkhittaṁ sīghaṁ pariyādiyati, tathā jīvitampi.",
  "atk-s0514a10:960_4": "Evaṁ suparittake jīvite taṁ parittakaṁ āyusaṅkhāraṁ gahetvā vicarantānaṁ sattānaṁ na puññakiriyāya pamajjituṁ kālo,",
  "atk-s0514a10:960_5": "appamādova kātuṁ vaṭṭatīti ayamettha attho.",
  "atk-s0514a10:960_6": "Andhabālā pamajjantīti ajarāmarā viya hutvā gūthakalale sūkarā viya hutvā kāmapaṅke nimujjantā pamajjanti.",
  "atk-s0514a10:960_7": "Asurakāyanti kāḷakañjikaasurayoniñca vaḍḍhentīti attho.",
  "atk-s0514a10:961_0": "Evaṁ mahāsatto mahājanassa dhammaṁ desetvā pubbakaṁ nāma pāsādaṁ āruyha sattamāya bhūmiyā ṭhito khaggena cūḷaṁ chinditvā ‘‘ahaṁ tumhākaṁ kiñci na homi,",
  "atk-s0514a10:961_1": "attano rājānaṁ gaṇhathā’’ti saveṭhanaṁ cūḷaṁ mahājanassa antare khipi.",
  "atk-s0514a10:961_2": "Taṁ gahetvā mahājano bhūmiyaṁ parivaṭṭento parivaṭṭento paridevi.",
  "atk-s0514a10:961_3": "Tasmiṁ ṭhāne mahantaṁ rajaggaṁ uṭṭhahi.",
  "atk-s0514a10:961_4": "Paṭikkamitvā ṭhitajano taṁ oloketvā ‘‘raññā cūḷaṁ chinditvā saveṭhanā cūḷā mahājanassa antare khittā bhavissati,",
  "atk-s0514a10:961_5": "tenāyaṁ pāsādassa avidūre rajavaṭṭi uggatā’’ti paridevanto gāthamāha –",
  "atk-s0514a10:962_0": "226.",
  "atk-s0514a10:963_0": " ‘‘Ūhaññate rajaggaṁ avidūre, pubbakamhi ca pāsāde;",
  "atk-s0514a10:964_0": "Maññe no kesā chinnā, yasassino dhammarājassā’’ti.",
  "atk-s0514a10:965_0": "Tattha ūhaññateti uṭṭhahati. Rajagganti rajakkhandho.",
  "atk-s0514a10:965_1": "Avidūreti ito amhākaṁ ṭhitaṭṭhānato avidūre.",
  "atk-s0514a10:965_2": "Pubbakamhīti pubbakapāsādassa samīpe.",
  "atk-s0514a10:965_3": "Maññe noti amhākaṁ dhammarājassa kesā chinnā bhavissantīti maññāma.",
  "atk-s0514a10:966_0": "Mahāsatto paricārikaṁ pesetvā pabbajitaparikkhāre āharāpetvā kappakena kesamassuṁ ohārāpetvā alaṅkāraṁ sayanapiṭṭhe pātetvā rattapaṭānaṁ dasāni chinditvā tāni kāsāyāni nivāsetvā mattikāpattaṁ vāmaaṁsakūṭe laggetvā kattaradaṇḍaṁ ādāya mahātale aparāparaṁ caṅkamitvā pāsādā otaritvā antaravīthiṁ paṭipajji.",
  "atk-s0514a10:966_1": "Gacchantaṁ pana naṁ na koci sañjāni.",
  "atk-s0514a10:966_2": "Athassa sattasatā khattiyakaññā pāsādaṁ abhiruhitvā taṁ adisvā ābharaṇabhaṇḍameva disvā otaritvā avasesānaṁ soḷasasahassānaṁ itthīnaṁ santikaṁ gantvā ‘‘amhākaṁ piyasāmiko sutasomamahissaro pabbajito’’ti mahāsaddena paridevamānāva bahi nikkhamiṁsu.",
  "atk-s0514a10:966_3": "Tasmiṁ khaṇe mahājano tassa pabbajitabhāvaṁ aññāsi,",
  "atk-s0514a10:966_4": "sakalanagaraṁ saṅkhubhitvā ‘‘rājā kira no pabbajito’’ti rājadvāre sannipati,",
  "atk-s0514a10:966_5": "mahājano ‘‘idha rājā bhavissati,",
  "atk-s0514a10:966_6": "ettha bhavissatī’’ti pāsādādīni rañño paribhogaṭṭhānāni gantvā rājānaṁ adisvā –",
  "atk-s0514a10:967_0": "227.",
  "atk-s0514a10:968_0": " ‘‘Ayamassa pāsādo, sovaṇṇapupphamālyavītikiṇṇo;",
  "atk-s0514a10:969_0": "Yahimanuvicari rājā, parikiṇṇo itthāgārehi.",
  "atk-s0514a10:970_0": "228.",
  "atk-s0514a10:971_0": " ‘‘Ayamassa pāsādo, sovaṇṇapupphamālyavītikiṇṇo;",
  "atk-s0514a10:972_0": "Yahimanuvicari rājā, parikiṇṇo ñātisaṅghena.",
  "atk-s0514a10:973_0": "229.",
  "atk-s0514a10:974_0": " ‘‘Idamassa kūṭāgāraṁ, sovaṇṇapupphamālyavītikiṇṇaṁ;",
  "atk-s0514a10:975_0": "Yahimanuvicari rājā, parikiṇṇo itthāgārehi.",
  "atk-s0514a10:976_0": "230.",
  "atk-s0514a10:977_0": " ‘‘Idamassa kūṭāgāraṁ, sovaṇṇapupphamālyavītikiṇṇaṁ;",
  "atk-s0514a10:978_0": "Yahimanuvicari rājā, parikiṇṇo ñātisaṅghena.",
  "atk-s0514a10:979_0": "231.",
  "atk-s0514a10:980_0": " ‘‘Ayamassa asokavanikā, supupphitā sabbakālikā rammā;",
  "atk-s0514a10:981_0": "Yahimanuvicari rājā, parikiṇṇo itthāgārehi.",
  "atk-s0514a10:982_0": "232.",
  "atk-s0514a10:983_0": " ‘‘Ayamassa asokavanikā, supupphitā sabbakālikā rammā;",
  "atk-s0514a10:984_0": "Yahimanuvicari rājā, parikiṇṇo ñātisaṅghena.",
  "atk-s0514a10:985_0": "233.",
  "atk-s0514a10:986_0": "‘‘Idamassa uyyānaṁ,",
  "atk-s0514a10:986_1": "supupphitaṁ sabbakālikaṁ rammaṁ;",
  "atk-s0514a10:987_0": "Yahimanuvicari rājā, parikiṇṇo itthāgārehi.",
  "atk-s0514a10:988_0": "234.",
  "atk-s0514a10:989_0": "‘‘Idamassa uyyānaṁ,",
  "atk-s0514a10:989_1": "supupphitaṁ sabbakālikaṁ rammaṁ;",
  "atk-s0514a10:990_0": "Yahimanuvicari rājā, parikiṇṇo ñātisaṅghena.",
  "atk-s0514a10:991_0": "235.",
  "atk-s0514a10:992_0": "‘‘Idamassa kaṇikāravanaṁ,",
  "atk-s0514a10:992_1": "supupphitaṁ sabbakālikaṁ rammaṁ;",
  "atk-s0514a10:993_0": "Yahimanuvicari rājā, parikiṇṇo itthāgārehi.",
  "atk-s0514a10:994_0": "236.",
  "atk-s0514a10:995_0": "‘‘Idamassa kaṇikāravanaṁ,",
  "atk-s0514a10:995_1": "supupphitaṁ sabbakālikaṁ rammaṁ;",
  "atk-s0514a10:996_0": "Yahimanuvicari rājā, parikiṇṇo ñātisaṅghena.",
  "atk-s0514a10:997_0": "237.",
  "atk-s0514a10:998_0": "‘‘Idamassa pāṭalivanaṁ,",
  "atk-s0514a10:998_1": "supupphitaṁ sabbakālikaṁ rammaṁ;",
  "atk-s0514a10:999_0": "Yahimanuvicari rājā, parikiṇṇo itthāgārehi.",
  "atk-s0514a10:1000_0": "238.",
  "atk-s0514a10:1001_0": "‘‘Idamassa pāṭalivanaṁ,",
  "atk-s0514a10:1001_1": "supupphitaṁ sabbakālikaṁ rammaṁ;",
  "atk-s0514a10:1002_0": "Yahimanuvicari rājā, parikiṇṇo ñātisaṅghena.",
  "atk-s0514a10:1003_0": "239.",
  "atk-s0514a10:1004_0": "‘‘Idamassa ambavanaṁ,",
  "atk-s0514a10:1004_1": "supupphitaṁ sabbakālikaṁ rammaṁ;",
  "atk-s0514a10:1005_0": "Yahimanuvicari rājā, parikiṇṇo itthāgārehi.",
  "atk-s0514a10:1006_0": "240.",
  "atk-s0514a10:1007_0": "‘‘Idamassa ambavanaṁ,",
  "atk-s0514a10:1007_1": "supupphitaṁ sabbakālikaṁ rammaṁ;",
  "atk-s0514a10:1008_0": "Yahimanuvicari rājā, parikiṇṇo ñātisaṅghena.",
  "atk-s0514a10:1009_0": "241.",
  "atk-s0514a10:1010_0": " ‘‘Ayamassa pokkharaṇī, sañchannā aṇḍajehi vītikiṇṇā;",
  "atk-s0514a10:1011_0": "Yahimanuvicari rājā, parikiṇṇo itthāgārehi.",
  "atk-s0514a10:1012_0": "242.",
  "atk-s0514a10:1013_0": " ‘‘Ayamassa pokkharaṇī, sañchannā aṇḍajehi vītikiṇṇā;",
  "atk-s0514a10:1014_0": "Yahimanuvicari rājā, parikiṇṇo ñātisaṅghenā’’ti. –",
  "atk-s0514a10:1015_0": "Imāhi gāthāhi paridevanto vicari.",
  "atk-s0514a10:1016_0": "Tattha vītikiṇṇoti sovaṇṇapupphehi ca nānāmālyehi ca samokiṇṇo. Parikiṇṇoti parivārito.",
  "atk-s0514a10:1016_1": "Itthāgārehīti dāsiyo upādāya itthiyo itthāgārā nāma.",
  "atk-s0514a10:1016_2": "Ñātisaṅghenāti amaccāpi idha ñātayo eva.",
  "atk-s0514a10:1016_3": "Kūṭāgāranti sattaratanavicitto sayanakūṭāgāragabbho. Asokavanikāti asokavanabhūmi.",
  "atk-s0514a10:1016_4": "Sabbakālikāti sabbakālaparibhogakkhamā niccapupphitā vā.",
  "atk-s0514a10:1016_5": "Uyyānanti nandanavanacittalatāvanasadisaṁ uyyānaṁ .",
  "atk-s0514a10:1016_6": "Sabbakālikanti chasupi utūsu uppajjanakapupphaphalasañchannaṁ.",
  "atk-s0514a10:1016_7": "Kaṇikāravanādīsu sabbakālikanti sabbakāle supupphitaphalitameva.",
  "atk-s0514a10:1016_8": "Sañchannāti nānāvidhehi jalajathalajakusumehi suṭṭhu sañchannā.",
  "atk-s0514a10:1016_9": "Aṇḍajehi vītikiṇṇāti sakuṇasaṅghehi okiṇṇā.",
  "atk-s0514a10:1017_0": "Evaṁ tesu tesu ṭhānesu paridevitvā mahājano puna rājaṅgaṇaṁ āgantvā –",
  "atk-s0514a10:1018_0": "243.",
  "atk-s0514a10:1019_0": "‘‘Rājā vo kho pabbajito,",
  "atk-s0514a10:1019_1": "sutasomo rajjaṁ imaṁ pahatvāna;",
  "atk-s0514a10:1020_0": "Kāsāyavatthavasano, nāgova ekako caratī’’ti. –",
  "atk-s0514a10:1021_0": "Gāthaṁ vatvā attano ghare vibhavaṁ pahāya puttadhītaro hatthesu gahetvā nikkhamitvā bodhisattasseva santikaṁ agamāsi,",
  "atk-s0514a10:1021_1": "tathā mātāpitaro puttadārā soḷasasahassā ca nāṭakitthiyo.",
  "atk-s0514a10:1021_2": "Sakalanagaraṁ tucchaṁ viya ahosi,",
  "atk-s0514a10:1021_3": "janapadavāsinopi tesaṁ pacchato pacchato gamiṁsu.",
  "atk-s0514a10:1021_4": "Bodhisatto dvādasayojanikaṁ parisaṁ gahetvā himavantābhimukho pāyāsi.",
  "atk-s0514a10:1021_5": "Athassa abhinikkhamanaṁ ñatvā sakko vissakammaṁ āmantetvā, ‘‘tāta vissakamma,",
  "atk-s0514a10:1021_6": "sutasomamahārājā abhinikkhamanaṁ nikkhanto,",
  "atk-s0514a10:1021_7": "vasanaṭṭhānaṁ laddhuṁ vaṭṭati, samāgamo ca mahā bhavissati,",
  "atk-s0514a10:1021_8": "gaccha himavantapadese gaṅgātīre tiṁsayojanāyāmaṁ pañcadasayojanavitthataṁ assamapadaṁ māpehī’’ti pesesi.",
  "atk-s0514a10:1021_9": "So tathā katvā tasmiṁ assamapade pabbajitaparikkhāre paṭiyādetvā ekapadikamaggaṁ māpetvā devalokameva gato.",
  "atk-s0514a10:1022_0": "Mahāsatto tena maggena gantvā taṁ assamapadaṁ pavisitvā paṭhamaṁ sayaṁ pabbajitvā pacchā sese pabbājesi, aparabhāge bahū pabbajiṁsu.",
  "atk-s0514a10:1022_1": "Tiṁsayojanikaṁ ṭhānaṁ paripūri.",
  "atk-s0514a10:1022_2": "Vissakammena pana assamamāpitaniyāmo ca bahūnaṁ pabbajitaniyāmo ca bodhisattassa assamapadasaṁvidahitaniyāmo ca hatthipālajātake (jā.",
  "atk-s0514a10:1022_3": "1.15.337 ādayo) āgatanayeneva veditabbo.",
  "atk-s0514a10:1022_4": "Tattha mahāsatto yassa yasseva kāmavitakkādi micchāvitakko uppajjati,",
  "atk-s0514a10:1022_5": "taṁ taṁ ākāsena upasaṅkamitvā ākāse pallaṅkena nisīditvā ovadanto gāthādvayamāha –",
  "atk-s0514a10:1023_0": "244.",
  "atk-s0514a10:1024_0": " ‘‘Māssu pubbe ratikīḷitāni, hasitāni ca anussarittha;",
  "atk-s0514a10:1025_0": "Mā vo kāmā haniṁsu, rammañhi sudassanaṁ nagaraṁ.",
  "atk-s0514a10:1026_0": "245.",
  "atk-s0514a10:1027_0": " ‘‘Mettacittañca bhāvetha, appamāṇaṁ divā ca ratto ca;",
  "atk-s0514a10:1028_0": "Agacchittha devapuraṁ, āvāsaṁ puññakammina’’nti.",
  "atk-s0514a10:1029_0": "Tattha ratikīḷitānīti kāmaratiyo ca kāyavācākhiḍḍāvasena pavattakīḷitāni ca.",
  "atk-s0514a10:1029_1": "Mā vo kāmā haniṁsūti mā tumhe vatthukāmakilesakāmā haniṁsu.",
  "atk-s0514a10:1029_2": "Rammaṁ hīti sudassananagaraṁ nāma ramaṇīyaṁ, taṁ mā anussarittha.",
  "atk-s0514a10:1029_3": "Mettacittanti idaṁ desanāmattameva,",
  "atk-s0514a10:1029_4": "so pana cattāropi brahmavihāre ācikkhi.",
  "atk-s0514a10:1029_5": "Appamāṇanti appamāṇasattārammaṇaṁ. Agacchitthāti gamissatha. Devapuranti brahmalokaṁ.",
  "atk-s0514a10:1030_0": "Sopi isigaṇo tassovāde ṭhatvā brahmalokaparāyaṇo ahosīti sabbaṁ hatthipālajātake āgatanayeneva kathetabbaṁ.",
  "atk-s0514a10:1031_0": "Satthā imaṁ dhammadesanaṁ āharitvā ‘‘na, bhikkhave, idāneva,",
  "atk-s0514a10:1031_1": "pubbepi tathāgato mahābhinikkhamanaṁ nikkhantoyevā’’ti vatvā jātakaṁ samodhānesi ‘‘tadā mātāpitaro mahārājakulāni ahesuṁ, candādevī rāhulamātā, jeṭṭhaputto sāriputto, kaniṭṭhaputto rāhulo, dhāti khujjuttarā, kulavaḍḍhanaseṭṭhi kassapo, mahāsenagutto moggallāno, somadattakumāro ānando, sesaparisā buddhaparisā,",
  "atk-s0514a10:1031_2": "sutasomarājā pana ahameva ahosi’’nti.",
  "atk-s0514a10:1032_0": "Cūḷasutasomajātakavaṇṇanā pañcamā.",
  "atk-s0514a10:1033_0": "Jātakuddānaṁ –",
  "atk-s0514a10:1034_0": "Suvapaṇḍitajambukakuṇḍalino, varakaññamalambusajātakañca;",
  "atk-s0514a10:1035_0": "Pavaruttamasaṅkhasirīvhayako, sutasomaarindamarājavaro.",
  "atk-s0514a10:1036_0": "Cattālīsanipātavaṇṇanā niṭṭhitā."
}