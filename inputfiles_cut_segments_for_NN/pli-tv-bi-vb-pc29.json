{
  "pli-tv-bi-vb-pc29:0.1_0": "Theravāda Vinaya",
  "pli-tv-bi-vb-pc29:0.2_0": "Bhikkhunivibhaṅga",
  "pli-tv-bi-vb-pc29:0.3_0": "Pācittiyakaṇḍa",
  "pli-tv-bi-vb-pc29:0.4_0": "Naggavagga",
  "pli-tv-bi-vb-pc29:0.5_0": "29. Kālaatikkamanasikkhāpada",
  "pli-tv-bi-vb-pc29:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc29:1.2_0": "Tena kho pana samayena thullanandāya bhikkhuniyā upaṭṭhākakulaṁ thullanandaṁ bhikkhuniṁ etadavoca—",
  "pli-tv-bi-vb-pc29:1.3_0": "“sace mayaṁ, ayye, sakkoma, bhikkhunisaṅghassa cīvaraṁ dassāmā”ti.",
  "pli-tv-bi-vb-pc29:1.4_0": "Tena kho pana samayena vassaṁvuṭṭhā bhikkhuniyo cīvaraṁ bhājetukāmā sannipatiṁsu.",
  "pli-tv-bi-vb-pc29:1.5_0": "Thullanandā bhikkhunī tā bhikkhuniyo etadavoca—",
  "pli-tv-bi-vb-pc29:1.6_0": "“āgametha, ayye, atthi bhikkhunisaṅghassa cīvarapaccāsā”ti.",
  "pli-tv-bi-vb-pc29:1.7_0": "Bhikkhuniyo thullanandaṁ bhikkhuniṁ etadavocuṁ—",
  "pli-tv-bi-vb-pc29:1.8_0": "“gacchāyye, taṁ cīvaraṁ jānāhī”ti.",
  "pli-tv-bi-vb-pc29:1.9_0": "Thullanandā bhikkhunī yena taṁ kulaṁ tenupasaṅkami; upasaṅkamitvā te manusse etadavoca—",
  "pli-tv-bi-vb-pc29:1.10_0": "“dethāvuso, bhikkhunisaṅghassa cīvaran”ti.",
  "pli-tv-bi-vb-pc29:1.11_0": "“Na mayaṁ, ayye, sakkoma bhikkhunisaṅghassa cīvaraṁ dātun”ti.",
  "pli-tv-bi-vb-pc29:1.12_0": "Thullanandā bhikkhunī bhikkhunīnaṁ etamatthaṁ ārocesi.",
  "pli-tv-bi-vb-pc29:1.13_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc29:1.14_0": "“kathañhi nāma ayyā thullanandā dubbalacīvarapaccāsāya cīvarakālasamayaṁ atikkāmessatī”ti …pe…",
  "pli-tv-bi-vb-pc29:1.15_0": "“saccaṁ kira,",
  "pli-tv-bi-vb-pc29:1.15_1": "bhikkhave,",
  "pli-tv-bi-vb-pc29:1.15_2": "thullanandā bhikkhunī dubbalacīvarapaccāsāya cīvarakālasamayaṁ atikkāmetī”ti?",
  "pli-tv-bi-vb-pc29:1.16_0": "“Saccaṁ, bhagavā”ti.",
  "pli-tv-bi-vb-pc29:1.17_0": "Vigarahi buddho bhagavā …pe…",
  "pli-tv-bi-vb-pc29:1.18_0": "kathañhi nāma,",
  "pli-tv-bi-vb-pc29:1.18_1": "bhikkhave,",
  "pli-tv-bi-vb-pc29:1.18_2": "thullanandā bhikkhunī dubbalacīvarapaccāsāya cīvarakālasamayaṁ atikkāmessati.",
  "pli-tv-bi-vb-pc29:1.19_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc29:1.20_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc29:1.21.1_0": "“Yā pana bhikkhunī dubbalacīvarapaccāsāya cīvarakālasamayaṁ atikkāmeyya, pācittiyan”ti.",
  "pli-tv-bi-vb-pc29:2.1.1_0": "Yā panāti",
  "pli-tv-bi-vb-pc29:2.1.2_0": "yā yādisā …pe…",
  "pli-tv-bi-vb-pc29:2.1.3_0": "bhikkhunīti",
  "pli-tv-bi-vb-pc29:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc29:2.1.5_0": "Dubbalacīvarapaccāsā nāma",
  "pli-tv-bi-vb-pc29:2.1.6_0": "“sace mayaṁ sakkoma, dassāma karissāmā”ti vācā bhinnā hoti.",
  "pli-tv-bi-vb-pc29:2.1.7_0": "Cīvarakālasamayo nāma",
  "pli-tv-bi-vb-pc29:2.1.8_0": "anatthate kathine vassānassa pacchimo māso, atthate kathine pañca māsā.",
  "pli-tv-bi-vb-pc29:2.1.9_0": "Cīvarakālasamayaṁ atikkāmeyyāti",
  "pli-tv-bi-vb-pc29:2.1.10_0": "anatthate kathine vassānassa pacchimaṁ divasaṁ atikkāmeti, āpatti pācittiyassa.",
  "pli-tv-bi-vb-pc29:2.1.11_0": "Atthate kathine kathinuddhāradivasaṁ atikkāmeti, āpatti pācittiyassa.",
  "pli-tv-bi-vb-pc29:2.2.1_0": "Dubbalacīvare dubbalacīvarasaññā cīvarakālasamayaṁ atikkāmeti, āpatti pācittiyassa.",
  "pli-tv-bi-vb-pc29:2.2.2_0": "Dubbalacīvare vematikā cīvarakālasamayaṁ atikkāmeti, āpatti dukkaṭassa.",
  "pli-tv-bi-vb-pc29:2.2.3_0": "Dubbalacīvare adubbalacīvarasaññā cīvarakālasamayaṁ atikkāmeti, anāpatti.",
  "pli-tv-bi-vb-pc29:2.2.4_0": "Adubbalacīvare dubbalacīvarasaññā, āpatti dukkaṭassa.",
  "pli-tv-bi-vb-pc29:2.2.5_0": "Adubbalacīvare vematikā, āpatti dukkaṭassa.",
  "pli-tv-bi-vb-pc29:2.2.6_0": "Adubbalacīvare adubbalacīvarasaññā, anāpatti.",
  "pli-tv-bi-vb-pc29:2.3.1_0": "Anāpatti—",
  "pli-tv-bi-vb-pc29:2.3.2_0": "ānisaṁsaṁ dassetvā nivāreti,",
  "pli-tv-bi-vb-pc29:2.3.3_0": "ummattikāya,",
  "pli-tv-bi-vb-pc29:2.3.4_0": "ādikammikāyāti.",
  "pli-tv-bi-vb-pc29:2.3.5_0": "Navamasikkhāpadaṁ niṭṭhitaṁ."
}