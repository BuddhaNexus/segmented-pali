{
  "anya-e0501n1:0_0": "2. Ārammaṇapaccayo",
  "anya-e0501n1:1_0": "Katamo ārammaṇapaccayo.",
  "anya-e0501n1:1_1": "Sabbepi cittacetasikā dhammā sabbepi rūpadhammā sabbaṁpi nibbānaṁ sabbāpi paññattiyo ārammaṇa paccayo.",
  "anya-e0501n1:1_2": "Na hi so nāma ekopi dhammo atthi,",
  "anya-e0501n1:1_3": "yo citta cetasikānaṁ ārammaṇaṁ na hoti.",
  "anya-e0501n1:1_4": "Saṅkhepato pana ārammaṇaṁ chabbidhaṁ hoti rūpārammaṇaṁ saddārammaṇaṁ gandhārammaṇaṁ rasārammaṇaṁ phoṭṭhabbārammaṇaṁ dhammārammaṇanti.",
  "anya-e0501n1:2_0": "Katame dhammā ārammaṇapaccayassa paccayuppannā.",
  "anya-e0501n1:2_1": "Sabbepi citta cetasikādhammā ārammaṇapaccayassa paccayuppannā.",
  "anya-e0501n1:2_2": "Na hi kiñci cittaṁ nāma atthi,",
  "anya-e0501n1:2_3": "yaṁ cittaṁ bhūtena vā abhūtena vā ārammaṇena vinā pavattati.",
  "anya-e0501n1:3_0": "Tattha paccuppannaṁ rūpārammaṇaṁ duvidhassa cakkhuviññāṇacittassa ārammaṇapaccayo.",
  "anya-e0501n1:3_1": "Paccuppannaṁ saddārammaṇaṁ duvidhassa sotaviññāṇa cittassa.",
  "anya-e0501n1:3_2": "Paccuppannaṁ gandhārammaṇaṁ duvidhassa ghānaviññāṇacittassa.",
  "anya-e0501n1:3_3": "Paccuppannaṁ rasārammaṇaṁ duvidhassa jithaviññāṇacittassa.",
  "anya-e0501n1:3_4": "Paccuppannaṁ tividhaṁ phoṭṭhabbārammaṇaṁ duvidhassa kāyaviññāṇacittassa.",
  "anya-e0501n1:3_5": "Paccuppannāni tāni pañcārammaṇāni tividhassa manodhātucittassa ārammaṇapaccayo.",
  "anya-e0501n1:3_6": "Sabbāni tāni atītānāgatapaccuppannāni pañcārammaṇāni vā sabbāni tekālikāni kālavimuttāni dhammārammaṇāni vā cha sattatividhānaṁ manoviññāṇacittānaṁ yathārahaṁ ārammaṇapaccayo.",
  "anya-e0501n1:4_0": "Kenaṭṭhena ārammaṇaṁ, kenaṭṭhena paccayoti.",
  "anya-e0501n1:4_1": "Citta cetasikehi ālambitabbaṭṭhena ārammaṇaṁ, upakārakaṭṭhena paccayoti.",
  "anya-e0501n1:5_0": "Ālambitabbaṭṭhenāti cettha ālambaṇakiriyā nāma citta cetasikānaṁ ārammaṇaggahaṇakiriyā, ārammaṇupādāna kiriyā.",
  "anya-e0501n1:6_0": "Yathā hi loke ayodhātuṁ kāmeti icchatīti atthena ayokantako nāma lohadhātuviseso atthi.",
  "anya-e0501n1:6_1": "So ayokhandhasamīpaṁ sampatto taṁ ayokhandhaṁ kāmento viya icchanto viya ayokhandhābhimukho cañcalati.",
  "anya-e0501n1:6_2": "Sayaṁ vā taṁ ayokhandhaṁ upagacchati.",
  "anya-e0501n1:6_3": "Ayokhandhaṁ vā attābhimukhaṁ ākaḍḍhati,",
  "anya-e0501n1:6_4": "ayokhandho tadabhimukho cañcalati, taṁ vā upagacchati.",
  "anya-e0501n1:6_5": "Ayaṁ ayokantakassa ālambaṇakiriyā nāma.",
  "anya-e0501n1:6_6": "Evameva cittacetasikānaṁ ārammaṇesu ālambaṇakiriyā daṭṭhabbā.",
  "anya-e0501n1:6_7": "Na kevalaṁ ārammaṇesu ālambaṇa mattaṁ hoti.",
  "anya-e0501n1:6_8": "Atha kho cittacetasikā dhammā sattasantāne uppajjamānā chasu dvāresu ārammaṇānaṁ āpātāgamane eva khaṇe khaṇe uppajjanti.",
  "anya-e0501n1:6_9": "Uppajjitvā ca khaṇe khaṇe nirujjhanti.",
  "anya-e0501n1:7_0": "Yathā taṁ bheritale bherisaddā uppajjamānā tattha tattha hatthena paharaṇakāle eva khaṇe khaṇe uppajjanti,",
  "anya-e0501n1:7_1": "uppajjitvā ca khaṇe khaṇe nirujjhanti.",
  "anya-e0501n1:7_2": "Vīṇāsaddā uppajjamānā vīṇātantīsu tattha tattha vīṇādantakena paharaṇakāle eva khaṇe khaṇe uppajjanti,",
  "anya-e0501n1:7_3": "uppajjitvā ca khaṇe khaṇe nirujjhantīti.",
  "anya-e0501n1:7_4": "Niddāyantassa bhavaṅgacittappavatti kālepi pubbabhave maraṇāsannakāle chasu dvāresu āpāta māgatāni kamma kammanimitta gatinimittāni eva bhavaṅgacittānaṁ ārammaṇapaccayoti.",
  "anya-e0501n1:7_5": "Ārammaṇapaccayadīpanā niṭṭhitā."
}