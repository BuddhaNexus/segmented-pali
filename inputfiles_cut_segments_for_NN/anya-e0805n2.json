{
  "anya-e0805n2:0_0": "3. Kārakakaṇḍa",
  "anya-e0805n2:1_0": "Atha vibhattīnamatthabhedā vuccante.",
  "anya-e0805n2:2_0": "Tattha ekampi atthaṁ kammādivasena,",
  "anya-e0805n2:2_1": "ekattādivasena ca vibhajantīti vibhattiyo, syādayo.",
  "anya-e0805n2:2_2": "Tā pana paṭhamādibhedena sattavidhā.",
  "anya-e0805n2:3_0": "Tattha kasmiṁ atthe paṭhamā?",
  "anya-e0805n2:4_0": "283.Liṅgatthe paṭhamā.",
  "anya-e0805n2:5_0": "Liṅgatthābhidhānamatte paṭhamāvibhatti hoti.",
  "anya-e0805n2:6_0": "Liṅgassa attho liṅgattho.",
  "anya-e0805n2:6_1": "Ettha ca līnaṁ aṅganti liṅgaṁ, apākaṭo avayavo,",
  "anya-e0805n2:6_2": "purisotiādīnañhi pakatippaccayādivibhāgakappanāya nipphāditānaṁ saddappatirūpakānaṁ nāmikapadānaṁ paṭhamaṁ ṭhapetabbaṁ pakatirūpaṁ apākaṭattā,",
  "anya-e0805n2:6_3": "avayavattā ca liṅganti vuccati.",
  "anya-e0805n2:6_4": "Atha vā visadāvisadobhayarahitākāravohārasaṅkhātena tividhaliṅgena sahitatthassa,",
  "anya-e0805n2:6_5": "tabbinimuttassupasaggādīnamatthassa ca līnassa gamanato,",
  "anya-e0805n2:6_6": "liṅganato vā liṅganti anvatthanāmavasena vā ‘‘dhātuppaccayavibhattivajjitamatthavaṁ liṅga’’nti vacanato parasamaññāvasena vā liṅganti idha pāṭipadikāparanāmadheyyaṁ syādivibhatyantapadapakatirūpameva vuccatīti daṭṭhabbaṁ.",
  "anya-e0805n2:7_0": "Liṅgassattho nāma pabandhavisesākārena pavattamāne rūpādayo upādāya paññāpīyamāno tadaññānaññabhāvena anibbacanīyo samūhasantānādibhedo upādāpaññattisaṅkhāto ghaṭapaṭādivohārattho ca pathavīdhātuphassādīnaṁ sabhāvadhammānaṁ kāladesādibhedabhinnānaṁ vijātiyavinivatto sajātiyasādhāraṇo yathāsaṅketamāropasiddho tajjāpaññattisaṅkhāto kakkhaḷattaphusanādisāmaññākāro ca.",
  "anya-e0805n2:8_0": "So pana kammādisaṁsaṭṭho, suddho cāti duvidho.",
  "anya-e0805n2:8_1": "Tattha kammādīsu dutiyādīnaṁ vidhīyamānattā kammādisaṁsaggarahito liṅgasaṅkhyāparimāṇayutto,",
  "anya-e0805n2:8_2": "tabbinimuttupasaggādipadatthabhūto ca suddho saddattho idha liṅgattho nāma.",
  "anya-e0805n2:9_0": "Yo pana ākhyātakitakataddhitasamāsehi vutto kammādisaṁsaṭṭho attho,",
  "anya-e0805n2:9_1": "sopi dutiyādīnaṁ puna attanā vattabbassa atthavisesassābhāvena avisayattā,",
  "anya-e0805n2:9_2": "liṅgatthamattassa sambhavato ca paṭhamāyeva visayo.",
  "anya-e0805n2:10_0": "Hoti cettha –",
  "anya-e0805n2:11_0": "Paṭhamāvupasaggatthe, kesañcatthe nipātasaddānaṁ;",
  "anya-e0805n2:12_0": "Liṅgādike ca suddhe-bhihite kammādiatthepi.",
  "anya-e0805n2:13_0": "Saliṅge tāva – eso puriso, ete purisā, esā kaññā, etā kaññāyo, etaṁ cittaṁ, etāni cittāni.",
  "anya-e0805n2:14_0": "Sasaṅkhye – eko dve.",
  "anya-e0805n2:15_0": "Saparimāṇe – doṇo khārī āḷhakaṁ.",
  "anya-e0805n2:16_0": "Liṅgādivinimutte sattāmatte – ca vā ha ahaṁ atthi sakkālabbhā iccādi.",
  "anya-e0805n2:17_0": "‘‘Liṅgatthe paṭhamā’’ti adhikicca ‘‘ālapane cā’’ti ālapanatthe ca paṭhamā,",
  "anya-e0805n2:17_1": "abhimukhaṁ katvā lapanaṁ ālapanaṁ, āmantanaṁ avhānanti attho.",
  "anya-e0805n2:18_0": "Ettha ca āmantanaṁ nāma pageva laddhasarūpassa saddena abhimukhīkaraṇaṁ,",
  "anya-e0805n2:18_1": "katābhimukho pana ‘‘gacchā’’tiādinā nayena kriyāya yojīyati,",
  "anya-e0805n2:18_2": "tasmā āmantanasamaye kriyāyogābhāvato idaṁ kārakavohāraṁ na labhati.",
  "anya-e0805n2:19_0": "Vuttañca",
  "anya-e0805n2:20_0": "‘‘Saddenābhimukhīkāro, vijjamānassa vatthuno;",
  "anya-e0805n2:21_0": "Āmantanaṁ vidhātabbe, natthi ‘rājā bhave’tida’’nti.",
  "anya-e0805n2:22_0": "Bho purisa ehi, bho purisā vā, bhavanto purisā etha.",
  "anya-e0805n2:23_0": "Kasmiṁ atthe dutiyā?",
  "anya-e0805n2:24_0": "284.Kammatthe dutiyā.",
  "anya-e0805n2:25_0": "Kammatthe liṅgamhā dutiyāvibhatti hoti.",
  "anya-e0805n2:26_0": "Anabhihite evāyaṁ,",
  "anya-e0805n2:26_1": "‘‘kammani dutiyāyaṁ tto’’ti vacanañcettha ñāpakaṁ.",
  "anya-e0805n2:27_0": "Kiṁ kammaṁ?",
  "anya-e0805n2:28_0": "‘‘Yena vā kayirate taṁ karaṇa’’nti ito ‘‘vā’’ti vattate.",
  "anya-e0805n2:29_0": "285.Yaṁ karoti taṁ kammaṁ.",
  "anya-e0805n2:30_0": "Yaṁ vā karoti, yaṁ vā vikaroti, yaṁ vā pāpuṇāti, taṁ kārakaṁ kammasaññaṁ hoti.",
  "anya-e0805n2:31_0": "Idha liṅgakālavacanamatantaṁ. Karīyatīti kammaṁ. Tattha kārakaṁ,",
  "anya-e0805n2:31_1": "sādhakaṁ kriyānipphattiyā kāraṇamuccate,",
  "anya-e0805n2:31_2": "taṁ pana kārakaṁ chabbidhaṁ kammaṁ kattā karaṇaṁ sampadānamapādānamokāso cāti. Tattha sabhāvato,",
  "anya-e0805n2:31_3": "parikappato vā kammādimhi satiyeva kriyābhāvato kammādīnaṁ channampi kārakavohāro siddhova hoti.",
  "anya-e0805n2:32_0": "Taṁ pana kammaṁ tividhaṁ nibbattanīyaṁ vikaraṇīyaṁ pāpaṇīyañcāti.",
  "anya-e0805n2:32_1": "Yathā – mātā puttaṁ vijāyati, āhāro sukhaṁ janayati. Ghaṭaṁ karoti devadatto, kaṭṭhamaṅgāraṁ karoti, suvaṇṇaṁ keyūraṁ, kaṭakaṁ vā karoti, vīhayo lunāti.",
  "anya-e0805n2:32_2": "Devadatto nivesanaṁ pavisati, ādiccaṁ passati, dhammaṁ suṇāti, paṇḍite payirupāsati.",
  "anya-e0805n2:33_0": "Vuttañca",
  "anya-e0805n2:34_0": "‘‘Nibbattivikatippatti-bhedena tividhaṁ mataṁ;",
  "anya-e0805n2:35_0": "Kattu kriyābhigammaṁ taṁ, sukhaṅgāraṁ nivesana’’nti.",
  "anya-e0805n2:36_0": "Ettha ca icchitānicchitakathitākathitādibhedamanapekkhitvā sabbasaṅgāhakavasena ‘‘yaṁ karoti taṁ kamma’’nti vuttattā,",
  "anya-e0805n2:36_1": "atthantaravikappanavādhikārato ca sabbattha imināva kammasaññā hoti.",
  "anya-e0805n2:37_0": "Tattha anicchitakammaṁ yathā – kaṇṭakaṁ maddati, visaṁ gilati,",
  "anya-e0805n2:37_1": "gāmaṁ gacchanto rukkhamūlaṁ upagacchati.",
  "anya-e0805n2:38_0": "Akathitakammaṁ yathā – yaññadattaṁ kambalaṁ yācate brāhmaṇo.",
  "anya-e0805n2:38_1": "Ettha hi ‘‘kambala’’miti kathitakammaṁ dvikammikāya yācanakriyāya pattumicchitatarattā.",
  "anya-e0805n2:38_2": "‘‘Yaññadatta’’miti appadhānattā akathitakammaṁ.",
  "anya-e0805n2:38_3": "Tathā samiddhaṁ dhanaṁ bhikkhate, ajaṁ gāmaṁ nayati, parābhavantaṁ purisaṁ, mayaṁ pucchāma gotamaṁ,",
  "anya-e0805n2:38_4": "bhagavā bhikkhū etadavoca iccādi.",
  "anya-e0805n2:39_0": "Abhihitakamme pana na hoti,",
  "anya-e0805n2:39_1": "yathā – kaṭo karīyate devadattena, sugatena desito dhammo,",
  "anya-e0805n2:39_2": "yaññadatto kambalaṁ yācīyate brāhmaṇena iccādi.",
  "anya-e0805n2:40_0": "‘‘Dutiyā’’ti adhikāro.",
  "anya-e0805n2:41_0": "286.Gati buddhi bhuja paṭha hara kara sayādīnaṁ kārite vā.",
  "anya-e0805n2:42_0": "Gamu sappa gatimhi, budha bodhane, budha avagamane vā, bhuja pālanabyavaharaṇesu, paṭha byattiyaṁ vācāyaṁ, hara haraṇe, kara karaṇe,",
  "anya-e0805n2:42_1": "si saye iccevamādīnaṁ dhātūnaṁ payoge kārite sati payojjakakattubhūte kammani liṅgamhā dutiyāvibhatti hoti vā.",
  "anya-e0805n2:42_2": "Niccasampatte vikappatthoyaṁ,",
  "anya-e0805n2:42_3": "tena tassa pakkhe tatiyā hoti.",
  "anya-e0805n2:43_0": "Yo koci puriso gāmaṁ gacchati, tamañño payojayati.",
  "anya-e0805n2:43_1": "Puriso purisaṁ gāmaṁ gamayati, purisena vā gāmaṁ gamayati.",
  "anya-e0805n2:43_2": "Evaṁ sissaṁ dhammaṁ bodheti ācariyo,",
  "anya-e0805n2:43_3": "mātā puttaṁ bhojanaṁ bhojayati,",
  "anya-e0805n2:43_4": "sissaṁ dhammaṁ pāṭheti ācariyo,",
  "anya-e0805n2:43_5": "puriso purisaṁ bhāraṁ hāreti,",
  "anya-e0805n2:43_6": "tathā puriso purisaṁ kammaṁ kārayati,",
  "anya-e0805n2:43_7": "purisena vā kammaṁ kārāpayati, puriso purisaṁ sayāpayati.",
  "anya-e0805n2:43_8": "Evaṁ sabbattha kārite kattukammani dutiyā.",
  "anya-e0805n2:44_0": "Kāriteti kiṁ? Puriso gāmaṁ gacchati.",
  "anya-e0805n2:45_0": "Abhihite na bhavati,",
  "anya-e0805n2:45_1": "purisena puriso gāmaṁ gamīyate,",
  "anya-e0805n2:45_2": "sisso dhammaṁ bodhīyate iccādi.",
  "anya-e0805n2:46_0": "287.Kāladdhānamaccantasaṁyoge.",
  "anya-e0805n2:47_0": "Accantaṁ nirantaraṁ saṁyogoaccantasaṁyogo.",
  "anya-e0805n2:47_1": "Kāladdhānaṁ dabbaguṇakriyāhi accantasaṁyoge tehi kāladdhānavācīhi liṅgehi dutiyāvibhatti hoti.",
  "anya-e0805n2:48_0": "Kāle tāva – sattāhaṁ gavapānaṁ, māsaṁ maṁsodanaṁ, saradaṁ ramaṇīyā nadī,",
  "anya-e0805n2:48_1": "sabbakālaṁ ramaṇīyaṁ nandanaṁ, māsaṁ sajjhāyati, tayo māse abhidhammaṁ desesi.",
  "anya-e0805n2:49_0": "Addhāne – yojanaṁ vanarāji, yojanaṁ dīgho pabbato, kosaṁ sajjhāyati.",
  "anya-e0805n2:50_0": "Accantasaṁyogeti kiṁ? Māse māse bhuñjati,",
  "anya-e0805n2:50_1": "yojane yojane vihāraṁ patiṭṭhāpesi.",
  "anya-e0805n2:51_0": "288.Kammappavacanīyayutte.",
  "anya-e0805n2:52_0": "Kammappavacanīyehi nipātopasaggehi yutte yoge sati liṅgamhā dutiyāvibhatti hoti.",
  "anya-e0805n2:53_0": "Kammaṁ pavacanīyaṁ yesaṁ te kammappavacanīyā,",
  "anya-e0805n2:53_1": "parasamaññāvasena vā anvādayo kammappavacanīyā.",
  "anya-e0805n2:54_0": "Tattha anusaddassa lakkhaṇe, sahatthe,",
  "anya-e0805n2:54_1": "hīne ca kammappavacanīyasaññā vuttā.",
  "anya-e0805n2:54_2": "Yathā – pabbajitamanu pabbajiṁsu, nadimanvavasitā bārāṇasī,",
  "anya-e0805n2:54_3": "nadiyā saha avabaddhāti attho, anu sāriputtaṁ paññavā.",
  "anya-e0805n2:55_0": "Lakkhaṇādīsu ‘‘lakkhaṇi’tthambhūtakkhānabhāga vicchāsu pati pari anavo’’ti pati pari anūnaṁ kammappavacanīyasaññā vuttā.",
  "anya-e0805n2:56_0": "Lakkhaṇe sūriyuggamanaṁ pati dibbā bhakkhā pātubhaveyyuṁ,",
  "anya-e0805n2:56_1": "rukkhaṁ pati vijjotate cando, rukkhaṁ pari, rukkhaṁ anu.",
  "anya-e0805n2:57_0": "Itthambhūtakkhāne sādhu devadatto mātaraṁ pati, mātaraṁ pari, mātaraṁ anu.",
  "anya-e0805n2:58_0": "Bhāge yadettha maṁ pati siyā, maṁ pari, maṁ anu, taṁ dīyatu.",
  "anya-e0805n2:59_0": "Vicchāyoge atthamatthaṁ pati saddo nivisati,",
  "anya-e0805n2:59_1": "rukkhaṁ rukkhaṁ pati vijjotate cando, rukkhaṁ rukkhaṁ pari, rukkhaṁ rukkhaṁ anu.",
  "anya-e0805n2:60_0": "‘‘Abhirabhāge’’ti abhissa bhāgavajjitesu lakkhaṇādīsu kammappavacanīyasaññā vuttā.",
  "anya-e0805n2:60_1": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato, sādhu devadatto mātaraṁ abhi.",
  "anya-e0805n2:61_0": "Nipāte dhi brāhmaṇassa hantāra miccevamādi.",
  "anya-e0805n2:62_0": "289.Kvaci dutiyā chaṭṭhīnamatthe.",
  "anya-e0805n2:63_0": "Chaṭṭhīnaṁ atthe kvaci dutiyāvibhatti hoti.",
  "anya-e0805n2:63_1": "Antarāabhito parito pati paṭibhātiyoge ayaṁ.",
  "anya-e0805n2:63_2": "Antarā ca rājagahaṁ antarā ca nāḷandaṁ addhānamaggappaṭipanno,",
  "anya-e0805n2:63_3": "rājagahassa ca nāḷandāya ca majjheti attho. Abhito gāmaṁ vasati, parito gāmaṁ vasati, nadiṁ nerañjaraṁ pati,",
  "anya-e0805n2:63_4": "nerañjarāya nadiyā samīpeti attho.",
  "anya-e0805n2:63_5": "Paṭibhantu taṁ cunda bojjhaṅgā, upamā maṁ paṭibhāti,",
  "anya-e0805n2:63_6": "upamā mayhaṁ upaṭṭhahatīti attho.",
  "anya-e0805n2:64_0": "‘‘Kvaci dutiyā, atthe’’ti ca vattate.",
  "anya-e0805n2:65_0": "290.Tatiyāsattamīnañca.",
  "anya-e0805n2:66_0": "Tatiyāsattamīnamatthe ca kvaci liṅgamhā dutiyāvibhatti hoti.",
  "anya-e0805n2:67_0": "Tatiyatthe sace maṁ nālapissati, tvañca maṁ nābhibhāsasi, vinā saddhammaṁ kuto sukhaṁ,",
  "anya-e0805n2:67_1": "upāyamantarena na atthasiddhi.",
  "anya-e0805n2:68_0": "Sattamiyatthe– kāle, upānvajjhāvasassa payoge, adhisiṭṭhāvasānaṁ payoge, tappānacāre ca dutiyā.",
  "anya-e0805n2:69_0": "Kāle tāva – pubbaṇhasamayaṁ nivāsetvā, ekaṁ samayaṁ bhagavā.",
  "anya-e0805n2:69_1": "Imaṁ rattiṁ cattāro mahārājāno.",
  "anya-e0805n2:70_0": "Upādipubbassa vasadhātussa payoge – gāmaṁ upavasati, gāmaṁ anuvasati, vihāraṁ adhivasati, gāmaṁ āvasati, agāraṁ ajjhāvasati. Tathā pathaviṁ adhisessati, gāmaṁ adhitiṭṭhati, gāmaṁ ajjhāvasati.",
  "anya-e0805n2:71_0": "Tappānacāresu – nadiṁ pivati, gāmaṁ carati iccādi.",
  "anya-e0805n2:72_0": "Kasmiṁ atthe tatiyā?",
  "anya-e0805n2:73_0": "291.Karaṇe tatiyā.",
  "anya-e0805n2:74_0": "Karaṇakārake tatiyāvibhatti hoti.",
  "anya-e0805n2:75_0": "Kiṁ karaṇaṁ?",
  "anya-e0805n2:76_0": "292.Yena vā kayirate taṁ karaṇaṁ.",
  "anya-e0805n2:77_0": "Yena vā kattā upakaraṇabhūtena vatthunā kriyaṁ abyavadhānena karoti, yena vā vikaroti, yena vā pāpuṇāti,",
  "anya-e0805n2:77_1": "taṁ kārakaṁ karaṇasaññaṁ hoti.",
  "anya-e0805n2:78_0": "Karīyate anenāti karaṇaṁ,",
  "anya-e0805n2:78_1": "ettha ca satipi sabbakārakānaṁ kriyāsādhakatte ‘‘yena vā kayirate’’ti visesetvā vacanaṁ kattūpakaraṇabhūtesu kārakesu sādhakatamasseva gahaṇatthaṁ.",
  "anya-e0805n2:79_0": "Vuttañca ",
  "anya-e0805n2:80_0": "‘‘Yassa sabbavisesena, kriyāsaṁsiddhihetutā;",
  "anya-e0805n2:81_0": "Sambhāvīyati taṁ vuttaṁ, karaṇaṁ nāma kāraka’’nti.",
  "anya-e0805n2:82_0": "Taṁ pana duvidhaṁ ajjhattika bāhiravasena.",
  "anya-e0805n2:83_0": "Yathā – hatthena kammaṁ karoti, cakkhunā rūpaṁ passati, manasā dhammaṁ viññāya. Dattena vīhayo lunāti, agginā kuṭiṁ jhāpeti.",
  "anya-e0805n2:84_0": "‘‘Tatiyā’’ti adhikāro.",
  "anya-e0805n2:85_0": "293.Kattari ca.",
  "anya-e0805n2:86_0": "Kattari ca kārake liṅgamhā tatiyāvibhatti hoti.",
  "anya-e0805n2:86_1": "Caggahaṇena itthambhūtalakkhaṇe, kriyāpavagge,",
  "anya-e0805n2:86_2": "pubbasadisasamūnattha kalaha nipuṇa missaka sakhilatthādiyoge, kāladdhānesu,",
  "anya-e0805n2:86_3": "paccattakammatthapañcamiyatthādīsu ca tatiyā.",
  "anya-e0805n2:87_0": "Ko ca kattā?",
  "anya-e0805n2:88_0": "294.Yo karoti sa kattā.",
  "anya-e0805n2:89_0": "Yo kriyaṁ attappadhāno hutvā karoti, so kattusañño hoti.",
  "anya-e0805n2:90_0": "So tividho suddhakattā hetukattā kammakattāti.",
  "anya-e0805n2:90_1": "Tattha yo sayameva kriyaṁ karoti, so suddhakattā.",
  "anya-e0805n2:90_2": "Yo aññaṁ kātuṁ samatthaṁ akarontaṁ kammaṁ niyojeti, so hetukattā,",
  "anya-e0805n2:90_3": "yathā – gantuṁ samattho devadatto,",
  "anya-e0805n2:90_4": "tamañño payojeti ‘‘gamayati devadatta’’nti.",
  "anya-e0805n2:91_0": "Yaṁ pana tattha tattha gacchati devadatto,",
  "anya-e0805n2:91_1": "tamañño payojayati ‘‘gamayati devadatta’’nti hetvatthanidassanaṁ,",
  "anya-e0805n2:91_2": "tampi sāmatthiyadassanavasena vuttanti gahetabbaṁ.",
  "anya-e0805n2:91_3": "Aññathā yadi sayameva gacchati,",
  "anya-e0805n2:91_4": "kiṁ tattha payojakabyāpārena akarontaṁ balena kārayati,",
  "anya-e0805n2:91_5": "pāsāṇaṁ uṭṭhāpayatītiādikañca na sijjheyya.",
  "anya-e0805n2:92_0": "Ettha pana",
  "anya-e0805n2:93_0": "‘‘Kattā’’ti vattate.",
  "anya-e0805n2:94_0": "293.Yo kāreti sa hetu.",
  "anya-e0805n2:95_0": "Yo kattāraṁ kāreti, so hetusañño hoti, kattā cāti hetukattusaññā.",
  "anya-e0805n2:96_0": "Yo pana parassa kriyaṁ paṭicca kammabhūtopi sukarattā sayameva sijjhanto viya hoti, so kammakattā nāma, yathā – sayaṁ karīyate kaṭo, sayameva paccate odanoti.",
  "anya-e0805n2:97_0": "Vuttañca",
  "anya-e0805n2:98_0": "‘‘Attappadhāno kiriyaṁ, yo nibbatteti kārako;",
  "anya-e0805n2:99_0": "Appayutto payutto vā, sa kattāti pavuccati.",
  "anya-e0805n2:100_0": "Hetukattāti kathito,",
  "anya-e0805n2:101_0": "Kattuno yo payojako;",
  "anya-e0805n2:102_0": "Kammakattāti sukaro,",
  "anya-e0805n2:103_0": "Kammabhūto kathīyate’’ti.",
  "anya-e0805n2:104_0": "Nanu ca ‘‘saṁyogo jāyate’’tiādīsu kathaṁ pure asato jananakriyāya kattubhāvosiyāti?",
  "anya-e0805n2:104_1": "Vuccate – lokasaṅketasiddho hi saddappayogo,",
  "anya-e0805n2:104_2": "avijjamānampi hi loko saddābhidheyyatāya vijjamānaṁ viya gahetvā voharati ,",
  "anya-e0805n2:104_3": "vikappabuddhigahitākāroyeva hi saddenābhidhīyate, na tu vatthusabhāvo,",
  "anya-e0805n2:104_4": "aññathā sutamayañāṇenapi paccakkhena viya vatthusabhāvasacchikaraṇappasaṅgo ca musāvāda kudiṭṭhivādādīnamabhāvappasaṅgo ca siyā,",
  "anya-e0805n2:104_5": "tasmā buddhiparikappitapaññattivasenapi saddappavatti hotīti asato saṁyogādissapi hoteva jananakriyāya kattukārakatāti.",
  "anya-e0805n2:105_0": "Yathāha",
  "anya-e0805n2:106_0": "‘‘Vohāravisayo saddo, nekantaparamatthiko;",
  "anya-e0805n2:107_0": "Buddhisaṅkappito attho, tassatthoti pavuccati.",
  "anya-e0805n2:108_0": "Buddhiyā gahitattā hi, saṁyogo jāyate iti;",
  "anya-e0805n2:109_0": "Saṁyogo vijjamānova, kattā bhavati jātiyā’’ti.",
  "anya-e0805n2:110_0": "Tatra tatiyā jinena desito dhammo, buddhena jito māro, ahinā daṭṭho naro, buddhena bodhito loko, saddhehi kārito vihāro.",
  "anya-e0805n2:111_0": "Abhihite na bhavati. Kaṭaṁ karoti devadatto, kāreti vā.",
  "anya-e0805n2:112_0": "Itthambhūtassa lakkhaṇe – sā bhinnena sīsena paggharantena lohitena paṭivissakānaṁ ujjhāpesi,",
  "anya-e0805n2:112_1": "ūnapañcabandhanena pattena aññaṁ navaṁ pattaṁ cetāpeyya,",
  "anya-e0805n2:112_2": "tidaṇḍakena paribbājakamaddakkhi.",
  "anya-e0805n2:113_0": "Apavagge – ekāheneva bārāṇasiṁ pāyāsi,",
  "anya-e0805n2:113_1": "navahi māsehi vihāraṁ niṭṭhāpesi, yojanena adhītaṁ byākaraṇaṁ,",
  "anya-e0805n2:113_2": "kriyāpavaggoti kriyāya āsuṁ pariniṭṭhāpanaṁ.",
  "anya-e0805n2:114_0": "Pubbādiyoge– māsena pubbo, pitarā sadiso, mātarā samo, kahāpaṇena ūno, dhanena vikalo, asinā kalaho, ācārena nipuṇo, vācāya nipuṇo, guḷena missakaṁ, tilena missakaṁ, vācāya sakhilo, maṇinā attho, dhanena attho, pitarā tulyo.",
  "anya-e0805n2:115_0": "Kāladdhānesu – māsena bhuñjati, yojanena gacchati.",
  "anya-e0805n2:116_0": "Paccatte – attanāva attānaṁ sammannati.",
  "anya-e0805n2:117_0": "Kammatthe – tilehi khette vapati.",
  "anya-e0805n2:118_0": "Pañcamiyatthe – sumuttā mayaṁ tena mahāsamaṇena.",
  "anya-e0805n2:119_0": "296.Sahādiyoge ca.",
  "anya-e0805n2:120_0": "Saha saddhiṁ samaṁ nānā vinā alaṁ kimiccevamādīhi yoge liṅgamhā tatiyāvibhatti hoti, casaddena sahatthepi.",
  "anya-e0805n2:121_0": "Tattha sahasaddena yogo kriyā guṇa dabba samavāye sambhavati.",
  "anya-e0805n2:121_1": "Yathā – vitakkena saha vattati, puttena saha thūlo,",
  "anya-e0805n2:121_2": "antevāsikasaddhivihārikehi saha ācariyupajjhāyānaṁ lābho,",
  "anya-e0805n2:121_3": "nisīdi bhagavā saddhiṁ bhikkhusaṅghena, sahassena samaṁ mitā,",
  "anya-e0805n2:121_4": "sabbehi me piyehi manāpehi nānābhāvo vinābhāvo,",
  "anya-e0805n2:121_5": "saṅgho vināpi gaggena uposathaṁ kareyya, alaṁ te idha vāsena, kiṁ me ekena tiṇṇena, purisena thāmadassinā, kiṁ te jaṭāhi dummedha, kiṁ te ajinasāṭiyā.",
  "anya-e0805n2:122_0": "Sahatthe– devadatto rājagahaṁ pāvisi kokālikena pacchāsamaṇena, dukkho bālehi saṁvāso.",
  "anya-e0805n2:123_0": "297.Hetvatthe ca.",
  "anya-e0805n2:124_0": "Yogaggahaṇamihānuvattate, hetvatthe,",
  "anya-e0805n2:124_1": "hetvatthappayoge ca liṅgamhā tatiyāvibhatti hoti.",
  "anya-e0805n2:125_0": "Kismiñci phale diṭṭhasāmatthiyaṁ kāraṇaṁ hetu, soyeva attho, tasmiṁ hetvatthe, annena vasati, dhammena vasati, vijjāya vasati.",
  "anya-e0805n2:126_0": "Na jaccāvasalo hoti,",
  "anya-e0805n2:127_0": "Na jaccā hoti brāhmaṇo;",
  "anya-e0805n2:128_0": "Kammunā vasalo hoti,",
  "anya-e0805n2:129_0": "Kammunā hoti brāhmaṇo.",
  "anya-e0805n2:130_0": "Dānena bhogavā, ācārena kulī.",
  "anya-e0805n2:131_0": "Kena pāṇi kāmadado, kena pāṇi madhussavo;",
  "anya-e0805n2:132_0": "Kena te brahmacariyena, puññaṁ pāṇimhi ijjhati.",
  "anya-e0805n2:133_0": "Hetvatthappayoge – kena nimittena, kena payojanena, kenaṭṭhena, kena hetunā vasati.",
  "anya-e0805n2:134_0": "298.Sattamyatthe ca.",
  "anya-e0805n2:135_0": "Sattamyatthe ca liṅgamhā tatiyāvibhatti hoti.",
  "anya-e0805n2:136_0": "Kāladdhānadisādesādīsu cāyaṁ. Tena samayena, tena kālena, kālena dhammassavaṇaṁ, so vo mamaccayena satthā, māsena bhuñjati, yojanena dhāvati. Puratthimena dhataraṭṭho, dakkhiṇena virūḷhako, pacchimena virūpakkho,",
  "anya-e0805n2:136_1": "uttarena kasivanto janoghamaparena ca,",
  "anya-e0805n2:136_2": "yena bhagavā tenupasaṅkami iccādi.",
  "anya-e0805n2:137_0": "299.Yenaṅgavikāro.",
  "anya-e0805n2:138_0": "Yena byādhimatā aṅgena aṅgino vikāro lakkhīyate, tattha tatiyāvibhatti hoti.",
  "anya-e0805n2:138_1": "Ettha ca aṅgamassa atthīti aṅgaṁ, sarīraṁ. Akkhinā kāṇo, hatthena kuṇī, pādena khañjo, piṭṭhiyā khujjo.",
  "anya-e0805n2:139_0": "300.Visesane ca.",
  "anya-e0805n2:140_0": "Visesīyati visesitabbaṁ anenāti visesanaṁ, gottādi.",
  "anya-e0805n2:140_1": "Tasmiṁ gottanāmajātisippavayoguṇasaṅkhāte visesanatthe tatiyāvibhatti hoti, casaddena pakatiādīhi ca. Gottena gotamo nātho.",
  "anya-e0805n2:141_0": "Sāriputtoti nāmena, vissuto paññavā ca so;",
  "anya-e0805n2:142_0": "Jātiyā khattiyo buddho, loke appaṭipuggalo.",
  "anya-e0805n2:143_0": "Tadahu pabbajito santo, jātiyā sattavassiko;",
  "anya-e0805n2:144_0": "Sopi maṁ anusāseyya, sampaṭicchāmi matthake.",
  "anya-e0805n2:145_0": "Sippena naḷakāro so, ekūnatiṁso vayasā, vijjāya sādhu, paññāya sādhu, tapasā uttamo, suvaṇṇena abhirūpo.",
  "anya-e0805n2:146_0": "Pakatiādīsu – pakatiyā abhirūpo, yebhuyyena mattikā, samena dhāvati, visamena dhāvati, dvidoṇena dhaññaṁ kiṇāti,",
  "anya-e0805n2:146_1": "sahassena assake kiṇāti iccādi.",
  "anya-e0805n2:147_0": "Kasmiṁ atthe catutthī?",
  "anya-e0805n2:148_0": "301.Sampadānecatutthī.",
  "anya-e0805n2:149_0": "Sampadānakārake liṅgamhā catutthīvibhatti hoti.",
  "anya-e0805n2:150_0": "Kiñca sampadānaṁ?",
  "anya-e0805n2:151_0": "302.Yassa dātukāmo rocate dhārayate vā taṁ sampadānaṁ.",
  "anya-e0805n2:152_0": "Yassa vā dātukāmo, yassa vā rocate, yassa vā dhārayate,",
  "anya-e0805n2:152_1": "taṁ kārakaṁ sampadānasaññaṁ hoti.",
  "anya-e0805n2:152_2": "Sammā padīyate assāti sampadānaṁ, paṭiggāhako.",
  "anya-e0805n2:153_0": "Taṁ pana tividhaṁ diyyamānassānivāraṇajjhesanānumativasena.",
  "anya-e0805n2:153_1": "Yathā – buddhassa pupphaṁ yajati, bodhirukkhassa jalaṁ dadāti.",
  "anya-e0805n2:153_2": "Ajjhesane – yācakānaṁ dhanaṁ dadāti.",
  "anya-e0805n2:153_3": "Anumatiyaṁ – bhikkhūnaṁ dānaṁ deti.",
  "anya-e0805n2:154_0": "Yathāha",
  "anya-e0805n2:155_0": "‘‘Anirākaraṇārādha-nābbhanuññavasena hi;",
  "anya-e0805n2:156_0": "Sampadānaṁ tidhā vuttaṁ, rukkha yācaka bhikkhavo’’ti.",
  "anya-e0805n2:157_0": "Dātukāmoti kiṁ? Rañño daṇḍaṁ dadāti.",
  "anya-e0805n2:158_0": "Rocanādīsu pana – samaṇassa rocate saccaṁ,",
  "anya-e0805n2:158_1": "māyasmantānampi saṅghabhedo ruccittha, yassāyasmato khamati,",
  "anya-e0805n2:158_2": "devadattassa suvaṇṇacchattaṁ dhārayate yaññadatto.",
  "anya-e0805n2:159_0": "‘‘Sampadānaṁ, vā’’ti ca vattate.",
  "anya-e0805n2:160_0": "303.Silāgha hanu ṭhā sapa dhāra piha kudha duhi ssāsūya rādhikkha paccāsuṇa anupatigiṇapubbakattārocanatthatadattha tumatthālamattha maññānādarappāṇini gatyatthakammani āsisattha sammuti bhiyyasattamyatthesu ca.",
  "anya-e0805n2:161_0": "Catuppadamidaṁ . Silāgha katthane, hanu apanayane, ṭhā gatinivattimhi, sapa akkose, dhara dhāraṇe,",
  "anya-e0805n2:161_1": "piha icchāyaṁ iccetesaṁ dhātūnaṁ payoge, kudha kope, duha jighaṁsāyaṁ, issa issāyaṁ,",
  "anya-e0805n2:161_2": "usūya dosāvikaraṇe iccetesaṁ tadatthavācīnañca dhātūnaṁ payoge ca rādha hiṁsāsaṁrādhesu,",
  "anya-e0805n2:161_3": "ikkha dassanaṅkesūti imesaṁ payoge ca pati āpubbassa su savaṇeti imassa ca anupatipubbassa gesaddeti imassa ca pubbakattā ca ārocanatthappayoge, tadatthe, tumatthe,",
  "anya-e0805n2:161_4": "alamatthappayoge ca maññatippayoge anādare appāṇini ca gatyatthānaṁ kammani ca āsisatthappayoge ca sammuti bhiyyappayogesu ca sattamyatthe cāti taṁ kammādikārakaṁ sampadānasaññaṁ hoti,",
  "anya-e0805n2:161_5": "casaddaggahaṇena pahiṇatikappati pahoti upamāñjalikaraṇa phāsu atthaseyyappabhutiyoge ca pure viya catutthī.",
  "anya-e0805n2:162_0": "Silāghādippayoge tāva – buddhassa silāghate. Upajjhāyassa silāghate, thometīti attho.",
  "anya-e0805n2:163_0": "Hanute mayhameva, hanute tuyhameva, apalapatīti attho.",
  "anya-e0805n2:164_0": "Upatiṭṭheyya sakyaputtānaṁ vaḍḍhakī,",
  "anya-e0805n2:164_1": "ettha ca upaṭṭhānaṁ nāma upagamanaṁ.",
  "anya-e0805n2:164_2": "Bhikkhussa bhuñjamānassa pānīyena vā vidhūpanena vā upatiṭṭheyya.",
  "anya-e0805n2:165_0": "Tuyhaṁ sapate, mayhaṁ sapate,",
  "anya-e0805n2:165_1": "ettha ca sapanaṁ nāma saccakaraṇaṁ.",
  "anya-e0805n2:166_0": "Dhārayatippayoge dhanikoyeva sampadānaṁ, suvaṇṇaṁ te dhārayate, iṇaṁ dhārayatīti attho.",
  "anya-e0805n2:166_1": "Tassa rañño mayaṁ nāgaṁ dhārayāma.",
  "anya-e0805n2:167_0": "Pihappayoge icchitoyeva,",
  "anya-e0805n2:167_1": "devāpi tassa pihayanti tādino, devāpi tesaṁ pihayanti, sambuddhānaṁ satīmataṁ, patthentīti attho.",
  "anya-e0805n2:168_0": "Kodhādiatthānaṁ payoge yaṁ pati kopo, tassa kujjha mahāvīra, yadihaṁ tassa kuppeyyaṁ.",
  "anya-e0805n2:169_0": "Duhayati disānaṁ megho, yo mittānaṁ na dubbhati.",
  "anya-e0805n2:170_0": "Titthiyā issanti samaṇānaṁ.",
  "anya-e0805n2:171_0": "Dujjanā guṇavantānaṁ usūyanti, kā usūyā vijānataṁ.",
  "anya-e0805n2:172_0": "Rādhikkhappayoge yassa vipucchanaṁ kammavikhyāpanatthaṁ, vādhikārato dutiyā ca. Ārādho me rañño, rañño aparajjhati, rājānaṁ vā aparajjhati, kyāhaṁ ayyānaṁ aparajjhāmi, kyāhaṁ ayye aparajjhāmi vā.",
  "anya-e0805n2:173_0": "Āyasmato upālittherassa upasampadāpekkho upatisso, āyasmantaṁ vā.",
  "anya-e0805n2:174_0": "Paccāsuṇa anupatigiṇānaṁ pubbakattā ca suṇotissa dhātussa paccāyoge,",
  "anya-e0805n2:174_1": "giṇassa ca anupatiyoge pubbassa kammuno yo kattā, so sampadānasañño hoti.",
  "anya-e0805n2:174_2": "Yathā – bhagavā bhikkhū etadavoca,",
  "anya-e0805n2:174_3": "ettha ‘‘bhikkhū’’ti akathitakammaṁ, ‘‘eta’’nti kathitakammaṁ,",
  "anya-e0805n2:174_4": "pubbassa vacanakammassa kattā bhagavā.",
  "anya-e0805n2:174_5": "Bhikkhū bhagavato paccassosuṁ, āsuṇanti buddhassa bhikkhū,",
  "anya-e0805n2:174_6": "tathā bhikkhu janaṁ dhammaṁ sāveti,",
  "anya-e0805n2:174_7": "tassa bhikkhuno jano anugiṇāti,",
  "anya-e0805n2:174_8": "tassa bhikkhuno jano patigiṇāti,",
  "anya-e0805n2:174_9": "sādhukāradānādinā taṁ ussāhayatīti attho.",
  "anya-e0805n2:175_0": "Yo vadeti sa kattāti, vuttaṁ kammanti vuccati;",
  "anya-e0805n2:176_0": "Yo paṭiggāhako tassa, sampadānaṁ vijāniyāti.",
  "anya-e0805n2:177_0": "Ārocanatthappayoge yassa āroceti, taṁ sampadānaṁ. Ārocayāmi vo bhikkhave, paṭivedayāmi vo bhikkhave, āmantayāmi te mahārāja, āmanta kho taṁ gacchāmāti vā.",
  "anya-e0805n2:177_1": "Ettha ca ārocanasaddassa kathanappakāratthattā desanatthādippayogepi catutthī. Dhammaṁ vo desessāmi,",
  "anya-e0805n2:177_2": "desetu bhante bhagavā dhammaṁ bhikkhūnaṁ, yathā no bhagavā byākareyya,",
  "anya-e0805n2:177_3": "niruttiṁ te pavakkhāmi iccādi.",
  "anya-e0805n2:178_0": "Tadatthe sampadānasaññā, catutthī ca.",
  "anya-e0805n2:179_0": "‘‘Ato, vā’’ti ca vattate.",
  "anya-e0805n2:180_0": "304.Āya catutthekavacanassa tu.",
  "anya-e0805n2:181_0": "Akārantato liṅgamhā parassa catutthekavacanassa āyādeso hoti vā, saralopādi.",
  "anya-e0805n2:182_0": "Buddhassatthāya dhammassatthāya saṅghassatthāya jīvitaṁ pariccajāmi,",
  "anya-e0805n2:182_1": "piṇḍapātaṁ paṭisevāmi neva davāya na madāya na maṇḍanāya na vibhūsanāya, ūnassa pāripūriyā,",
  "anya-e0805n2:182_2": "atthāya hitāya sukhāya saṁvattati.",
  "anya-e0805n2:183_0": "Tumatthe – lokānukampāya, lokamanukampitunti attho. Tathā phāsuvihārāya.",
  "anya-e0805n2:184_0": "Alaṁsaddassa atthā arahapaṭikkhepā. Arahatthe – alaṁ me rajjaṁ, alaṁ bhikkhu pattassa,",
  "anya-e0805n2:184_1": "akkhadhutto purisapuggalo nālaṁ dārabharaṇāya, alaṁ mallo mallassa, arahati mallo mallassa.",
  "anya-e0805n2:185_0": "Paṭikkhepe– alaṁ te idha vāsena, alaṁ me hiraññasuvaṇṇena, kiṁ me ekena tiṇṇena, kiṁ te jaṭāhi dummedha, kiṁ tettha catumaṭṭhassa.",
  "anya-e0805n2:186_0": "Maññatippayoge anādare appāṇini kammaniyeva – kaṭṭhassa tuvaṁ maññe, kaḷiṅgarassa tuvaṁ maññe,",
  "anya-e0805n2:186_1": "jīvitaṁ tiṇāyapi na maññamāno.",
  "anya-e0805n2:187_0": "Anādareti kiṁ? Suvaṇṇaṁ taṁ maññe. Appāṇinīti kiṁ? Gadrabhaṁ tuvaṁ maññe.",
  "anya-e0805n2:188_0": "Gatyatthakammani vādhikārato dutiyā ca. Appo saggāya gacchati, appo saggaṁ gacchati, nibbānāya vajantiyā, mūlāya paṭikasseyya, mūlaṁ paṭikasseyya.",
  "anya-e0805n2:189_0": "Āsīsanatthe āyubhaddakusalādiyogeyeva, āyasmato dīghāyu hotu,",
  "anya-e0805n2:189_1": "‘‘totitā sasmiṁnāsū’’ti ntussa savibhattissa to ādeso. Bhaddaṁ bhavato hotu, kusalaṁ bhavato hotu, anāmayaṁ bhavato hotu, sukhaṁ bhavato hotu, atthaṁ bhavato hotu, hitaṁ bhavato hotu, svāgataṁ bhavato hotu, sotthi hotu sabbasattānaṁ.",
  "anya-e0805n2:190_0": "Sammutippayoge – sādhu sammuti me tassa bhagavato dassanāya.",
  "anya-e0805n2:191_0": "Bhiyyappayoge bhiyyoso mattāya.",
  "anya-e0805n2:192_0": "Sattamiyatthe āvikaraṇa pātubhavanādiyoge – tuyhañcassa āvikaromi, tassa me sakko pāturahosi.",
  "anya-e0805n2:193_0": "Casaddaggahaṇena pahiṇādikriyāyoge,",
  "anya-e0805n2:193_1": "phāsuādināmapayoge ca – tassa pahiṇeyya, bhikkhūnaṁ dūtaṁ pāhesi, kappati samaṇānaṁ āyogo,",
  "anya-e0805n2:193_2": "ekassa dinnaṁ dvinnaṁ tiṇṇaṁ pahoti, upamaṁ te karissāmi, añjaliṁ te paggaṇhāmi. Tathā tassa phāsu hoti, lokassattho, maṇinā me attho, seyyo me attho iccādi.",
  "anya-e0805n2:194_0": "‘‘Catutthī’’ti vattate.",
  "anya-e0805n2:195_0": "305.Namoyogādīsvapi ca.",
  "anya-e0805n2:196_0": "Namosaddayoge,",
  "anya-e0805n2:196_1": "sotthisvāgatādīhi ca yoge liṅgamhā catutthīvibhatti hoti. Namo te buddha vīratthu, namo karohi nāgassa, namatthu buddhānaṁ, namatthu bodhiyā, sotthi pajānaṁ, svāgataṁ te mahārāja, atho te adurāgataṁ.",
  "anya-e0805n2:197_0": "‘‘Kāle, bhavissatī’’ti ca vattate.",
  "anya-e0805n2:198_0": "306.Bhāvavācimhi catutthī.",
  "anya-e0805n2:199_0": "Bhāvavācimhi catutthīvibhatti hoti bhavissatikāle. Bhavanaṁ bhāvo. Paccissate, pacanaṁ vā pāko, pākāya vajati, pacituṁ gacchatīti attho. Evaṁ bhogāya vajati iccādi.",
  "anya-e0805n2:200_0": "Kasmiṁ atthe pañcamī?",
  "anya-e0805n2:201_0": "307.Apādāne pañcamī.",
  "anya-e0805n2:202_0": "Kimapādānaṁ?",
  "anya-e0805n2:203_0": "308.Yasmādapetibhayamādatte vā tadapādānaṁ.",
  "anya-e0805n2:204_0": "Yasmā vā avadhito apeti,",
  "anya-e0805n2:204_1": "yasmā vā bhayahetuto bhayaṁ bhavati,",
  "anya-e0805n2:204_2": "yasmā vā akkhātārā vijjaṁ ādadāti,",
  "anya-e0805n2:204_3": "taṁ kārakaṁ apādānasaññaṁ hoti.",
  "anya-e0805n2:204_4": "Apanetvā ito ādadātīti apādānaṁ.",
  "anya-e0805n2:205_0": "Taṁ pana tividhaṁ visayabhedena niddiṭṭhavisayaṁ, upāttavisayaṁ, anumeyyavisayañcāti.",
  "anya-e0805n2:206_0": "Apādānasaññāvisayassa kriyāvisesassa niddiṭṭhattā niddiṭṭhavisayaṁ. Yathā – gāmā apenti munayo, nagarā niggato rājā.",
  "anya-e0805n2:207_0": "Ettha ca ‘‘pāpā cittaṁ nivāraye,",
  "anya-e0805n2:207_1": "pāpā nivārentī’’tiādīsu yadipi kāyasaṁyogapubbakāpagamanaṁ natthi,",
  "anya-e0805n2:207_2": "tathāpi cittasaṁyogapubbakassa apagamanassa sambhavato iminā ca apādānasaññā.",
  "anya-e0805n2:208_0": "Yattha pana apagamanakriyaṁ upāttaṁ ajjhāhaṭaṁ visayaṁ katvā pavattati, taṁ upāttavisayaṁ.",
  "anya-e0805n2:208_1": "Yathā – valāhakā vijjotate vijju, kusūlato pacatīti.",
  "anya-e0805n2:208_2": "Ettha ca ‘‘valāhakā nikkhamma,",
  "anya-e0805n2:208_3": "kusūlato apanetvā’’ti ca pubbakriyā ajjhāharīyati.",
  "anya-e0805n2:209_0": "Anumeyyavisayaṁ yathā – māthurā pāṭaliputtakehi abhirūpā.",
  "anya-e0805n2:209_1": "Ettha hi kenaci guṇena ukkaṁsīyantīti anumeyyova kriyāviseso.",
  "anya-e0805n2:209_2": "Idha pana dūrantikādisutte vibhattaggahaṇena apādānasaññā.",
  "anya-e0805n2:210_0": "Vuttañca",
  "anya-e0805n2:211_0": "‘‘Niddiṭṭhavisayaṁ kiñci, upāttavisayaṁ tathā;",
  "anya-e0805n2:212_0": "Anumeyyavisayañcāti, apādānaṁ tidhā mata’’nti.",
  "anya-e0805n2:213_0": "Tadeva calācalavasena duvidhampi hoti.",
  "anya-e0805n2:214_0": "Calaṁ yathā – dhāvatā hatthimhā patito aṅkusadhārī.",
  "anya-e0805n2:215_0": "Acalaṁ yathā – pabbatā otaranti vanacarā.",
  "anya-e0805n2:216_0": "Bhayahetumhi – corā bhayaṁ jāyati, taṇhāya jāyatī bhayaṁ, pāpato uttasati,",
  "anya-e0805n2:216_1": "akkhātari – upajjhāyā sikkhaṁ gaṇhāti, ācariyamhā adhīte, ācariyato suṇāti.",
  "anya-e0805n2:217_0": "‘‘Apādāna’’nti adhikāro.",
  "anya-e0805n2:218_0": "309.Dhātunāmānamupasaggayogādīsvapi ca.",
  "anya-e0805n2:219_0": "Dhātavo ca nāmāni ca dhātunāmāni,",
  "anya-e0805n2:219_1": "tesaṁ avihitalakkhaṇānaṁ dhātunāmānaṁ payoge,",
  "anya-e0805n2:219_2": "upasaggayoge ca ādisaddena nipātayoge ca taṁyuttaṁ kārakaṁ apādānasaññaṁ hoti.",
  "anya-e0805n2:220_0": "Dhātuppayoge tāva – parājiyoge yo asayho, pabhūyoge pabhavo,",
  "anya-e0805n2:220_1": "janiyoge jāyamānassa pakati ca.",
  "anya-e0805n2:220_2": "Yathā – buddhasmā parājenti aññatitthiyā.",
  "anya-e0805n2:220_3": "Himavatā pabhavanti pañca mahānadiyo,",
  "anya-e0805n2:220_4": "anavatattamhā mahāsarā pabhavanti,",
  "anya-e0805n2:220_5": "aciravatiyā pabhavanti kunnadiyo. Kāmato jāyatī soko, yasmā so jāyate gini, urasmā jāto putto, kammato jātaṁ indriyaṁ.",
  "anya-e0805n2:221_0": "Nāmappayoge aññatthitarādīhi yutte – nāññatra dukkhā sambhoti, nāññaṁ dukkhā nirujjhati, tato aññena kammena, tato itaraṁ, ubhato sujāto putto iccādi.",
  "anya-e0805n2:222_0": "Upasaggayuttesuapaparīhi vajjanatthehi yoge,",
  "anya-e0805n2:222_1": "mariyādābhividhiatthe āyoge patinā patinidhipatidānatthena yoge ca.",
  "anya-e0805n2:222_2": "Yathā – apasālāya āyanti vāṇijā, sālaṁ vajjetvāti attho.",
  "anya-e0805n2:222_3": "Tathā paripabbatā devo vassati, pabbataṁ vajjetvāti attho.",
  "anya-e0805n2:222_4": "Mariyādāyaṁ – āpabbatā khettaṁ.",
  "anya-e0805n2:222_5": "Abhividhimhi – ābrahmalokā saddo abbhuggacchati,",
  "anya-e0805n2:222_6": "brahmalokaṁ abhibyāpetvāti attho.",
  "anya-e0805n2:222_7": "Patinidhimhi – buddhasmā pati sāriputto dhammadesanāya ālapati temāsaṁ.",
  "anya-e0805n2:222_8": "Patidāne – ghatamassa telasmā pati dadāti,",
  "anya-e0805n2:222_9": "kanakamassa hiraññasmā pati dadāti.",
  "anya-e0805n2:223_0": "Nipātayuttesu rite nānā vinādīhi yoge – rite saddhammā kuto sukhaṁ labhati.",
  "anya-e0805n2:223_1": "Te bhikkhū nānākulā pabbajitā.",
  "anya-e0805n2:223_2": "Vinā saddhammā natthañño koci nātho loke vijjati. Ariyehi puthagevāyaṁ jano,",
  "anya-e0805n2:223_3": "yāva brahmalokā saddo abbhuggacchati.",
  "anya-e0805n2:224_0": "Apiggahaṇena kammāpādānakārakamajjhepi pañcamī kāladdhānehi,",
  "anya-e0805n2:224_1": "pakkhasmā vijjhati migaṁ luddako,",
  "anya-e0805n2:224_2": "ito pakkhasmā migaṁ vijjhatīti vuttaṁ hoti.",
  "anya-e0805n2:224_3": "Evaṁ māsasmā bhuñjati bhojanaṁ, kosā vijjhati kuñjaraṁ.",
  "anya-e0805n2:225_0": "Casaddaggahaṇena pabhutyādiatthe,",
  "anya-e0805n2:225_1": "tadatthappayoge ca – yatohaṁ bhagini ariyāya jātiyā jāto, yato sarāmi attānaṁ, yato pattosmi viññutaṁ, yatvādhikaraṇamenaṁ, yato pabhuti, yato paṭṭhāya, tato paṭṭhāya iccādi.",
  "anya-e0805n2:226_0": "310.Rakkhaṇatthānamicchitaṁ.",
  "anya-e0805n2:227_0": "Rakkhaṇatthānaṁ dhātūnaṁ payoge yaṁ icchitaṁ,",
  "anya-e0805n2:227_1": "taṁ kārakaṁ apādānasaññaṁ hoti, cakārādhikārato anicchitañca. Rakkhaṇañcettha nivāraṇaṁ, tāyanañca. Kāke rakkhanti taṇḍulā, yavā paṭisedhenti gāvo.",
  "anya-e0805n2:228_0": "Anicchitaṁ yathā – pāpā cittaṁ nivāraye, pāpānivārenti,",
  "anya-e0805n2:228_1": "rājato vā corato vā aggito vā udakato vā nānābhayato vā nānārogato vā nānāupaddavato vā ārakkhaṁ gaṇhantu.",
  "anya-e0805n2:229_0": "‘‘Icchita’’miti vattate.",
  "anya-e0805n2:230_0": "311.Yena vā’dassanaṁ.",
  "anya-e0805n2:231_0": "Yena adassanamicchitaṁ antaradhāyantena,",
  "anya-e0805n2:231_1": "taṁ kārakaṁ apādānasaññaṁ hoti vā, antaradhānevāyaṁ.",
  "anya-e0805n2:231_2": "Upajjhāyā antaradhāyati sisso, nilīyatīti attho.",
  "anya-e0805n2:231_3": "Mātāpitūhi antaradhāyati putto.",
  "anya-e0805n2:232_0": "Vāti kiṁ? Jetavane antarahito. Yenāti kiṁ?",
  "anya-e0805n2:232_1": "Yakkho tattheva antaradhāyati.",
  "anya-e0805n2:233_0": "312.Dūrantikaddhakālanimmānatvālopadisāyogavibhattārappayoga suddhappamocana hetu vivittappamāṇa pubbayoga bandhana guṇavacana pañha kathanathokākattūsu ca.",
  "anya-e0805n2:234_0": "Dūratthe, antikatthe, addhanimmāne, kālanimmāne, tvālope, disāyoge, vibhatte, āratippayoge, suddhatthappayoge, pamocanatthappayoge, hetvatthe, vivittatthappayoge, pamāṇatthe, pubbayoge, bandhanatthappayoge, guṇavacane , pañhe, kathane, thokatthe, akattari ca yadavadhibhūtaṁ, hetukammādibhūtañca,",
  "anya-e0805n2:234_1": "taṁ kārakaṁ apādānasaññaṁ hoti, casaddena yathāyogaṁ dutiyā, tatiyā, chaṭṭhī ca.",
  "anya-e0805n2:235_0": "Ettha ca dūrantikañca dūrantikatthañcāti dūrantikanti sarūpekasesaṁ katvā vuttanti daṭṭhabbaṁ, tena dūrantikatthappayoge,",
  "anya-e0805n2:235_1": "tadatthe ca apādānasañño hoti.",
  "anya-e0805n2:236_0": "Dūratthappayoge tāva – kīvadūro ito naḷakāragāmo, tato have dūrataraṁ vadanti, gāmato nātidūre.",
  "anya-e0805n2:236_1": "Ārakā te moghapurisā imasmā dhammavinayā, ārakā tehi bhagavā.",
  "anya-e0805n2:236_2": "Dūratthe – dūratova namassanti, addasa dūratova āgacchantaṁ.",
  "anya-e0805n2:237_0": "Antikatthappayoge – antikaṁ gāmā, āsannaṁ gāmā, samīpaṁ gāmā, gāmassa samīpanti attho.",
  "anya-e0805n2:238_0": "Dutiyā, tatiyā ca, dūraṁ gāmaṁ āgato, dūrena gāmena āgato, dūrato gāmā āgatoti attho. Dūraṁ gāmena vā. Antikaṁ gāmaṁ āgato, antikaṁ gāmena vā, āsannaṁ gāmaṁ, āsannaṁ gāmena vā iccādi.",
  "anya-e0805n2:239_0": "Addhakālanimmāne nimmānaṁ nāma parimāṇaṁ,",
  "anya-e0805n2:239_1": "tasmiṁ gamyamāne – ito mathurāya catūsu yojanesu saṅkassaṁ,",
  "anya-e0805n2:239_2": "rājagahato pañcacattālīsayojanamatthake sāvatthi.",
  "anya-e0805n2:240_0": "Kālanimmāne – ito ekanavutikappamatthake vipassī bhagavā loke udapādi,",
  "anya-e0805n2:240_1": "ito vassasahassaccayena buddho loke uppajjissati.",
  "anya-e0805n2:241_0": "Tvāpaccayantassa lopo nāma tadatthasambhavepi avijjamānatā,",
  "anya-e0805n2:241_1": "tasmiṁ tvālope kammādhikaraṇesu – pāsādā saṅkameyya,",
  "anya-e0805n2:241_2": "pāsādaṁ abhiruhitvā saṅkameyyāti attho .",
  "anya-e0805n2:241_3": "Tathā hatthikkhandhā saṅkameyya, abhidhammā pucchanti, abhidhammaṁ sutvā vā, abhidhammā kathayanti, abhidhammaṁ paṭhitvā vā, āsanā vuṭṭhaheyya, āsane nisīditvā vā.",
  "anya-e0805n2:242_0": "Disatthavācīhi yoge,",
  "anya-e0805n2:242_1": "disatthe ca – ito sā purimā disā, ito sā dakkhiṇā disā, ito sā pacchimā disā, ito sā uttarā disā, avīcito uparibhavaggā, uddhaṁ pādatalā, adho kesamatthakā iccādi.",
  "anya-e0805n2:242_2": "Disatthe – puratthimato dakkhiṇatotiādi.",
  "anya-e0805n2:242_3": "Ettha pana sattamiyatthe topaccayopi bhavissati.",
  "anya-e0805n2:243_0": "Vibhattaṁ nāma sayaṁ vibhattasseva tadaññato guṇena vibhajanaṁ,",
  "anya-e0805n2:243_1": "tasmiṁ vibhatte – yato paṇītataro vā visiṭṭhataro vā natthi, attadanto tato varaṁ.",
  "anya-e0805n2:243_2": "Kiñcāpi dānato sīlameva varaṁ,",
  "anya-e0805n2:243_3": "tato mayā sutā assutameva bahutaraṁ, sīlameva sutā seyyo. Chaṭṭhī ca,",
  "anya-e0805n2:243_4": "channavutīnaṁ pāsaṇḍānaṁ pavaraṁ yadidaṁ sugatavinayo.",
  "anya-e0805n2:244_0": "Āratippayogo nāma viramaṇatthasaddappayogo. Tattha – asaddhammā ārati, virati pāpā, pāṇātipātā veramaṇī, adinnādānā paṭivirato, appaṭivirato musāvādā.",
  "anya-e0805n2:245_0": "Suddhatthappayoge – lobhanīyehi dhammehi suddho asaṁsaṭṭho,",
  "anya-e0805n2:245_1": "mātito ca pitito ca suddho anupakkuṭṭho agarahito.",
  "anya-e0805n2:246_0": "Pamocanatthappayoge– parimutto dukkhasmāti vadāmi, mutto mārabandhanā, na te muccanti maccunā, muttohaṁ sabbapāsehi.",
  "anya-e0805n2:247_0": "Hetvatthe,",
  "anya-e0805n2:247_1": "sarūpekasesassa gahitattā hetvatthappayoge ca sabbanāmato – kasmā nu tumhaṁ daharā na mīyare,",
  "anya-e0805n2:247_2": "kasmā idheva maraṇaṁ bhavissati, kasmā hetunā, yasmā ca kammāni karonti, yasmā tiha bhikkhave,",
  "anya-e0805n2:247_3": "tasmā tiha bhikkhave evaṁ sikkhitabbaṁ, tasmā buddhosmi brāhmaṇa, yasmā kāraṇā, tasmā kāraṇā, kiṁ kāraṇā. Dutiyā, chaṭṭhī ca, kiṁ kāraṇaṁ, taṁ kissa hetu, kissa tumhe kilamatha.",
  "anya-e0805n2:248_0": "Kena hetunā, kena kāraṇena, yena midhekacce sattā, tena nimittena,",
  "anya-e0805n2:248_1": "tena vuttamiccādīsu ‘‘hetvatthe cā’’ti tatiyā.",
  "anya-e0805n2:249_0": "Vivittaṁ nāma vivecanaṁ,",
  "anya-e0805n2:249_1": "tadatthappayoge – vivitto pāpakā dhammā, vivicceva kāmehi, vivicca akusalehi dhammehi.",
  "anya-e0805n2:250_0": "Pamāṇatthe tatiyā ca,",
  "anya-e0805n2:250_1": "āyāmato ca vitthārato ca yojanaṁ,",
  "anya-e0805n2:250_2": "gambhīrato ca puthulato ca yojanaṁ candabhāgāya parimāṇaṁ,",
  "anya-e0805n2:250_3": "parikkhepato navayojanasataparimāṇo majjhimapadeso.",
  "anya-e0805n2:251_0": "Dīghaso nava vidatthiyo sugatavidatthiyā pamāṇikā kāretabbā.",
  "anya-e0805n2:252_0": "Ettha ca ‘‘smāhismiṁna’’miccādito ‘‘smā’’ti ca ‘‘so, vā’’ti ca vattamāne",
  "anya-e0805n2:253_0": "313.Dīghorehi.",
  "anya-e0805n2:254_0": "Dīgha oraicceteti smāvacanassa soādeso hoti vā.",
  "anya-e0805n2:255_0": "Dīghaso, dīghamhā vā, [oraso, oramhā vā] tatiyā ca, yojanaṁ āyāmena, yojanaṁ vitthārena, yojanaṁ ubbedhena sāsaparāsi.",
  "anya-e0805n2:256_0": "Paṭhamatthavācakena pubbasaddena yogo pubbayogo,",
  "anya-e0805n2:256_1": "ettha ca pubbaggahaṇaṁ adisatthavuttino pubbādiggahaṇassupalakkhaṇanti daṭṭhabbaṁ, tena parādiyogepi.",
  "anya-e0805n2:256_2": "Yathā – pubbeva me bhikkhave sambodhā, ito pubbenāhosi,",
  "anya-e0805n2:256_3": "tato paraṁ paccantimā janapadā, dhātuliṅgehi parā paccayā, tato aparena samayena, tato uttarimpi iccādi.",
  "anya-e0805n2:257_0": "Bandhanatthappayoge bandhanahetumhi iṇe pañcamī, tatiyā ca hoti, satasmā baddho naro raññā, satena vā baddho naro.",
  "anya-e0805n2:258_0": "Phalasādhanahetubhūtassa guṇassa vacanaṁ guṇavacanaṁ, tasmiṁ guṇavacane pañcamī, tatiyā ca,",
  "anya-e0805n2:258_1": "issariyā janaṁ rakkhati rājā, issariyena vā, sīlato naṁ pasaṁsanti, sīlena vā, paññāya vimuttimano iccādi.",
  "anya-e0805n2:259_0": "Pañhakathanesu – kutosi tvaṁ, kuto bhavaṁ, pāṭaliputtato.",
  "anya-e0805n2:259_1": "Ettha ca kathanaṁ nāma vissajjanaṁ.",
  "anya-e0805n2:260_0": "Thokatthe asatvavacane karaṇe tatiyā ca, thokā muccati, thokena muccati vā, appamattakā muccati, appamattakena vā, kicchā muccati, kicchena vā.",
  "anya-e0805n2:261_0": "Akattariakārake ñāpakahetumhi – kammassa katattā upacitattā ussannattā vipulattā uppannaṁ hoti cakkhuviññāṇa,",
  "anya-e0805n2:261_1": "na tāvidaṁ nāmarūpaṁ ahetukaṁ sabbattha sabbadā sabbesañca ekasadisabhāvāpattito.",
  "anya-e0805n2:262_0": "Hutvā abhāvato niccā, udayabbayapīḷanā;",
  "anya-e0805n2:263_0": "Dukkhā avasavattittā, anattāti tilakkhaṇaṁ.",
  "anya-e0805n2:264_0": "‘‘Pañcamī’’ti vattate.",
  "anya-e0805n2:265_0": "314.Kāraṇatthe ca.",
  "anya-e0805n2:266_0": "Karoti attano phalanti kāraṇaṁ, kārakahetu [janakahetu],",
  "anya-e0805n2:266_1": "tasmiṁ kāraṇatthe ca pañcamīvibhatti hoti, vikappenāyaṁ,",
  "anya-e0805n2:266_2": "hetvatthe tatiyāya ca vihitattā,",
  "anya-e0805n2:266_3": "ananubodhā appaṭivedhā catunnaṁ ariyasaccānaṁ yathābhūtaṁ adassanā evamidaṁ dīghamaddhānaṁ sandhāvitaṁ saṁsaritaṁ, avijjāpaccayā saṅkhārā, saṅkhārapaccayā viññāṇaṁ,",
  "anya-e0805n2:266_4": "avijjāya tveva asesavirāganirodhā saṅkhāranirodho,",
  "anya-e0805n2:266_5": "saṅkhāranirodhā viññāṇanirodho, viññāṇanirodhā iccādi.",
  "anya-e0805n2:267_0": "Kasmiṁ atthe chaṭṭhī?",
  "anya-e0805n2:268_0": "315.Sāmismiṁ chaṭṭhī.",
  "anya-e0805n2:269_0": "Ko ca sāmī?",
  "anya-e0805n2:270_0": "316.Yassa vā pariggaho taṁ sāmī.",
  "anya-e0805n2:271_0": "Pariggayhatīti pariggaho,",
  "anya-e0805n2:271_1": "yo yassa pariggaho āyatto sambandhī,",
  "anya-e0805n2:271_2": "taṁ pati so attho sāmisañño hoti.",
  "anya-e0805n2:271_3": "Vāggahaṇena sāmitabba rujādiyogepi.",
  "anya-e0805n2:272_0": "Ettha ca kriyābhisambandhābhāvā na kārakatā sambhavati.",
  "anya-e0805n2:272_1": "Sāmibhāvo hi kriyākārakabhāvassa phalabhāvena gahito,",
  "anya-e0805n2:272_2": "tathā hi ‘‘rañño puriso’’ti vutte yasmā rājā dadāti, puriso ca patiggaṇhāti,",
  "anya-e0805n2:272_3": "tasmā ‘‘rājapuriso’’ti viññāyati.",
  "anya-e0805n2:272_4": "Evaṁ yo yassa āyatto sevakādibhāvena vā bhaṇḍabhāvena vā samīpa samūhāvayavavikāra kāriyaavatthā jāti guṇa kriyādivasena vā,",
  "anya-e0805n2:272_5": "tassa sabbassāpi so sambandhādhārabhūto visesanaṭṭhānī āgamīvasena tividhopi attho sāmī nāmāti gahetabbo.",
  "anya-e0805n2:273_0": "Vuttañca",
  "anya-e0805n2:274_0": "‘‘Kriyākārakasañjāto,",
  "anya-e0805n2:275_0": "Assedaṁ bhāvahetuko;",
  "anya-e0805n2:276_0": "Sambandho nāma so attho,",
  "anya-e0805n2:277_0": "Tattha chaṭṭhī vidhīyate.",
  "anya-e0805n2:278_0": "Pāratantyañhi sambandho,",
  "anya-e0805n2:279_0": "Tattha chaṭṭhī bhavetito;",
  "anya-e0805n2:280_0": "Upādhiṭṭhānā gamito,",
  "anya-e0805n2:281_0": "Na visesyādito tito’’ti.",
  "anya-e0805n2:282_0": "Visesanato tāva – rañño purisoti,",
  "anya-e0805n2:282_1": "ettha ca rājā purisaṁ aññasāmito viseseti nivattetīti visesanaṁ,",
  "anya-e0805n2:282_2": "puriso tena visesīyatīti visesitabbo,",
  "anya-e0805n2:282_3": "evaṁ sabbattha visesitabbayoge visesanatova chaṭṭhī.",
  "anya-e0805n2:283_0": "Bhaṇḍena sambandhe – pahūtaṁ me dhanaṁ sakka, etassa paṭivīso, bhikkhussa pattacīvaraṁ.",
  "anya-e0805n2:284_0": "Samīpasambandhe – ambavanassa avidūre, nibbānasseva santike.",
  "anya-e0805n2:285_0": "Samūhasambandhe– suvaṇṇassa rāsi, bhikkhūnaṁ samūho.",
  "anya-e0805n2:286_0": "Avayavasambandhe – manussasseva te sīsaṁ, rukkhassa sākhā.",
  "anya-e0805n2:287_0": "Vikārasambandhe – suvaṇṇassa vikati, bhaṭṭhadhaññānaṁ sattu.",
  "anya-e0805n2:288_0": "Kāriyasambandhe – yavassa aṅkuro, meghassa saddo, puttāpi tassa bahavo, kammānaṁ phalaṁ vipāko.",
  "anya-e0805n2:289_0": "Avatthāsambandhe – khandhānaṁ pātubhāvo, khandhānaṁ jarā, khandhānaṁ bhedo.",
  "anya-e0805n2:290_0": "Jātisambandhe – manussassa bhāvo, manussānaṁ jāti.",
  "anya-e0805n2:291_0": "Guṇasambandhe – suvaṇṇassa vaṇṇo,",
  "anya-e0805n2:291_1": "vaṇṇo na khīyetha tathāgatassa, buddhassa guṇaghoso, pupphānaṁ gandho, phalānaṁ raso, cittassa phusanā, sippikānaṁ sataṁ natthi, tilānaṁ muṭṭhi, tesaṁ samāyogo, sandhino vimokkho,",
  "anya-e0805n2:291_2": "tathāgatassa paññāpāramiṁ ārabbha, pubbacariyaṁ vā, sukhaṁ te, dukkhaṁ te, cetaso parivitakko udapādi, paññāya paṭubhāvo, rūpassa lahutā, rūpassa mudutā, rūpassa upacayo.",
  "anya-e0805n2:292_0": "Kriyāsambandhe – pādassa ukkhipanaṁ, pādassa avakkhepanaṁ vā, hatthassa samiñjanaṁ, pādānaṁ pasāraṇaṁ, dhātūnaṁ gamanaṁ, dhātūnaṁyeva ṭhānaṁ, nisajjā, sayanaṁ vā. Tathā tassa nāmagottādi, tassa kāraṇaṁ, tassa mātāpitaro, tassa purato pāturahosi, tassa pacchato, nagarassa dakkhiṇato, vassānaṁ tatiye māse, na tassa upamā, kuverassa bali iccādi.",
  "anya-e0805n2:293_0": "Ṭhānito– yamedantassādeso, o avassa.",
  "anya-e0805n2:294_0": "Āgamito – puthassāgamo iccādi.",
  "anya-e0805n2:295_0": "Sāmiyoge – devānamindo, migānaṁ rājā.",
  "anya-e0805n2:296_0": "Tabba rujādiyoge – mahāsenāpatīnaṁ ujjhāpetabbaṁ vikanditabbaṁ viravitabbaṁ, devadattassa rujati, tassa rogo uppajjati, rajakassa vatthaṁ dadāti, musāvādassa ottappaṁ iccādi.",
  "anya-e0805n2:297_0": "‘‘Kvaci, tatiyāsattamīna’’nti ca vattate.",
  "anya-e0805n2:298_0": "317.Chaṭṭhī ca.",
  "anya-e0805n2:299_0": "Tatiyāsattamīnamatthe kvaci chaṭṭhīvibhatti hoti.",
  "anya-e0805n2:300_0": "Yajassa karaṇe – pupphassa buddhaṁ yajati, pupphena vā, ghatassa aggiṁ juhoti.",
  "anya-e0805n2:301_0": "Suhitatthayoge – pattaṁ odanassa pūretvā, odanenāti attho.",
  "anya-e0805n2:301_1": "Imameva kāyaṁ pūraṁ nānappakārassa asucino paccavekkhati, pūraṁ hiraññasuvaṇṇassa, pūrati bālo pāpassa.",
  "anya-e0805n2:302_0": "Tulyatthakimalamādiyoge – pitussa tulyo, pitarā vā tulyo, mātu sadiso, mātarā sadiso vā, kiṁ tassa ca tuṭṭhassa, kiṁ tena tuṭṭhenāti attho. Alaṁ tassa ca tuṭṭhassa.",
  "anya-e0805n2:303_0": "Kattari kitappaccayayoge – sobhanā kaccāyanassa kati, kaccāyanena vā, rañño sammato, raññā vā, evaṁ rañño pūjito, rañño sakkato, rañño apacito, rañño mānito,",
  "anya-e0805n2:303_1": "amataṁ tesaṁ bhikkhave aparibhuttaṁ,",
  "anya-e0805n2:303_2": "yesaṁ kāyagatāsati aparibhuttā iccādi.",
  "anya-e0805n2:304_0": "Sattamiyatthe kusalādiyoge – kusalā naccagītassa sikkhitā cāturitthiyo,",
  "anya-e0805n2:304_1": "kusalo tvaṁ rathassa aṅgapaccaṅgānaṁ, kusalo maggassa, kusalo amaggassa,",
  "anya-e0805n2:304_2": "santi hi bhante uḷārā yakkhā bhagavato pasannā, divasassa tikkhattuṁ, divase tikkhattuṁ vā, māsassa dvikkhattuṁ iccādi.",
  "anya-e0805n2:305_0": "‘‘Kvaci, chaṭṭhī’’ti ca vattate.",
  "anya-e0805n2:306_0": "318.Dutiyāpañcamīnañca.",
  "anya-e0805n2:307_0": "Dutiyāpañcamīnamatthe ca kvaci chaṭṭhīvibhatti hoti.",
  "anya-e0805n2:308_0": "Dutiyatthe kammani kitakayoge – tassa bhavanti vattāro, sahasā kammassa kattāro, amatassa dātā, bhinnānaṁ sandhātā, sahitānaṁ anuppadātā, bodhetā pajāya, kammassa kārako natthi, vipākassa ca vedako, avisaṁvādako lokassa, pāpānaṁ akaraṇaṁ sukhaṁ,",
  "anya-e0805n2:308_1": "catunnaṁ mahābhūtānaṁ upādāya pasādo,",
  "anya-e0805n2:308_2": "acchariyo arajakena vatthānaṁ rāgo,",
  "anya-e0805n2:308_3": "acchariyo agopālakena gāvīnaṁ doho.",
  "anya-e0805n2:309_0": "Tathā saricchādīnaṁ kammani – mātu sarati, mātaraṁ sarati, na tesaṁ koci sarati, sattānaṁ kammappaccayā, puttassa icchati, puttamicchati.",
  "anya-e0805n2:310_0": "Karotissapatiyatane ca – patiyatanaṁ abhisaṅkhāro, udakassa patikurute, udakaṁ patikurute, kaṇḍassa patikurute, kaṇḍaṁ patikurute.",
  "anya-e0805n2:311_0": "Pañcamiyatthe parihānibhayatthayoge – assavanatā dhammassa parihāyanti,",
  "anya-e0805n2:311_1": "kiṁ nu kho ahaṁ tassa sukhassa bhāyāmi, sabbe tasanti daṇḍassa, sabbe bhāyanti maccuno,",
  "anya-e0805n2:311_2": "bhīto catunnaṁ āsivisānaṁ iccādi.",
  "anya-e0805n2:312_0": "Kvacīti kiṁ? Gambhīrañca kathaṁ kattā,",
  "anya-e0805n2:312_1": "kālena dhammiṁ kathaṁ bhāsitā hoti, paresaṁ puññāni anumoditā, bujjhitā saccāni, kaṭaṁ kārako, pasavo ghātako.",
  "anya-e0805n2:313_0": "Tathā na niṭṭhādīsu ca – sukhakāmī vihāraṁ kato, rathaṁ katavanto, rathaṁ katāvī, kaṭaṁ katvā, kaṭaṁ karonto, kaṭaṁ karāno, kaṭaṁ kurumāno iccādi.",
  "anya-e0805n2:314_0": "Kasmiṁ atthe sattamī?",
  "anya-e0805n2:315_0": "319.Okāse sattamī.",
  "anya-e0805n2:316_0": "Okāsakārake sattamīvibhatti hoti.",
  "anya-e0805n2:317_0": "Ko ca okāso?",
  "anya-e0805n2:318_0": "320.Yodhāro tamokāsaṁ.",
  "anya-e0805n2:319_0": "Ādhārīyati asminti ādhāro, adhikaraṇaṁ.",
  "anya-e0805n2:319_1": "Kattukammasamavetānaṁ nisajjapacanādikriyānaṁ patiṭṭhānaṭṭhena yo ādhāro, taṁ kārakaṁ okāsasaññaṁ hoti.",
  "anya-e0805n2:320_0": "Kaṭe nisīdati devadatto, thāliyaṁ odanaṁ pacati.",
  "anya-e0805n2:320_1": "Ettha hi devadattataṇḍulānaṁ kattukammānaṁ dhāraṇato taṁsamavetaṁ āsanapacanasaṅkhātaṁ kriyaṁ dhāreti nāma.",
  "anya-e0805n2:321_0": "So panāyamokāso catubbidho byāpiko opasilesiko sāmīpiko vesayikoti.",
  "anya-e0805n2:322_0": "Tattha byāpiko nāma yattha sakalopi ādhārabhūto attho ādheyyena patthaṭo hoti,",
  "anya-e0805n2:322_1": "yasmiñca ādheyyabhūtaṁ kiñci byāpetvā tiṭṭhati,",
  "anya-e0805n2:322_2": "taṁ yathā – tilesu telaṁ atthi, khīlesu jalaṁ, dadhimhi sappīti.",
  "anya-e0805n2:323_0": "Opasilesiko nāma paccekasiddhānaṁ bhāvānaṁ yattha upasilesena upagamo hoti,",
  "anya-e0805n2:323_1": "yasmiñca ādheyyo upasilissati allīyitvā tiṭṭhati,",
  "anya-e0805n2:323_2": "taṁ yathā – āsane nisinno saṅgho, thāliyaṁ odanaṁ pacati, ghaṭesu udakaṁ atthi, dūre ṭhito, samīpe ṭhitoti.",
  "anya-e0805n2:324_0": "Sāmīpiko nāma yattha samīpe samīpivohāraṁ katvā tadāyattavuttitādīpanatthaṁ ādhārabhāvo vikappīyati,",
  "anya-e0805n2:324_1": "taṁ yathā – gaṅgāyaṁ ghoso vasati,",
  "anya-e0805n2:324_2": "gaṅgāya samīpe vajo vasatīti attho.",
  "anya-e0805n2:324_3": "Bhagavā sāvatthiyaṁ viharati jetavane, sāvatthiyā samīpeti attho.",
  "anya-e0805n2:325_0": "Vesayiko nāma yattha aññatthābhāvavasena,",
  "anya-e0805n2:325_1": "desantarāvacchedavasena vā ādhārabhāvo parikappo,",
  "anya-e0805n2:325_2": "taṁ yathā – ākāse sakuṇā pakkhanti, bhūmīsu manussā caranti, jalesu macchā, pādesu patito, pāpasmiṁ ramatī mano, pasanno buddhasāsane, paññāya sādhu, vinaye nipuṇo, mātari sādhu, pitari nipuṇo iccādi.",
  "anya-e0805n2:326_0": "Sabbopi cāyamādhāro padhānavasena vā parikappitavasena vā kriyāya patiṭṭhā bhavatīti okāsotveva vuttoti veditabbo.",
  "anya-e0805n2:327_0": "Vuttañcetaṁ",
  "anya-e0805n2:328_0": "‘‘Kiriyā kattukammānaṁ,",
  "anya-e0805n2:329_0": "Yattha hoti patiṭṭhitā;",
  "anya-e0805n2:330_0": "‘Okāso’ti pavutto so,",
  "anya-e0805n2:331_0": "Catudhā byāpikādito.",
  "anya-e0805n2:332_0": "Byāpiko tilakhīrādi,",
  "anya-e0805n2:333_0": "Kaṭo opasilesiko;",
  "anya-e0805n2:334_0": "Sāmīpiko tu gaṅgādi,",
  "anya-e0805n2:335_0": "Ākāso visayo mato’’ti.",
  "anya-e0805n2:336_0": "‘‘Chaṭṭhī, sattamī’’ti ca adhikāro.",
  "anya-e0805n2:337_0": "321.Sāmissarādhipatidāyādasakkhīpatibhūpasūtakusalehi ca.",
  "anya-e0805n2:338_0": "Sāmī issara adhipati dāyāda sakkhipatibhū pasūta kusalaiccetehi yoge chaṭṭhīvibhatti hoti, sattamī ca. Ubhayatthaṁ vacanaṁ.",
  "anya-e0805n2:339_0": "Gavaṁ sāmi, gosu sāmi, gavaṁ issaro, gosu issaro, gavaṁ adhipati, gosu adhipati, gavaṁ dāyādo, gosu dāyādo, gavaṁ sakkhi, gosu sakkhi, gavaṁ patibhū, gosu patibhū, gavaṁ pasūto, gosu pasūto, gavaṁ kusalo, gosu kusalo.",
  "anya-e0805n2:340_0": "322.Niddhāraṇe ca.",
  "anya-e0805n2:341_0": "Nīharitvā dhāraṇaṁ niddhāraṇaṁ,",
  "anya-e0805n2:341_1": "jāti guṇa kriyā nāmehi samudāyato ekadesassa puthakkaraṇaṁ,",
  "anya-e0805n2:341_2": "tasmiṁ niddhāraṇatthe gamyamāne tato samudāyavāciliṅgamhā chaṭṭhīvibhatti hoti, sattamī ca.",
  "anya-e0805n2:342_0": "Manussānaṁ khattiyo sūratamo, manussesu khattiyo sūratamo,",
  "anya-e0805n2:342_1": "kaṇhā gāvīnaṁ sampannakhīratamā,",
  "anya-e0805n2:342_2": "kaṇhā gāvīsu sampannakhīratamā,",
  "anya-e0805n2:342_3": "addhikānaṁ dhāvanto sīghatamo,",
  "anya-e0805n2:342_4": "addhikesu dhāvanto sīghatamo,",
  "anya-e0805n2:342_5": "āyasmā ānando arahataṁ aññataro ahosi, arahantesu vā iccādi.",
  "anya-e0805n2:343_0": "323.Anādare ca.",
  "anya-e0805n2:344_0": "Anādare gamyamāne bhāvavatā liṅgamhā chaṭṭhīvibhatti hoti, sattamī ca.",
  "anya-e0805n2:344_1": "Akāmakānaṁ mātāpitūnaṁ rudantānaṁ pabbaji, mātāpitūsu rudantesu pabbaji.",
  "anya-e0805n2:345_0": "Ākoṭayanto so neti,",
  "anya-e0805n2:346_0": "Sivirājassa pekkhato;",
  "anya-e0805n2:347_0": "Maccu gacchati ādāya,",
  "anya-e0805n2:348_0": "Pekkhamāne mahājane.",
  "anya-e0805n2:349_0": "324.Kammakaraṇanimittatthesu sattamī.",
  "anya-e0805n2:350_0": "Kammakaraṇanimittaiccetesvatthesu liṅgamhā sattamīvibhatti hoti.",
  "anya-e0805n2:351_0": "Kammatthe – bhikkhūsu abhivādenti, muddhani cumbitvā, purisassa bāhāsu gahetvā.",
  "anya-e0805n2:352_0": "Karaṇatthe – hatthesu piṇḍāya caranti, pattesu piṇḍāya caranti, pathesu gacchanti, sopi maṁ anusāseyya, sampaṭicchāmi matthake.",
  "anya-e0805n2:353_0": "Nimittatthe– dīpi cammesu haññate, kuñjaro dantesu haññate,",
  "anya-e0805n2:353_1": "aṇumattesu vajjesu bhayadassāvī,",
  "anya-e0805n2:353_2": "sampajānamusāvāde pācittiyaṁ,",
  "anya-e0805n2:353_3": "musāvādanimittaṁ musāvādappaccayāti attho.",
  "anya-e0805n2:354_0": "‘‘Sattamī’’ti adhikāro.",
  "anya-e0805n2:355_0": "325.Sampadāne ca.",
  "anya-e0805n2:356_0": "Sampadānatthe ca liṅgamhā sattamīvibhatti hoti. Saṅghe dinnaṁ mahapphalaṁ, saṅghe gotami dehi,",
  "anya-e0805n2:356_1": "saṅghe te dinne ahañceva pūjito bhavissāmi.",
  "anya-e0805n2:357_0": "Yā palālamayaṁ mālaṁ, nārī datvāna cetiye;",
  "anya-e0805n2:358_0": "Alattha kañcanamayaṁ, mālaṁ bojjhaṅgikañca sā.",
  "anya-e0805n2:359_0": "326.Pañcamyatthe ca.",
  "anya-e0805n2:360_0": "Pañcamyatthe ca liṅgamhā sattamīvibhatti hoti. Kadalīsu gaje rakkhanti.",
  "anya-e0805n2:361_0": "327.Kālabhāvesu ca.",
  "anya-e0805n2:362_0": "Kālo nāma nimesa khaṇa laya muhutta pubbaṇhādiko, bhāvo nāma kriyā,",
  "anya-e0805n2:362_1": "sā cettha kriyantarūpalakkhaṇāva adhippetā,",
  "anya-e0805n2:362_2": "tasmiṁ kālatthe ca bhāvalakkhaṇe bhāvatthe ca liṅgamhā sattamīvibhatti hoti.",
  "anya-e0805n2:363_0": "Kāle – pubbaṇhasamaye gato, sāyanhasamaye āgato, akāle vassati tassa, kāle tassa na vassati,",
  "anya-e0805n2:363_1": "phussamāsamhā tīsu māsesu vesākhamāso, ito satasahassamhi, kappe uppajji cakkhumā.",
  "anya-e0805n2:364_0": "Bhāvenabhāvalakkhaṇe– bhikkhusaṅghesu bhojīyamānesu gato, bhuttesu āgato, gosu duyhamānāsu gato, duddhāsu āgato,",
  "anya-e0805n2:364_1": "jāyamāne kho sāriputta bodhisatte ayaṁ dasasahassilokadhātu saṁkampi sampakampi sampavedhi.",
  "anya-e0805n2:365_0": "Pāsāṇā sakkharā ceva, kaṭhalā khāṇukaṇṭakā;",
  "anya-e0805n2:366_0": "Sabbe maggā vivajjenti, gacchante lokanāyake.",
  "anya-e0805n2:367_0": "Imasmiṁ sati idaṁ hoti iccādi.",
  "anya-e0805n2:368_0": "328.Upājhādhikissaravacane.",
  "anya-e0805n2:369_0": "Dvipadamidaṁ. Adhikatthe,",
  "anya-e0805n2:369_1": "issaratthe ca vattamānehi upaadhiiccetehi yoge adhikissaravacane gamyamāne liṅgamhā sattamīvibhatti hoti.",
  "anya-e0805n2:370_0": "Adhikavacane – upa khāriyaṁ doṇo, khāriyā doṇo adhikoti attho. Tathā upa nikkhe kahāpaṇaṁ, adhi devesu buddho,",
  "anya-e0805n2:370_1": "sammutiupapattivisuddhidevasaṅkhātehi tividhehipi devehi sabbaññū buddhova adhikoti attho.",
  "anya-e0805n2:371_0": "Issaravacane – adhi brahmadatte pañcālā,",
  "anya-e0805n2:371_1": "brahmadattissarā pañcālāti attho.",
  "anya-e0805n2:372_0": "329.Maṇḍitussukkesu tatiyā ca.",
  "anya-e0805n2:373_0": "Maṇḍitaussukkaiccetesvatthesu gamyamānesu liṅgamhā tatiyāvibhatti hoti, sattamī ca.",
  "anya-e0805n2:373_1": "Maṇḍitasaddo panettha pasannatthavācako, ussukkasaddo saīhattho. Ñāṇena pasanno, ñāṇasmiṁ pasanno, ñāṇena ussukko, ñāṇasmiṁ ussukko sappuriso.",
  "anya-e0805n2:374_0": "Kārakaṁ chabbidhaṁ saññā-vasā chabbīsatīvidhaṁ;",
  "anya-e0805n2:375_0": "Pabhedā sattadhā kammaṁ, kattā pañcavidho bhave.",
  "anya-e0805n2:376_0": "Karaṇaṁ duvidhaṁ hoti, sampadānaṁ tidhā mataṁ;",
  "anya-e0805n2:377_0": "Apādānaṁ pañcavidhaṁ, ādhāro tu catubbidho.",
  "anya-e0805n2:378_0": "Vibhattiyo pana paccattavacanādivasena aṭṭhavidhā bhavanti. Yathāha",
  "anya-e0805n2:379_0": "‘‘Paccattamupayogañca, karaṇaṁ sampadāniyaṁ;",
  "anya-e0805n2:380_0": "Nissakkaṁ sāmivacanaṁ, bhummālapanamaṭṭhama’’nti.",
  "anya-e0805n2:381_0": "Iti padarūpasiddhiyaṁ kārakakaṇḍo",
  "anya-e0805n2:382_0": "Tatiyo."
}