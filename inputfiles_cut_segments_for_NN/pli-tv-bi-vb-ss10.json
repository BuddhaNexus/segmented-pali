{
  "pli-tv-bi-vb-ss10:0.1_0": "Theravāda Vinaya",
  "pli-tv-bi-vb-ss10:0.2_0": "Bhikkhunivibhaṅga",
  "pli-tv-bi-vb-ss10:0.3_0": "Saṅghādisesakaṇḍa",
  "pli-tv-bi-vb-ss10:0.4_0": "10. Sikkhaṁpaccācikkhaṇasikkhāpada",
  "pli-tv-bi-vb-ss10:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-ss10:1.2_0": "Tena kho pana samayena caṇḍakāḷī bhikkhunī bhikkhunīhi saddhiṁ bhaṇḍitvā kupitā anattamanā evaṁ vadeti—",
  "pli-tv-bi-vb-ss10:1.3_0": "“buddhaṁ paccācikkhāmi, dhammaṁ paccācikkhāmi, saṅghaṁ paccācikkhāmi, sikkhaṁ paccācikkhāmi.",
  "pli-tv-bi-vb-ss10:1.4_0": "Kinnumāva samaṇiyo yā samaṇiyo sakyadhītaro,",
  "pli-tv-bi-vb-ss10:1.4_1": "santaññāpi samaṇiyo lajjiniyo kukkuccikā sikkhākāmā tāsāhaṁ santike brahmacariyaṁ carissāmī”ti.",
  "pli-tv-bi-vb-ss10:1.5_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss10:1.6_0": "“kathañhi nāma ayyā caṇḍakāḷī kupitā anattamanā evaṁ vakkhati—",
  "pli-tv-bi-vb-ss10:1.7_0": "‘buddhaṁ paccācikkhāmi …pe… sikkhaṁ paccācikkhāmi.",
  "pli-tv-bi-vb-ss10:1.8_0": "Kinnumāva samaṇiyo yā samaṇiyo sakyadhītaro,",
  "pli-tv-bi-vb-ss10:1.8_1": "santaññāpi samaṇiyo lajjiniyo kukkuccikā sikkhākāmā tāsāhaṁ santike brahmacariyaṁ carissāmī’”ti …pe…",
  "pli-tv-bi-vb-ss10:1.9_0": "“saccaṁ kira, bhikkhave,",
  "pli-tv-bi-vb-ss10:1.9_1": "caṇḍakāḷī bhikkhunī kupitā anattamanā evaṁ vadeti—",
  "pli-tv-bi-vb-ss10:1.10_0": "‘buddhaṁ paccācikkhāmi …pe… sikkhaṁ paccācikkhāmi.",
  "pli-tv-bi-vb-ss10:1.11_0": "Kinnumāva samaṇiyo yā samaṇiyo sakyadhītaro,",
  "pli-tv-bi-vb-ss10:1.11_1": "santaññāpi samaṇiyo lajjiniyo kukkuccikā sikkhākāmā,",
  "pli-tv-bi-vb-ss10:1.11_2": "tāsāhaṁ santike brahmacariyaṁ carissāmī’”ti?",
  "pli-tv-bi-vb-ss10:1.12_0": "“Saccaṁ, bhagavā”ti.",
  "pli-tv-bi-vb-ss10:1.13_0": "Vigarahi buddho bhagavā …pe…",
  "pli-tv-bi-vb-ss10:1.14_0": "kathañhi nāma, bhikkhave,",
  "pli-tv-bi-vb-ss10:1.14_1": "caṇḍakāḷī bhikkhunī kupitā anattamanā evaṁ vakkhati—",
  "pli-tv-bi-vb-ss10:1.15_0": "‘buddhaṁ paccācikkhāmi …pe… sikkhaṁ paccācikkhāmi.",
  "pli-tv-bi-vb-ss10:1.16_0": "Kinnumāva samaṇiyo yā samaṇiyo sakyadhītaro,",
  "pli-tv-bi-vb-ss10:1.16_1": "santaññāpi samaṇiyo lajjiniyo kukkuccikā sikkhākāmā,",
  "pli-tv-bi-vb-ss10:1.16_2": "tāsāhaṁ santike brahmacariyaṁ carissāmī’ti.",
  "pli-tv-bi-vb-ss10:1.17_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss10:1.18_0": "evañca pana, bhikkhave,",
  "pli-tv-bi-vb-ss10:1.18_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-ss10:1.19.1_0": "“Yā pana bhikkhunī kupitā anattamanā evaṁ vadeyya—",
  "pli-tv-bi-vb-ss10:1.20_0": "‘buddhaṁ paccācikkhāmi, dhammaṁ paccācikkhāmi, saṅghaṁ paccācikkhāmi, sikkhaṁ paccācikkhāmi.",
  "pli-tv-bi-vb-ss10:1.20_1": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:1.20_2": "Santaññāpi samaṇiyo lajjiniyo kukkuccikā sikkhākāmā,",
  "pli-tv-bi-vb-ss10:1.20_3": "tāsāhaṁ santike brahmacariyaṁ carissāmī’ti,",
  "pli-tv-bi-vb-ss10:1.21_0": "sā bhikkhunī bhikkhunīhi evamassa vacanīyā—",
  "pli-tv-bi-vb-ss10:1.22_0": "‘māyye,",
  "pli-tv-bi-vb-ss10:1.22_1": "kupitā anattamanā evaṁ avaca— buddhaṁ paccācikkhāmi, dhammaṁ paccācikkhāmi, saṅghaṁ paccācikkhāmi, sikkhaṁ paccācikkhāmi.",
  "pli-tv-bi-vb-ss10:1.22_2": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:1.22_3": "Santaññāpi samaṇiyo lajjiniyo kukkuccikā sikkhākāmā,",
  "pli-tv-bi-vb-ss10:1.22_4": "tāsāhaṁ santike brahmacariyaṁ carissāmīti, abhiramāyye, svākkhāto dhammo;",
  "pli-tv-bi-vb-ss10:1.22_5": "cara brahmacariyaṁ sammā dukkhassa antakiriyāyā’ti.",
  "pli-tv-bi-vb-ss10:1.23_0": "Evañca sā bhikkhunī bhikkhunīhi vuccamānā tatheva paggaṇheyya,",
  "pli-tv-bi-vb-ss10:1.23_1": "sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya.",
  "pli-tv-bi-vb-ss10:1.24_0": "Yāvatatiyañce samanubhāsīyamānā taṁ paṭinissajjeyya iccetaṁ kusalaṁ;",
  "pli-tv-bi-vb-ss10:1.25_0": "no ce paṭinissajjeyya,",
  "pli-tv-bi-vb-ss10:1.25_1": "ayampi bhikkhunī yāvatatiyakaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss10:2.1.1_0": "Yā panāti",
  "pli-tv-bi-vb-ss10:2.1.2_0": "yā yādisā …pe…",
  "pli-tv-bi-vb-ss10:2.1.3_0": "bhikkhunīti",
  "pli-tv-bi-vb-ss10:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-ss10:2.1.5_0": "Kupitā anattamanāti",
  "pli-tv-bi-vb-ss10:2.1.6_0": "anabhiraddhā āhatacittā khilajātā.",
  "pli-tv-bi-vb-ss10:2.1.7_0": "Evaṁ vadeyyāti—",
  "pli-tv-bi-vb-ss10:2.1.8_0": "“buddhaṁ paccācikkhāmi …pe… sikkhaṁ paccācikkhāmi.",
  "pli-tv-bi-vb-ss10:2.1.8_1": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:2.1.8_2": "Santaññāpi samaṇiyo lajjiniyo kukkuccikā sikkhākāmā,",
  "pli-tv-bi-vb-ss10:2.1.8_3": "tāsāhaṁ santike brahmacariyaṁ carissāmī”ti.",
  "pli-tv-bi-vb-ss10:2.1.9_0": "Sā bhikkhunīti",
  "pli-tv-bi-vb-ss10:2.1.10_0": "yā sā evaṁvādinī bhikkhunī.",
  "pli-tv-bi-vb-ss10:2.1.11_0": "Bhikkhunīhīti",
  "pli-tv-bi-vb-ss10:2.1.12_0": "aññāhi bhikkhunīhi.",
  "pli-tv-bi-vb-ss10:2.1.12_1": "Yā passanti yā suṇanti tāhi vattabbā—",
  "pli-tv-bi-vb-ss10:2.1.13_0": "“māyye, kupitā anattamanā evaṁ avaca—",
  "pli-tv-bi-vb-ss10:2.1.14_0": "‘buddhaṁ paccācikkhāmi …pe… sikkhaṁ paccācikkhāmi.",
  "pli-tv-bi-vb-ss10:2.1.15_0": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:2.1.16_0": "Santaññāpi samaṇiyo lajjiniyo kukkuccikā sikkhākāmā,",
  "pli-tv-bi-vb-ss10:2.1.16_1": "tāsāhaṁ santike brahmacariyaṁ carissāmī’ti.",
  "pli-tv-bi-vb-ss10:2.1.17_0": "Abhiramāyye, svākkhāto dhammo;",
  "pli-tv-bi-vb-ss10:2.1.18_0": "cara brahmacariyaṁ sammā dukkhassa antakiriyāyā”ti.",
  "pli-tv-bi-vb-ss10:2.1.19_0": "Dutiyampi vattabbā.",
  "pli-tv-bi-vb-ss10:2.1.20_0": "Tatiyampi vattabbā.",
  "pli-tv-bi-vb-ss10:2.1.21_0": "Sace paṭinissajjati iccetaṁ kusalaṁ,",
  "pli-tv-bi-vb-ss10:2.1.22_0": "no ce paṭinissajjati āpatti dukkaṭassa.",
  "pli-tv-bi-vb-ss10:2.1.23_0": "Sutvā na vadanti, āpatti dukkaṭassa.",
  "pli-tv-bi-vb-ss10:2.1.24_0": "Sā bhikkhunī saṅghamajjhampi ākaḍḍhitvā vattabbā—",
  "pli-tv-bi-vb-ss10:2.1.25_0": "“māyye, kupitā anattamanā evaṁ avaca—",
  "pli-tv-bi-vb-ss10:2.1.26_0": "‘buddhaṁ paccācikkhāmi …pe… sikkhaṁ paccācikkhāmi.",
  "pli-tv-bi-vb-ss10:2.1.27_0": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:2.1.28_0": "Santaññāpi samaṇiyo lajjiniyo kukkuccikā sikkhākāmā,",
  "pli-tv-bi-vb-ss10:2.1.28_1": "tāsāhaṁ santike brahmacariyaṁ carissāmī’ti.",
  "pli-tv-bi-vb-ss10:2.1.29_0": "Abhiramāyye, svākkhāto dhammo;",
  "pli-tv-bi-vb-ss10:2.1.30_0": "cara brahmacariyaṁ sammā dukkhassa antakiriyāyā”ti.",
  "pli-tv-bi-vb-ss10:2.1.31_0": "Dutiyampi vattabbā.",
  "pli-tv-bi-vb-ss10:2.1.32_0": "Tatiyampi vattabbā.",
  "pli-tv-bi-vb-ss10:2.1.33_0": "Sace paṭinissajjati iccetaṁ kusalaṁ,",
  "pli-tv-bi-vb-ss10:2.1.34_0": "no ce paṭinissajjati āpatti dukkaṭassa.",
  "pli-tv-bi-vb-ss10:2.1.35_0": "Sā bhikkhunī samanubhāsitabbā.",
  "pli-tv-bi-vb-ss10:2.1.36_0": "Evañca pana, bhikkhave, samanubhāsitabbā.",
  "pli-tv-bi-vb-ss10:2.1.37_0": "Byattāya bhikkhuniyā paṭibalāya saṅgho ñāpetabbo—",
  "pli-tv-bi-vb-ss10:2.1.38_0": "“Suṇātu me, ayye, saṅgho.",
  "pli-tv-bi-vb-ss10:2.1.39_0": "Ayaṁ itthannāmā bhikkhunī kupitā anattamanā evaṁ vadeti—",
  "pli-tv-bi-vb-ss10:2.1.40_0": "‘buddhaṁ paccācikkhāmi, dhammaṁ paccācikkhāmi, saṅghaṁ paccācikkhāmi, sikkhaṁ paccācikkhāmi.",
  "pli-tv-bi-vb-ss10:2.1.41_0": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:2.1.42_0": "Santaññāpi samaṇiyo lajjiniyo kukkuccikā sikkhākāmā tāsāhaṁ santike brahmacariyaṁ carissāmī’ti.",
  "pli-tv-bi-vb-ss10:2.1.43_0": "Sā taṁ vatthuṁ na paṭinissajjati.",
  "pli-tv-bi-vb-ss10:2.1.44_0": "Yadi saṅghassa pattakallaṁ,",
  "pli-tv-bi-vb-ss10:2.1.44_1": "saṅgho itthannāmaṁ bhikkhuniṁ samanubhāseyya tassa vatthussa paṭinissaggāya.",
  "pli-tv-bi-vb-ss10:2.1.45_0": "Esā ñatti.",
  "pli-tv-bi-vb-ss10:2.1.46_0": "Suṇātu me, ayye, saṅgho.",
  "pli-tv-bi-vb-ss10:2.1.47_0": "Ayaṁ itthannāmā bhikkhunī kupitā anattamanā evaṁ vadeti—",
  "pli-tv-bi-vb-ss10:2.1.48_0": "‘buddhaṁ paccācikkhāmi …pe… sikkhaṁ paccācikkhāmi.",
  "pli-tv-bi-vb-ss10:2.1.49_0": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:2.1.50_0": "Santaññāpi samaṇiyo lajjiniyo kukkuccikā sikkhākāmā,",
  "pli-tv-bi-vb-ss10:2.1.50_1": "tāsāhaṁ santike brahmacariyaṁ carissāmī’ti.",
  "pli-tv-bi-vb-ss10:2.1.51_0": "Sā taṁ vatthuṁ na paṭinissajjati.",
  "pli-tv-bi-vb-ss10:2.1.52_0": "Saṅgho itthannāmaṁ bhikkhuniṁ samanubhāsati tassa vatthussa paṭinissaggāya.",
  "pli-tv-bi-vb-ss10:2.1.53_0": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-ss10:2.1.54_0": "yassā nakkhamati sā, bhāseyya.",
  "pli-tv-bi-vb-ss10:2.1.55_0": "Dutiyampi etamatthaṁ vadāmi …pe…",
  "pli-tv-bi-vb-ss10:2.1.56_0": "tatiyampi etamatthaṁ vadāmi …pe….",
  "pli-tv-bi-vb-ss10:2.1.57_0": "Samanubhaṭṭhā saṅghena itthannāmā bhikkhunī tassa vatthussa paṭinissaggāya.",
  "pli-tv-bi-vb-ss10:2.1.58_0": "Khamati saṅghassa, tasmā tuṇhī, evametaṁ dhārayāmī”ti.",
  "pli-tv-bi-vb-ss10:2.1.59_0": "Ñattiyā dukkaṭaṁ.",
  "pli-tv-bi-vb-ss10:2.1.60_0": "Dvīhi kammavācāhi thullaccayā.",
  "pli-tv-bi-vb-ss10:2.1.61_0": "Kammavācāpariyosāne āpatti saṅghādisesassa.",
  "pli-tv-bi-vb-ss10:2.1.62_0": "Saṅghādisesaṁ ajjhāpajjantiyā ñattiyā dukkaṭaṁ,",
  "pli-tv-bi-vb-ss10:2.1.62_1": "dvīhi kammavācāhi thullaccayā paṭippassambhanti.",
  "pli-tv-bi-vb-ss10:2.1.63_0": "Ayampīti",
  "pli-tv-bi-vb-ss10:2.1.64_0": "purimāyo upādāya vuccati.",
  "pli-tv-bi-vb-ss10:2.1.65_0": "Yāvatatiyakanti",
  "pli-tv-bi-vb-ss10:2.1.66_0": "yāvatatiyaṁ samanubhāsanāya āpajjati, na saha vatthujjhācārā.",
  "pli-tv-bi-vb-ss10:2.1.67_0": "Nissāraṇīyanti",
  "pli-tv-bi-vb-ss10:2.1.68_0": "saṅghamhā nissārīyati.",
  "pli-tv-bi-vb-ss10:2.1.69_0": "Saṅghādisesoti",
  "pli-tv-bi-vb-ss10:2.1.70_0": "…pe… tenapi vuccati saṅghādisesoti.",
  "pli-tv-bi-vb-ss10:2.2.1_0": "Dhammakamme dhammakammasaññā na paṭinissajjati, āpatti saṅghādisesassa.",
  "pli-tv-bi-vb-ss10:2.2.2_0": "Dhammakamme vematikā na paṭinissajjati, āpatti saṅghādisesassa.",
  "pli-tv-bi-vb-ss10:2.2.3_0": "Dhammakamme adhammakammasaññā na paṭinissajjati, āpatti saṅghādisesassa.",
  "pli-tv-bi-vb-ss10:2.2.4_0": "Adhammakamme dhammakammasaññā, āpatti dukkaṭassa.",
  "pli-tv-bi-vb-ss10:2.2.5_0": "Adhammakamme vematikā, āpatti dukkaṭassa.",
  "pli-tv-bi-vb-ss10:2.2.6_0": "Adhammakamme adhammakammasaññā, āpatti dukkaṭassa.",
  "pli-tv-bi-vb-ss10:2.3.1_0": "Anāpatti—",
  "pli-tv-bi-vb-ss10:2.3.2_0": "asamanubhāsantiyā,",
  "pli-tv-bi-vb-ss10:2.3.3_0": "paṭinissajjantiyā,",
  "pli-tv-bi-vb-ss10:2.3.4_0": "ummattikāya,",
  "pli-tv-bi-vb-ss10:2.3.5_0": "ādikammikāyāti.",
  "pli-tv-bi-vb-ss10:2.3.6_0": "Sattamasaṅghādisesasikkhāpadaṁ niṭṭhitaṁ."
}