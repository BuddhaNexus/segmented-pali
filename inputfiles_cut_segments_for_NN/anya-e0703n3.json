{
  "anya-e0703n3:0_0": "Catuttha pariccheda",
  "anya-e0703n3:1_0": "Dutiya saṁgīti",
  "anya-e0703n3:2_0": "1.",
  "anya-e0703n3:3_0": " Ajātasattu putto taṁ, ghātetvā’dāyi bhaddako;",
  "anya-e0703n3:4_0": "Rajjaṁ soḷasavassāni, kāresi mittadūbhiko.",
  "anya-e0703n3:5_0": "2.",
  "anya-e0703n3:6_0": " Udayabhadda putto taṁ, ghātetvā anuruddhako;",
  "anya-e0703n3:7_0": "Anuruddhassa putto taṁ, ghātetvā muṇḍanāmako.",
  "anya-e0703n3:8_0": "3.",
  "anya-e0703n3:9_0": " Mittadduno dummatino, te’pi rajjamakārayuṁ;",
  "anya-e0703n3:10_0": "Tesaṁ ubhinnaṁ rajjesu, aṭṭhavassāna’tikkamuṁ.",
  "anya-e0703n3:11_0": "4.",
  "anya-e0703n3:12_0": " Muṇḍassa putto pitaraṁ, ghātetvā nāgadāsako;",
  "anya-e0703n3:13_0": "Catuvīsativassāni, rajjaṁ kāresi pāpako.",
  "anya-e0703n3:14_0": "5.",
  "anya-e0703n3:15_0": " Pitughātakavaṁso’ya, mītikuddhā’tha nāgarā;",
  "anya-e0703n3:16_0": "Nāgadāsaka rājānaṁ, apanetvā samāgatā.",
  "anya-e0703n3:17_0": "6.",
  "anya-e0703n3:18_0": " Susunāgoti paññātaṁ, amaccaṁ sādhusammataṁ;",
  "anya-e0703n3:19_0": "Rajje samabhisiñjiṁsu, sabbesaṁ hitamānasā.",
  "anya-e0703n3:20_0": "7.",
  "anya-e0703n3:21_0": " So aṭṭhārasavassāni, rājā rajjamakārayi;",
  "anya-e0703n3:22_0": "Kāḷāso ko tassa putto, aṭṭhavīsati kārayi.",
  "anya-e0703n3:23_0": "8.",
  "anya-e0703n3:24_0": " Atīte dasame vasse, kāḷāsokassa rājino;",
  "anya-e0703n3:25_0": "Sambuddhaparinibbānā, evaṁ vassasataṁ ahu.",
  "anya-e0703n3:26_0": "9.",
  "anya-e0703n3:27_0": " Tadā vesāliyā bhikkhū, anekā vajjiputtakā;",
  "anya-e0703n3:28_0": "Siṅgīloṇaṁ dvaṅgulañca, tathā gāmantarammi ca.",
  "anya-e0703n3:29_0": "10.",
  "anya-e0703n3:30_0": " Āvāsā’numatā’ciṇṇaṁ, amathitaṁ jalogi ca;",
  "anya-e0703n3:31_0": "Nisīdanaṁ adasakaṁ, jātarūpādikaṁ iti.",
  "anya-e0703n3:32_0": "11.",
  "anya-e0703n3:33_0": " Dasavatthūni dīpesuṁ, kappantīti alajjīno;",
  "anya-e0703n3:34_0": "Taṁ sutvāna yasatthero, evaṁ vajjīsu cārikaṁ.",
  "anya-e0703n3:35_0": "12.",
  "anya-e0703n3:36_0": " Chaḷabhiñño balappatto, yaso kākaṇḍakatrajo;",
  "anya-e0703n3:37_0": "Taṁ sametuṁ saussāho, tatthāgami’mahāvanaṁ.",
  "anya-e0703n3:38_0": "13.",
  "anya-e0703n3:39_0": " Ṭhapetvā’posathagge te, kaṁsapātiṁ sahodhakaṁ;",
  "anya-e0703n3:40_0": "Kahāpaṇādiṁ saṅghassa, detha’nā’hu upāsake.",
  "anya-e0703n3:41_0": "14.",
  "anya-e0703n3:42_0": " Na kappate taṁ mā detha, iti thero savārayi;",
  "anya-e0703n3:43_0": "Paṭisāraṇīyaṁ kammaṁ, yasattherassa te karuṁ.",
  "anya-e0703n3:44_0": "15.",
  "anya-e0703n3:45_0": " Yācitvā anudūtaṁ so, saha tena puraṁ gato;",
  "anya-e0703n3:46_0": "Attano dhammavādittaṁ, saññāpetvā’ga sāgare.",
  "anya-e0703n3:47_0": "16.",
  "anya-e0703n3:48_0": " Anudūtavaco sutvā, tamukkhipitumāgatā;",
  "anya-e0703n3:49_0": "Parikkhipiya aṭṭhaṁsu, saraṁ therassa bhikkhavo.",
  "anya-e0703n3:50_0": "17.",
  "anya-e0703n3:51_0": " Thero uggamma nabhasā, gantvā kosambiyaṁ tato;",
  "anya-e0703n3:52_0": "Pāveyyakā vantikānaṁ, bhikkhūnaṁ santikaṁ lahuṁ.",
  "anya-e0703n3:53_0": "18.",
  "anya-e0703n3:54_0": " Vesesi dūtetu sayaṁ, gantvā’ho gaṅgapabbataṁ;",
  "anya-e0703n3:55_0": "Āha sambhūtattherassa, taṁ sabbaṁ sāṇavāsino.",
  "anya-e0703n3:56_0": "19.",
  "anya-e0703n3:57_0": " Pāveyyakā saṭṭhitherā, asitā’vantikāpi ca;",
  "anya-e0703n3:58_0": "Mahākhīṇāsavā sabbe, ahogaṅgamhi otaruṁ.",
  "anya-e0703n3:59_0": "20.",
  "anya-e0703n3:60_0": " Bhikkhavo sannipatitā, sabbe tattha tato tato;",
  "anya-e0703n3:61_0": "Āsuṁ navutisahassāni, mantetvā akhilā’pi te.",
  "anya-e0703n3:62_0": "21.",
  "anya-e0703n3:63_0": " Soreyya revatattheraṁ, bahussuta manāsavaṁ;",
  "anya-e0703n3:64_0": "Taṁ kālapamukhaṁ ñatvā, passituṁ nikkhamiṁsu taṁ.",
  "anya-e0703n3:65_0": "22.",
  "anya-e0703n3:66_0": " Thero tammantanaṁ sutvā, vesāliṁ gantumeva so;",
  "anya-e0703n3:67_0": "Icchanto phāsugamanaṁ, tato nikkhami taṅkhaṇaṁ.",
  "anya-e0703n3:68_0": "23.",
  "anya-e0703n3:69_0": " Pāto pātova nikkhanta-ṭṭhānaṁ tena mahattanā;",
  "anya-e0703n3:70_0": "Sāyaṁ sāyamupentānaṁ, sahajotiyamaddasuṁ.",
  "anya-e0703n3:71_0": "24.",
  "anya-e0703n3:72_0": " Tattha sambhūtattherena, yasatthero niyojito;",
  "anya-e0703n3:73_0": "Saddhammasavanante taṁ, revatathera muttamaṁ.",
  "anya-e0703n3:74_0": "25.",
  "anya-e0703n3:75_0": " Upecca dasavatthūni, pucchi thero paṭikkhipi;",
  "anya-e0703n3:76_0": "Sutvā’dhikaraṇaṁ tañca, nisedhemāti abravi.",
  "anya-e0703n3:77_0": "26.",
  "anya-e0703n3:78_0": " Pāpāpi pakkhaṁ pekkhantā, revatatthera muttamaṁ;",
  "anya-e0703n3:79_0": "Sāmaṇakaṁ parikkhāraṁ, paṭiyādiya te bahuṁ.",
  "anya-e0703n3:80_0": "27.",
  "anya-e0703n3:81_0": " Sīghaṁ nāvāya gantvāna, sahajātisamīpagā;",
  "anya-e0703n3:82_0": "Karonti bhattavissaggaṁ, bhattakāle upaṭṭhite.",
  "anya-e0703n3:83_0": "28.",
  "anya-e0703n3:84_0": " Sahajātiṁ āvasanto, sāḷathero vicintiyā;",
  "anya-e0703n3:85_0": "Pāveyyakā dhammavādī, iti passi anāsavo.",
  "anya-e0703n3:86_0": "29.",
  "anya-e0703n3:87_0": " Upecca taṁ mahābrahmā, dhamme niṭṭhāti abravi;",
  "anya-e0703n3:88_0": "Niccaṁ dhamme ṭhitattaṁ so, attano tassa abravi.",
  "anya-e0703n3:89_0": "30.",
  "anya-e0703n3:90_0": " Te parikkhāramādāya, revatattheramaddasuṁ;",
  "anya-e0703n3:91_0": "Thero na gaṇhi tappakkha-gāhī sissaṁ paṇāmayī.",
  "anya-e0703n3:92_0": "31.",
  "anya-e0703n3:93_0": " Vesāliṁ te tato gantvā, tato pupphapuraṁ gatā;",
  "anya-e0703n3:94_0": "Vadiṁsu kāḷāsokassa, narindassa alajjīno.",
  "anya-e0703n3:95_0": "32.",
  "anya-e0703n3:96_0": " Satthussa no gandhakuṭiṁ, gopayanto mayaṁ tahiṁ;",
  "anya-e0703n3:97_0": "Mahāvanavihārasmiṁ, vasāma vajjībhūmiyaṁ.",
  "anya-e0703n3:98_0": "33.",
  "anya-e0703n3:99_0": " Gaṇhissāma vihāra’nti, gāmavāsikasikkhavo;",
  "anya-e0703n3:100_0": "Āgacchanti mahārāja, maṭisedhaya te iti.",
  "anya-e0703n3:101_0": "34.",
  "anya-e0703n3:102_0": " Rājānaṁ duggahitaṁ te, katvā vesālimāgamuṁ;",
  "anya-e0703n3:103_0": "Revatatthera mūlamhi, sahajātiyamettha tu.",
  "anya-e0703n3:104_0": "35.",
  "anya-e0703n3:105_0": " Bhikkhū satasahassāni, ekādasa samāgatā;",
  "anya-e0703n3:106_0": "Navutiñca sahassāni, ahu taṁ vatthu santiyā.",
  "anya-e0703n3:107_0": "36.",
  "anya-e0703n3:108_0": " Mūlaṭṭhehi vinā vatthu-samanaṁ neva rocayi;",
  "anya-e0703n3:109_0": "Thero sabbepi bhikkhū te, vesālimāgamuṁ tato.",
  "anya-e0703n3:110_0": "37.",
  "anya-e0703n3:111_0": " Duggahitova so rājā, tatthāmacce apesayi;",
  "anya-e0703n3:112_0": "Mūḷā devānubhāvena, aññattha agamiṁsu te.",
  "anya-e0703n3:113_0": "38.",
  "anya-e0703n3:114_0": " Pesetvā te mahīpālo, taṁ rattiṁ supinenaso;",
  "anya-e0703n3:115_0": "Apassi sakamattānaṁ, pakkhittaṁ lohakumbhiyaṁ.",
  "anya-e0703n3:116_0": "39.",
  "anya-e0703n3:117_0": " Atibhīto ahu rājā, tamassā setu māgamā;",
  "anya-e0703n3:118_0": "Bhaginī nandatherī tu, ākāsena anāsavā.",
  "anya-e0703n3:119_0": "40.",
  "anya-e0703n3:120_0": " Bhāriyaṁ te kataṁ kammaṁ, dhammike’yye khamāpaya;",
  "anya-e0703n3:121_0": "Pakkho tesaṁ bhavitvā tvaṁ, kuru sāsanapaggahaṁ.",
  "anya-e0703n3:122_0": "41.",
  "anya-e0703n3:123_0": " Evaṁ kate sotthi tuyhaṁ, hessatīti apakkami;",
  "anya-e0703n3:124_0": "Pasāteyeva vesāliṁ, gantuṁ nikkhami bhūpati.",
  "anya-e0703n3:125_0": "42.",
  "anya-e0703n3:126_0": " Gantvā mahāvanaṁ bhikkhū-saṅghaṁ so sannipātiya;",
  "anya-e0703n3:127_0": "Sutvā ubhinnaṁ vādañca, dhammapakkhañca rociya.",
  "anya-e0703n3:128_0": "43.",
  "anya-e0703n3:129_0": " Khamāpetvā dhammike te, bhikkhū sabbe mahīpati;",
  "anya-e0703n3:130_0": "Attano dhammapakkhattaṁ, vatvā tumhe yathāruci.",
  "anya-e0703n3:131_0": "44.",
  "anya-e0703n3:132_0": " Sampaggahaṁ sāsanassa, karothāti ca bhāsiya;",
  "anya-e0703n3:133_0": "Datvā ca tesaṁ ārakkhaṁ, agamāsi sakaṁ puraṁ.",
  "anya-e0703n3:134_0": "45.",
  "anya-e0703n3:135_0": " Nicchetuṁ tāni vatthūni, saṅgho sannipatī tadā;",
  "anya-e0703n3:136_0": "Anaggāni tattha bhassāni, saṅghamajjhe ajāyisuṁ.",
  "anya-e0703n3:137_0": "46.",
  "anya-e0703n3:138_0": " Tato so revatatthero, sāvetvā saṅghamajjhago;",
  "anya-e0703n3:139_0": "Ubbhāhikāya taṁ vatthuṁ, sametuṁ nicchayaṁ akā.",
  "anya-e0703n3:140_0": "47.",
  "anya-e0703n3:141_0": " Pācinakeca caturo, caturo pāveyyakepi ca;",
  "anya-e0703n3:142_0": "Ubbhāhikāya sammanni, bhikkhū taṁ vatthu santiyā.",
  "anya-e0703n3:143_0": "48.",
  "anya-e0703n3:144_0": " Sabbakāmī ca sāḷho ca, khujjasobhitanāmako;",
  "anya-e0703n3:145_0": "Vāsabhagāmiko cāti, thero pācinakā ime.",
  "anya-e0703n3:146_0": "49.",
  "anya-e0703n3:147_0": " Revato sāṇasambhūto,",
  "anya-e0703n3:148_0": "Yaso kākoṇḍakatrajo;",
  "anya-e0703n3:149_0": "Sumano cāti cattāro,",
  "anya-e0703n3:150_0": "Therā pāveyyakā ime.",
  "anya-e0703n3:151_0": "50.",
  "anya-e0703n3:152_0": " Sametuṁ tāni vatthūni, appasaddaṁ anākulaṁ;",
  "anya-e0703n3:153_0": "Agamuṁ vālukārāmaṁ, aṭṭhattherā anāsavā.",
  "anya-e0703n3:154_0": "51.",
  "anya-e0703n3:155_0": " Daharenā’ji te nettha, paññatte āsane subhe;",
  "anya-e0703n3:156_0": "Nisīdiṁsu mahātherā, mahāmuni mataññuno.",
  "anya-e0703n3:157_0": "52.",
  "anya-e0703n3:158_0": " Tesu vatthūsu ekekaṁ, kamato revato mahā;",
  "anya-e0703n3:159_0": "Thero theraṁ sabbakāmiṁ, pucchi pucchāsu kovido.",
  "anya-e0703n3:160_0": "53.",
  "anya-e0703n3:161_0": " Sabbakāmī mahāthero, tena puṭṭho’tha byākari;",
  "anya-e0703n3:162_0": "Sabbāni tāni vatthūni, na kappantīti suttato.",
  "anya-e0703n3:163_0": "54.",
  "anya-e0703n3:164_0": " Nihanitvā’dhikaraṇaṁ, taṁ te tattha yathākkamaṁ;",
  "anya-e0703n3:165_0": "Tatheva saṅghamajjhepi, pucchāvissajjanaṁ karuṁ.",
  "anya-e0703n3:166_0": "55.",
  "anya-e0703n3:167_0": " Niggahaṁ pāpabhikkhūnaṁ, dasavatthukadīpanaṁ;",
  "anya-e0703n3:168_0": "Tesaṁ dasasahassānaṁ, mahāthero akaṁsu te.",
  "anya-e0703n3:169_0": "56.",
  "anya-e0703n3:170_0": " Sabbakāmī puthaviyā, saṅghatthero tadā ahu;",
  "anya-e0703n3:171_0": "So vīsaṁ vassasatiko, tadā’si upasampadā.",
  "anya-e0703n3:172_0": "57.",
  "anya-e0703n3:173_0": " Sabbakāmī ca sāḷho ca,",
  "anya-e0703n3:174_0": "Revato khujjasobhito;",
  "anya-e0703n3:175_0": "Yaso kākoṇḍakasuto,",
  "anya-e0703n3:176_0": "Sambhūto sāṇavāsiko.",
  "anya-e0703n3:177_0": "58.",
  "anya-e0703n3:178_0": " Therā ānandattherassa, ete saddhivihārino;",
  "anya-e0703n3:179_0": "Vāsabhagāmiko ceva, sumano ca duve pana.",
  "anya-e0703n3:180_0": "59.",
  "anya-e0703n3:181_0": " Therā’nuruddhattherassa, ete saddhivihārino;",
  "anya-e0703n3:182_0": "Aṭṭha therā’pi dhaññā te, diṭṭhapubbā tathāgataṁ.",
  "anya-e0703n3:183_0": "60.",
  "anya-e0703n3:184_0": " Bhikkhū satasahassāni, dvādasāsuṁ samāgatā;",
  "anya-e0703n3:185_0": "Sabbesaṁ revatatthero, bhikkhūnaṁpamukhotadā.",
  "anya-e0703n3:186_0": "61.",
  "anya-e0703n3:187_0": " Tato so revatatthero, saddhammaṭṭhitiyā ciraṁ;",
  "anya-e0703n3:188_0": "Kāretuṁ dhammasaṁgītiṁ, sabbabhikkhusamūhato.",
  "anya-e0703n3:189_0": "62.",
  "anya-e0703n3:190_0": " Pabhinnatthādiñāṇānaṁ, piṭakattayadhārinaṁ;",
  "anya-e0703n3:191_0": "Satāni sattabhikkhūnaṁ, arahantānamuccini.",
  "anya-e0703n3:192_0": "63.",
  "anya-e0703n3:193_0": " Te sabbe vālukārāme, kāḷāsokena rakkhitā;",
  "anya-e0703n3:194_0": "Revatattherapāmokkhā, akaruṁ dhammasaṅgahaṁ.",
  "anya-e0703n3:195_0": "64.",
  "anya-e0703n3:196_0": " Pubbe kataṁ tathā eva, dhammaṁ pacchā ca bhāsitaṁ;",
  "anya-e0703n3:197_0": "Ādāya niṭṭhapesuṁ taṁ, etaṁ māsehi aṭṭhahi.",
  "anya-e0703n3:198_0": "65.",
  "anya-e0703n3:199_0": " Evaṁ dutiyasaṁgītiṁ, katvā tepi mahāyasā;",
  "anya-e0703n3:200_0": "Therā dosakkhayaṁ pattā, pattākālena nibbutiṁ.",
  "anya-e0703n3:201_0": "66.",
  "anya-e0703n3:202_0": " Iti paramamatīnaṁ pattipattabbakānaṁ,",
  "anya-e0703n3:203_0": "Tibhavahitakarānaṁ lokanātherasānaṁ;",
  "anya-e0703n3:204_0": "Sumariyamaraṇaṁ taṁ saṅkhatā sārakattaṁ,",
  "anya-e0703n3:205_0": "Parigaṇiyamasesaṁ appamatto bhaveyyāti.",
  "anya-e0703n3:206_0": "Sujanappasādasaṁvegatthāya kate",
  "anya-e0703n3:207_0": "Mahāvaṁse dutiyasaṁgīti nāma",
  "anya-e0703n3:208_0": "Catuttho paricchedo."
}