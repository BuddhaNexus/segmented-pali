{
  "tika-abh01t6:0_0": "2. Rūpakaṇḍaṁ",
  "tika-abh01t6:1_0": "Uddesavaṇṇanā",
  "tika-abh01t6:2_0": "Idāni rūpamabyākataṁ bhājetabbaṁ,",
  "tika-abh01t6:2_1": "tañca kenaci samayavavatthānaṁ katvā na sakkā bhājetuṁ.",
  "tika-abh01t6:2_2": "Na hi rūpassa cittuppādena samayavavatthānaṁ sakkā kātuṁ acittasamuṭṭhānasabbhāvato,",
  "tika-abh01t6:2_3": "cittasamuṭṭhānassa ca anekacittasamuṭṭhānatāya rūpasamuṭṭhāpakacittānañca kesañci katthaci asamuṭṭhāpanatāya vavatthānābhāvato,",
  "tika-abh01t6:2_4": "viññattidvayavajjitassa rūpassa acittasahabhubhāvato ca,",
  "tika-abh01t6:2_5": "na ca rūpānaṁ upasampajja viharaṇena samayavavatthānaṁ yujjati mahaggatappamāṇānaṁ jhānānaṁ viya rūpānaṁ upasampajja vihātabbatābhāvā,",
  "tika-abh01t6:2_6": "upādārūpehi ca na yujjati tesaṁ sahajātādipaccayabhāvena appavattanato,",
  "tika-abh01t6:2_7": "nāpi mahābhūtehi yujjati kesañci mahābhūtānaṁ kehici upādārūpehi vinā pavattito asamānakālānañca sabbhāvato.",
  "tika-abh01t6:2_8": "Na hi ‘‘yasmiṁ samaye pathavīdhātu uppannā hoti,",
  "tika-abh01t6:2_9": "tasmiṁ samaye cakkhāyatanaṁ hotī’’ti sakkā vattuṁ sotādinissayabhūtāya pathaviyā cittādisamuṭṭhānāya ca saha cakkhāyatanassa abhāvā.",
  "tika-abh01t6:2_10": "Evaṁ sotāyatanādīsupi yojetabbaṁ.",
  "tika-abh01t6:3_0": "Mahābhūtehi asamānakālāni viññattiupacayādīnipi tasmiṁ samaye hontīti na sakkā vattunti.",
  "tika-abh01t6:3_1": "Ekasmiñca kāle anekāni kalāpasahassāni uppajjanti pavattanti ca,",
  "tika-abh01t6:3_2": "na arūpadhammānaṁ viya rūpānaṁ kalāpadvayasahābhāvo atthi.",
  "tika-abh01t6:3_3": "Ekasmiñca kalāpe vattamāne eva aññassa nirodho,",
  "tika-abh01t6:3_4": "aññassa cuppatti hotīti sabbathā rūpābyākataṁ samayavavatthānaṁ katvā na sakkā vibhajituṁ.",
  "tika-abh01t6:3_5": "Ekakādīhi pana nayehi na hetuādinā sabhāvena vibhajituṁ sakkāti tathā vibhajanatthaṁ cittuppādakaṇḍe tāva avibhattaṁ abyākataṁ atthīti dassetuṁ samayavavatthānena vinā abyākatassa sabhāvatoyeva niddese ekadesaṁ niddisitvā nigamanakaraṇassa anupapattito ca vibhattañca avibhattañca sabbaṁ saṅgaṇhanto āha ‘‘katame dhammā abyākatā?",
  "tika-abh01t6:3_6": "Kusalā…pe… asaṅkhatā ca dhātu. Ime dhammā abyākatā’’ti.",
  "tika-abh01t6:3_7": "Avibhatte hi vibhajitabbe dassite vibhajanaṁ yuttaṁ ñātuṁ icchāya uppāditāyāti.",
  "tika-abh01t6:3_8": "Ettha pana vipākakiriyābyākataṁ vibhattattā na vibhajitabbaṁ,",
  "tika-abh01t6:3_9": "asaṅkhatā ca dhātu bhedābhāvato.",
  "tika-abh01t6:3_10": "Yaṁ panettha bhedayuttattā avibhattattā ca vibhajitabbaṁ,",
  "tika-abh01t6:3_11": "taṁ vibhajanto āha ‘‘tattha katamaṁ sabbaṁ rūpa’’ntiādi. Ayamettha pāḷiyojanā.",
  "tika-abh01t6:4_0": "Nayaṁ dassetvāti ettha heṭṭhā gahaṇameva nayadassanaṁ.",
  "tika-abh01t6:4_1": "Taṁ vipākesu katvā viññātattā kiriyābyākatesu nissaṭṭhaṁ.",
  "tika-abh01t6:4_2": "Kāmāvacarādibhāvena vattabbassa kiriyābyākatassa vā dassanaṁ,",
  "tika-abh01t6:4_3": "taṁ katvā kāmāvacarātiādikaṁ gahetvā vuttattā nissaṭṭhaṁ.",
  "tika-abh01t6:4_4": "Pañcavīsati rūpānīti pāḷiyaṁ vuttāni dasāyatanāni pañcadasa ca sukhumarūpāni,",
  "tika-abh01t6:4_5": "upacayasantatiyo vā ekanti katvā hadayavatthuñca.",
  "tika-abh01t6:4_6": "Channavutīti cakkhādidasakā satta utusamuṭṭhānādayo tayo aṭṭhakā utucittajā dve saddā ca.",
  "tika-abh01t6:4_7": "Kalāpabhāvena pavattarūparūpāni ‘‘rūpakoṭṭhāsā’’ti vuttāni rūpakalāpakoṭṭhāsabhāvato. Koṭṭhāsāti ca aṁsā, avayavāti attho. Koṭṭhanti vā sarīraṁ,",
  "tika-abh01t6:4_8": "tassa aṁsā kesādayo koṭṭhāsāti aññepi avayavā koṭṭhāsā viya koṭṭhāsā.",
  "tika-abh01t6:4_9": "Nibbānaṁ nippadesato gahitanti sopādisesanirupādisesarāgakkhayādiasaṅkhatādivacanīyabhāvena bhinnaṁ nippadesato gahitaṁ.",
  "tika-abh01t6:4_10": "Atthato hi ekāva asaṅkhatā dhātūti.",
  "tika-abh01t6:5_0": "584.Sabbanti sakalaṁ cakkavāḷaṁ.",
  "tika-abh01t6:5_1": "Parimaṇḍalaṁ parimaṇḍalasaṇṭhānaṁ,",
  "tika-abh01t6:5_2": "parikkhepato chattiṁsa satasahassāni dasa ceva sahassāni aḍḍhacatutthāni ca yojanasatāni hontīti attho.",
  "tika-abh01t6:5_3": "Ettha ca vaṭṭaṁ ‘‘parimaṇḍala’’nti vuttaṁ.",
  "tika-abh01t6:5_4": "Cattāri nahutānīti cattālīsa sahassāni.",
  "tika-abh01t6:5_5": "Nagavhayāti nagāti avhātabbā nagasaddanāmāti attho.",
  "tika-abh01t6:6_0": "Devadānavādīnaṁ tigāvutādisarīravasena mahantāni pātubhūtāni.",
  "tika-abh01t6:6_1": "Tatthāyaṁ vacanattho – bhūtāni jātāni nibbattāni mahantāni mahābhūtānīti.",
  "tika-abh01t6:6_2": "Anekacchariyadassanena anekābhūtavisesadassanavasena ca māyākāro mahanto bhūtoti mahābhūto.",
  "tika-abh01t6:6_3": "Yakkhādayo jātivaseneva mahantā bhūtāti mahābhūtā.",
  "tika-abh01t6:6_4": "Niruḷho vā ayaṁ mahābhūtasaddo tesu daṭṭhabbo.",
  "tika-abh01t6:6_5": "Pathaviyādayo pana mahābhūtā viya mahābhūtā.",
  "tika-abh01t6:6_6": "Bhūtasaddassa ubhayaliṅgattā napuṁsakatā katā.",
  "tika-abh01t6:6_7": "Mahāparihāratoti ettha vacanatthaṁ vadanto āha ‘‘mahantehi bhūtāni, mahāparihārānivā bhūtānī’’ti.",
  "tika-abh01t6:6_8": "Tattha pacchimatthe purimapade uttarapadassa parihārasaddassa lopaṁ katvā ‘‘mahābhūtānī’’ti vuccanti.",
  "tika-abh01t6:7_0": "Accimatoti aggissa.",
  "tika-abh01t6:7_1": "Koṭisatasahassaṁ ekaṁ koṭisatasahassekaṁ.",
  "tika-abh01t6:7_2": "Cakkavāḷanti taṁ sabbaṁ āṇākkhettavasena ekaṁ katvā voharanti. Vilīyati khārodakena. Vikīratīti viddhaṁsati.",
  "tika-abh01t6:7_3": "Upādinnakesu vikāraṁ dassento ‘‘patthaddho’’tiādimāha.",
  "tika-abh01t6:7_4": "Kaṭṭhamukhena vāti vā-saddo upamattho.",
  "tika-abh01t6:7_5": "Yathā kaṭṭhamukhasappena daṭṭho patthaddho hoti,",
  "tika-abh01t6:7_6": "evaṁ pathavīdhātuppakopena so kāyo kaṭṭhamukheva hoti,",
  "tika-abh01t6:7_7": "kaṭṭhamukhamukhagato viya patthaddho hotīti attho.",
  "tika-abh01t6:7_8": "Atha vā vā-saddo evasaddassatthe.",
  "tika-abh01t6:7_9": "‘‘Pathavīdhātuppakopenā’’ti etassa ca parato āharitvā veditabbo.",
  "tika-abh01t6:7_10": "Tatrāyamattho – ‘‘kaṭṭhamukhena daṭṭhopi kāyo pathavīdhātuppakopeneva patthaddho hoti,",
  "tika-abh01t6:7_11": "tasmā pathavīdhātuyā aviyutto so kāyo sabbadā kaṭṭhamukhamukhagato viya hotī’’ti. Atha vā aniyamattho vā-saddo.",
  "tika-abh01t6:7_12": "Tatrāyamattho – ‘‘kaṭṭhamukhena daṭṭho kāyo patthaddho hoti vā na vā hoti mantāgadavasena,",
  "tika-abh01t6:7_13": "pathavīdhātuppakopena pana mantāgadarahito so kāyo kaṭṭhamukhamukhagato viya hoti ekantapatthaddho’’ti. Pūtiyoti kuthito.",
  "tika-abh01t6:7_14": "Mahāvikārāni bhūtānīti mahāvikārāni jātāni, vijjamānānīti vā attho.",
  "tika-abh01t6:7_15": "Ettha ca purimapade uttarapadassa vikārasaddassa lopaṁ katvā ‘‘mahābhūtānī’’ti vuttāni.",
  "tika-abh01t6:8_0": "Pathavītiādinā sabbalokassa pākaṭānipi vipallāsaṁ muñcitvā yathāsabhāvato pariggayhamānāni mahantena vāyāmena vinā na pariggayhantīti pākaṭānipi duviññeyyasabhāvattā ‘‘mahantānī’’ti vuccanti.",
  "tika-abh01t6:8_1": "Tāni hi suviññeyyāni amahantānīti gahetvā ṭhito tesaṁ duppariggahitataṁ disvā ‘‘aho mahantāni etānī’’ti pajānāti.",
  "tika-abh01t6:8_2": "Upādāyāti etena viññāyamānā pacchimakālakiriyā pavattīti katvā ‘‘pavattarūpa’’nti vuttaṁ.",
  "tika-abh01t6:8_3": "Evañhi ‘‘upādāyā’’ti etena paṭiccasamuppannatā vuttā hotīti.",
  "tika-abh01t6:8_4": "Atha vā upādāyati nissayatīti upādāyaṁ,",
  "tika-abh01t6:8_5": "upādāyameva rūpaṁ upādāyarūpaṁ,",
  "tika-abh01t6:8_6": "aññanissayassa ekantanissitassa rūpassetaṁ adhivacanaṁ. Taṁ pana na sattassa,",
  "tika-abh01t6:8_7": "nāpi vedanādino tadabhāvepi bhāvatoti dassetuṁ ‘‘catunnaṁ mahābhūtāna’’ntiādimāha.",
  "tika-abh01t6:8_8": "Bhavati hi nissayarūpānaṁ sāmibhāvoti.",
  "tika-abh01t6:9_0": "Tividharūpasaṅgahavaṇṇanā",
  "tika-abh01t6:10_0": "585.",
  "tika-abh01t6:10_1": "Pakiṇṇakadukesu ajjhattikadukaṁ muñcitvā añño sabbadukehi tikavasena yojanaṁ gacchanto natthi,",
  "tika-abh01t6:10_2": "viññattiduko ca yojanaṁ na gacchatīti sabbadukayogīsu ādibhūtaṁ ajjhattikadukameva gahetvā sesehi sabbadukehi yojetvā tikā vuttā.",
  "tika-abh01t6:10_3": "Sakkā hi etena nayena aññesampi dukānaṁ dukantarehi labbhamānā tikayojanā viññātunti.",
  "tika-abh01t6:11_0": "Catubbidhādirūpasaṅgahavaṇṇanā",
  "tika-abh01t6:12_0": "586.",
  "tika-abh01t6:12_1": "Catukkesu ekantacittasamuṭṭhānassa viññattidvayabhāvato viññattidukādīhi samānagatiko cittasamuṭṭhānadukoti tena saha upādādukassa yojanāya labbhamānopi catukko na vutto,",
  "tika-abh01t6:12_2": "tathā sanidassanadukādīnaṁ tena tassa ca oḷārikadūradukehi yojanāya labbhamānā na vuttā,",
  "tika-abh01t6:12_3": "dhammānaṁ vā sabhāvakiccāni bodhetabbākārañca yāthāvato jānantena bhagavatā tena aññesaṁ tassa ca aññehi yojanā na katāti kiṁ ettha kāraṇapariyesanāya, addhā sā yojanā na kātabbā,",
  "tika-abh01t6:12_4": "yato bhagavatā na katāti veditabbā.",
  "tika-abh01t6:12_5": "Aññe pana pakiṇṇakadukā aññehi pakiṇṇakadukehi yojetuṁ yuttā, tehi yojitā eva.",
  "tika-abh01t6:12_6": "Vatthudukādīsu pana sotasamphassārammaṇadukādayo vajjetvā aññehi ārammaṇabāhirāyatanādilabbhamānadukehi upādinnakadukassa upādinnupādāniyadukassa ca yojanāya catukkā labbhanti,",
  "tika-abh01t6:12_7": "cittasamuṭṭhānadukassa ca sabbārammaṇabāhirāyatanādilabbhamānadukehi.",
  "tika-abh01t6:12_8": "Avasesehi pana tesaṁ aññesañca sabbavatthudukādīhi yojanāya na labbhantīti veditabbā.",
  "tika-abh01t6:13_0": "Uddesavaṇṇanā niṭṭhitā.",
  "tika-abh01t6:14_0": "Rūpavibhatti",
  "tika-abh01t6:15_0": "Ekakaniddesavaṇṇanā",
  "tika-abh01t6:16_0": "594.",
  "tika-abh01t6:16_1": "Avijjamānavibhāgassa vibhāgābhāvadassanameva niddeso nicchayakaraṇato,",
  "tika-abh01t6:16_2": "tasmā ‘‘sabbaṁ rūpaṁ na hetumevā’’tiādinā vibhāgābhāvāvadhāraṇena eva-saddena niddesaṁ karoti. Hetuhetūti mūlahetu,",
  "tika-abh01t6:16_3": "hetupaccayahetūti vā ayamattho.",
  "tika-abh01t6:16_4": "Mahābhūtā hetūti ayamevattho mahābhūtā paccayoti etenapi vuttoti.",
  "tika-abh01t6:16_5": "Hetupaccayasaddānaṁ samānatthattā paccayo eva hetu paccayahetu. Yo ca rūpakkhandhassa hetu,",
  "tika-abh01t6:16_6": "so eva tassa paññāpanāya hetūti vutto tadabhāve abhāvato.",
  "tika-abh01t6:16_7": "Atītānāgatapaccuppannānaṁ kammasamādānānaṁ ṭhānaso hetuso vipākanti ettha vijjamānesupi aññesu paccayesu iṭṭhāniṭṭhavipākaniyāmakattā uttamaṁ padhānaṁ kusalākusalaṁ gatiupadhikaālapayogasampattivipattiṭṭhānanipphāditaṁ iṭṭhāniṭṭhārammaṇañca kammamiva padhānattā ‘‘hetū’’ti vuttanti iminā adhippāyena kammārammaṇāni ‘‘uttamahetū’’ti vuttāni.",
  "tika-abh01t6:16_8": "Vakkhati ca ‘‘gatiupadhikālapayogā vipākassa ṭhānaṁ, kammaṁ hetū’’ti.",
  "tika-abh01t6:16_9": "Idha pana kammamiva uttamattā ārammaṇampi hetuvacanaṁ arahatīti ‘‘uttamahetū’’ti vuttaṁ.",
  "tika-abh01t6:16_10": "Saṅkhārānanti puññābhisaṅkhārādīnaṁ avijjā sādhāraṇapaccayattā ‘‘hetū’’ti vuttā. Pharatīti gacchati pāpuṇāti.",
  "tika-abh01t6:16_11": "Paṭikkhepaniddesoti idaṁ mātikāya āgatapaṭikkhepavasena vuttaṁ.",
  "tika-abh01t6:16_12": "Idha pana mātikāya na hetupadādisaṅgahitatā ca rūpassa vuttā taṁtaṁsabhāvattā,",
  "tika-abh01t6:16_13": "avadhāritatā ca anaññasabhāvato.",
  "tika-abh01t6:17_0": "Rūpīduke rūpīpadameva idha ‘‘rūpa’’nti vuttaṁ.",
  "tika-abh01t6:17_1": "Tena rūpīrūpapadānaṁ ekatthatā siddhā hoti ruppanalakkhaṇayuttasseva rūpīrūpabhāvato.",
  "tika-abh01t6:17_2": "Uppannaṁ chahi viññāṇehi viññeyyanti arūpato vidhuraṁ rūpassa sabhāvaṁ dasseti.",
  "tika-abh01t6:17_3": "Na hi arūpaṁ uppannaṁ chahi viññāṇehi viññeyyaṁ yathā rūpaṁ,",
  "tika-abh01t6:17_4": "tena rūpaṁ uppannaṁ chahi viññāṇehi viññeyyaṁ,",
  "tika-abh01t6:17_5": "na arūpanti arūpato nivattetvā rūpe eva etaṁ sabhāvaṁ niyameti, na rūpaṁ etasmiṁ sabhāve.",
  "tika-abh01t6:17_6": "Atthi hi rūpaṁ atītānāgataṁ yaṁ uppannaṁ chahi viññāṇehi viññeyyasabhāvaṁ na hotīti.",
  "tika-abh01t6:17_7": "Etameva ca niyamaṁ puna evasaddena niyameti ‘‘yathāvutto niyamo rūpe atthi eva, arūpe viya na natthī’’ti.",
  "tika-abh01t6:17_8": "Atha vā sabbaṁ rūpanti bhūtupādāyarūpaṁ kālabhedaṁ anāmasitvā ‘‘sabba’’nti vuttaṁ,",
  "tika-abh01t6:17_9": "taṁ sabbaṁ arūpehi samānaviññeyyasabhāvaṁ atītānāgataṁ nivattetuṁ uppannanti etena viseseti,",
  "tika-abh01t6:17_10": "taṁ uppannaṁ sabbaṁ rūpaṁ chahi viññāṇehi viññeyyamevāti attho.",
  "tika-abh01t6:18_0": "Nanu evaṁ rūpāyatanassapi sotaviññāṇādīhi viññeyyatā āpajjatīti?",
  "tika-abh01t6:18_1": "Nāpajjati rūpaṁ sabbaṁ sampiṇḍetvā ekantalakkhaṇadassanavasena ekībhāvena gahetvā arūpato vidhurassa chahi viññāṇehi viññeyyasabhāvassa dassanato.",
  "tika-abh01t6:18_2": "Paccuppannarūpameva chahi viññāṇehi viññeyyanti etasmiṁ pana niyame ‘‘sabbaṁ rūpa’’nti etthāyaṁ viññeyyabhāvaniyamo na vutto,",
  "tika-abh01t6:18_3": "atha kho paccuppannanti sabbarūpassa ekantalakkhaṇaniyamo dassito na siyā.",
  "tika-abh01t6:18_4": "Pāḷiyañca viññeyyamevāti eva-kāro vutto, na uppannamevāti.",
  "tika-abh01t6:18_5": "Tasmā uppannasseva manoviññeyyaniyamāpatti natthīti kiṁ sotapatitattena,",
  "tika-abh01t6:18_6": "tasmā vuttanayenattho yojetabbo.",
  "tika-abh01t6:19_0": "Kathaṁvidhanti guṇehi kathaṁ saṇṭhitaṁ. Ñāṇameva ñāṇavatthu. Samānajātikānaṁ saṅgaho,",
  "tika-abh01t6:19_1": "samānajātiyā vā saṅgaho sajātisaṅgaho. Sañjāyanti etthāti sañjāti,",
  "tika-abh01t6:19_2": "sañjātiyā saṅgaho sañjātisaṅgaho,",
  "tika-abh01t6:19_3": "sañjātidesena saṅgahoti attho.",
  "tika-abh01t6:19_4": "Aññamaññopakāravasena avippayogena ca samādhidese jātā sammāsatiādayo samādhikkhandhe saṅgahitā.",
  "tika-abh01t6:19_5": "Yattha ca satiādisahāyavato samādhissa attano kiccakaraṇaṁ, so cittuppādo samādhideso.",
  "tika-abh01t6:19_6": "Sammāsaṅkappassa ca appanābhāvato paṭivedhasadisaṁ kiccanti samānena paṭivedhakiccena diṭṭhisaṅkappā paññakkhandhe saṅgahitā.",
  "tika-abh01t6:20_0": "Rūpavibhattiekakaniddesavaṇṇanā niṭṭhitā.",
  "tika-abh01t6:21_0": "Dukaniddeso",
  "tika-abh01t6:22_0": "Upādābhājanīyakathāvaṇṇanā",
  "tika-abh01t6:23_0": "596.",
  "tika-abh01t6:23_1": "Apparajakkhādisattasamūhadassanaṁ buddhacakkhu,",
  "tika-abh01t6:23_2": "chasu asādhāraṇañāṇesu indriyaparopariyattañāṇaṁ daṭṭhabbaṁ.",
  "tika-abh01t6:23_3": "Sabbasaṅkhatāsaṅkhatadassanaṁ samantacakkhu.",
  "tika-abh01t6:23_4": "‘‘Dukkhaṁ pariññeyyaṁ pariññāta’’nti (saṁ. ni. 5.1081; mahāva.",
  "tika-abh01t6:23_5": "15) evamādinā ākārena pavattaṁ ñāṇadassanaṁ ñāṇacakkhu,",
  "tika-abh01t6:23_6": "tampi purimadvayamiva kāmāvacaraṁ.",
  "tika-abh01t6:23_7": "Catusaccadhammadassanaṁ dhammacakkhu.",
  "tika-abh01t6:23_8": "Upatthambhabhūtā catusamuṭṭhānikarūpasantatiyo sambhārā. Saha sambhārehi sasambhāraṁ, sambhāravantaṁ.",
  "tika-abh01t6:23_9": "Sambhavoti āpodhātumeva sambhavasambhūtamāha.",
  "tika-abh01t6:23_10": "Saṇṭhānanti vaṇṇāyatanameva parimaṇḍalādisaṇṭhānabhūtaṁ.",
  "tika-abh01t6:23_11": "Tesaṁ pana visuṁ vacanaṁ tathābhūtānaṁ atathābhūtānañca āpodhātuvaṇṇāyatanānaṁ yathāvutte maṁsapiṇḍe vijjamānattā.",
  "tika-abh01t6:23_12": "Cuddasasambhāro hi maṁsapiṇḍo.",
  "tika-abh01t6:23_13": "Sambhavassa catudhātunissitehi saha vuttassa dhātuttayanissitatā yojetabbā.",
  "tika-abh01t6:23_14": "Āpodhātuvaṇṇāyatanānameva vā sambhavasaṇṭhānābhāvā visuṁ vuttāti catudhātunissitatā ca na virujjhati.",
  "tika-abh01t6:23_15": "Yaṁ maṁsapiṇḍaṁ setādinā sañjānanto na pasādacakkhuṁ sañjānāti,",
  "tika-abh01t6:23_16": "patthiṇṇatādivisesaṁ vattukāmo ‘‘pathavīpi atthī’’tiādi vuttampi vadati.",
  "tika-abh01t6:24_0": "Sarīrasaṇṭhānuppattidesabhūteti etena avasesaṁ kaṇhamaṇḍalaṁ paṭikkhipati.",
  "tika-abh01t6:24_1": "Snehamiva sattakkhipaṭalāni byāpetvā ṭhitāheva attano nissayabhūtāhi catūhi dhātūhi katūpakāraṁ taṁnissitehi eva āyuvaṇṇādīhi anupālitaparivāritaṁ tisantatirūpasamuṭṭhāpakehi utucittāhārehi upatthambhiyamānaṁ tiṭṭhati.",
  "tika-abh01t6:24_2": "Sattakkhipaṭalānaṁ byāpanavacanena ca anekakalāpagatabhāvaṁ cakkhussa dasseti.",
  "tika-abh01t6:24_3": "Pamāṇato ūkāsiramattanti ūkāsiramatte padese pavattanato vuttaṁ.",
  "tika-abh01t6:24_4": "Rūpāni manupassatīti ma-kāro padasandhikaro. Atha vā manūti macco. Upakārabhūtehi saṅgahito.",
  "tika-abh01t6:24_5": "Pariyāyenāti catunnaṁ pasādo tesu ekassa dvinnañcātipi vattuṁ yutto samānadhanānaṁ dhanaṁ viyāti etena pariyāyena. Sarīraṁ rūpakkhandho eva.",
  "tika-abh01t6:24_6": "Paṭighaṭṭanameva nighaṁso paṭighaṭṭanānighaṁso.",
  "tika-abh01t6:24_7": "Rūpābhimukhabhāvena cakkhuviññāṇassa nissayabhāvāpattisaṅkhāto paṭighaṭṭanato jāto vā nighaṁso paṭighaṭṭanānighaṁso.",
  "tika-abh01t6:25_0": "Parikappavacanaṁ ‘‘sace āpāthaṁ āgaccheyyā’’ti hetukiriyaṁ,",
  "tika-abh01t6:25_1": "‘‘passeyyā’’ti phalakiriyañca parikappetvā tena parikappena vacanaṁ.",
  "tika-abh01t6:25_2": "Ettha ca hetukiriyā anekattā avuttāpi viññāyatīti daṭṭhabbā.",
  "tika-abh01t6:25_3": "‘‘Passe vā’’ti iminā vacanena tīsupi kālesu cakkhuviññāṇassa nissayabhāvaṁ anupagacchantaṁ cakkhuṁ saṅgaṇhāti.",
  "tika-abh01t6:25_4": "Dassane pariṇāyakabhāvo dassanapariṇāyakaṭṭho.",
  "tika-abh01t6:25_5": "Yathā hi issaro ‘‘idañcidañca karothā’’ti vadanto tasmiṁ tasmiṁ kicce sapurise pariṇāyati pavattayati,",
  "tika-abh01t6:25_6": "evamidampi cakkhusamphassādīnaṁ nissayabhāvena te dhamme dassanakicce āṇāpentaṁ viya pariṇāyatīti cakkhūti vuccati. Cakkhatīti hi cakkhu,",
  "tika-abh01t6:25_7": "yathāvuttena nayena ācikkhati pariṇāyatīti attho.",
  "tika-abh01t6:25_8": "Atha vā samavisamāni rūpāni cakkhati ācikkhati, pakāsetīti vā cakkhu. Sañjāyanti etthāti sañjāti. Ke sañjāyanti? Phassādīni . Tathā samosaraṇaṁ.",
  "tika-abh01t6:25_9": "Cakkhusamphassādīnaṁ attano tikkhamandabhāvānupavattanena indaṭṭhaṁ kāretīti.",
  "tika-abh01t6:25_10": "Niccaṁ dhuvaṁ attāti gahitassapi lujjanapalujjanaṭṭhena.",
  "tika-abh01t6:25_11": "Vaḷañjanti pavisanti etenāti vaḷañjanaṁ,",
  "tika-abh01t6:25_12": "taṁdvārikānaṁ phassādīnaṁ vaḷañjanaṭṭhena.",
  "tika-abh01t6:26_0": "597.",
  "tika-abh01t6:26_1": "Pubbe vutto parikappo eva vikappanattho.",
  "tika-abh01t6:26_2": "Ghaṭṭayamānamevāti pasādassa abhimukhabhāvavisesaṁ gacchantameva.",
  "tika-abh01t6:27_0": "599.",
  "tika-abh01t6:27_1": "Rūpaṁ ārabbha cakkhusamphassādīnaṁ uppattivacaneneva tesaṁ taṁdvārikānaṁ aññesañca rūpaṁ ārabbha uppatti vuttā hoti.",
  "tika-abh01t6:27_2": "Yathā ca tesaṁ rūpaṁ paccayo hoti,",
  "tika-abh01t6:27_3": "tena paccayena uppatti vuttā hotīti adhippāyena ‘‘iminā’’tiādimāha.",
  "tika-abh01t6:27_4": "Tattha cakkhupasādavatthukānaṁ phassādīnanti iminā vacanena tadālambanarūpārammaṇatāya taṁsadisānaṁ manodhātuādīnañca purejātapaccayena uppatti dassitāti daṭṭhabbā. Yattha pana viseso atthi,",
  "tika-abh01t6:27_5": "taṁ dassetuṁ ‘‘cakkhudvārajavanavīthipariyāpannāna’’ntiādimāha.",
  "tika-abh01t6:27_6": "Tāni hi rūpaṁ garuṁ katvā pavattamānassādanābhinandanabhūtāni taṁsampayuttāni ca ārammaṇādhipatiārammaṇūpanissayehi uppajjanti,",
  "tika-abh01t6:27_7": "aññāni ārammaṇapurejātenevāti evaṁ ‘‘ārabbhā’’ti vacanaṁ ārammaṇapaccayato aññapaccayabhāvassapi dīpakaṁ,",
  "tika-abh01t6:27_8": "ārammaṇavacanaṁ ārammaṇapaccayabhāvassevāti ayametesaṁ viseso.",
  "tika-abh01t6:28_0": "600.Suṇātīti sotaviññāṇassa nissayabhāvena suṇāti.",
  "tika-abh01t6:28_1": "Jivhāsaddena viññāyamānā kiriyā sāyananti katvā ‘‘sāyanaṭṭhenā’’ti āha.",
  "tika-abh01t6:28_2": "Kucchitānaṁ dukkhasampayuttaphassādīnaṁ āyoti kāyo,",
  "tika-abh01t6:28_3": "dukkhadukkhavipariṇāmadukkhānaṁ vā.",
  "tika-abh01t6:28_4": "Kāyāyatanassa byāpitāya cakkhupasāde kāyapasādabhāvopi atthi,",
  "tika-abh01t6:28_5": "tena cakkhupasādassa anuviddhattā no byāpitā ca na siyā, vuttā ca sā.",
  "tika-abh01t6:28_6": "Tasmā cakkhupasādassa phoṭṭhabbāvabhāsanaṁ kāyapasādassa ca rūpāvabhāsanaṁ āpannanti lakkhaṇasammissataṁ codeti.",
  "tika-abh01t6:28_7": "Cakkhukāyānaṁ aññanissayattā kalāpantaragatatāya ‘‘aññassa aññattha abhāvato’’ti āha.",
  "tika-abh01t6:28_8": "Rūparasādinidassanaṁ samānanissayānañca aññamaññasabhāvānupagamena aññamaññasmiṁ abhāvo,",
  "tika-abh01t6:28_9": "ko pana vādo asamānanissayānanti dassetuṁ vuttaṁ.",
  "tika-abh01t6:29_0": "Rūpābhighātāraho ca so bhūtappasādo cāti rūpābhighātārahabhūtappasādo. Evaṁlakkhaṇaṁ cakkhu. Rūpābhighātoti ca rūpe, rūpassa vā abhighātoti attho.",
  "tika-abh01t6:29_1": "Paripuṇṇāparipuṇṇāyatanattabhāvanibbattakassa kammassa nidānabhūtā kāmataṇhā rūpataṇhā ca tadāyatanikabhavapatthanābhāvato daṭṭhukāmatādivohāraṁ arahatīti dutiyo nayo sabbattha vutto.",
  "tika-abh01t6:29_2": "Tattha daṭṭhukāmatānidānaṁ kammaṁ samuṭṭhānametesanti daṭṭhukāmatānidānakammasamuṭṭhānāni,",
  "tika-abh01t6:29_3": "evaṁvidhānaṁ bhūtānaṁ pasādalakkhaṇaṁ cakkhu,",
  "tika-abh01t6:29_4": "evaṁvidho vā bhūtappasādo daṭṭhukāmatāni…pe… pasādo. Evaṁlakkhaṇaṁ cakkhu.",
  "tika-abh01t6:29_5": "Rūpesu puggalassa vā viññāṇassa vā āviñchanarasaṁ.",
  "tika-abh01t6:30_0": "Kāyo sabbesanti ko ettha viseso,",
  "tika-abh01t6:30_1": "nanu tejādiadhikānañca bhūtānaṁ pasādā sabbesaṁyevāti? Saccametaṁ,",
  "tika-abh01t6:30_2": "idaṁ pana ‘‘sabbesa’’nti vacanaṁ ‘‘samānāna’’nti imamatthaṁ dīpeti anuvattamānassa ekadesādhikabhāvassa nivāraṇavasena vuttattā.",
  "tika-abh01t6:30_3": "Tejādīnanti padīpasaṅkhātassa tejassa obhāsena vāyussa saddena pathaviyā gandhena kheḷasaṅkhātassa udakassa rasenāti purimavāde pacchimavāde ca yathāyogaṁ taṁtaṁbhūtaguṇehi anuggayhabhāvato rūpādiggahaṇe upakaritabbatoti attho.",
  "tika-abh01t6:30_4": "Rūpādīnaṁ adhikabhāvadassanatoti aggimhi rūpassa pabhassarassa vāyumhi saddassa sabhāvena suyyamānassa pathaviyā surabhiādino gandhassa āpe ca rasassa madhurassa visesayuttānaṁ dassanato ‘‘rūpādayo tesaṁ guṇā’’ti paṭhamavādī āha.",
  "tika-abh01t6:30_5": "Tasseva ca ‘‘iccheyyāmā’’tiādinā uttaramāha.",
  "tika-abh01t6:30_6": "Imināvupāyena dutiyavādissapi niggaho hotīti.",
  "tika-abh01t6:31_0": "Atha vā rūpādivisesaguṇehi tejaākāsapathavīāpavāyūhi cakkhādīni katānīti vadantassa kaṇādassa vādaṁ tatiyaṁ uddharitvā taṁ niggahetuṁ ‘‘athāpi vadeyyu’’ntiādi vuttanti daṭṭhabbaṁ.",
  "tika-abh01t6:31_1": "Āsave upalabbhamānopi gandho pathaviyā āposaṁyuttāya kappāsato visadisāyāti na kappāsagandhassa adhikabhāvāpattīti ce? Na, anabhibhūtattā.",
  "tika-abh01t6:31_2": "Āsavehi udakasaṁyuttā pathavī udakena abhibhūtā,",
  "tika-abh01t6:31_3": "na kappāsapathavīti tassāyeva adhikena gandhena bhavitabbanti.",
  "tika-abh01t6:31_4": "Uṇhodakasaññutto ca aggi upalabbhanīyo mahantoti katvā tassa phasso viya vaṇṇopi pabhassaro upalabbhitabboti uṇhodakavaṇṇato agginā anabhisambandhassa sītudakassa vaṇṇo parihāyetha.",
  "tika-abh01t6:31_5": "Tasmāti etassubhayassa abhāvā.",
  "tika-abh01t6:31_6": "Tadabhāvena hi rūpādīnaṁ tejādivisesaguṇatā nivattitā,",
  "tika-abh01t6:31_7": "taṁnivattanena ‘‘tejādīnaṁ guṇehi rūpādīhi anuggayhabhāvato’’ti idaṁ kāraṇaṁ nivattitanti.",
  "tika-abh01t6:31_8": "Evaṁ paramparāya ubhayābhāvo visesakappanappahānassa kāraṇaṁ hotīti āha ‘‘tasmā pahāyetheta’’ntiādi.",
  "tika-abh01t6:31_9": "Ekakalāpepi rūparasādayo visadisā,",
  "tika-abh01t6:31_10": "ko pana vādo nānākalāpe cakkhādayo bhūtavisesābhāvepīti dassetuṁ rūparasādinidassanaṁ vuttaṁ.",
  "tika-abh01t6:32_0": "Yadi bhūtaviseso natthi,",
  "tika-abh01t6:32_1": "kiṁ pana cakkhādivisesassa kāraṇanti taṁ dassetuṁ ‘‘yaṁ aññamaññassā’’tiādimāha.",
  "tika-abh01t6:32_2": "Ekampi kammaṁ pañcāyatanikattabhāvapatthanānipphannaṁ cakkhādīnaṁ visesahetuttā ‘‘aññamaññassa asādhāraṇa’’nti ca ‘‘kammaviseso’’ti ca vuttanti daṭṭhabbaṁ.",
  "tika-abh01t6:32_3": "Na hi taṁ yena visesena cakkhussa paccayo,",
  "tika-abh01t6:32_4": "teneva sotassa hoti indriyantarābhāvappattito.",
  "tika-abh01t6:32_5": "‘‘Paṭisandhikkhaṇe mahaggatā ekā cetanā kaṭattārūpānaṁ kammapaccayena paccayo’’ti (paṭṭhā.",
  "tika-abh01t6:32_6": "2.12.78) vacanena paṭisandhikkhaṇe vijjamānānaṁ sabbesaṁ kaṭattārūpānaṁ ekā cetanā kammapaccayo hotīti viññāyati.",
  "tika-abh01t6:32_7": "Nānācetanāya hi tadā indriyuppattiyaṁ sati parittena ca mahaggatena ca kammunā nibbattitaṁ kaṭattārūpaṁ āpajjeyyāti na cekā paṭisandhi anekakammanibbattā hotīti siddhamekena kammena anekindriyuppatti hotīti.",
  "tika-abh01t6:32_8": "Anallīno nissayo etassāti anallīnanissayo, rūpasaddasaṅkhāto visayo.",
  "tika-abh01t6:32_9": "Gandharasānaṁ nissayā ghānajivhānissaye allīyantīti te nissayavasena allīnā,",
  "tika-abh01t6:32_10": "phoṭṭhabbaṁ sayaṁ kāyanissayaallīnaṁ bhūtattayattā.",
  "tika-abh01t6:32_11": "Dūre…pe… sampatto eva nāma paṭighaṭṭananighaṁsajanakatoti adhippāyo.",
  "tika-abh01t6:32_12": "Saddo pana dhātuparamparāya vāyu viya āgantvā nissayavasena sotanissaye allīyitvā sotaṁ ghaṭṭetvā vavatthānaṁ gacchanto saṇikaṁ vavatthānaṁ gacchatīti vutto.",
  "tika-abh01t6:32_13": "Evaṁ pana saticittasamuṭṭhānaṁ saddāyatanaṁ sotaviññāṇassa kadācipi ārammaṇapaccayo na siyā.",
  "tika-abh01t6:32_14": "Na hi bahiddhā cittasamuṭṭhānuppatti upapajjatīti.",
  "tika-abh01t6:33_0": "Cirena suyyeyyāti kasmā etaṁ vuttaṁ,",
  "tika-abh01t6:33_1": "nanu dūre ṭhitehi rajakādisaddā cirena suyyantīti? Na,",
  "tika-abh01t6:33_2": "dūrāsannānaṁ yathāpākaṭe sadde gahaṇavisesato.",
  "tika-abh01t6:33_3": "Yathā hi dūrāsannānaṁ vacanasadde yathā pākaṭībhūte gahaṇavisesato ākāravisesānaṁ aggahaṇaṁ gahaṇañca hoti,",
  "tika-abh01t6:33_4": "evaṁ rajakādisaddepi āsannassa ādito pabhuti yāvāvasānā kamena pākaṭībhūte dūrassa cāvasāne majjhe vā piṇḍavasena pavattipākaṭībhūte nicchayagahaṇānaṁ sotaviññāṇavīthiyā parato pavattānaṁ visesato lahukaṁ suto cirena sutoti abhimāno hoti.",
  "tika-abh01t6:33_5": "So pana saddo yattha uppanno,",
  "tika-abh01t6:33_6": "taṁ nissitova attano vijjamānakkhaṇe sotassa āpāthamāgacchati.",
  "tika-abh01t6:33_7": "Dūre ṭhito pana saddo aññattha paṭighosuppattiyā bhājanādicalanassa ca ayokanto viya ayocalanassa paccayo hotīti daṭṭhabbo.",
  "tika-abh01t6:33_8": "Yathā vā ghaṇṭābhighātānujāni bhūtāni anuravassa nissayabhūtāni ghaṭṭanasabhāvāni,",
  "tika-abh01t6:33_9": "evaṁ ghaṭṭanānujāni yāva sotappasādā uppattivasena āgatāni bhūtāni ghaṭṭanasabhāvānevāti taṁnissito saddo nissayavasena dhātuparamparāya ghaṭṭetvā saṇikaṁ vavatthānaṁ gacchatīti vutto.",
  "tika-abh01t6:33_10": "Asukadisāya nāmāti na paññāyeyya. Kasmā?",
  "tika-abh01t6:33_11": "Sotappadesasseva saddassa gahaṇato.",
  "tika-abh01t6:34_0": "Visame ajjhāsayo etassāti visamajjhāsayo,",
  "tika-abh01t6:34_1": "ajjhāsayarahitampi cakkhu visamaninnattā visamajjhāsayaṁ viya hotīti ‘‘visamajjhāsaya’’nti vuttaṁ.",
  "tika-abh01t6:34_2": "Cakkhumato vā puggalassa ajjhāsayavasena cakkhu ‘‘visamajjhāsaya’’nti vuttaṁ.",
  "tika-abh01t6:35_0": "Kaṇṇakūpachiddeyeva pavattanato ārammaṇaggahaṇahetuto ca tattheva ‘‘ajjhāsayaṁ karotī’’ti vuttaṁ.",
  "tika-abh01t6:35_1": "Tassa sotassa sotaviññāṇanissayabhāvena saddasavane.",
  "tika-abh01t6:35_2": "Ajaṭākāsopi vaṭṭatīti etassa aṭṭhakathādhippāyena atthaṁ vadanto ‘‘antoleṇasmi’’ntiādimāha.",
  "tika-abh01t6:35_3": "Attano adhippāyena vadanto ‘‘kiṁ etāya dhammatāyā’’tiādimavoca.",
  "tika-abh01t6:36_0": "Vātūpanissayo gandho gocaro etassāti vātūpanissayagandhagocaraṁ.",
  "tika-abh01t6:36_1": "Ettha ca gandhaggahaṇassa vāto upanissayo,",
  "tika-abh01t6:36_2": "tabbohārena pana gandho ‘‘vātūpanissayo’’ti vutto.",
  "tika-abh01t6:36_3": "Atha vā vāto eva upanissayo vātūpanissayo. Kassāti? Ghānaviññāṇassa.",
  "tika-abh01t6:36_4": "So sahakārīpaccayantarabhūto etassa atthīti vātūpanissayo, gandho paccayo.",
  "tika-abh01t6:37_0": "Āpo ca sahakārīpaccayantarabhūto kheḷādiko. Tathā pathavī.",
  "tika-abh01t6:37_1": "Gahetabbassa hi phoṭṭhabbassa uppīḷiyamānassa ādhārabhūtā pathavī kāyassa ca phoṭṭhabbena uppīḷiyamānassa nissayabhūtānaṁ ādhārabhūtā sabbadā phoṭṭhabbagahaṇassa upanissayoti.",
  "tika-abh01t6:37_2": "Uppīḷanena pana vinā phoṭṭhabbagahaṇe kāyāyatanassa nissayabhūtā pathavī upanissayoti daṭṭhabbā.",
  "tika-abh01t6:37_3": "Sabbadāpi ca tassā upanissayabhāvo yutto eva.",
  "tika-abh01t6:38_0": "Pañcavaṇṇānanti vacanaṁ tadādhārānaṁ suttānaṁ nānattadassanatthaṁ. Pañcappakārā pañcavaṇṇā.",
  "tika-abh01t6:38_1": "Ekantatoti idaṁ sabbadā uppīḷanena vinibbhujjituṁ asakkuṇeyyānaṁ kalāpantararūpānaṁ sabbhāvā tesaṁ nivattanatthaṁ vuttaṁ.",
  "tika-abh01t6:38_2": "Na hi tāni ekantena avinibhuttāni kalāpantaragatattāti.",
  "tika-abh01t6:39_0": "616.Vaṇṇanibhāti rūpāyatanameva niddiṭṭhanti tadeva apekkhitvā ‘‘sanidassana’’nti napuṁsakaniddeso kato.",
  "tika-abh01t6:39_1": "Tasmāti nippariyāyarūpānaṁ nīlādīnaṁ phusitvā ajānitabbato dīghādīnañca phusitvā jānitabbato na nippariyāyena dīghaṁ rūpāyatanaṁ.",
  "tika-abh01t6:39_2": "Taṁ taṁ nissāyāti dīghādisannivesaṁ bhūtasamudāyaṁ nissāya.",
  "tika-abh01t6:39_3": "Tathā tathā ṭhitanti dīghādisannivesena ṭhitaṁ vaṇṇasamudāyabhūtaṁ rūpāyatanameva dīghādivohārena bhāsitaṁ.",
  "tika-abh01t6:39_4": "Aññamaññaparicchinnaṁ ekasmiṁ itarassa abhāvā.",
  "tika-abh01t6:39_5": "Visayagocarānaṁ viseso anaññatthabhāvo tabbahulacāritā ca cakkhuviññāṇassa.",
  "tika-abh01t6:40_0": "620.",
  "tika-abh01t6:40_1": "Bherisaddādīnañca vāditasaddattā ‘‘vuttāvasesāna’’nti āha.",
  "tika-abh01t6:40_2": "Amanussavacanena na manussehi aññe pāṇino eva gahitā,",
  "tika-abh01t6:40_3": "atha kho kaṭṭhādayopīti adhippāyena ‘‘seso sabbopī’’ti āha.",
  "tika-abh01t6:40_4": "Evaṁ santepi vatthuvisesakittanavasena pāḷiyaṁ anāgato tathā kittetabbo ye vā panāti vuttoti adhippāyo.",
  "tika-abh01t6:41_0": "624.Vissagandhoti virūpo maṁsādigandho. Lambilanti madhurambilaṁ.",
  "tika-abh01t6:42_0": "632.",
  "tika-abh01t6:42_1": "Sañjānanti etenāti sañjānanaṁ, upalakkhaṇaṁ.",
  "tika-abh01t6:42_2": "Sakena sakena kammacittādinā paccayena samuṭṭhitānipi itthiliṅgādīni indriyasahite sarīre uppajjamānāni taṁtadākārāni hutvā uppajjantīti ‘‘itthindriyaṁ paṭicca samuṭṭhahantī’’ti vuttāni.",
  "tika-abh01t6:42_3": "Itthiliṅgādīsu eva ca adhipatibhāvā etassa indriyatā vuttā,",
  "tika-abh01t6:42_4": "indriyasahite santāne itthiliṅgādiākārarūpapaccayānaṁ aññathā anuppādanato itthiggahaṇassa ca tesaṁ rūpānaṁ paccayabhāvato.",
  "tika-abh01t6:42_5": "Yasmā pana bhāvadasakepi rūpānaṁ itthindriyaṁ na janakaṁ,",
  "tika-abh01t6:42_6": "nāpi anupālakaṁ upatthambhakaṁ vā, na ca aññakalāparūpānaṁ,",
  "tika-abh01t6:42_7": "tasmā taṁ jīvitindriyaṁ viya sakalāparūpānaṁ āhāro viya vā kalāpantararūpānañca indriyaatthiavigatapaccayoti na vuttaṁ. Esa nayo purisindriyepi.",
  "tika-abh01t6:42_8": "Liṅgādiākāresu rūpesu rūpāyatanassa cakkhuviññeyyattā liṅgādīnaṁ cakkhuviññeyyatā vuttā.",
  "tika-abh01t6:43_0": "633.Ubhayampi…pe… kusalena patiṭṭhātīti sugatiṁ sandhāya vuttanti veditabbaṁ.",
  "tika-abh01t6:43_1": "Duggatiyañhi paṭisandhi akusalenevāti tadā uppajjamāno bhāvopi akusaleneva bhaveyya,",
  "tika-abh01t6:43_2": "paṭisandhiyaṁ viya pavattepīti.",
  "tika-abh01t6:43_3": "Tayidaṁ dvayaṁ yasmā santāne saha na pavattati ‘‘yassa itthindriyaṁ uppajjati,",
  "tika-abh01t6:43_4": "tassa purisindriyaṁ uppajjatīti? No’’tiādivacanato (yama. 3.indriyayamaka.188),",
  "tika-abh01t6:43_5": "tasmā ubhatobyañjanakassapi ekamevindriyaṁ hotīti vuttaṁ.",
  "tika-abh01t6:44_0": "635.",
  "tika-abh01t6:44_1": "Ekantaṁ kāyaviññattiyaṁ kāyavohārassa pavattidassanatthaṁ ‘‘kāyena saṁvaro sādhū’’ti (dha. pa. 361; saṁ. ni. 1.116) sādhakasuttaṁ āhaṭaṁ.",
  "tika-abh01t6:44_2": "Bhāvassa gamanaṁ pakāsanaṁ copanaṁ.",
  "tika-abh01t6:44_3": "Thambhanāti vāyodhātuadhikānaṁ bhūtānaṁ thambhanākāro viññattīti attho.",
  "tika-abh01t6:44_4": "Uddhaṅgamavātādayo viya hi yo vātādhiko kalāpo,",
  "tika-abh01t6:44_5": "tattha bhūtānaṁ viññattiākāratā hotīti.",
  "tika-abh01t6:44_6": "Teneva ‘‘kāyaṁ thambhetvā thaddhaṁ karotīti thambhanā’’ti vāyodhātukiccavasena viññatti vuttā.",
  "tika-abh01t6:44_7": "Tato eva ca ‘‘vāyodhātuyā ākāro kāyaviññattī’’ti ca vattuṁ vaṭṭati,",
  "tika-abh01t6:44_8": "tathā ‘‘pathavīdhātuyā vacīviññattī’’ti pathavīdhātuadhikabhūtavikārato.",
  "tika-abh01t6:45_0": "636.Pabhedagatā vācā evāti tissa phussāti pabhedagatā.",
  "tika-abh01t6:45_1": "Atha vā vacīsaṅkhārehi vitakkavicārehi pariggahitā savanavisayabhāvaṁ anupanītatāya abhinnā tabbhāvaṁ nīyamānā vācā ‘‘vacībhedo’’ti vuccati.",
  "tika-abh01t6:45_2": "Iriyāpathampi upatthambhentīti yathāpavattaṁ iriyāpathaṁ upatthambhenti.",
  "tika-abh01t6:45_3": "Yathā hi abbokiṇṇe bhavaṅge vattamāne aṅgāni osīdanti paviṭṭhāni viya honti,",
  "tika-abh01t6:45_4": "na evaṁ ‘‘dvattiṁsa chabbīsā’’ti vuttesu jāgaraṇacittesu vattamānesu.",
  "tika-abh01t6:45_5": "Tesu pana vattamānesu aṅgāni upatthaddhāni yathāpavattiriyāpathabhāveneva pavattantīti.",
  "tika-abh01t6:45_6": "Khīṇāsavānaṁ cuticittanti visesetvā vuttaṁ,",
  "tika-abh01t6:45_7": "‘‘kāmāvacarānaṁ pacchimacittassa uppādakkhaṇe yassa cittassa anantarā kāmāvacarānaṁ pacchimacittaṁ uppajjissati,",
  "tika-abh01t6:45_8": "rūpāvacare arūpāvacare pacchimabhavikānaṁ,",
  "tika-abh01t6:45_9": "ye ca rūpāvacaraṁ arūpāvacaraṁ upapajjitvā parinibbāyissanti,",
  "tika-abh01t6:45_10": "tesaṁ cavantānaṁ tesaṁ vacīsaṅkhāro nirujjhissati,",
  "tika-abh01t6:45_11": "no ca tesaṁ kāyasaṅkhāro nirujjhissatī’’ti (yama.",
  "tika-abh01t6:45_12": "2.saṅkhārayamaka.88) pana vacanato aññesampi cuticittaṁ rūpaṁ na samuṭṭhāpetīti viññāyati.",
  "tika-abh01t6:45_13": "Na hi rūpasamuṭṭhāpakacittassa gabbhagamanādivinibaddhābhāvena kāyasaṅkhārāsamuṭṭhāpanaṁ atthi,",
  "tika-abh01t6:45_14": "na ca yuttaṁ ‘‘cuto ca cittasamuṭṭhānañcassa pavattatī’’ti,",
  "tika-abh01t6:45_15": "nāpi ‘‘cuticittaṁ rūpaṁ samuṭṭhāpetī’’ti pāḷi atthīti.",
  "tika-abh01t6:46_0": "637.Na kassatīti na vilekhiyati. Gatanti viññātaṁ.",
  "tika-abh01t6:46_1": "Asamphuṭṭhaṁ catūhi mahābhūtehīti yasmiṁ kalāpe bhūtānaṁ paricchedo, teheva asamphuṭṭhaṁ.",
  "tika-abh01t6:46_2": "Vijjamānepi hi kalāpantarabhūtānaṁ kalāpantarabhūtasamphuṭṭhabhāve taṁtaṁbhūtavivittatā rūpapariyanto ākāsoti yesaṁ yo paricchedo, tehi so asamphuṭṭhova,",
  "tika-abh01t6:46_3": "aññathā paricchinnabhāvo na siyā tesaṁ bhūtānaṁ byāpitabhāvāpattito. Abyāpitā hi asamphuṭṭhatāti.",
  "tika-abh01t6:47_0": "638.",
  "tika-abh01t6:47_1": "Lahutādīnaṁ aññamaññāvijahanena dubbiññeyyanānattatā vuttāti taṁtaṁvikārādhikarūpehi taṁtaṁnānattappakāsanatthaṁ ‘‘evaṁ santepī’’tiādimāha.",
  "tika-abh01t6:47_2": "Yathāvuttā ca paccayā taṁtaṁvikārassa visesapaccayabhāvato vuttā,",
  "tika-abh01t6:47_3": "avisesena pana sabbe sabbesaṁ paccayāti.",
  "tika-abh01t6:48_0": "641. Ādito cayo ācayo, paṭhamuppatti. Upari cayo upacayo. Pabandho santati.",
  "tika-abh01t6:48_1": "Tattha uddese avuttopi ācayo upacayasaddeneva viññāyatīti ‘‘yo āyatanānaṁ ācayo punappunaṁ nibbattamānānaṁ, sova rūpassa upacayo’’ti āha.",
  "tika-abh01t6:48_2": "Pāḷiyaṁ pana upa-saddo paṭhamattho upariattho ca hotīti ‘‘ādicayo upacayo,",
  "tika-abh01t6:48_3": "uparicayo santatī’’ti ayamattho viññāyatīti.",
  "tika-abh01t6:48_4": "Aññathā hi ācayasaṅkhātassa paṭhamuppādassa avuttatā āpajjeyya.",
  "tika-abh01t6:49_0": "Evanti ‘‘yo āyatanānaṁ ācayo’’tiādiniddesena kiṁ kathitaṁ hoti? Āyatanena ācayo kathito.",
  "tika-abh01t6:49_1": "Ācayūpacayasantatiyo hi nibbattibhāvena ācayo evāti āyatanehi ācayādīnaṁ pakāsitattā tehi ācayo kathito.",
  "tika-abh01t6:49_2": "Āyatanānaṁ ācayādivacaneneva ācayasabhāvāni uppādadhammāni āyatanānīti ācayena taṁpakatikāni āyatanāni kathitāni. Lakkhaṇañhi uppādo, na rūparūpanti.",
  "tika-abh01t6:49_3": "Tenevādhippāyenāha ‘‘āyatanameva kathita’’nti.",
  "tika-abh01t6:49_4": "Ācayañhi lakkhaṇaṁ kathayantena taṁlakkhaṇāni āyatanāneva kathitāni hontīti.",
  "tika-abh01t6:49_5": "Evampi kiṁ kathitaṁ hotīti āyatanācayehi ācayāyatanehi ācayameva āyatanameva kathentena uddese niddese ca ācayoti idameva avatvā upacayasantatiyo uddisitvā tesaṁ vibhajanavasena āyatanena ācayakathanādinā kiṁ kathitaṁ hotīti adhippāyo. Ācayoti upacayamāha, upacayoti ca santatiṁ.",
  "tika-abh01t6:49_6": "Tadevubhayaṁ yathākkamaṁ vivaranto ‘‘nibbatti vaḍḍhi kathitā’’ti āha.",
  "tika-abh01t6:49_7": "Upacayasantatiyo hi atthato ekattā ācayovāti taduddesavibhajanavasena āyatanena ācayakathanādinā nibbattivaḍḍhiākāranānattaṁ ācayassa kathitanti attho.",
  "tika-abh01t6:49_8": "Imamevatthaṁ vibhāvetuṁ ‘‘atthato hī’’tiādimāha.",
  "tika-abh01t6:49_9": "Yasmā ca ubhayampi etaṁ jātirūpassevādhivacanaṁ,",
  "tika-abh01t6:49_10": "tasmā jātirūpassa lakkhaṇādivisesesu ācayādīsu pavattiādīsu ca ācayādilakkhaṇādiko upacayo,",
  "tika-abh01t6:49_11": "pavattiādilakkhaṇādikā santatīti veditabbāti attho.",
  "tika-abh01t6:50_0": "643.Pakatiniddesāti phalavipaccanapakatiyā niddesā,",
  "tika-abh01t6:50_1": "jarāya pāpuṇitabbaṁ phalameva vā pakati.",
  "tika-abh01t6:50_2": "Na ca khaṇḍiccādīneva jarāti kalalakālato pabhuti purimarūpānaṁ jarāpattakkhaṇe uppajjamānāni pacchimarūpāni paripakkarūpānurūpāni pariṇatapariṇatāni uppajjantīti anukkamena supariṇatarūpaparipākakāle uppajjamānāni khaṇḍiccādisabhāvāni uppajjanti.",
  "tika-abh01t6:50_3": "Tāni udakādimaggesu tiṇarukkhasaṁbhaggatādayo viya paripākagatamaggasaṅkhātesu paripakkarūpesu uppannāni jarāya gatamaggoicceva vuttāni, na jarāti.",
  "tika-abh01t6:50_4": "Aviññāyamānantarajarā avīcijarā. Maraṇe upanayanarasā.",
  "tika-abh01t6:51_0": "644.Taṁ patvāti taṁ attano eva khayavayasaṅkhātaṁ sabhāvaṁ patvā rūpaṁ khīyati veti bhijjati.",
  "tika-abh01t6:51_1": "Pothetvā pātitassa dubbalatā parādhīnatā sayanaparāyaṇatā ca hoti,",
  "tika-abh01t6:51_2": "tathā jarābhibhūtassāti pothakasadisī jarā.",
  "tika-abh01t6:52_0": "645.Kattabbatoti kattabbasabhāvato.",
  "tika-abh01t6:52_1": "Visāṇādīnaṁ taracchakheḷatemitānaṁ pāsāṇānaṁ viya thaddhabhāvābhāvato ahivicchikānaṁ viya savisattābhāvato ca sukhumatā vuttā.",
  "tika-abh01t6:52_2": "Ojālakkhaṇoti ettha aṅgamaṅgānusārino rasassa sāro upatthambhabalakāro bhūtanissito eko viseso ojāti.",
  "tika-abh01t6:53_0": "Upādābhājanīyakathāvaṇṇanā niṭṭhitā.",
  "tika-abh01t6:54_0": "Noupādābhājanīyakathāvaṇṇanā",
  "tika-abh01t6:55_0": "646.Na upādiyatevāti na nissayati eva,",
  "tika-abh01t6:55_1": "kintu nissayati ca nissīyati cāti attho.",
  "tika-abh01t6:56_0": "647.Purimā panāti pañcavidhasaṅgahe pathavīdhātuāpodhātutejodhātuvāyodhātūnaṁ purimuddesavasena vuttaṁ.",
  "tika-abh01t6:56_1": "Phoṭṭhabbāyatananiddese vā vuttānaṁ pathavīdhātuādīnaṁ purimā uddese vuttā āpodhātūti adhippāyo,",
  "tika-abh01t6:56_2": "vuttassa vā phoṭṭhabbāyatanassa atītatāya pacchimatā,",
  "tika-abh01t6:56_3": "anāgatatāya ca āpodhātuyā purimatā vuttāti daṭṭhabbā. Āyūti jīvitindriyaṁ. Kammajatejaṁ usmā.",
  "tika-abh01t6:56_4": "Yaṁ kiñci dhātuṁ…pe… ekappahārena nuppajjatīti ekasmiṁ khaṇe anekāsu pathavīsu āpāthagatāsu tāsu tāsu saha nuppajjati, tathā tejavāyūsu cāti attho.",
  "tika-abh01t6:56_5": "Anekesu ārammaṇesu sannipatitesu ābhujitavasena ārammaṇapasādādhimattatāvasena ca paṭhamaṁ katthaci uppatti dassitā,",
  "tika-abh01t6:56_6": "aññattha ca pana uppatti atthi eva.",
  "tika-abh01t6:56_7": "Sāyaṁ ārammaṇato ārammaṇantarasaṅkanti yena upāyena hoti,",
  "tika-abh01t6:56_8": "tassa vijānanatthaṁ pucchati ‘‘kathaṁ pana cittassa ārammaṇato saṅkanti hotī’’ti.",
  "tika-abh01t6:57_0": "651.",
  "tika-abh01t6:57_1": "Ayapiṇḍiādīsu pathavīdhātu tādisāya āpodhātuyā anābaddhā santī visareyya,",
  "tika-abh01t6:57_2": "tasmā ‘‘tāni āpodhātu ābandhitvā baddhāni karotī’’ti vuttaṁ.",
  "tika-abh01t6:57_3": "Yathā hi yuttappamāṇaṁ udakaṁ paṁsucuṇṇāni ābandhitvā mattikāpiṇḍaṁ katvā ṭhapeti,",
  "tika-abh01t6:57_4": "evaṁ ayopiṇḍiādīsupi tadanurūpapaccayehi tattheva uppannā āpodhātu tathā ābandhitvā ṭhapetīti daṭṭhabbā.",
  "tika-abh01t6:58_0": "Aphusitvā patiṭṭhā hotīti āpodhātuyā aphoṭṭhabbabhāvato vuttaṁ,",
  "tika-abh01t6:58_1": "tathā ‘‘aphusitvāva ābandhatī’’ti.",
  "tika-abh01t6:58_2": "Na hi yathā phoṭṭhabbadhātūnaṁ phoṭṭhabbabhāvena aññamaññanissayatā,",
  "tika-abh01t6:58_3": "evaṁ phoṭṭhabbāphoṭṭhabbadhātūnaṁ hotīti adhippāyo veditabbo.",
  "tika-abh01t6:58_4": "Avinibbhogavuttīsu hi bhūtesu aññamaññanissayatā aññamaññapaccayabhūtesu na sakkā nivāretuṁ,",
  "tika-abh01t6:58_5": "nāpi sahajātesu avinibbhogatāya ekībhūtesu phusanāphusanāni vicāretuṁ yuttānīti.",
  "tika-abh01t6:58_6": "Na uṇhā hutvā jhāyatīti tejosabhāvataṁyeva paṭikkhipati, na sītattaṁ anujānāti,",
  "tika-abh01t6:58_7": "tejosabhāvapaṭikkhepeneva ca sītattañca paṭikkhittaṁ hoti.",
  "tika-abh01t6:58_8": "Tejo eva hi sītaṁ himapātasamayādīsu sītassa paripācakatādassanato,",
  "tika-abh01t6:58_9": "sītuṇhānañca aññamaññapaṭipakkhabhāvato uṇhena saha na sītaṁ bhūtantaraṁ pavattatīti yujjati.",
  "tika-abh01t6:58_10": "Uṇhakalāpe pana sītassa appavatti sītakalāpe ca uṇhassa dvinnaṁ aññamaññapaṭipakkhattā tejovisesabhāve yujjatīti.",
  "tika-abh01t6:58_11": "Bhāvaññathattanti kharānaṁ guḷādīnaṁ davatā mudutā rasādīnañca davānaṁ kharatā paccayavisesehi omattādhimattapathavīdhātuādikānaṁ uppatti.",
  "tika-abh01t6:58_12": "Lakkhaṇaññathattaṁ kakkhaḷādilakkhaṇavijahanaṁ, taṁ etesaṁ na hoti,",
  "tika-abh01t6:58_13": "omattādhimattatāsaṅkhātaṁ bhāvaññathattaṁyeva hotīti attho.",
  "tika-abh01t6:59_0": "652.Anupādinnādīnaṁyevāti ekantaanupādinnaekantanacittasamuṭṭhānādīnaṁ niddesesu gahaṇesu gahitāti attho.",
  "tika-abh01t6:59_1": "Yaṁ vā panaññampīti pana vacanena purimānampi nakammassakatattābhāvādikaṁ dīpeti.",
  "tika-abh01t6:59_2": "Tā hi anupādinnādinakammassakatattādivacanānaṁ samānatthattā ekena avattabbatte itarenapi avattabbā siyuṁ, vattabbatte vā vattabbā.",
  "tika-abh01t6:59_3": "Tasmā ekantākammajādīsveva gahetabbattā tā anekantesu na gahitāti daṭṭhabbā.",
  "tika-abh01t6:60_0": "666.Ekanta…pe… paññāyati tesaṁ vikārattā,",
  "tika-abh01t6:60_1": "anipphannattā pana tassa uppādo na kenaci sakkā vattunti adhippāyo.",
  "tika-abh01t6:61_0": "Dukaniddesavaṇṇanā niṭṭhitā.",
  "tika-abh01t6:62_0": "Catukkaniddesavaṇṇanā",
  "tika-abh01t6:63_0": "966.Pacchimapadassāti viññātapadassa.",
  "tika-abh01t6:63_1": "Sabbameva hi rūpaṁ viññātanti tassa abhinditabbattā viññātato aññaṁ diṭṭhaṁ sutaṁ mutañca na hotīti pucchaṁ akatvāva vissajjitaṁ.",
  "tika-abh01t6:63_2": "Na hi sakkā viññātato aññaṁ ‘‘katamaṁ rūpaṁ diṭṭha’’nti pucchitunti adhippāyo.",
  "tika-abh01t6:63_3": "Yathā hi dvīsu uddiṭṭhesu nopādato aññattaṁ sandhāya ‘‘katamaṁ taṁ rūpaṁ upādā’’ti pucchitaṁ,",
  "tika-abh01t6:63_4": "evaṁ diṭṭhādīsu catūsu uddiṭṭhesu sutādīhi tīhipi aññattaṁ sandhāya ‘‘katamaṁ taṁ rūpaṁ diṭṭha’’nti pucchitabbaṁ siyā, tadabhāvo na pucchitaṁ, evaṁ sutādīsupīti.",
  "tika-abh01t6:63_5": "Dassanādiggahaṇavisesato pana diṭṭhādīhi aññassa viññātassa sabbhāvato ca catukko vutto.",
  "tika-abh01t6:64_0": "Pañcakaniddesavaṇṇanā",
  "tika-abh01t6:65_0": "969.Tejobhāvaṁ gatanti sabhāveneva tejobhāvaṁ pattanti attho.",
  "tika-abh01t6:65_1": "Vuttassapi aññena pakārena saṅgahārahassa saṅgaṇhanaṁ nayakaraṇaṁ idha daṭṭhabbaṁ,",
  "tika-abh01t6:65_2": "tayidaṁ ‘‘viññāta’’nti catukkapadepi yojetabbaṁ.",
  "tika-abh01t6:65_3": "Phoṭṭhabbassa bhedasabbhāvo aṭṭhake nayo.",
  "tika-abh01t6:66_0": "Pakiṇṇakakathāvaṇṇanā",
  "tika-abh01t6:67_0": "975.Natthi nīvaraṇāti vacanena middhassapi nīvaraṇassa pahānaṁ vuttaṁ, na ca rūpaṁ pahātabbaṁ,",
  "tika-abh01t6:67_1": "na ca rūpakāyagelaññaṁ munino natthīti sakkā vattuṁ ‘‘piṭṭhi me āgilāyati, tamahaṁ āyamissāmī’’ti (ma. ni. 2.22) vacanato.",
  "tika-abh01t6:67_2": "Saviññāṇakasaddoti viññāṇena pavattito vacīghosādisaddo.",
  "tika-abh01t6:67_3": "Na hi etāni jāyantīti paripaccamānassa rūpassa paripaccanaṁ jarā ,",
  "tika-abh01t6:67_4": "khīyamānassa khayo aniccatāti rūpabhāvamattāni etāni,",
  "tika-abh01t6:67_5": "na sayaṁ sabhāvavantānīti sandhāya vuttaṁ.",
  "tika-abh01t6:67_6": "Tathā jāyamānassa jananaṁ jāti, sā ca rūpabhāvova,",
  "tika-abh01t6:67_7": "na sayaṁ sabhāvavatīti ‘‘na pana paramatthato jāti jāyatī’’ti vuttaṁ.",
  "tika-abh01t6:68_0": "Tesaṁ paccayo etissāti tappaccayā,",
  "tika-abh01t6:68_1": "tappaccayāya bhāvo tappaccayabhāvo,",
  "tika-abh01t6:68_2": "tappaccayabhāvena pavatto vohāro tappaccayabhāvavohāro, taṁ labhati.",
  "tika-abh01t6:68_3": "Abhinibbattitadhammakkhaṇasminti abhinibbattiyamānadhammakkhaṇasminti adhippāyo.",
  "tika-abh01t6:68_4": "Na hi tadā te dhammā na jāyantīti jāyamānabhāvova jātīti yuttā tassā kammādisamuṭṭhānatā taṁnibbattatā ca,",
  "tika-abh01t6:68_5": "na pana tadā te dhammā jīyanti khīyanti ca,",
  "tika-abh01t6:68_6": "tasmā na tesaṁ te jīraṇabhijjanabhāvā cittādisamuṭṭhānā taṁnibbattā cāti vacanaṁ arahanti.",
  "tika-abh01t6:68_7": "Evamapi upādinna-saddo upetena kammunā ādinnataṁ vadati,",
  "tika-abh01t6:68_8": "na nibbattinti upādinnapākabhedānaṁ upādinnatā tesaṁ vattabbāti ce? Na,",
  "tika-abh01t6:68_9": "ādinna-saddassa nibbattivācakattā.",
  "tika-abh01t6:68_10": "Upetena nibbattañhi upādinnanti paccayānubhāvakkhaṇañca nibbattiñca gahetvāva pavatto ayaṁ vohāro tadā abhāvā jarāmaraṇe na pavattatīti.",
  "tika-abh01t6:68_11": "Paṭiccasamuppannānaṁ dhammānaṁ jarāmaraṇattā tesaṁ uppāde sati jarāmaraṇaṁ hoti, asati na hoti.",
  "tika-abh01t6:68_12": "Na hi ajātaṁ paripaccati bhijjati vā,",
  "tika-abh01t6:68_13": "tasmā jātipaccayataṁ sandhāya ‘‘jarāmaraṇaṁ paṭiccasamuppanna’’nti vuttaṁ.",
  "tika-abh01t6:69_0": "Nissayapaṭibaddhavuttitoti jāyamānaparipaccamānabhijjamānānaṁ jāyamānādibhāvamattattā jāyamānādinissayapaṭibaddhavuttikā jātiādayoti vuttaṁ hoti.",
  "tika-abh01t6:69_1": "Yadi evaṁ upādāyarūpānañca cakkhāyatanādīnaṁ uppādādisabhāvabhūtā jātiādayo taṁnissitā hontīti bhūtanissitānaṁ tesaṁ lakkhaṇānaṁ upādāyabhāvo viya upādāyarūpanissitānaṁ upādāyupādāyabhāvo āpajjatīti ce? Na,",
  "tika-abh01t6:69_2": "bhūtapaṭibaddhaupādāyarūpalakkhaṇānañca bhūtapaṭibaddhabhāvassa avinivattanato.",
  "tika-abh01t6:69_3": "Apica ekakalāpapariyāpannānaṁ rūpānaṁ saheva uppādādippavattito ekassa kalāpassa uppādādayo ekekāva hontīti yathā ekekassa kalāpassa jīvitindriyaṁ kalāpānupālakaṁ ‘‘upādāyarūpa’’nti vuccati,",
  "tika-abh01t6:69_4": "evaṁ kalāpuppādādisabhāvā jātiādayo ‘‘upādāyarūpāni’’cceva vuccanti.",
  "tika-abh01t6:69_5": "Evaṁ vikāraparicchedarūpāni ca yojetabbāni.",
  "tika-abh01t6:70_0": "Kammasamuṭṭhānasambandhaṁ utusamuṭṭhānaṁ kammavisesena suvaṇṇadubbaṇṇasusaṇṭhitadussaṇṭhitādivisesaṁ hotīti ‘‘kammapaccaya’’nti vuttaṁ.",
  "tika-abh01t6:70_1": "Kammavipākānubhavanassa kāraṇabhūtaṁ bāhirautusamuṭṭhānaṁ kammapaccayautusamuṭṭhānaṁ. Kammasahāyo paccayo,",
  "tika-abh01t6:70_2": "kammassa vā sahāyabhūto paccayo kammapaccayo, sova utu kammapaccayautu,",
  "tika-abh01t6:70_3": "so samuṭṭhānaṁ etassāti kammapaccayautusamuṭṭhānanti vacanattho.",
  "tika-abh01t6:70_4": "Sīte uṇhe vā kismiñci utumhi samāgate tato suddhaṭṭhakaṁ uppajjati, tassa so utu samuṭṭhānaṁ.",
  "tika-abh01t6:70_5": "Dutiyassa suddhaṭṭhakassa utusamuṭṭhānikapaṭibandhakassa so eva purimo utu paccayo.",
  "tika-abh01t6:70_6": "Tatiyaṁ pana suddhaṭṭhakaṁ purimautusahāyena utunā nibbattattā pubbe vuttanayeneva ‘‘utupaccayautusamuṭṭhāna’’nti vuttaṁ.",
  "tika-abh01t6:70_7": "Evamayaṁ purimo utu tisso santatiyo ghaṭṭeti,",
  "tika-abh01t6:70_8": "tato paraṁ aññautusamāgame aññasantatittayaṁ,",
  "tika-abh01t6:70_9": "tato ca aññena aññanti evaṁ pavatti daṭṭhabbā.",
  "tika-abh01t6:70_10": "Tadetaṁ sītuṇhānaṁ appabahubhāve taṁsamphassassa acirappavattiyā cirappavattiyā ca veditabbaṁ,",
  "tika-abh01t6:70_11": "anupādinnena dīpanā na santatittayavasena,",
  "tika-abh01t6:70_12": "atha kho meghasamuṭṭhāpakamūlautuvasena pakārantarena daṭṭhabbā,",
  "tika-abh01t6:70_13": "taṁ dassetuṁ ‘‘utusamuṭṭhāno nāma valāhako’’tiādimāha.",
  "tika-abh01t6:70_14": "Rūparūpānaṁ vikārādimattabhāvato aparinipphannatā vuttā.",
  "tika-abh01t6:70_15": "Tesañhi rūpavikārādibhāvato rūpatāti adhippāyo.",
  "tika-abh01t6:70_16": "Rūpavikārādibhāvato eva pana rūpe sati santi,",
  "tika-abh01t6:70_17": "asati na santīti asaṅkhatabhāvanivāraṇatthaṁ parinipphannatā vuttāti.",
  "tika-abh01t6:71_0": "Rūpakaṇḍavaṇṇanā niṭṭhitā."
}