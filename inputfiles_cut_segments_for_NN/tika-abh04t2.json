{
  "tika-abh04t2:0.1_0": "1. Cittuppādakaṇḍaṁ",
  "tika-abh04t2:0.2_0": "Tikamātikāpadavaṇṇanā",
  "tika-abh04t2:1_0": "1.Tenāti vedanāsaddena.",
  "tika-abh04t2:1_1": "Sabbapadehīti tīhi padehi laddhanāmo hoti avayavadhammenāpi samudāyassa apadisitabbato yathā “samaṁ cuṇṇa”nti.",
  "tika-abh04t2:1_2": "Codako yathādhippetamatthaṁ appaṭipajjamāno vibhattiantasseva padabhāvaṁ sallakkhetvā “nanu sukhāyā”tiādinā codeti.",
  "tika-abh04t2:1_3": "Itaro “adhippetappakāratthagamakassā”tiādinā attano adhippāyaṁ vivarati.",
  "tika-abh04t2:1_4": "Tena “vākyaṁ idha padanti vutta”nti dasseti.",
  "tika-abh04t2:1_5": "Hetupadasahetukapadādīhīti ādi-saddena nahetupadaahetukapadahetusampayuttapadāni hetuvippayuttapadampi vā saṅgaṇhāti.",
  "tika-abh04t2:2_0": "Ubhayekapadavasenāti ubhayapadavasena hetudukasambandho,",
  "tika-abh04t2:2_1": "ekapadavasena sahetukadukasambandho.",
  "tika-abh04t2:2_2": "Tathāti ubhayekapadavasena.",
  "tika-abh04t2:2_3": "Ettha ca sahetukahetusampayuttadukātiādinā yathā hetugocchake paṭhamadukasambandhā dutiyatatiyadukā,",
  "tika-abh04t2:2_4": "paṭhamadukadutiyadukasambandhā catutthachaṭṭhadukā,",
  "tika-abh04t2:2_5": "paṭhamadukatatiyadukasambandho pañcamo duko,",
  "tika-abh04t2:2_6": "evaṁ āsavagocchakādīsupīti nayaṁ dasseti.",
  "tika-abh04t2:2_7": "Sakkā hi imināva nayena tesupi dukantarasambandho viññātuṁ,",
  "tika-abh04t2:2_8": "kevalaṁ pana āsavagocchakādīsu dutiyadukatatiyadukasambandho osānaduko,",
  "tika-abh04t2:2_9": "kilesagocchake ca dutiyacatutthadukasambandhoti.",
  "tika-abh04t2:2_10": "Dhammānaṁ sāvasesaniravasesabhāvena tikadukānaṁ sappadesanippadesatā vuttāti yehi tikadukā sāvasesāti padissanti apadissanti,",
  "tika-abh04t2:2_11": "te asaṅgahitadhammāpadeso.",
  "tika-abh04t2:2_12": "Evaṁ sati “asaṅgahito”ti visesanaṁ kimatthiyanti?",
  "tika-abh04t2:2_13": "Etassevatthassa pākaṭakaraṇatthaṁ daṭṭhabbaṁ.",
  "tika-abh04t2:2_14": "Atha vā padissati etena samudāyoti padeso, avayavo.",
  "tika-abh04t2:2_15": "“Sāmaññajotanā visese avatiṭṭhatī”ti yathādhippetaṁ visesaṁ dassento “asaṅgahito”ti āha.",
  "tika-abh04t2:3_0": "Anavajjattho avajjavirahattho.",
  "tika-abh04t2:3_1": "Nāmaṁ saññā,",
  "tika-abh04t2:3_2": "kiriyā karaṇaṁ,",
  "tika-abh04t2:3_3": "payojanaṁ ratharathaṅgavibhāvanena tesaṁ pakārato yojanaṁ.",
  "tika-abh04t2:3_4": "Kusena ñāṇena lātabbāti kusalāti ayamattho ñāṇasampayuttānaṁ tāva hotu,",
  "tika-abh04t2:3_5": "ñāṇavippayuttānaṁ kathanti āha “ñāṇavippayuttānampī”tiādi.",
  "tika-abh04t2:3_6": "Ñāṇavippayuttāpi hi ñāṇeneva pavattiyanti hitasukhahetubhūtāya pavattiyā paññavantānaṁ paṭipattibhāvato.",
  "tika-abh04t2:3_7": "Na hi antarena yonisomanasikāraṁ kusaluppatti atthīti.",
  "tika-abh04t2:3_8": "“Yadi kusalassa ubhayabhāgagataṁ saṁkilesalavanaṁ pākaṭaṁ siyā,",
  "tika-abh04t2:3_9": "kusā viya lunantīti kusalāti ayamattho yutto siyā”ti koci vadeyyāti āsaṅkāya āha “sammappadhānadvayaṁ viyā”ti.",
  "tika-abh04t2:4_0": "Na cātiādinā “sabhāvaṁ dhārentī”ti ettha paramatthato kattukammassa ca bhedo natthi,",
  "tika-abh04t2:4_1": "kappanāsiddho eva pana bhedoti dasseti.",
  "tika-abh04t2:4_2": "Tattha nāmavasena viññātāviññāteti yesaṁ “dhammā”ti iminā pariyāyena aviññātā sabhāvā,",
  "tika-abh04t2:4_3": "“sabhāvaṁ dhārentī”ti iminā ca pariyāyena viññātā,",
  "tika-abh04t2:4_4": "tesaṁ vasena evaṁ vuttaṁ.",
  "tika-abh04t2:4_5": "Ettha ca paṭhamo attho saṅkhatāsaṅkhatadhammavasena vutto,",
  "tika-abh04t2:4_6": "dutiyo saṅkhatavasena,",
  "tika-abh04t2:4_7": "tatiyo saṅkhatāsaṅkhatapaññattidhammavasenāti daṭṭhabbaṁ.",
  "tika-abh04t2:5_0": "Kusalapaṭisedhanaṁ kusalābhāvo eva.",
  "tika-abh04t2:5_1": "Abhāvo hi sattāpaṭisedhoti.",
  "tika-abh04t2:5_2": "Dhammoti sabhāvadhammo.",
  "tika-abh04t2:5_3": "Akusalavacanena na koci attho sabhāvadhammassa abodhakattāti adhippāyo.",
  "tika-abh04t2:5_4": "Atha siyā akusalavacanena koci attho asabhāvadhammabodhakattepi “paññattidhammā”tiādīsu viya,",
  "tika-abh04t2:5_5": "evaṁ sati “anabyākatā”ti ca vattabbaṁ siyā,",
  "tika-abh04t2:5_6": "tato cāyaṁ catukko āpajjati, na tiko.",
  "tika-abh04t2:5_7": "Tasmāti yasmā dukacatukkabhāvo anabyākatavohāro ca natthi,",
  "tika-abh04t2:5_8": "so ca vuttanayena abhāvamattavacane āpajjati, tasmā.",
  "tika-abh04t2:5_9": "Sabhāvadhāraṇādīti ādi-saddena “dhārīyanti paccayehī”ti ayamattho saṅgahito.",
  "tika-abh04t2:5_10": "Ñeyyapariyāyena pana dhamma-saddenāyaṁ dosoti nanu añeyyapariyāyepi dhamma-sadde na koci dosoti? Na,",
  "tika-abh04t2:5_11": "vuttadosānativattanato.",
  "tika-abh04t2:6_0": "Pārisesenāti ettha nanu ayamakāro na-atthattayasseva jotako,",
  "tika-abh04t2:6_1": "atha kho “ahetukā dhammā,",
  "tika-abh04t2:6_2": "abhikkhuko āvāso”ti taṁyoganivattiyā,",
  "tika-abh04t2:6_3": "“appaccayā dhammā”ti taṁsambandhibhāvanivattiyā.",
  "tika-abh04t2:6_4": "Paccayuppannañhi paccayasambandhīti appaccayuppannattā asambandhitā ettha jotīyati.",
  "tika-abh04t2:6_5": "“Anidassanā dhammā”ti taṁsabhāvanivattiyā.",
  "tika-abh04t2:6_6": "Nidassanañhi daṭṭhabbatā.",
  "tika-abh04t2:6_7": "Atha cakkhuviññāṇaṁ nidassanaṁ,",
  "tika-abh04t2:6_8": "taggayhabhāvanivattiyā,",
  "tika-abh04t2:6_9": "tathā “anāsavā dhammā”ti.",
  "tika-abh04t2:6_10": "“Appaṭighā dhammā anārammaṇā dhammā”ti taṁkiccanivattiyā.",
  "tika-abh04t2:6_11": "“Arūpino dhammā acetasikā dhammā”ti tabbhāvanivattiyā.",
  "tika-abh04t2:6_12": "Tadaññatā hi ettha pakāsīyati.",
  "tika-abh04t2:6_13": "“Amanusso”ti tabbhāvamattanivattiyā.",
  "tika-abh04t2:6_14": "Manussattamattaṁ natthi aññaṁ samānanti sadisatā hettha sūciyati.",
  "tika-abh04t2:6_15": "“Asamaṇo samaṇapaṭiñño aputto”ti taṁsambhāvanaguṇanivattiyā.",
  "tika-abh04t2:6_16": "Garahā hi ettha ñāyati.",
  "tika-abh04t2:6_17": "“Kacci nu bhoto anāmayā,",
  "tika-abh04t2:6_18": "anudarā kaññā”ti tadappabhāvanivattiyā.",
  "tika-abh04t2:6_19": "“Anuppannā dhammā”ti taṁsadisabhāvanivattiyā.",
  "tika-abh04t2:6_20": "Atītānañhi uppannapubbattā upādidhammānañca paccayekadesanipphattiyā āraddhuppādabhāvato kālavinimuttassa ca vijjamānattā uppannānukūlatā,",
  "tika-abh04t2:6_21": "pageva paccuppannānanti tabbidhurabhāvo ettha viññāyati.",
  "tika-abh04t2:6_22": "“Asekkhā dhammā”ti tadapariyosānanivattiyā.",
  "tika-abh04t2:6_23": "Taṁniṭṭhānañhettha pakāsīyatīti evamanekesaṁ atthānaṁ jotako,",
  "tika-abh04t2:6_24": "tattha kiṁ vuccate atthadvayameva vatvā pārisesenāti?",
  "tika-abh04t2:6_25": "Itaresaṁ ettha suvidūrabhāvato.",
  "tika-abh04t2:6_26": "Na hi kusalavippayuttādīnaṁ dhammānaṁ akusalabhāvo yujjati.",
  "tika-abh04t2:7_0": "Akusalasaddassa uccāraṇānantaraṁ vineyyānaṁ kusalapaṭipakkhabhūte atthe paṭipattibhāvato tattha niruḷhatā daṭṭhabbā.",
  "tika-abh04t2:7_1": "“Viruddhasabhāvattā”ti vuttaṁ kiccavirodhādīnampi tadantogadhattā,",
  "tika-abh04t2:7_2": "viruddhasabhāvattepi vināsakavināsitabbabhāvo kusalākusalesu niyatoti dassetuṁ “tappaheyyabhāvato”ti āha.",
  "tika-abh04t2:7_3": "Itarathā kusalānampi akusalehi pahātabbabhāve accantaṁ samucchinnakusalamūlattā apāyapūrakā eva sattā siyuṁ.",
  "tika-abh04t2:7_4": "Yaṁ pana “dhammāpi vo,",
  "tika-abh04t2:7_5": "bhikkhave,",
  "tika-abh04t2:7_6": "pahātabbā”ti vuttaṁ,",
  "tika-abh04t2:7_7": "taṁ “rūpaṁ,",
  "tika-abh04t2:7_8": "bhikkhave,",
  "tika-abh04t2:7_9": "na tumhākaṁ,",
  "tika-abh04t2:7_10": "taṁ pajahathā”tiādīsu viya tadārammaṇasaṁkilesappahānavasena pariyāyena vuttaṁ.",
  "tika-abh04t2:7_11": "Yathāha “na hi kusalā akusalehi pahātabbā”ti.",
  "tika-abh04t2:8_0": "Phassādivacanehi taṁniddesabhūtehi.",
  "tika-abh04t2:8_1": "Tabbacanīyabhāvenāti tehi “sukhāya vedanāya sampayuttā dhammā”tiādivacanehi abhidheyyabhāvena.",
  "tika-abh04t2:8_2": "Yathā anavajjasukhavipākādiatthā kusalādivacanehi,",
  "tika-abh04t2:8_3": "evaṁ avipākatthā abyākatavacanena bodhitā evāti āha “abyākatavacaneneva cā”ti.",
  "tika-abh04t2:8_4": "Kāraṇaṁ avatvāti idha vuttabhāvena anuvattamānattāti kāraṇaṁ avatvā. Aññā…pe…",
  "tika-abh04t2:8_5": "nivāretabboti etena kusalākusalasaddā viya kusalākusalasabhāvānaṁ tadubhayaviparītasabhāvānaṁ dhammānaṁ abyākatasaddo bodhakoti dasseti.",
  "tika-abh04t2:8_6": "Na hi avipākavacanaṁ vuttaṁ,",
  "tika-abh04t2:8_7": "akusalavacanañca avuttaṁ.",
  "tika-abh04t2:8_8": "Yato avipākavacanassa adhikatabhāvo akusalassa ca tabbacanīyabhāvena akathitabhāvo siyā,",
  "tika-abh04t2:8_9": "tasmā na akusalānaṁ abyākatatāti ayaṁ akusalānaṁ anabyākatabhāve yojanā.",
  "tika-abh04t2:9_0": "Taṁ pariharitunti abyākatanivattanamāha.",
  "tika-abh04t2:9_1": "Yadi evaṁ “sukhavipākānavajjā”ti vattabbaṁ.",
  "tika-abh04t2:9_2": "Anavajjā hi byabhicāritāya visesitabbāti? Na,",
  "tika-abh04t2:9_3": "sukhavipākavacanassa visesanabhāvena aggahitattā.",
  "tika-abh04t2:9_4": "Sukhavipākavacanena hi kusalabhāve samatto viññāyati,",
  "tika-abh04t2:9_5": "anavajjavacanaṁ panettha kusalānaṁ agarahitabbatāsaṅkhātaṁ kañci visesamāha.",
  "tika-abh04t2:9_6": "Teneva ca tassa visesanabhāvena vuttassa pavattisukhatādidassanabhāvaṁ sayameva vakkhatīti.",
  "tika-abh04t2:9_7": "Manosamācāravisesabhūtā phaladhammā visesena paṭippassaddhāvajjā nāma hontīti samācārattayavasena tasmiṁ",
  "tika-abh04t2:9_8": "sutte anavajjadhammānaṁ vuttattā ca te anavasesato saṅgahetvā dassetuṁ “virahitāvajjamattā”ti vuttaṁ.",
  "tika-abh04t2:9_9": "Avajjavināsanabhāvo dassito kaṇhasukkadhammānaṁ vajjhaghātakabhāvassa niyatattā.",
  "tika-abh04t2:9_10": "Savipākatā vipākadhammatā.",
  "tika-abh04t2:9_11": "Sukho vipāko etesanti sukhavipākāti iminā samāsena kusalānaṁ sukhavipākavantatā vuttā.",
  "tika-abh04t2:9_12": "Sā ca nesaṁ na taṁsamaṅgitāya asahavattanatoti taduppādanasamatthatāti viññāyatīti vuttaṁ “sukhavipākavipaccanasabhāvaṁ dassetī”ti.",
  "tika-abh04t2:9_13": "Yuttametanti paramatthato bhedābhāvepi yathāvuttavacanavacanīyabhāvasaṅkhāto bhedo tasmiṁ abhidheyyatthabhūte",
  "tika-abh04t2:9_14": "vatthusmiṁ upacārena hotīti yuttamettha lakkhaṇalakkhitabbabhāvena bhedavacanaṁ.",
  "tika-abh04t2:9_15": "Bhavati hi saddatthavisesamattenapi abhinne vatthusmiṁ bhedavacanaṁ yathā “silāputtakassa sarīra”nti.",
  "tika-abh04t2:10_0": "Vināpi bhāvābhidhāyinā saddena bhāvappadhāno niddeso hotīti vuttaṁ “anavajjavacanena anavajjattaṁ āhā”ti.",
  "tika-abh04t2:10_1": "Evañcettha padaviggaho gahetabbo –",
  "tika-abh04t2:10_2": "na avajjaṁ anavajjaṁ,",
  "tika-abh04t2:10_3": "avajjapaṭipakkhatāya agarahitabbasabhāvo.",
  "tika-abh04t2:10_4": "Sukho vipāko assāti sukhavipākaṁ,",
  "tika-abh04t2:10_5": "sukhavipākavipaccanasamatthatā.",
  "tika-abh04t2:10_6": "Anavajjañca taṁ sukhavipākañcāti anavajjasukhavipākaṁ,",
  "tika-abh04t2:10_7": "taṁ lakkhaṇaṁ etesanti anavajjasukhavipākalakkhaṇā.",
  "tika-abh04t2:10_8": "Atha vā pubbe viya anavajjaṁ,",
  "tika-abh04t2:10_9": "vipaccanaṁ vipāko,",
  "tika-abh04t2:10_10": "sukhassa vipāko sukhavipāko,",
  "tika-abh04t2:10_11": "anavajjañca sukhavipāko ca anavajjasukhavipākaṁ ekattavasena.",
  "tika-abh04t2:10_12": "Taṁ lakkhaṇaṁ etesanti anavajjasukhavipākalakkhaṇā.",
  "tika-abh04t2:10_13": "Kiṁ panettha kāraṇaṁ padadvayapariggahe,",
  "tika-abh04t2:10_14": "nanu ekeneva padena iṭṭhappasiddhi.",
  "tika-abh04t2:10_15": "Yadipi “avajjarahitaṁ anavajja”nti imasmiṁ pana pakkhe abyākatanivattanatthaṁ sukhavipākaggahaṇaṁ kattabbaṁ siyā,",
  "tika-abh04t2:10_16": "sukhavipākaggahaṇe pana kate anavajjaggahaṇaṁ na kattabbameva.",
  "tika-abh04t2:10_17": "“Avajjapaṭipakkhā anavajjā”ti etasmiṁ pana pakkhe sukhavipākaggahaṇañcāti codanaṁ manasi katvā āha “tattha anavajjavacanenā”tiādi.",
  "tika-abh04t2:10_18": "Tena pavattisukhasukhavipākatāattasuddhivisuddhavipākatāakusalaabyākatasabhāvanivattirasapaccupaṭṭhānapadaṭṭhānavisesadīpanato",
  "tika-abh04t2:10_19": "evaṁ vipulappayojanattho padadvayapariggahoti dasseti.",
  "tika-abh04t2:10_20": "Sukha-saddassa iṭṭhapariyāyatā viya “nibbānaparamaṁ sukhaṁ,",
  "tika-abh04t2:10_21": "sukhā virāgatā loke,",
  "tika-abh04t2:10_22": "tesaṁ vūpasamo sukho”tiādīsu saṅkhāradukkhūpasamapariyāyatāpi vijjati,",
  "tika-abh04t2:10_23": "taṁavipākatāya pana idha sukhavipākabhāvo na sakkā vattunti dassento āha “saṅkhā…pe…",
  "tika-abh04t2:10_24": "natthī”ti.",
  "tika-abh04t2:10_25": "Idaṁ vuttaṁ hoti –",
  "tika-abh04t2:10_26": "tebhūmakakusalānampi vivaṭṭasannissayabhāvena pavattisabhāvattā kiñcāpi sabbe kusalā saṅkhāradukkhūpasamasukhanipphādakā sambhavanti,",
  "tika-abh04t2:10_27": "yathāvuttasukhassa pana avipākabhāvato na etena padena kusalānaṁ sukhavipākatā sambhavatīti.",
  "tika-abh04t2:10_28": "Vipakkabhāvamāpannesu arūpadhammesu niruḷhattā vipāka-saddassa “yadi panā”ti sāsaṅkaṁ vadati.",
  "tika-abh04t2:11_0": "Yathāsambhavanti saha avajjenāti sāvajjā,",
  "tika-abh04t2:11_1": "garahitabbabhāvayuttā.",
  "tika-abh04t2:11_2": "Tena nesaṁ garahitabbasabhāvaṁ dasseti.",
  "tika-abh04t2:11_3": "Aññepi atthi dukkhabhāvena garahitabbasabhāvā akusalavipākāti sāvajjavacanamattena tesampi akusalatāpattidosaṁ",
  "tika-abh04t2:11_4": "disvā taṁ pariharituṁ dukkhavipākavacanamāha.",
  "tika-abh04t2:11_5": "Avajja-saddo vā rāgādīsu ekantākusalesu niruḷhoti taṁsahavattidhammānaṁ eva sāvajjabhāve kusalābyākatehi akusalānaṁ viseso sāvajjavacaneneva dassito.",
  "tika-abh04t2:11_6": "Abyākatehi pana visiṭṭhaṁ kusalākusalānaṁ sādhāraṇaṁ savipākatālakkhaṇanti tasmiṁ lakkhaṇe visesadassanatthaṁ dukkhavipākalakkhaṇaṁ vuttaṁ.",
  "tika-abh04t2:11_7": "Ito paraṁ “dukkho vipāko etesanti dukkhavipākā”tiādinā sukhavipākaanavajjakusalapadānaṁ ṭhāne dukkhavipākasāvajjaakusalapadāni",
  "tika-abh04t2:11_8": "ṭhapetvā yathāvuttanayena attho veditabbo.",
  "tika-abh04t2:11_9": "Yojanā ca sāvajjavacanena akusalānaṁ pavattidukkhataṁ dasseti,",
  "tika-abh04t2:11_10": "dukkhavipākavacanena vipākadukkhataṁ.",
  "tika-abh04t2:11_11": "Purimañhi attano pavattisabhāvavasena lakkhaṇavacanaṁ,",
  "tika-abh04t2:11_12": "pacchimaṁ kālantare vipākuppādanasamatthatāyāti.",
  "tika-abh04t2:11_13": "Tathā purimena akusalānaṁ avisuddhasabhāvataṁ dasseti,",
  "tika-abh04t2:11_14": "pacchimena avisuddhavipākataṁ.",
  "tika-abh04t2:11_15": "Purimena ca akusale kusalasabhāvato nivatteti,",
  "tika-abh04t2:11_16": "pacchimena abyākatasabhāvato savipākattadīpakattā pacchimassa.",
  "tika-abh04t2:11_17": "Purimena vā avajjavantatādassanato kiccaṭṭhena rasena anatthajananarasataṁ dasseti,",
  "tika-abh04t2:11_18": "pacchimena sampattiatthena aniṭṭhavipākarasataṁ.",
  "tika-abh04t2:11_19": "Purimena ca upaṭṭhānākāraṭṭhena paccupaṭṭhānena saṁkilesapaccupaṭṭhānataṁ,",
  "tika-abh04t2:11_20": "pacchimena phalaṭṭhena dukkhavipākapaccupaṭṭhānataṁ.",
  "tika-abh04t2:11_21": "Purimena ca ayonisomanasikāraṁ akusalānaṁ padaṭṭhānaṁ pakāseti.",
  "tika-abh04t2:11_22": "Tato hi te sāvajjā jātāti.",
  "tika-abh04t2:11_23": "Pacchimena akusalānaṁ aññesaṁ padaṭṭhānabhāvaṁ vibhāveti.",
  "tika-abh04t2:11_24": "Te hi dukkhavipākassa kāraṇaṁ hotīti.",
  "tika-abh04t2:11_25": "Ettha ca dukkha-saddo aniṭṭhapariyāyavacananti veditabbaṁ.",
  "tika-abh04t2:11_26": "Aniṭṭhacatukkhandhavipākā hi akusalā,",
  "tika-abh04t2:11_27": "na dukkhavedanāvipākāva.",
  "tika-abh04t2:11_28": "Vipāka-saddassa phalapariyāyabhāve pana nissandavipākena aniṭṭharūpenapi dukkhavipākatā yojetabbā.",
  "tika-abh04t2:11_29": "Vipākadhammatāpaṭisedhavasena abyākatānaṁ avipākalakkhaṇāti lakkhaṇaṁ vuttanti tadatthaṁ dassento “avipākārahasabhāvā”ti āha.",
  "tika-abh04t2:11_30": "Evaṁpakārānanti abhiññādike saṅgaṇhāti.",
  "tika-abh04t2:12_0": "Chahi padehi tikesu,",
  "tika-abh04t2:12_1": "catūhi dukesu yathākkamaṁ cha cattāro atthā vuttā.",
  "tika-abh04t2:12_2": "Chakkabhāvo na bhavissatīti etena catukkabhāvābhāvo dassitanayattā coditoyevāti daṭṭhabbaṁ.",
  "tika-abh04t2:12_3": "Atthabhedo upapajjatīti kasmā evaṁ vuttaṁ,",
  "tika-abh04t2:12_4": "nanu tīhi dhammasaddehi vuccamāno sabhāvadhāraṇādiatthena abhinno eva so atthoti? Na,",
  "tika-abh04t2:12_5": "jātiādibhedena bhedasabbhāvato.",
  "tika-abh04t2:12_6": "Bhedakā hi jātiādayo.",
  "tika-abh04t2:12_7": "Māsapadatthatāyāti māsa-saddābhidheyyabhāvena.",
  "tika-abh04t2:12_8": "Tabbacanīyabhinnatthānanti tehi kālasaddādīhi vattabbānaṁ visiṭṭhatthānaṁ.",
  "tika-abh04t2:12_9": "Idaṁ vuttaṁ hoti –",
  "tika-abh04t2:12_10": "“yathā kālasaddādiabhidheyyānaṁ kālādiatthānaṁ bhinnasabhāvānampi māsa-saddābhidheyyabhāvena abhedo,",
  "tika-abh04t2:12_11": "evaṁ jātiādibhedena bhinnānampi tesaṁ tiṇṇaṁ dvinnañca atthānaṁ dhamma-saddābhidheyyabhāvena natthi bhedo”ti. Vini…pe…",
  "tika-abh04t2:12_12": "mānāti dhamma-saddassa rūpābhedepi bhedakāraṇamāha.",
  "tika-abh04t2:12_13": "Bhinnajātiyatthavacanīyatāya hi tassevatthabhedoti.",
  "tika-abh04t2:13_0": "Sādhetunti bodhetuṁ.",
  "tika-abh04t2:13_1": "Hotu asambandho,",
  "tika-abh04t2:13_2": "kā no hānīti kadāci vadeyyāti āsaṅkāya āha “pubbā…pe…",
  "tika-abh04t2:13_3": "nāma hontī”ti.",
  "tika-abh04t2:13_4": "So cāti sabhāvadhāraṇapaccayadhariyamānatāsaṅkhāto attho na sakkā vattunti yathāvuttassa abhāvassa apekkhāvuttitāya vuttaṁ.",
  "tika-abh04t2:13_5": "Na hi apekkhāvuttino antarena apekkhitabbaṁ labhanti.",
  "tika-abh04t2:13_6": "Satipi sabhāvadhāraṇādiatthasāmaññe kusalajātiādivisiṭṭhasseva tassa idha adhippetattā ekatthatā na anuññātāti vuttaṁ,",
  "tika-abh04t2:13_7": "vacanasilesavasena vā.",
  "tika-abh04t2:13_8": "Atha vātiādinā tiṇṇaṁ dhammasaddānaṁ abhāvattaṁ asampaṭicchanto nānatthatābhāvadosaṁ pariharati.",
  "tika-abh04t2:14_0": "Ñāpakahetubhāvato upapatti idha kāraṇanti vuttāti āha “kāraṇaṁ nāma yuttī”ti.",
  "tika-abh04t2:14_1": "Punaruttītiādinā nanu “kusalādīnampi ekattaṁ āpajjatī”ti vuttattā ekattāpattipi vattabbāti ?",
  "tika-abh04t2:14_2": "Saccaṁ vattabbā,",
  "tika-abh04t2:14_3": "sā pana abhāvāpattiyaṁ eva antogadhā nānattābhāvacodanāsāmaññena.",
  "tika-abh04t2:14_4": "Bhedābhedanibandhanattā visesanavisesitabbabhāvassa so accantamabhinnesu niyamena natthīti visesanavisesitabbābhāvena accantābhedaṁ dasseti,",
  "tika-abh04t2:14_5": "na pana accantaṁ abhinnesuyeva visesanavisesitabbābhāvaṁ.",
  "tika-abh04t2:14_6": "Atha vā accantaṁ abhinnesu avivaṭasaddatthavivaraṇatthaṁ pavattā. Kasmā?",
  "tika-abh04t2:14_7": "Visesanavisesitabbābhāvatoti evaṁ yojanā kātabbā.",
  "tika-abh04t2:14_8": "Amittaṁ abhibhavituṁ sakkuṇātīti sakko,",
  "tika-abh04t2:14_9": "indatīti indo,",
  "tika-abh04t2:14_10": "purime dadātīti purindadoti evaṁ kiriyāguṇādipariggahavisesena.",
  "tika-abh04t2:15_0": "Bhedābhedavantesūti visesasāmaññavantesu.",
  "tika-abh04t2:15_1": "Nīla-saddo hi uppalasaddasamāyogo rattuppalasetuppalādiuppalajātisāmaññato vinivattetvā nīlaguṇayuttameva uppalajātivisesaṁ joteti.",
  "tika-abh04t2:15_2": "Uppala-saddopi nīla-saddasamāyutto bhamaraṅgārakokilādigatanīlaguṇasāmaññato avacchinditvā uppalavatthugatameva",
  "tika-abh04t2:15_3": "nīlaguṇaṁ pakāsetīti visesatthasāmaññatthayuttatā padadvayassa daṭṭhabbā.",
  "tika-abh04t2:15_4": "Iminā nayena itaratrāpi bhedābhedavantatā yojetabbā.",
  "tika-abh04t2:15_5": "Tāya tāya anumatiyāti tena tena saṅketena.",
  "tika-abh04t2:15_6": "Te te vohārāti accantaṁ abhinne atthe pariyāyabhāvena accantaṁ bhinne yathāsakaṁ atthavivaraṇabhāvena",
  "tika-abh04t2:15_7": "bhedābhedavante visesanavisesitabbabhāvena tā tā samaññā paññattiyo siddhāti attho.",
  "tika-abh04t2:15_8": "Samāneti ekasmiṁ.",
  "tika-abh04t2:15_9": "Kusalādibhāvanti kucchitasalanādibhāvaṁ.",
  "tika-abh04t2:15_10": "Abhidhānatthopi hi anavajjasukhavipākādiabhidheyyattho viya sabhāvadhāraṇādisāmaññatthaṁ visesetīti.",
  "tika-abh04t2:16_0": "Etthāha “kiṁ pana kāraṇaṁ tikā eva paṭhamaṁ vuttā, na dukā,",
  "tika-abh04t2:16_1": "tikesupi kusalattikova,",
  "tika-abh04t2:16_2": "na añño”ti? Vuccate –",
  "tika-abh04t2:16_3": "sukhaggahaṇato appabhedato ca tikā eva paṭhamaṁ vuttā.",
  "tika-abh04t2:16_4": "Yasmā tikehi bodhite kusalādibhede tabbibhāgabhinnā hetuādayo vuccamānā suviññeyyā honti.",
  "tika-abh04t2:16_5": "Tathā hi “tayo kusalahetū”tiādinā kusalādimukhena hetuādayo vibhattā,",
  "tika-abh04t2:16_6": "katipayabhedā ca tikā dvāvīsatiparimāṇattā.",
  "tika-abh04t2:17_0": "Tesu pana sabbasaṅgahaasaṅkaraādikalyāṇabhāvena paṭhamaṁ kusalattikaṁ vuttaṁ.",
  "tika-abh04t2:17_1": "Niravasesā hi rūpārūpadhammā kusalattikena saṅgahitā,",
  "tika-abh04t2:17_2": "na tathā vedanāttikādīhi.",
  "tika-abh04t2:17_3": "Nanu vipākattikādīhipi niravasesā dhammā saṅgahitāti?",
  "tika-abh04t2:17_4": "Saccametaṁ,",
  "tika-abh04t2:17_5": "tesu pana anavajjasāvajjadhammā na asaṅkarato vuttā yathā kusalattike.",
  "tika-abh04t2:17_6": "Nanu ca saṁkiliṭṭhasaṁkilesikattikādīsupi te asaṅkarato vuttāti? Evametaṁ,",
  "tika-abh04t2:17_7": "te pana akalyāṇabhūte pāpadhamme ādiṁ katvā vuttā,",
  "tika-abh04t2:17_8": "na evamayaṁ.",
  "tika-abh04t2:17_9": "Ayaṁ pana kalyāṇabhūte pujjabhavaparinibbutinipphādake puññadhamme ādiṁ katvā vutto.",
  "tika-abh04t2:17_10": "Iti bhagavā saṇhasukhumaṁ rūpārūpadesanaṁ ārabhanto sabbasaṅgahaasaṅkaraādikalyāṇaguṇayogato paṭhamaṁ kusalattikaṁ deseti,",
  "tika-abh04t2:17_11": "kiñca tadaññattikānaṁ sukhaggahaṇato.",
  "tika-abh04t2:17_12": "Tathā hi kusalattikamukhena “kāmāvacarakusalato cattāro somanassasahagatacittuppādā”tiādinā vedanāttikādayo vibhattāti.",
  "tika-abh04t2:18_0": "Kusalattikepi ca padhānapāsaṁsaubhayahitabhāvato kusalā dhammā paṭhamaṁ vuttā.",
  "tika-abh04t2:18_1": "Kusalā hi dhammā sukhavipākattā sabbasaṅkhatadhammānaṁ uttamā avajjavidhamanato viññuppasatthā idhalokaparalokesu atthāvahā nissaraṇāvahā ca,",
  "tika-abh04t2:18_2": "tasmā padhānādibhāvena paṭhamaṁ vuttā,",
  "tika-abh04t2:18_3": "tappaṭipakkhattā tadanantaraṁ akusalā,",
  "tika-abh04t2:18_4": "tadubhayaviparītasabhāvā tadanantaraṁ abyākatā vuttā.",
  "tika-abh04t2:18_5": "Kusalavasena vā assādo,",
  "tika-abh04t2:18_6": "akusalavasena ādīnavo,",
  "tika-abh04t2:18_7": "abyākatadhammesu nibbānavasena nissaraṇanti iminā assādādikkamena,",
  "tika-abh04t2:18_8": "kusalesu patiṭṭhāya paṇḍitā akusale pajahantā abyākatadhammabhūtamaggaphalaṁ nibbānañca sacchikarontīti",
  "tika-abh04t2:18_9": "iminā vā paṭipattikkamena ayamanupubbī ṭhapitāti veditabbā.",
  "tika-abh04t2:19_0": "Kasmā panettha sekkhattikādīsu viya sarūpato purimapadadvayapaṭikkhepavasena tatiyapadaṁ na vuttaṁ “nevakusalā nākusalā”ti?",
  "tika-abh04t2:19_1": "Visesadīpanatthaṁ.",
  "tika-abh04t2:19_2": "Yathā hi sekkhāsekkhasabhāvesu dhammesu kocipi dhammo tadubhayasabhāvena kenacipi pariyāyena kadāci abyākaraṇīyo",
  "tika-abh04t2:19_3": "nāma natthīti sekkhattike padadvayapaṭikkhepavasena “nevasekkhā nāsekkhā”tveva vuttaṁ,",
  "tika-abh04t2:19_4": "na evaṁ idha.",
  "tika-abh04t2:19_5": "Idha pana kusalasabhāvā eva dhammā aggaphaluppattiyā tathā na byākaraṇīyā hontīti imassa visesassa dīpanatthaṁ “abyākatā”ti vuttaṁ.",
  "tika-abh04t2:19_6": "Vacanamatte eva vā idaṁ nānākaraṇaṁ “abyākatā nevakusalā nākusalā”ti byākata-saddena kusalākusalānaṁ bodhitattāti.",
  "tika-abh04t2:20_0": "Ettha ca akusalesu taṇhāya sabbākusalehi,",
  "tika-abh04t2:20_1": "tebhūmakakusalākusalehi vā samudayasaccaṁ,",
  "tika-abh04t2:20_2": "taṁtaṁavasiṭṭhatebhūmakadhammehi dukkhasaccaṁ,",
  "tika-abh04t2:20_3": "lokuttarakusalena maggasaccaṁ,",
  "tika-abh04t2:20_4": "avasiṭṭhaabyākatavisesena nirodhasaccaṁ dassitaṁ hoti.",
  "tika-abh04t2:20_5": "Tattha samudayena assādo,",
  "tika-abh04t2:20_6": "dukkhena ādīnavo,",
  "tika-abh04t2:20_7": "magganirodhehi nissaraṇaṁ.",
  "tika-abh04t2:20_8": "Kiñcāpi nāmarūpaparicchedabhāvato sabhāvadhammaniddhāraṇapadhānā abhidhammakathā,",
  "tika-abh04t2:20_9": "tesaṁ pana kusalādivisese niddhārite tassa upasampādetabbatādipi atthato vuttameva hoti.",
  "tika-abh04t2:20_10": "Akusalānaṁ dhammānaṁ pahānāya kusalānaṁ dhammānaṁ upasampadāya “sabbapāpassa akaraṇaṁ,",
  "tika-abh04t2:20_11": "kusalassa upasampadā”ti evamādivacanato hi kusalādīnaṁ upasampādanādidassanaparaṁ bhagavato sāsanaṁ,",
  "tika-abh04t2:20_12": "tasmā kusalānaṁ upasampādanaṁ akusalānaṁ pahānañca upāyo,",
  "tika-abh04t2:20_13": "abyākatavisesassa sacchikiriyā phalaṁ,",
  "tika-abh04t2:20_14": "kusalādīnaṁ upasampādanādiatthā desanā āṇattīti ayaṁ desanāhāro.",
  "tika-abh04t2:21_0": "Ārogyaṭṭhena anavajjaṭṭhena kosalyasambhūtaṭṭhena ca kusalā,",
  "tika-abh04t2:21_1": "tappaṭipakkhato akusalā,",
  "tika-abh04t2:21_2": "tadubhayaviparītato abyākatā,",
  "tika-abh04t2:21_3": "sabhāvadhāraṇādiatthena dhammāti anupadavicinanaṁ vicayo hāro.",
  "tika-abh04t2:22_0": "Pujjabhavaphalaparinibbutinipphatti kusalehīti yujjati sukhavipākattā,",
  "tika-abh04t2:22_1": "apāyadukkhasaṁsāradukkhuppatti akusalehīti yujjati aniṭṭhaphalattā,",
  "tika-abh04t2:22_2": "tadubhayaphalānaṁ anuppatti abyākatehīti yujjati avipākadhammattāti ayaṁ yutti hāro.",
  "tika-abh04t2:23_0": "Kusalā dhammā sukhavipākassa padaṭṭhānaṁ,",
  "tika-abh04t2:23_1": "akusalā dukkhavipākassa,",
  "tika-abh04t2:23_2": "abyākatā kusalākusalābyākatadhammānanti ayaṁ padaṭṭhāno hāro.",
  "tika-abh04t2:24_0": "Kusalaggahaṇena ye anavajjasukhavipākā sukhāya vedanāya sampayuttā adukkhamasukhāya vedanāya sampayuttā",
  "tika-abh04t2:24_1": "vipākadhammadhammā anupādinnupādāniyā anupādinnaanupādāniyā…pe…",
  "tika-abh04t2:24_2": "araṇā dhammā,",
  "tika-abh04t2:24_3": "te bodhitā bhavanti kusalalakkhaṇena ekalakkhaṇattā.",
  "tika-abh04t2:24_4": "Tathā akusalaggahaṇena ye sāvajjadukkhavipākā sukhāya vedanāya sampayuttā dukkhāya vedanāya sampayuttā",
  "tika-abh04t2:24_5": "adukkhamasukhāya vedanāya sampayuttā vipākadhammadhammā anupādinnupādāniyā saṁkiliṭṭhasaṁkilesikā…pe…",
  "tika-abh04t2:24_6": "saraṇā dhammā,",
  "tika-abh04t2:24_7": "te bodhitā bhavanti akusalalakkhaṇena ekalakkhaṇattā.",
  "tika-abh04t2:24_8": "Tathā abyākataggahaṇena ye avipākārahā sukhāya vedanāya sampayuttā dukkhāya vedanāya sampayuttā adukkhamasukhāya",
  "tika-abh04t2:24_9": "vedanāya sampayuttā vipākā dhammā nevavipākanavipākadhammadhammā upādinnupādāniyā anupādinnupādāniyā",
  "tika-abh04t2:24_10": "anupādinnaanupādāniyā…pe…",
  "tika-abh04t2:24_11": "araṇā dhammā,",
  "tika-abh04t2:24_12": "te bodhitā bhavanti abyākatalakkhaṇena ekalakkhaṇattāti ayaṁ lakkhaṇo hāro.",
  "tika-abh04t2:25_0": "“Kucchite pāpadhamme salayantī”tiādinā nirutti veditabbā,",
  "tika-abh04t2:25_1": "kusalādimukhena rūpārūpadhamme pariggahetvā visuddhiparamparāya “kathaṁ nu kho sattā anupādisesanibbānabhāgino",
  "tika-abh04t2:25_2": "bhaveyyu”nti ayamettha bhagavato adhippāyo,",
  "tika-abh04t2:25_3": "nidānaṁ asādhāraṇato kusalādibhedena bujjhanakasattā.",
  "tika-abh04t2:25_4": "Sādhāraṇato pana pākaṭameva.",
  "tika-abh04t2:25_5": "Paṭhamaṁ kusalattikassa desanā vicāritāyevāti ayaṁ catubyūho hāro.",
  "tika-abh04t2:26_0": "Kusalaggahaṇena kalyāṇamittapariggaho yonisomanasikārapariggaho ca.",
  "tika-abh04t2:26_1": "Tattha paṭhamena sakalaṁ brahmacariyamāvattati,",
  "tika-abh04t2:26_2": "dutiyena ca yonisomanasikāramūlakā dhammā.",
  "tika-abh04t2:26_3": "Akusalaggahaṇena vuttavipariyāyena yojetabbaṁ.",
  "tika-abh04t2:26_4": "Abyākataggahaṇena pana sakalasaṁkilesavodānapakkho yathārahamāvattatīti ayaṁ āvatto hāro.",
  "tika-abh04t2:27_0": "Tattha kusalā bhūmito catudhā vibhattā,",
  "tika-abh04t2:27_1": "sampayuttapavattiākārādito pana anekadhā.",
  "tika-abh04t2:27_2": "Akusalā bhūmito ekadhā vibhattā,",
  "tika-abh04t2:27_3": "sampayuttādito anekadhā.",
  "tika-abh04t2:27_4": "Abyākatā pana vipākakiriyarūpanibbānavasena catudhā bhūmisampayuttādito anekadhā ca vibhattāti ayaṁ vibhatti hāro.",
  "tika-abh04t2:28_0": "Kusalā dhammā akusalānaṁ tadaṅgādippahānāya vītikkamādippahānāya ca saṁvattanti,",
  "tika-abh04t2:28_1": "akusalā dhammā kusalānaṁ anupasampajjanāya,",
  "tika-abh04t2:28_2": "abyākatesu asaṅkhatadhātu sabbasaṅkhatanissaraṇāyāti ayaṁ parivatto hāro.",
  "tika-abh04t2:29_0": "Kusalā anavajjā puññānīti pariyāyavacanaṁ,",
  "tika-abh04t2:29_1": "akusalā sāvajjā apuññānīti pariyāya vacanaṁ,",
  "tika-abh04t2:29_2": "abyākatā avipākārahā nevaācayagāmī naapacayagāmīnoti pariyāyavacananti ayaṁ vevacano hāro.",
  "tika-abh04t2:30_0": "Kusalādayo “yasmiṁ samaye”tiādinā pabhavabhūmivevacanapaññattivasena yathāsambhavaṁ pariññādipaññattivasena ca paññattāti ayaṁ paññatti hāro.",
  "tika-abh04t2:31_0": "Akusalānaṁ kucchitānaṁ pāpadhammānaṁ salanaṁ kusānaṁ viya kusānaṁ vā rāgādīnaṁ lavanaṁ evaṁdhammatāti ayaṁ paṭiccasamuppādamukhena avataraṇaṁ,",
  "tika-abh04t2:31_1": "tathā kusena lātabbā kosallasambhūtā cāti paccayapaṭibaddhavuttitāya paṭiccasamuppāda…pe…",
  "tika-abh04t2:31_2": "avataraṇaṁ,",
  "tika-abh04t2:31_3": "paccayapaṭibaddhavuttitāya vā ādiantavantā aniccantikā cāti aniccatāmukhena avataraṇaṁ,",
  "tika-abh04t2:31_4": "aniccatā eva udayabbayapaṭipīḷitatāya dukkhāti dukkhatāmukhena avataraṇaṁ,",
  "tika-abh04t2:31_5": "nissattanijjīvaṭṭhena dhammāti abyāpārato suññatāmukhena avataraṇaṁ,",
  "tika-abh04t2:31_6": "evaṁ kusalāti cattāro khandhā dvāyatanāni dve dhātuyotiādinā khandhāyatanadhātādimukhenapi avataraṇaṁ veditabbaṁ.",
  "tika-abh04t2:31_7": "Iminā nayena akusalābyākatesupi avataraṇaṁ dassetabbanti ayaṁ avataraṇo hāro.",
  "tika-abh04t2:32_0": "Kusalāti ārambho,",
  "tika-abh04t2:32_1": "dhammāti padasuddhi,",
  "tika-abh04t2:32_2": "no ārambhasuddhi.",
  "tika-abh04t2:32_3": "Tathā akusalā dhammā abyākatāti,",
  "tika-abh04t2:32_4": "dhammāti pana padasuddhi ārambhasuddhi cāti ayaṁ sodhano hāro.",
  "tika-abh04t2:33_0": "Dhammāti sāmaññato adhiṭṭhānaṁ,",
  "tika-abh04t2:33_1": "taṁ avikappetvā visesavacanaṁ kusalākusalābyākatāti.",
  "tika-abh04t2:33_2": "Tathā kusalā dhammāti sāmaññato adhiṭṭhānaṁ,",
  "tika-abh04t2:33_3": "taṁ avikappetvā kāmāvacaraṁ somanassasahagatantiādi visesavacanaṁ.",
  "tika-abh04t2:33_4": "Akusalā dhammātiādīsupi eseva nayoti ayaṁ adhiṭṭhāno hāro.",
  "tika-abh04t2:34_0": "Kusalānaṁ dhammānaṁ navamo khaṇo cattāri ca sampatticakkāni yonisomanasikāro eva vā hetu,",
  "tika-abh04t2:34_1": "vuttavipariyāyena akusalānaṁ dhammānaṁ hetu,",
  "tika-abh04t2:34_2": "kusalākusalā dhammā yathāsambhavaṁ abyākatānaṁ dhammānaṁ hetūti ayaṁ parikkhāro hāro.",
  "tika-abh04t2:35_0": "Kusalāti pariññeyyaggahaṇañceva bhāvetabbaggahaṇañca.",
  "tika-abh04t2:35_1": "Akusalāti pariññeyyaggahaṇañceva pahātabbaggahaṇañca.",
  "tika-abh04t2:35_2": "Abyākatāti pariññeyyaggahaṇañceva sacchikātabbaggahaṇañca.",
  "tika-abh04t2:35_3": "Dhammāti pariññādīnaṁ pavattanākāraggahaṇaṁ.",
  "tika-abh04t2:35_4": "Tena pariññeyyappahānabhāvanāsacchikaraṇāni dīpitānīti tadaṅgādivītikkamādippahānāni lokiyalokuttarā ca bhāvanā dassitāti ayaṁ samāropano hāro.",
  "tika-abh04t2:36_0": "Kāmañcetaṁ avisesato sabhāvadhammakathanaṁ,",
  "tika-abh04t2:36_1": "visesavanto pana dhammā visesato niddhāritā.",
  "tika-abh04t2:36_2": "Tathā hi citteneva samayo niyamito,",
  "tika-abh04t2:36_3": "tasmā kusalaggahaṇena visesato sādhiṭṭhāno samatho vipassanā ca dassitāti.",
  "tika-abh04t2:36_4": "Tathā tappaṭipakkhato akusalaggahaṇena sādhiṭṭhānā taṇhā avijjā ca,",
  "tika-abh04t2:36_5": "abyākataggahaṇena saparivārā cetovimutti paññāvimutti cāti ayaṁ nandiyāvattassa nayassa bhūmi.",
  "tika-abh04t2:37_0": "Tathā kusalaggahaṇena mūlabhāvavisesato tīṇi kusalamūlāni,",
  "tika-abh04t2:37_1": "tesu ca adosena sīlakkhandho,",
  "tika-abh04t2:37_2": "alobhena samādhikkhandho,",
  "tika-abh04t2:37_3": "amohena paññākkhandho nīyati.",
  "tika-abh04t2:37_4": "Tathā akusalaggahaṇena tīṇi akusalamūlāni,",
  "tika-abh04t2:37_5": "tesu ca lobhena tadekaṭṭhā akusalā dhammā.",
  "tika-abh04t2:37_6": "Tathā dosamohehi taṁtadekaṭṭhā.",
  "tika-abh04t2:37_7": "Abyākataggahaṇena appaṇihitānimittasuññatā nīyantīti ayaṁ tipukkhalassa nayassa bhūmi.",
  "tika-abh04t2:38_0": "Tathā kusalaggahaṇena yato kosallato sambhūtā kusalā,",
  "tika-abh04t2:38_1": "taṁ paññindriyaṁ.",
  "tika-abh04t2:38_2": "Taṁsahajātā tadupanissayā ca saddahanussahanāpilāpāvikkhepā saddhindriyādīni.",
  "tika-abh04t2:38_3": "Tehi ca sabbe saddhammā bodhitā bhavanti.",
  "tika-abh04t2:38_4": "Akusalaggahaṇena akosallapaṭicchāditādīnavesu kāyavedanācittadhammesu subhasukhaniccaattābhinivesabhūtā cattāro vipallāsā.",
  "tika-abh04t2:38_5": "Abyākataggahaṇena yathāvuttaindriyapaccayāni yathāvuttavipallāsappahānabhūtāni ca cattāri sāmaññaphalāni",
  "tika-abh04t2:38_6": "bodhitānīti ayaṁ sīhavikkīḷitassa nayassa bhūmīti ime tayo atthanayā.",
  "tika-abh04t2:39_0": "Tehi ca siddhehi dve kammanayāpi siddhā hontīti.",
  "tika-abh04t2:39_1": "Ayaṁ tiko sabbadhammasaṅgahitasabbabhāgiyo veditabboti idaṁ sāsanapaṭṭhānaṁ.",
  "tika-abh04t2:40_0": "Ayaṁ tāva nettinayena kusalattikavaṇṇanā.",
  "tika-abh04t2:41_0": "Evaṁ vedanāttikādīsupi yathāsambhavaṁ catusaccaniddhāraṇādividhinā soḷasa hārā pañca nayā niddisitabbā,",
  "tika-abh04t2:41_1": "ativitthārabhayena pana na vitthārayāma.",
  "tika-abh04t2:41_2": "Sakkā hi iminā nayena tesu tesu tikadukesu taṁtaṁhāranayayojanānurūpadhammaniddhāraṇavasena te te hāranayā viññunā niddisitunti.",
  "tika-abh04t2:42_0": "2.Tañca sukhindriyaṁ sukhavedanā eva hoti sāmaññassa bhedapariyādānato,",
  "tika-abh04t2:42_1": "bhedassa ca sāmaññapariccāgatoti adhippāyo.",
  "tika-abh04t2:42_2": "Yasmā pana visesasāmaññāni avayavasamudāyā viya aññamaññato bhinnāni,",
  "tika-abh04t2:42_3": "tasmā “na pana…pe…",
  "tika-abh04t2:42_4": "samānatthattā”ti vuttaṁ.",
  "tika-abh04t2:42_5": "Idāni tameva nesaṁ bhinnatatvaṁ “ayañhī”tiādinā vivarati.",
  "tika-abh04t2:42_6": "Tanti sukhahetūnaṁ kāraṇaṁ.",
  "tika-abh04t2:42_7": "Tena sukhassa kāraṇaṁ sukhahetu,",
  "tika-abh04t2:42_8": "sukhassa kāraṇakāraṇaṁ sukhamūlanti dasseti.",
  "tika-abh04t2:42_9": "Sukhahetūnanti ettha hetu-saddena kāraṇabhāvasāmaññato hetupaccayā saṅgahitāti āha “puññapassaddhiādīna”nti.",
  "tika-abh04t2:42_10": "Ettha ca sukhamūlasukhahetūsu phalūpacārena,",
  "tika-abh04t2:42_11": "sukhārammaṇasukhapaccayaṭṭhānesu sukhasahacariyāya,",
  "tika-abh04t2:42_12": "abyāpajjanibbānesu dukkhāpagamabhāvena sukhapariyāyo vuttoti daṭṭhabbo.",
  "tika-abh04t2:42_13": "Iṭṭhāsūti sukhupekkhānaṁ vipariṇāmāññāṇasaṅkhāradukkhatāya aniṭṭhabhāvopi atthīti viseseti.",
  "tika-abh04t2:42_14": "Upekkhameva vā apekkhitvā visesanaṁ kataṁ.",
  "tika-abh04t2:42_15": "Sā hi akusalavipākabhūtā aniṭṭhāpi atthīti.",
  "tika-abh04t2:42_16": "Evamādīsūti ādi-saddena “sovaggikaṁ sukhavipāka”nti evamādiṁ saṅgaṇhāti.",
  "tika-abh04t2:42_17": "Iṭṭhapariyāyo hi ettha sukha-saddoti.",
  "tika-abh04t2:43_0": "Saṅkhāradukkhādīsūti ettha ādi-saddena “ṭhitisukhaṁ vipariṇāmadukkhaṁ,",
  "tika-abh04t2:43_1": "akusalaṁ kāyakammaṁ dukkhudrayaṁ dukkhavipāka”ntiādike saṅgaṇhāti.",
  "tika-abh04t2:43_2": "Yathākkamaṁ sukhavedanā dukkhaaniṭṭhapariyāyo hi ettha dukkha-saddoti.",
  "tika-abh04t2:43_3": "Dukkhavedanādukkhavatthuādīsu dukkhasaddappavatti vuttanayeneva yojetabbā.",
  "tika-abh04t2:43_4": "Vipākāvipākabhedāya sabbāyapi sukhavedanāya vasena lakkhaṇassa vuttattā tadubhayānukūlamatthaṁ vivaranto “sabhāvato”tiādimāha.",
  "tika-abh04t2:43_5": "Tattha vipākā sabhāvato iṭṭhassa anubhavanalakkhaṇā.",
  "tika-abh04t2:43_6": "Itarā sabhāvato saṅkappato ca iṭṭhassa iṭṭhākārassa vā anubhavanalakkhaṇāti daṭṭhabbaṁ.",
  "tika-abh04t2:44_0": "Asamānapaccayehi ekajjhaṁ uppattito samānapaccayehi ekajjhaṁ uppatti sātisayāti ukkaṁsagativijānanavasena",
  "tika-abh04t2:44_1": "“samānapaccayehi sahuppattikāti attho”ti vuttaṁ.",
  "tika-abh04t2:44_2": "Atha vā uppajjanaṁ uppādo,",
  "tika-abh04t2:44_3": "uppajjati etasmāti uppādoti duvidhopi uppādo ekuppādāti ettha ekasesanayena saṅgahitoti iminā adhippāyena “samā…pe…",
  "tika-abh04t2:44_4": "attho”ti vuttaṁ siyā.",
  "tika-abh04t2:44_5": "Tena tāni ekavatthukānīti etassa ca “kappentassā”tiādinā sambandho.",
  "tika-abh04t2:44_6": "Tattha purimavikappe ekaṁ vatthu nissayo etesanti yojanā,",
  "tika-abh04t2:44_7": "na ekaṁyeva vatthūti.",
  "tika-abh04t2:44_8": "Ekekabhūtassa bhūtattayanissitattā catubhūtanissitattā ca upādārūpānaṁ.",
  "tika-abh04t2:44_9": "Dutiyavikappe pana ekaṁyeva vatthu etesu nissitanti yojanā.",
  "tika-abh04t2:44_10": "Nissayanissitatāsaṅkhātaupakāropakattabbabhāvadīpanaṁ ekavatthukavacananti dutiyavikappe mahābhūtavasena yojanā katā.",
  "tika-abh04t2:44_11": "Itarathā ekaṁ vatthu etesūti samāsatthabhāvena upādārūpānampi pariggaho vattabbo siyā.",
  "tika-abh04t2:44_12": "Pañcaviññāṇasampaṭicchanānanti idaṁ nidassananti daṭṭhabbaṁ.",
  "tika-abh04t2:44_13": "Kiriyamanodhātucakkhuviññāṇādayopi hi ekārammaṇābhinnavatthukā cāti pākaṭoyamatthoti.",
  "tika-abh04t2:44_14": "Santīraṇādīnanti ādi-saddena voṭṭhabbanajavanatadārammaṇāni saṅgayhanti,",
  "tika-abh04t2:44_15": "etāni ca sampaṭicchanādīni cutiāsannāni idhādhippetānīti daṭṭhabbaṁ.",
  "tika-abh04t2:44_16": "Tāni hi taduddhaṁ kammajarūpassa anuppattito ekasmiṁyeva hadayavatthusmiṁ vattanti,",
  "tika-abh04t2:44_17": "itarāni pana purimapurimacittakkhaṇuppanne hadayavatthusmiṁ uttaruttarāni pavattantīti.",
  "tika-abh04t2:44_18": "Chasu vā vatthūsu ekaṁ hadayavatthuyeva vatthu etesanti evaṁ pana atthe sati cutiāsannato itaresaṁ sampaṭicchanādīnaṁ gahaṇaṁ siyāti ñātabbaṁ.",
  "tika-abh04t2:45_0": "Etthāha –",
  "tika-abh04t2:45_1": "“kasmā panettha kusalattikānantaraṁ vedanāttikova vutto”ti?",
  "tika-abh04t2:45_2": "Kismiṁ pana vuccamāne ayamanuyogo na siyā,",
  "tika-abh04t2:45_3": "apica avayavānaṁ anekabhedatādassanatthā tikantaradesanā.",
  "tika-abh04t2:45_4": "Sammāsambuddhena hi kusalattikena sabbadhammānaṁ tidhā vibhāgaṁ dassetvā puna tadavayavānaṁ kusalādīnampi",
  "tika-abh04t2:45_5": "anekabhedabhinnataṁ dassentena tesaṁ vedanāsampayogavibhāgavibhāvanatthaṁ “sukhāya vedanāya sampayuttā”ti vuttaṁ.",
  "tika-abh04t2:45_6": "Kusalā hi dhammā siyā sukhāya vedanāya sampayuttā,",
  "tika-abh04t2:45_7": "siyā adukkhamasukhāya vedanāya sampayuttā.",
  "tika-abh04t2:45_8": "Akusalā dhammā siyā sukhāya vedanāya sampayuttā,",
  "tika-abh04t2:45_9": "siyā dukkhāya vedanāya sampayuttā,",
  "tika-abh04t2:45_10": "siyā adukkhamasukhāya vedanāya sampayuttā,",
  "tika-abh04t2:45_11": "tathā abyākatā sampayogārahāti.",
  "tika-abh04t2:45_12": "Evaṁ kusalādidhammānaṁ paccekaṁ vedanābhedena vibhāgadassanatthaṁ kusalattikānantaraṁ vedanāttikaṁ vatvā",
  "tika-abh04t2:45_13": "idāni sukhasampayuttādīnaṁ paccekaṁ vipākādibhedabhinnataṁ dassetuṁ vedanāttikānantaraṁ vipākattiko vutto.",
  "tika-abh04t2:45_14": "Sukhasampayuttā hi dhammā siyā vipākā,",
  "tika-abh04t2:45_15": "siyā vipākadhammadhammā,",
  "tika-abh04t2:45_16": "siyā nevavipākanavipākadhammadhammā.",
  "tika-abh04t2:45_17": "Tathā adukkhamasukhasampayuttā,",
  "tika-abh04t2:45_18": "dukkhasampayuttā pana siyā vipākā,",
  "tika-abh04t2:45_19": "siyā vipākadhammadhammāti iminā nayena avasesattikānaṁ dukānañca tassa tassa anantaravacane payojanaṁ vibhāvetabbaṁ.",
  "tika-abh04t2:46_0": "3.Vipākaniruttiñca labhantīti tesu vipākasaddassa niruḷhataṁ dasseti.",
  "tika-abh04t2:46_1": "Sukkakaṇhādīti ādi-saddena akaṇhaasukkaphassādibhāvo pariggahito.",
  "tika-abh04t2:46_2": "Sati pana pāka-saddassa phalapariyāyabhāve rūpaṁ viya na nihīno pakkaṁ viya visiṭṭho pākoti vipākoti evaṁ vā ettha attho daṭṭhabbo.",
  "tika-abh04t2:46_3": "Sabyāpāratāti saussāhatā.",
  "tika-abh04t2:46_4": "Santāne sabyāpāratāti etena cittappayogasaṅkhātena kiriyābhāvena vipākadhammānaṁ santānavisesamāha “yato yasmiṁ cittuppāde kusalākusalā cetanā,",
  "tika-abh04t2:46_5": "taṁsantāne eva tassā vipākuppattī”ti.",
  "tika-abh04t2:46_6": "Ettha ca “sabyāpāratā”ti etena āvajjanadvayaṁ vipākañca nivatteti,",
  "tika-abh04t2:46_7": "“anupacchinnāvijjātaṇhāmāne”ti iminā avasiṭṭhaṁ kiriyaṁ nivatteti.",
  "tika-abh04t2:46_8": "Ubhayenapi anusayasahāyasaussāhatālakkhaṇā vipākadhammadhammāti dasseti.",
  "tika-abh04t2:46_9": "Lokuttarakusalānampi hi anusayā upanissayā honti,",
  "tika-abh04t2:46_10": "yato “katame dhammā kusalā?",
  "tika-abh04t2:46_11": "Yasmiṁ samaye lokuttaraṁ…pe…",
  "tika-abh04t2:46_12": "tasmiṁ samaye avijjāpaccayā saṅkhārā”tiādinā ariyamaggacetanāya avijjāupanissayatā paṭiccasamuppādavibhaṅge pakāsitā.",
  "tika-abh04t2:46_13": "Nirussāhasantabhāvalakkhaṇā vipākā,",
  "tika-abh04t2:46_14": "ubhayaviparītalakkhaṇā nevavipākanavipākadhammadhammāti.",
  "tika-abh04t2:47_0": "Abhiññādikusalānanti ādi-saddena “ahosi kammaṁ nāhosi kammavipāko”ti iminā tikena saṅgahitaṁ gatiupadhikālapayogābhāvena",
  "tika-abh04t2:47_1": "avipākaṁ diṭṭhadhammavedanīyaṁ upapajjavedanīyañca saṅgaṇhāti.",
  "tika-abh04t2:47_2": "Aparāpariyavedanīyaṁ pana saṁsārappavattiyaṁ ahosikammādibhāvaṁ na bhajati.",
  "tika-abh04t2:47_3": "Bhāvanāya pahātabbādīti ādi-saddena dassanena pahātabbaṁ saṅgaṇhāti.",
  "tika-abh04t2:47_4": "Ubhayampi “vipākānuppādane”ti vacanato gatiupadhikālapayogābhāvena anuppannavipākameva adhippetaṁ bhāvanāya",
  "tika-abh04t2:47_5": "pahātabbassapi pavattivipākassa anujānanato.",
  "tika-abh04t2:47_6": "Yesaṁ pana bhāvanāya pahātabbā avipākā,",
  "tika-abh04t2:47_7": "tesaṁ matena ādi-saddena dassanena pahātabbassa ahosikammanti evaṁpakārasseva pariggahoti veditabbaṁ.",
  "tika-abh04t2:48_0": "4.",
  "tika-abh04t2:48_1": "“Kathamādinnā”ti ayampi pañho labbhati.",
  "tika-abh04t2:48_2": "“Phalabhāvenā”ti hi ādānappakāravacanaṁ.",
  "tika-abh04t2:48_3": "Kesañci gotrabhupaccavekkhaṇādīnaṁ upetakiriyabhūtānaṁ taṁkattubhūtānañca atthānaṁ upetabbasambandhabhāvato",
  "tika-abh04t2:48_4": "tadabhidhāyinopi saddā sambandhā evāti “upetasaddasambandhinā”ti vuttaṁ.",
  "tika-abh04t2:48_5": "Upetanti hi upetabbatthe vuccamāne avassaṁ upetakiriyā upetā ca ñāyatīti.",
  "tika-abh04t2:48_6": "“Rūpadhātuyā kho pana, gahapati,",
  "tika-abh04t2:48_7": "yo chando yo rāgo yā nandī yā taṇhā ye upayupādānā,",
  "tika-abh04t2:48_8": "cetaso adhiṭṭhānā abhinivesā anusayā”tiādīsu “upayo”ti taṇhādiṭṭhiyo adhippetāti āha “upaya…pe…",
  "tika-abh04t2:48_9": "diṭṭhīhī”ti.",
  "tika-abh04t2:48_10": "Yathāsambhavanti “ārammaṇakaraṇavasenā”tiādinā aṭṭhakathāyaṁ vuttaatthesu yo yo sambhavati yojetuṁ,",
  "tika-abh04t2:48_11": "so soti attho.",
  "tika-abh04t2:48_12": "Na vacanānupubbenāti “kiṁ pana taṁ upeta”ntiādinā vuttavacanānupubbena na yojetabbo.",
  "tika-abh04t2:48_13": "Sabbapaccayuppannānanti sabbatebhūmakapaccayuppannānaṁ.",
  "tika-abh04t2:48_14": "Nāpajjati sāmaññajotanāya visese avaṭṭhānato visesatthinā ca viseso anupayujjatīti taṁ pana visesaṁ vuttappakāraṁ",
  "tika-abh04t2:48_15": "niyametvā dassetuṁ “bodhaneyyā”tiādi vuttaṁ.",
  "tika-abh04t2:49_0": "Upetaṁ dīpetīti yathā “pācariyo”ti ettha pagato ācariyo pācariyoti pa-saddo pagataṁ dīpeti,",
  "tika-abh04t2:49_1": "evaṁ upa-saddo upetaṁ dīpeti eva,",
  "tika-abh04t2:49_2": "na cettha gatādiatthānaṁ ekantena paccattavacanayogo icchitoti.",
  "tika-abh04t2:49_3": "Atisaddo viyāti ca idaṁ sasādhanakiriyādīpanasāmaññena vuttanti daṭṭhabbaṁ.",
  "tika-abh04t2:49_4": "Paccayabhāvenāti etena purimanibbattiṁ viseseti.",
  "tika-abh04t2:49_5": "Tena sahajātassapi upādānassa saṅgaho kato hoti.",
  "tika-abh04t2:49_6": "Sahajātopi hi dhammo paccayabhūto purimanipphanno viya voharīyati yathā “ekaṁ mahābhūtaṁ paṭicca tayo mahābhūtā”ti,",
  "tika-abh04t2:49_7": "“ekaṁ khandhaṁ paṭicca tayo khandhā”ti ca.",
  "tika-abh04t2:49_8": "Dhātukathāyaṁ pakāsitanti “upapattibhavo pañcahi khandhehi ekādasahāyatanehi sattarasahi dhātūhi saṅgahito.",
  "tika-abh04t2:49_9": "Katihi asaṅgahito.",
  "tika-abh04t2:49_10": "Na kehici khandhehi ekenāyatanena ekāya dhātuyā asaṅgahito”ti evamādiṁ sandhāyāha.",
  "tika-abh04t2:49_11": "Tasmā evāti upādinnasaddānapekkhattā eva.",
  "tika-abh04t2:49_12": "Avisesetvāti upādinnānupādinnavisesaṁ akatvā.",
  "tika-abh04t2:49_13": "Upādānānaṁ ārammaṇabhāvānativattanato upādānehi upādātabbāti vā upādāniyā,",
  "tika-abh04t2:49_14": "upādātuṁ vā arahantīti upādāniyā,",
  "tika-abh04t2:49_15": "upādāne niyuttāti vā upādāniyā ka-kārassa ya-kāraṁ katvāti evamettha attho daṭṭhabboti.",
  "tika-abh04t2:50_0": "5.Vibādhanaṁ pīḷanaṁ kilamanaṁ upatāpo pariḷāho appassaddhibhāvo.",
  "tika-abh04t2:50_1": "Vidūsitā malīnā ca yato keci akilesasabhāvāpi aniṭṭhaphalā gārayhā ca jātā.",
  "tika-abh04t2:51_0": "6.",
  "tika-abh04t2:51_1": "“Sīlamattakaṁ,",
  "tika-abh04t2:51_2": "paraṁ viya mattāyā”tiādīsu mattā-saddassa pamāṇavācakatā daṭṭhabbā.",
  "tika-abh04t2:51_3": "Mariyādavācako vā mattā-saddo.",
  "tika-abh04t2:51_4": "Vicāro hettha jhānaṅgesu heṭṭhimamariyādo,",
  "tika-abh04t2:51_5": "na paṭhamajjhānaupacārajjhānesu viya vitakko.",
  "tika-abh04t2:51_6": "Sā pana vicāramariyādatā vitakkābhāvena etesaṁ jātāti avitakkaggahaṇaṁ kataṁ.",
  "tika-abh04t2:51_7": "Idaṁ vuttaṁ hoti –",
  "tika-abh04t2:51_8": "avitakkā hutvā vicāramariyādajhānaṅgesu vicāraheṭṭhimakoṭikāti.",
  "tika-abh04t2:51_9": "Atha vā īsadattho mattā-saddo “mattāsukhapariccāgā”tiādīsu viya.",
  "tika-abh04t2:51_10": "Ayañhettha attho –",
  "tika-abh04t2:51_11": "vitakkarahitā bhāvanāya atisukhumabhūtavicārattā īsaṁ vicārā ca avitakkavicāramattāti.",
  "tika-abh04t2:51_12": "Na hi ito paraṁ vicāro atthīti.",
  "tika-abh04t2:51_13": "Yadi vitakkavisesarahitā vicāramattā,",
  "tika-abh04t2:51_14": "evaṁ sante avitakkavacanaṁ kimatthiyanti āha “vicāramattavacanenā”tiādi.",
  "tika-abh04t2:51_15": "Yadi vicāramattato aññesampi avitakkānaṁ atthibhāvajotanatthaṁ avitakkavacanaṁ,",
  "tika-abh04t2:51_16": "avitakkā ca vicāramattā avicārāti nivattetabbā gahetabbā ca,",
  "tika-abh04t2:51_17": "evaṁ sati vicāramattā visesanaṁ,",
  "tika-abh04t2:51_18": "avitakkā visesitabbāti vicāramattāvitakkāti vattabbanti codanaṁ manasi katvā āha “visesanavisesitabbabhāvo”tiādi.",
  "tika-abh04t2:51_19": "Yathākāmanti vattuicchānurūpaṁ.",
  "tika-abh04t2:51_20": "Yena yena hi pakārena dhammesu nivattetabbagahetabbabhāvā labbhanti,",
  "tika-abh04t2:51_21": "tena tena pakārena visesanavisesitabbabhāvo sambhavatīti.",
  "tika-abh04t2:51_22": "Padānaṁ anukkamo padānukkamo.",
  "tika-abh04t2:52_0": "Avitakkā savitakkā ca savicārā avicārā cāti avitakkāsavicārā savitakkā avicārāti yojetabbaṁ.",
  "tika-abh04t2:52_1": "Ubhayekadesadassanampi ubhayadassananti adhippāyena “yadi savitakkasavicārā”tiādi vuttaṁ.",
  "tika-abh04t2:52_2": "Itarampi pakāsetunti idaṁ yathā savitakkasavicāresu cittuppādesu vitakko avitakkasavicāratāya “avitakkavicāramatto”ti vutto,",
  "tika-abh04t2:52_3": "evaṁ yathāvuttacittuppādesu vicāro “savitakkaavicāro”ti sakkā viññātunti imamatthaṁ sandhāya vuttaṁ.",
  "tika-abh04t2:52_4": "Vitakkābhāvena ete vicāramattāti ayampi attho visesanivattiatthaṁyeva mattā-saddaṁ gahetvā vutto.",
  "tika-abh04t2:52_5": "Vicāramattāti hi vicāramattavantoti viññāyamānattā tadaññavisesavirahasāmaññato nivattetvā vitakkavisesavirahasaṅkhāte",
  "tika-abh04t2:52_6": "avitakka-saddo sannidhāpito viseseti dutiyajjhānadhammeti.",
  "tika-abh04t2:52_7": "Yathāha “na vicārato”tiādi.",
  "tika-abh04t2:53_0": "7.Vedayamānāti anubhavamānā.",
  "tika-abh04t2:53_1": "Sukhākāreti iṭṭhākāre,",
  "tika-abh04t2:53_2": "iṭṭhānubhavanākāre vā.",
  "tika-abh04t2:53_3": "Udāsināti natiapanatirahitā.",
  "tika-abh04t2:53_4": "Sukhadukkhānaṁ aviruddhā tesaṁ byavadhāyikābhāvato.",
  "tika-abh04t2:53_5": "Sukhadukkhāni viya hi sukhadukkhānaṁ anantaraṁ pavattanato byavadhāyikābhūtā na tehi virujjhati,",
  "tika-abh04t2:53_6": "na pana sukhadukkhāni anantarāpavattito.",
  "tika-abh04t2:53_7": "“Upapattito ikkhatīti upekkhā”ti ayaṁ panattho idha upekkhā-saddassa sabbupekkhāpariyādānato na vutto.",
  "tika-abh04t2:53_8": "Na hi lobhasampayuttādiupekkhā upapattito ikkhatīti.",
  "tika-abh04t2:53_9": "Tasmāti yasmā pītisahagatāyeva na sukhasahagatā,",
  "tika-abh04t2:53_10": "sukhasahagatāpi na pītisahagatā evāti pītisahagatā sukhasahagatā ca aññamaññaṁ bhinnā, tasmā.",
  "tika-abh04t2:53_11": "Satipi sukhasahagatānaṁ yebhuyyena pītisahagatabhāve yena sukhena samannāgatā sukhasahagatā eva honti,",
  "tika-abh04t2:53_12": "na pītisahagatā,",
  "tika-abh04t2:53_13": "taṁ sukhaṁ nippītikasukhanti ayaṁ viseso iminā tikena dassitoti imamatthaṁ vibhāvento “pītisahagatāti vatvā”tiādimāha.",
  "tika-abh04t2:54_0": "Siddhoti sāvasesaṁ niravasesañca sukhapītiyo saṅgahetvā pavattehi paṭhamadutiyapadehi yo pītisahagato dhammaviseso,",
  "tika-abh04t2:54_1": "taṁ sukhaṁ,",
  "tika-abh04t2:54_2": "yo ca sukhasahagato dhammaviseso,",
  "tika-abh04t2:54_3": "sā pītīti satipi aññamaññaṁ saṁsaṭṭhabhāve padantarasaṅgahitabhāvadīpanatosiddho ñāto viditoti attho.",
  "tika-abh04t2:54_4": "“Catutthajjhānasukhaṁ atipaṇītasukhanti oḷārikaṅgato nīharitvā tassa paṇītabhāvaṁ dassetuṁ ayaṁ tiko vutto”ti keci vadanti,",
  "tika-abh04t2:54_5": "tadetaṁ sabbesaṁ sukhavedanāsampayuttadhammānaṁ idha “sukhasahagatā”ti vuttattā vicāretabbaṁ.",
  "tika-abh04t2:54_6": "Tathā hi “sukhabhūmiyaṁ kāmāvacare”tiādinā “kāmāvacarakusalato cattāro somanassasahagatacittuppādā”tiādinā ca niddeso pavattoti.",
  "tika-abh04t2:55_0": "8.Nibbānārammaṇataṁ sandhāyāha,",
  "tika-abh04t2:55_1": "na nibbānapaṭivijjhanaṁ,",
  "tika-abh04t2:55_2": "itarathā gotrabhussa dassanabhāvāpatti acodanīyā siyāti adhippāyo.",
  "tika-abh04t2:55_3": "Nanu ca disvā kattabbakiccakaraṇena sotāpattimaggova dassananti ukkaṁsagativijānanena nibbānassa paṭivijjhanameva",
  "tika-abh04t2:55_4": "dassananti gotrabhussa dassanabhāvāpatti na codetabbāvāti? Na,",
  "tika-abh04t2:55_5": "dassanasāmaññasseva suyyamānattā dassanakattabbakiccakaraṇānañca bhedena vuttattā.",
  "tika-abh04t2:55_6": "Tattha yadipi “paññāya cassa disvā āsavā parikkhīṇā hontī”tiādīsu viya abhinnakālassapi bhinnakālassa viya bhedopacāradassanato bhedavacanaṁ yuttaṁ,",
  "tika-abh04t2:55_7": "dassanavisese pana adhippete dassanasāmaññavacanaṁ na kattabbanti dassanasāmaññamattaṁ gahetvā codanā katāti “nibbānārammaṇataṁ sandhāyāhā”ti vuttaṁ.",
  "tika-abh04t2:55_8": "Dutiyatatiyamaggānampi dhammacakkhupariyāyasabbhāvato “bhāvanābhāvaṁ appatta”nti vuttaṁ.",
  "tika-abh04t2:55_9": "Tattha bhāvanā vaḍḍhanā.",
  "tika-abh04t2:55_10": "Sā ca bahulaṁ uppattiyā hotīti āha “punappunaṁ nibbattanenā”ti.",
  "tika-abh04t2:55_11": "Tathā hi satīti “ubhayapaṭikkhepavasenā”ti padassa dassanabhāvanāpaṭikkhepavasenāti atthe sati.",
  "tika-abh04t2:55_12": "Nanu lokiyasamathavipassanāpi yathābalaṁ kāmacchandādīnaṁ pahāyakā,",
  "tika-abh04t2:55_13": "tatra kathamidaṁ vuttaṁ,",
  "tika-abh04t2:55_14": "na ca añño pahāyako atthīti codanaṁ sandhāyāha “aññehī”tiādi.",
  "tika-abh04t2:56_0": "9.Appahātabbahetumattesūti appahātabbahetukamattesu.",
  "tika-abh04t2:56_1": "Sabbo kusalābyākatadhammo yathādhippetattho.",
  "tika-abh04t2:56_2": "Samāso na upapajjati asamatthabhāvato.",
  "tika-abh04t2:56_3": "Yesanti ye tatiyarāsibhāvena vuttā dhammā,",
  "tika-abh04t2:56_4": "attho tesaṁ.",
  "tika-abh04t2:56_5": "Ubhinnanti visuṁ visuṁ yojetabbatāya dve pahātabbahetusaddāti katvā vuttaṁ.",
  "tika-abh04t2:56_6": "Etanti “nevadassanena nabhāvanāya pahātabbo hetu etesaṁ atthī”ti etaṁ vacanaṁ.",
  "tika-abh04t2:56_7": "Tehi dassanabhāvanāpadehi yuttena pahātabbahetukapadena.",
  "tika-abh04t2:56_8": "Evañca katvāti evaṁ dassanabhāvanāpadehi pahātabbahetukapadassa visuṁ visuṁ yojanato.",
  "tika-abh04t2:56_9": "Evañhi purimapadadvaya…pe…",
  "tika-abh04t2:56_10": "dassanametaṁ hotīti.",
  "tika-abh04t2:56_11": "Evanti dassanabhāvanāhi napahātabbo hetu etesanti evaṁ atthe sati. “Hetu…pe…",
  "tika-abh04t2:56_12": "siyā”ti etassa “purimasmiñhi atthe”tiādinā ahetukānaṁ aggahitabhāvadassanavasena atthaṁ vatvā idāni “atha",
  "tika-abh04t2:56_13": "vā”tiādinā dutiyasseva atthassa yuttabhāvaṁ vibhāvento “gahetabbatthassevā”tiādimāha.",
  "tika-abh04t2:56_14": "So hi “evamattho gahetabbo”ti vuttattā gahetabbattho.",
  "tika-abh04t2:57_0": "10.Aññathāti ārammaṇakaraṇamatte adhippete.",
  "tika-abh04t2:57_1": "Kathaṁ panetaṁ jānitabbaṁ “ārammaṇaṁ katvāti etena catukiccasādhakaṁ ārammaṇakaraṇaṁ vuccatī”ti?",
  "tika-abh04t2:57_2": "Sāmaññajotanāya visese avaṭṭhānato ariyamaggadhammānaṁyeva ca apacayagāmibhāvato.",
  "tika-abh04t2:57_3": "“Cattāro maggā apariyāpannā apacayagāmino”ti hi vuttaṁ.",
  "tika-abh04t2:57_4": "Tenevāha “ariyamaggānaṁ etaṁ adhivacana”nti.",
  "tika-abh04t2:57_5": "Eteneva vā visesupalakkhaṇahetubhūtena vacanena yathāvutto ārammaṇakaraṇaviseso viññāyati.",
  "tika-abh04t2:57_6": "Ukkaṁsagativijānanena vā ayamattho veditabbo.",
  "tika-abh04t2:57_7": "Paccavekkhaṇādīnanti vodānādayo saṅgaṇhāti.",
  "tika-abh04t2:57_8": "Hetubhāvenāti sampāpakahetubhāvena.",
  "tika-abh04t2:57_9": "Ñāpako kārako sampāpakoti tividho hi hetu,",
  "tika-abh04t2:57_10": "tathā ñāpetabbādibhāvena phalaṁ.",
  "tika-abh04t2:57_11": "Yathā nirayādimanussabhāvādigāmipaṭipadābhāvato akusalalokiyakusalacittuppādā “ācayagāmino dhammā”ti vuttā,",
  "tika-abh04t2:57_12": "na micchādiṭṭhiādilokiyasammādiṭṭhiādidhammā eva,",
  "tika-abh04t2:57_13": "evaṁ nibbānagāmipaṭipadābhāvato lokuttarakusalacittuppādā “apacayagāmino”ti daṭṭhabbā,",
  "tika-abh04t2:57_14": "na ariyamaggadhammā evāti imamatthaṁ dassento āha “purimapacchimāna”ntiādi.",
  "tika-abh04t2:57_15": "Tattha ariyamaggasseva nibbānagāmipaṭipadābhāvo paribyattoti tasseva apacayagāmibhāvo yutto,",
  "tika-abh04t2:57_16": "tadanuvattakattā pana sesadhamme saṅgahetvā vuttaṁ.",
  "tika-abh04t2:57_17": "Apacaye dukkhaparijānanādinā sātisayaṁ gamanaṁ yesante apacayagāminoti “maggā eva apacayagāmino”ti vuttaṁ.",
  "tika-abh04t2:57_18": "Purimapacchimānanti ca imasmiṁ tike paṭhamapadadutiyapadasaṅgahitānaṁ atthānanti attho.",
  "tika-abh04t2:57_19": "“Jayaṁ veraṁ pasavati,",
  "tika-abh04t2:57_20": "caraṁ vā yadi vā tiṭṭha”ntiādīsu viya sānunāsiko ācaya-saddoti “anunāsikalopo kato”ti vuttaṁ.",
  "tika-abh04t2:57_21": "Ettha ca “ācina”nti vattabbe “ācaya”nti byattayavasena vuttanti daṭṭhabbaṁ.",
  "tika-abh04t2:57_22": "Ācayā hutvā gacchantīti etena apacinantīti apacayā,",
  "tika-abh04t2:57_23": "apacayā hutvā gacchanti pavattantīti ayamattho nayato dassitoti daṭṭhabbaṁ.",
  "tika-abh04t2:58_0": "11.Lokiyesuasekkhabhāvānāpatti daṭṭhabbāti kasmā evaṁ vuttaṁ, nanu –",
  "tika-abh04t2:59_0": "“Sikkhatīti kho bhikkhu tasmā sekkhoti vuccati.",
  "tika-abh04t2:59_1": "Kiñca sikkhati,",
  "tika-abh04t2:59_2": "adhisīlampi sikkhati adhicittampi sikkhati adhipaññampi sikkhati.",
  "tika-abh04t2:59_3": "Sikkhatīti kho bhikkhu tasmā sekkhoti vuccati.",
  "tika-abh04t2:59_4": "Yopi kalyāṇaputhujjano anulomapaṭipadāya paripūrakārī sīlasampanno indriyesu guttadvāro bhojane mattaññū",
  "tika-abh04t2:59_5": "jāgariyānuyogamanuyutto pubbarattāpararattaṁ bodhipakkhiyānaṁ dhammānaṁ bhāvanānuyogamanuyutto viharati",
  "tika-abh04t2:59_6": "‘ajja vā sve vā aññataraṁ sāmaññaphalaṁ adhigamissāmī’ti,",
  "tika-abh04t2:59_7": "sopi sikkhatīti sekkho”ti –",
  "tika-abh04t2:60_0": "Vacanato yathāvuttakalyāṇaputhujjanassapi sīlādidhammā sekkhāti vuccantīti? Na,",
  "tika-abh04t2:60_1": "pariyāyabhāvato.",
  "tika-abh04t2:60_2": "Nippariyāyena hi sekkhāsekkhabhāvo yathāsambhavaṁ maggaphaladhammesu evāti lokiyesu sekkhabhāvāsaṅkābhāvato asekkhabhāvānāpatti vuttā.",
  "tika-abh04t2:60_3": "Tenevāha “sīlasamādhī”tiādi.",
  "tika-abh04t2:60_4": "Arahattaphaladhammāpi sikkhāphalabhāvena pavattanato heṭṭhimaphaladhammā viya sikkhāsu jātātiādiatthehi sekkhā siyuṁ,",
  "tika-abh04t2:60_5": "heṭṭhimaphaladhammāpi vā sikkhāphalabhāvena pavattanato arahattaphaladhammā viya asekkhāti codanaṁ manasikatvā “pariniṭṭhitasikkhākiccattā”ti vuttaṁ,",
  "tika-abh04t2:60_6": "tathā “heṭṭhimaphalesu panā”tiādi.",
  "tika-abh04t2:60_7": "“Taṁ eva sāliṁ bhuñjāmi,",
  "tika-abh04t2:60_8": "sā eva tittirī,",
  "tika-abh04t2:60_9": "tāni eva osadhānī”tiādīsu taṁsadisesu tabbohāro daṭṭhabbo.",
  "tika-abh04t2:60_10": "Etena ca sekkhasadisā asekkhā yathā “amanusso”ti vuttaṁ hotīti aññe.",
  "tika-abh04t2:60_11": "Aññattha “ariṭṭha”ntiādīsu vuddhiatthepi a-kāro dissatīti vuddhippattā sekkhā asekkhāti ayampi attho vutto.",
  "tika-abh04t2:61_0": "12.Kilesavikkhambhanasamatthatāyāti idaṁ nidassanamattaṁ daṭṭhabbaṁ.",
  "tika-abh04t2:61_1": "Vitakkādivikkhambhanasamatthatāpi hettha labbhatīti.",
  "tika-abh04t2:61_2": "Akusalaviddhaṁsanarasattā vā kusalānaṁ tattha sātisayakiccayuttataṁ parittadhammehi mahaggatānaṁ pakāsetuṁ “kilesavikkhambhanasamatthatāyā”ti vuttaṁ.",
  "tika-abh04t2:61_3": "Vipākakiriyesu dīghasantānatāva,",
  "tika-abh04t2:61_4": "na kilesavikkhambhanasamatthatā vipulaphalatā cāti attho.",
  "tika-abh04t2:61_5": "“Vipulaṁ phalaṁ vipulaphala”nti evaṁ pana atthe gayhamāne vipākesupi vipulaphalatā labbhateva.",
  "tika-abh04t2:61_6": "Sopi ekasesanayena aṭṭhakathāyaṁ vuttoti veditabbo.",
  "tika-abh04t2:61_7": "Mahantehi gatā paṭipannāti ayaṁ panattho tiṇṇampi sādhāraṇoti.",
  "tika-abh04t2:61_8": "Guṇato ayaṁ ettakoti sattānaṁ pamāṇaṁ karontā viya pavattantīti oḷārikā kilesā “pamāṇakarā”ti vuttā.",
  "tika-abh04t2:61_9": "Tehi parito khaṇḍitā paricchinnāti parittā.",
  "tika-abh04t2:61_10": "Satipi kehici paricchinnatte mahāpamāṇabhāvena gatā pavattāti mahaggatā.",
  "tika-abh04t2:61_11": "Paricchedakarānaṁ kilesānaṁ sukhumānampi agocarabhāvato tehi na kathañcipi paricchinnā vītikkantāti aparicchinnā appamāṇā,",
  "tika-abh04t2:61_12": "yato te “apariyāpannā”tipi vuccanti.",
  "tika-abh04t2:62_0": "14.Tittiṁ na janenti santataratāya asecanakabhāvato.",
  "tika-abh04t2:62_1": "Ettha ca “pamāṇakarehī”tiādiko atthavikappo “atappakatthenā”tiādikāya hīnattikapadavaṇṇanāya parato bahūsu potthakesu likhīyati,",
  "tika-abh04t2:62_2": "yathāṭhāne eva pana ānetvā vattabbo.",
  "tika-abh04t2:63_0": "15.",
  "tika-abh04t2:63_1": "Lokiyasādhujanehipi atijigucchanīyesu ānantariyakammanatthikavādādīsu pavatti vinā vipallāsabalavabhāvena na hotīti “vipariyāsadaḷhatāyā”ti vuttaṁ.",
  "tika-abh04t2:63_2": "Etenāti “vipākadāne satī”tiādinā satipi kālaniyame vipākuppādane sāsaṅkavacanena.",
  "tika-abh04t2:63_3": "Tasmāti yasmā yathāvuttanayena niyatatāya atippasaṅgo dunnivāro, tasmā.",
  "tika-abh04t2:63_4": "Balavatā…pe…",
  "tika-abh04t2:63_5": "pavattīti etena asamānajātikena anivattanīyavipākataṁ,",
  "tika-abh04t2:63_6": "samānajātikena ca vipākānuppādanepi anantaraṁ vipākuppādanasamatthatāya avihantabbataṁ anantarikānaṁ dasseti.",
  "tika-abh04t2:63_7": "Yato tesaṁ vipākadhammatā viya sabhāvasiddhā niyatānantariyatā.",
  "tika-abh04t2:63_8": "Aññassa…pe…",
  "tika-abh04t2:63_9": "dānatoti imināpi asamānajātikādīhi anivattanīyaphalataṁ eva vibhāveti.",
  "tika-abh04t2:64_0": "Codako adhippāyaṁ ajānanto “nanū”tiādinā atippasaṅgameva codeti.",
  "tika-abh04t2:64_1": "Itaro “nāpajjatī”tiādinā attano adhippāyaṁ vivarati.",
  "tika-abh04t2:64_2": "Ekanteti avassambhāvini.",
  "tika-abh04t2:64_3": "Sanniyatattāti sampādane janane niyatabhāvato.",
  "tika-abh04t2:64_4": "Uparatā avipaccanasabhāvāsaṅkā yesu tāni uparatāvipacca…pe… saṅkāni,",
  "tika-abh04t2:64_5": "tabbhāvo upa…pe…",
  "tika-abh04t2:64_6": "saṅkattaṁ, tasmā.",
  "tika-abh04t2:64_7": "“Na samatthatāvighātattāti balavatāpi ānantariyena anupahantabbataṁ āha.",
  "tika-abh04t2:64_8": "Upatthambhakāni anubalappadāyakāni honti uppattiyā santānassa visesitattā.",
  "tika-abh04t2:64_9": "Tena nesaṁ vipākānuppādanepi amoghavuttitaṁ āha.",
  "tika-abh04t2:65_0": "16.Maggakiccaṁ pariññādi.",
  "tika-abh04t2:65_1": "Aṭṭhaṅgikamaggasammādiṭṭhimaggasampayuttālobhādosasaṅkhātehi maggahetūhi maggasampayuttakhandhasesamaggaṅgasammādiṭṭhīnaṁ",
  "tika-abh04t2:65_2": "sahetukabhāvadassanato tiṇṇaṁ nayānaṁ asaṅgahitasaṅgaṇhanavasenāti vuttaṁ.",
  "tika-abh04t2:65_3": "Hetubahutāvasenāti bahuhetukassa paṭhamanayassa anantaraṁ bahuhetukatāsāmaññena nikkhepakaṇḍapāḷiyaṁ",
  "tika-abh04t2:65_4": "tatiyaṁ vuttanayo idha aṭṭhakathāyaṁ dutiyaṁ vutto.",
  "tika-abh04t2:65_5": "Yathāsakaṁ paccayehi pavattamānesu nirīhakesu dhammesu kesañci anuvattanīyabhāvo na kevalaṁ dhammasabhāvatoyeva,",
  "tika-abh04t2:65_6": "atha kho purimadhammānaṁ pavattivisesenapi hotīti āha “pubbābhisaṅkhāravasenā”ti.",
  "tika-abh04t2:65_7": "Pavattiviseso hi purimapurimānaṁ cittacetasikānaṁ uttaruttaresu visesādhānaṁ bhāvanāpubbābhisaṅkhāroti.",
  "tika-abh04t2:65_8": "Anuvattayamānoti garukārayamāno.",
  "tika-abh04t2:65_9": "Udāharaṇavasenāti nidassanavasena,",
  "tika-abh04t2:65_10": "na niravasesadassanavasena.",
  "tika-abh04t2:65_11": "Yasmā panātiādinā yathāvuttaṁ atthaṁ pāṭhantarena sādheti.",
  "tika-abh04t2:65_12": "Tattha hi adhipatipaccayassa paccanīye ṭhitattā maggo adhipati maggādhipatīti ayamattho labbhatīti.",
  "tika-abh04t2:65_13": "Samānasaddatthavasenāti satipi aññapadatthasamānādhikaraṇasamāsatthabhede maggādhipatisaddatthabhedābhāvaṁ sandhāya vuttaṁ.",
  "tika-abh04t2:66_0": "17.Uppanna-saddo uppādādiṁ paṭipajjamāno,",
  "tika-abh04t2:66_1": "patvā vigato cāti duvidhesu atthesu ubhayesampi vācako,",
  "tika-abh04t2:66_2": "na purimānaṁyevāti tamatthaṁ dassetuṁ “anuppannā”tiādimāha.",
  "tika-abh04t2:66_3": "Tattha uppannabhāvo uppādādippattatā.",
  "tika-abh04t2:66_4": "Tena atītāpi saṅgahitā honti.",
  "tika-abh04t2:66_5": "Tenevāha “sabbo uppannabhāvo”ti.",
  "tika-abh04t2:66_6": "Uppannadhammabhāvo “uppannā dhammā”ti padena gahitadhammabhāvo,",
  "tika-abh04t2:66_7": "vattamānadhammabhāvoti attho.",
  "tika-abh04t2:66_8": "Yo vā uppādādippatto attano ca sabhāvaṁ dhāreti paccayehi ca dhārīyati,",
  "tika-abh04t2:66_9": "so uppannadhammoti paccuppannabhāvo uppannadhammabhāvoti evamettha attho daṭṭhabbo.",
  "tika-abh04t2:66_10": "Uppannadhamme vatvā “anuppannā”ti vacanaṁ na yathādhigatapaṭisedhananti kathamidaṁ paccetabbanti āha “yadi hī”tiādi.",
  "tika-abh04t2:66_11": "Keci panettha “uppannāti padena atītāpi saṅgahitā.",
  "tika-abh04t2:66_12": "Yadi na saṅgahitā,",
  "tika-abh04t2:66_13": "nibbānaṁ viya tepi navattabbāti vattabbaṁ siyā,",
  "tika-abh04t2:66_14": "na ca tathā vutta”nti vadanti,",
  "tika-abh04t2:66_15": "taṁ pana tesaṁ matimattameva.",
  "tika-abh04t2:66_16": "Ayaṁ pana tiko dvinnaṁ addhānaṁ vasena pūretvā dassitoti aṭṭhakathāyaṁ vakkhatīti.",
  "tika-abh04t2:66_17": "Evaṁ sante kasmā atītā navattabbāti na vuttāti?",
  "tika-abh04t2:66_18": "Dhammavasena asaṅgahitattābhāvato.",
  "tika-abh04t2:66_19": "Dhammavasena hi asaṅgahitaṁ nibbānaṁ tattha navattabbaṁ jātaṁ,",
  "tika-abh04t2:66_20": "na ca niyogato atītā nāma dhammā keci atthi,",
  "tika-abh04t2:66_21": "ye idha asaṅgahitattā navattabbā siyunti.",
  "tika-abh04t2:66_22": "Phalanibbattito kāraṇassa puretaraṁ nibbatti idha pariniṭṭhitasaddena vuccati,",
  "tika-abh04t2:66_23": "na tassa hutvā vigatabhāvoti āha “anāgate vā”ti.",
  "tika-abh04t2:66_24": "Yato metteyyassa bhagavato uppajjanakaphalampi “uppādī”ti vuccati.",
  "tika-abh04t2:67_0": "20.Yassa jhānā vuṭṭhahitvātiādinā “tenānandā”tiādipāḷiyā heṭṭhāpāḷiṁ atthavasena dasseti.",
  "tika-abh04t2:67_1": "Ayañhi tattha pāḷi –",
  "tika-abh04t2:68_0": "“Kathañcānanda,",
  "tika-abh04t2:68_1": "bhikkhu ajjhattameva cittaṁ saṇṭhapeti sannisādeti ekodiṁ karoti samādahati.",
  "tika-abh04t2:68_2": "Idhānanda,",
  "tika-abh04t2:68_3": "bhikkhu vivicceva…pe…",
  "tika-abh04t2:68_4": "catutthaṁ jhānaṁ upasampajja viharati.",
  "tika-abh04t2:68_5": "Evaṁ kho…pe…",
  "tika-abh04t2:68_6": "samādahati.",
  "tika-abh04t2:68_7": "So ajjhattaṁ suññataṁ manasi karoti,",
  "tika-abh04t2:68_8": "tassa ajjhattaṁ suññataṁ manasikaroto suññatāya cittaṁ na pakkhandati…pe… muccati.",
  "tika-abh04t2:68_9": "Evaṁ santametaṁ, ānanda,",
  "tika-abh04t2:68_10": "bhikkhu evaṁ sampajānāti ajjhattaṁ kho me suññataṁ manasikaroto ajjhattaṁ suññatāya cittaṁ na pakkhandati…pe…",
  "tika-abh04t2:68_11": "muccatīti,",
  "tika-abh04t2:68_12": "itiha tattha sampajāno hoti.",
  "tika-abh04t2:68_13": "So bahiddhā suññataṁ…pe…",
  "tika-abh04t2:68_14": "ajjhattabahiddhā suññataṁ…pe…",
  "tika-abh04t2:68_15": "so āneñjaṁ manasi karoti,",
  "tika-abh04t2:68_16": "tassa āneñjaṁ manasikaroto āneñjāya cittaṁ na pakkhandati…pe…",
  "tika-abh04t2:68_17": "muccatīti,",
  "tika-abh04t2:68_18": "itiha tattha sampajāno hoti.",
  "tika-abh04t2:68_19": "Tenānanda,",
  "tika-abh04t2:68_20": "bhikkhunā”ti.",
  "tika-abh04t2:69_0": "Tattha ajjhattasuññatādīsūti ajjhattaṁ bahiddhā ajjhattabahiddhā ca suññatāya āneñje ca.",
  "tika-abh04t2:69_1": "Paṭhamajjhānādisamādhinimitteti pādakabhūtapaṭhamajjhānādisamādhinimitte.",
  "tika-abh04t2:69_2": "Apaguṇapādakajjhānato vuṭṭhitassa hi ajjhattaṁ suññataṁ manasikaroto tattha cittaṁ na pakkhandati.",
  "tika-abh04t2:69_3": "Tato “parassa santāne nu kho katha”nti bahiddhā manasi karoti,",
  "tika-abh04t2:69_4": "tatthapi na pakkhandati.",
  "tika-abh04t2:69_5": "Tato “kālena attano santāne,",
  "tika-abh04t2:69_6": "kālena parassa santāne nu kho katha”nti ajjhattabahiddhā manasi karoti,",
  "tika-abh04t2:69_7": "tatthapi na pakkhandati.",
  "tika-abh04t2:69_8": "Tato ubhatobhāgavimutto hotukāmo “arūpasamāpattiyaṁ nu kho katha”nti āneñjaṁ manasi karoti,",
  "tika-abh04t2:69_9": "tatthapi na pakkhandati.",
  "tika-abh04t2:69_10": "“Idāni me cittaṁ na pakkhandatī”ti vissaṭṭhavīriyena na bhavitabbaṁ,",
  "tika-abh04t2:69_11": "pādakajjhānameva pana sādhukaṁ punappunaṁ manasi kātabbaṁ,",
  "tika-abh04t2:69_12": "evamassa rukkhaṁ chindato pharasumhi avahante punappunaṁ nisitanisitaṁ kāretvā chindantassa chijje pharasu",
  "tika-abh04t2:69_13": "viya kammaṭṭhāne manasikāro vahatīti dassetuṁ “tasmiṁyevā”tiādi vuttanti.",
  "tika-abh04t2:70_0": "Atthato ca asamānattāti idaṁ kasmā vuttaṁ.",
  "tika-abh04t2:70_1": "Nanu yesu atthesu ajjhatta-saddo vattati,",
  "tika-abh04t2:70_2": "te sabbe dassetvā idhādhippetatthaniddhāraṇatthaṁ atthuddhāravasenetaṁ vuttaṁ.",
  "tika-abh04t2:70_3": "Cakkhādīsu ca ajjhattika-saddo ajjhattānaṁ abbhantaratāvisesamupādāya pavattati,",
  "tika-abh04t2:70_4": "yato te ajjhattaajjhattāti vuccanti.",
  "tika-abh04t2:70_5": "Apica “cha ajjhattikānī”ti idaṁ ajjhattika-saddassa cakkhādīnaṁ ajjhattabhāvavibhāvanasabbhāvato idha udāharaṇavasena vuttaṁ.",
  "tika-abh04t2:70_6": "Teneva hi aṭṭhakathāyaṁ ajjhattikaduke “ajjhattāva ajjhattikā”ti vuttaṁ.",
  "tika-abh04t2:70_7": "Evañca sati na ettha saddato asamānatāpi siyā,",
  "tika-abh04t2:70_8": "tasmāyeva yathāvuttacodanaṁ visodhento “ayaṁ panetthā”tiādimāha.",
  "tika-abh04t2:70_9": "Tenāti tasmā.",
  "tika-abh04t2:70_10": "Taṁvācakassāti ajjhattajjhattavācakassa sakkā vattuṁ tadatthassa ajjhattabhāvasabbhāvato.",
  "tika-abh04t2:71_0": "“Na kho, ānanda,",
  "tika-abh04t2:71_1": "bhikkhu sobhati saṅgaṇikārāmo saṅgaṇikārato saṅgaṇikārāmataṁ anuyutto”tiādinā pabbajitāsāruppassa nekkhammasukhādinikāmalābhitāya",
  "tika-abh04t2:71_2": "abhāvassa ca dassanena saṅgaṇikārāmatāya, “nāhaṁ, ānanda,",
  "tika-abh04t2:71_3": "ekaṁ rūpampi samanupassāmi,",
  "tika-abh04t2:71_4": "yattha rattassa yathābhiratassa rūpassa vipariṇāmaññathābhāvā na uppajjeyyuṁ sokapari…pe…",
  "tika-abh04t2:71_5": "upāyāsā”ti evaṁ rūpādiratiyā ca ādīnavaṁ vatvā sace koci duppaññajātiko pabbajito vadeyya “sammāsambuddho",
  "tika-abh04t2:71_6": "khette paviṭṭhā gāviyo viya amheyeva gaṇato nīharati,",
  "tika-abh04t2:71_7": "ekībhāve niyojeti,",
  "tika-abh04t2:71_8": "sayaṁ pana rājarājamahāmattādīhi parivuto viharatī”ti,",
  "tika-abh04t2:71_9": "tassa vacanokāsupacchedanatthaṁ cakkavāḷapariyantāya parisāya majjhe nisinnopi tathāgato ekakovāti dassanatthaṁ",
  "tika-abh04t2:71_10": "“ayaṁ kho panā”ti desanā āraddhāti āha “tappaṭipakkhavihāradassanattha”nti.",
  "tika-abh04t2:71_11": "Tattha sabbanimittānanti rūpādīnaṁ saṅkhatanimittānaṁ.",
  "tika-abh04t2:71_12": "Ajjhattanti visayajjhattaṁ.",
  "tika-abh04t2:71_13": "Suññatanti anattānupassanānubhāvanibbattaphalasamāpattiṁ.",
  "tika-abh04t2:71_14": "Tenevāha “ajjhatta”ntiādi.",
  "tika-abh04t2:71_15": "Tattha dutiye vikappe ṭhāna-saddo kāraṇapariyāyo daṭṭhabbo.",
  "tika-abh04t2:71_16": "Saccakasuttenāti mahāsaccakasuttena.",
  "tika-abh04t2:71_17": "Tattha hi –",
  "tika-abh04t2:72_0": "“Abhijānāmi kho panāhaṁ,",
  "tika-abh04t2:72_1": "aggivessana,",
  "tika-abh04t2:72_2": "anekasatāya parisāya dhammaṁ desetā,",
  "tika-abh04t2:72_3": "apissu maṁ ekameko evaṁ maññati ‘mamevārabbha samaṇo gotamo dhammaṁ desetī’ti.",
  "tika-abh04t2:72_4": "Na kho panetaṁ,",
  "tika-abh04t2:72_5": "aggivessana,",
  "tika-abh04t2:72_6": "evaṁ daṭṭhabbaṁ.",
  "tika-abh04t2:72_7": "Yāvadeva viññāpanatthāya tathāgato paresaṁ dhammaṁ desetīti.",
  "tika-abh04t2:72_8": "So kho ahaṁ,",
  "tika-abh04t2:72_9": "aggivessana,",
  "tika-abh04t2:72_10": "tassāyeva kathāya pariyosāne tasmiṁyeva purimasmiṁ samādhinimitte ajjhattameva cittaṁ saṇṭhapemi sannisādemi,",
  "tika-abh04t2:72_11": "ekodiṁ karomi,",
  "tika-abh04t2:72_12": "samādahāmi ‘yena sudaṁ niccakappaṁ viharāmī”ti –",
  "tika-abh04t2:73_0": "Āgatanti.",
  "tika-abh04t2:74_0": "22.",
  "tika-abh04t2:74_1": "Aññehi anidassanehi aññaṁ viya katvā yathā “silāputtakassa sarīra”nti.",
  "tika-abh04t2:74_2": "Dhammasabhāvasāmaññenātiādinā kiñcāpi rūpāyatanato añño nidassanabhāvo nāma natthi,",
  "tika-abh04t2:74_3": "dhammasabhāvo pana atthi.",
  "tika-abh04t2:74_4": "Tato ca rūpāyatanassa viseso nidassanabhāvena katoti tadaññadhammavisesakaro nidassanabhāvo rūpāyatanato anaññopi añño viya katvā upacaritoti dasseti.",
  "tika-abh04t2:74_5": "Atthaviseso sāmaññavisesatthabhedo.",
  "tika-abh04t2:74_6": "Sayaṁ sampattānaṁ phoṭṭhabbadhammānaṁ,",
  "tika-abh04t2:74_7": "nissayavasena sampattānaṁ ghānajivhākāyānaṁ gandharasānañca,",
  "tika-abh04t2:74_8": "itaresaṁ asampattānaṁ.",
  "tika-abh04t2:74_9": "Aññamaññapatanaṁ aññamaññassa yogyadese avaṭṭhānaṁ,",
  "tika-abh04t2:74_10": "yena paṭihananabhāvena.",
  "tika-abh04t2:74_11": "Byāpārādīti cittakiriyāvāyodhātuvipphāravasena akkhipaṭalādīnaṁ heṭṭhā upari ca saṁsīdanalaṅghanādippavattimāha.",
  "tika-abh04t2:74_12": "Vikāruppatti visadisuppatti,",
  "tika-abh04t2:74_13": "visayassa iṭṭhāniṭṭhabhāvena anuggaho upaghāto cāti attho.",
  "tika-abh04t2:75_0": "Tikamātikāpadavaṇṇanā niṭṭhitā."
}