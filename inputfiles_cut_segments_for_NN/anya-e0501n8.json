{
  "anya-e0501n8:0_0": "9. Upanissayapaccayo",
  "anya-e0501n8:1_0": "Tividho upanissayapaccayo,",
  "anya-e0501n8:1_1": "ārammaṇūpanissayo anantarūpanissayo pakatūpanissayo.",
  "anya-e0501n8:1_2": "Tattha ārammaṇūpa nissayo ārammaṇādhipatipaccayasadiso,",
  "anya-e0501n8:1_3": "anantarūpanissayo anantarapaccayasadiso.",
  "anya-e0501n8:2_0": "Katamo pakatūpanissayo.",
  "anya-e0501n8:2_1": "Sabbepi atītānāgata paccuppannā ajjhattabahiddhābhūtā cittacetasikarūpadhammā ca nibbānañca paññatti ca sabbesaṁ paccuppannānaṁ cittacetasikānaṁ dhammānaṁ yathārahaṁ pakatūpanissayo.",
  "anya-e0501n8:3_0": "Tattha atīto parinibbuto amhākaṁ buddho ca dhammo ca ariyasāvakasaṅgho ca sammutisaṅghaparamparā ca amhākaṁ pacchima janānaṁ kusaluppattiyā pakatūpanissayapaccayo.",
  "anya-e0501n8:3_1": "Tathā loke atītā kālaṅkatā mātāpitaro ca ācariyā ca paṇḍitasamaṇabrāhmaṇā ca pākaṭā nānātitthācariyā ca mahiddhikā mahānubhāvā porāṇakarājāno ca pacchimakānaṁ janānaṁ kusaluppattiyā vā akusaluppattiyā vā sukhadukkhuppattiyā vā pakatūpanissayo.",
  "anya-e0501n8:3_2": "Tathā hi te pacchimakānaṁ janānaṁ atthāya nānāsaddhammapaññattiyo vā nānāasaddhammapaññattiyo vā nānālokūpakaraṇāni vā pure paṭṭhapesuṁ.",
  "anya-e0501n8:3_3": "Pacchimajanā ca tehi paṭṭhapitesu dānasīlādidhammesu vā lokacāritta kulagottacāritta dhammesu vā nānādiṭṭhivādesu vā nānākammāyatanasippāyatana vijjāṭhānesu vā yathāpaṭṭhapitesu gāmanigamanagarakhettavatthu taḷākapokkharaṇiāvāṭādīsu vā geharathasakaṭanāvā sampotasambandhādīsu vā jātarūparajatamaṇimuttādīsu vā dāyajjaṁ paṭipajjantā loke vaḍḍhanti.",
  "anya-e0501n8:4_0": "Anāgatopi metteyyo nāma buddho ca tassa dhammo ca tassa saṅgho ca etarahi bahujjanānaṁ pāramipuññappavattiyā pakatūpanissayapaccayo.",
  "anya-e0501n8:4_1": "Tathā imasmiṁ bhave ca pacchime kāle paṭilabhissamānā issariyaṭṭhānadhanadhaññasampattiyo purime kāle ṭhitānaṁ mahājanānaṁ nānābhisaṅkhāruppattiyā pakatūpanissaya paccayo.",
  "anya-e0501n8:4_2": "Anāgatabhave ca anubhavissamānā bhavasampatti bhoga sampattiyo maggaphalanibbānasampattiyo ca etarahi paccuppannabhave ṭhitānaṁ dānasīlādipuññakiriyuppattiyā pakatūpanissayapaccayo.",
  "anya-e0501n8:4_3": "Yathā hi loke hemante kāle dhaññapphalāni labhissāmāti vassike kāle kassanavappanakammāni ārabhanti,",
  "anya-e0501n8:4_4": "kamme siddhe taṁ taṁ dhanaṁ labhissāmāti pubbabhāge taṁ taṁ vīriyakammaṁ vā taṁ taṁ paññākammaṁ vā ārabhanti.",
  "anya-e0501n8:4_5": "Tattha dhaññapphalappaṭilābho ca taṁ taṁ dhanappaṭi lābhoca taṁ taṁ kammārambhassa anāgatapakatūpanissayapaccayo taṁ taṁ kammārambho ca dhaññapphalappaṭilābhassa ca taṁ taṁ dhanappaṭi lābhassa ca atītapakatūpanissayapaccayo.",
  "anya-e0501n8:4_6": "Evameva pacchime anāgate kāle nānākammapphalāni sampassantā patthayantā mahājanā purime paccuppanne kāle nānāpuññakammāni ārabhanti.",
  "anya-e0501n8:4_7": "Tattha puññapphalāni puññakammānaṁ anāgatapakatūpanissayapaccayo.",
  "anya-e0501n8:4_8": "Puññakammāni puññapphalānaṁ atītapakatūpanissayapaccayo.",
  "anya-e0501n8:4_9": "Tasmā anāgatapakatūpanissayopi atītapakatūpanissayo viya atimahanto paccayo hoti.",
  "anya-e0501n8:5_0": "Paccuppannā buddhāyo paccayā paccuppannānaṁ manussadevabrahmānaṁ paccuppannā mātāpitaro paccuppannānaṁ puttadhītādīnaṁ paccuppannapakatūpa nissayo nāma. So supākaṭoyeva.",
  "anya-e0501n8:6_0": "Ajjhattabhūtā pakatūpanissayadhammā nāma buddhādīsu saviññāṇakasantānesu uppannā paccayadhammā.",
  "anya-e0501n8:6_1": "Bahiddhābhūtā pakatūpanissayadhammā nāma sattānaṁ patiṭṭhānabhūtā pathavipabbatanadī samuddādayo tesaṁ tesaṁ sattānaṁ bahūpakārā araññavanarukkha tiṇapubbaṇṇāparaṇṇādayo candasūriyagahanakkhattādayo vassodakaaggivātasītauṇhādayo ca sabbepi te sattānaṁ kusaluppattiyā vā akusaluppattiyā vā sukhuppattiyā vā dukkhuppattiyā vā balavapaccayā honti.",
  "anya-e0501n8:7_0": "Ime janā diṭṭheva dhamme parinibbāyissāmāti bodhipakkhiya dhamme vā bhāventi,",
  "anya-e0501n8:7_1": "anāgate buddhakāle parinibbāyissāmāti pāramīdhamme vā paripūrenti.",
  "anya-e0501n8:7_2": "Tattha nibbānaṁ tesaṁ dhammānaṁ uppattiyā balavapaccayo hoti.",
  "anya-e0501n8:8_0": "Loke nānāvohārabhūtā nāmapaññattiyo ca buddha sāsane tipiṭakapariyattidhammabhūtā nāmapaññattiyo ca tesaṁ tesaṁ atthānaṁ jānanatthāya balavapaccayo.",
  "anya-e0501n8:9_0": "Tattha saṅkhatadhammā nāma paccaye sati uppajjanti, asati nuppajjanti.",
  "anya-e0501n8:9_1": "Uppajjitvāpi paccaye sati tiṭṭhanti, asati na tiṭṭhanti.",
  "anya-e0501n8:9_2": "Tasmā tesaṁ uppattiyā vā ṭhitiyā vā paccayo nāma icchitabbo.",
  "anya-e0501n8:9_3": "Nibbānaṁ pana paññatti ca asaṅkhatadhammā honti ajātidhammā anuppādadhammā nicca dhammā dhuvadhammā.",
  "anya-e0501n8:9_4": "Tasmā tesaṁ uppādāya vā ṭhitiyā vā paccayo nāma natthīti.",
  "anya-e0501n8:10_0": "Kusalo kusalassa upanissayo.",
  "anya-e0501n8:10_1": "Saddhaṁ upanissāya dānaṁ deti,",
  "anya-e0501n8:10_2": "sīlaṁ samādiyatītiādinā supākaṭo.",
  "anya-e0501n8:10_3": "Tathā rāgaṁ upanissāya pāṇaṁ hanati,",
  "anya-e0501n8:10_4": "adinnaṁ ādiyatītiādinā sappāyaṁ utuṁ sappāyaṁ bhojanaṁ upanissāya kāyikaṁ sukhaṁ paccanubhotītiādinā ca akusalo akusalassa,",
  "anya-e0501n8:10_5": "abyākato abyākatassa upanissayopi supākaṭo.",
  "anya-e0501n8:11_0": "Kusalo pana akusalassapi balavūpanissayo.",
  "anya-e0501n8:11_1": "Dānaṁ datvā tena dānena attānaṁ ukkaṁseti, paraṁ vambheti.",
  "anya-e0501n8:11_2": "Tathā sīla sampanno hutvā samādhisampanno hutvā paññāsampanno hutvā attānaṁ ukkaṁseti, paraṁ vambheti.",
  "anya-e0501n8:12_0": "Kusalo abyākatassapi balavūpanissayo.",
  "anya-e0501n8:12_1": "Sabbāni catubhūmikakusalakammāni vā kammaparivārāni kusalāni vā kālantare catubhūmikānaṁ vipākābyākatānaṁ balavūpanissayo.",
  "anya-e0501n8:12_2": "Dānapāramiṁ pūrentā pūraṇakāle bahuṁ kāyikadukkhaṁ paccanubhavanti.",
  "anya-e0501n8:12_3": "Tathā sīlapāramiṁ nikkhamapāramiṁ paññāpāramiṁ vīriyapāramiṁ khantipāramiṁ saccapāramiṁ adhiṭṭhānapāramiṁ mettāpāramiṁ upekkhā pāramiṁ.",
  "anya-e0501n8:12_4": "Eseva nayo jhānabhāvanā maggabhāvanāsupi.",
  "anya-e0501n8:13_0": "Akusalo kusalassapi balavūpanissayo.",
  "anya-e0501n8:13_1": "Idhekacco pāpaṁ katvā pacchā vippaṭisārī hutvā tassa pāpassa pahānāya dānasīlajhānamaggakusalāni sampādeti.",
  "anya-e0501n8:13_2": "Taṁ pāpaṁ tesaṁ kusalānaṁ balavūpanissayo.",
  "anya-e0501n8:14_0": "Akusalo abyākatassapi balavūpanissayo.",
  "anya-e0501n8:14_1": "Idha bahū janā duccaritāni katvā catūsu apāyesu patitvā apāyadukkhaṁ paccanubhavanti.",
  "anya-e0501n8:14_2": "Diṭṭhadhammepi keci attano vā parassa vā duccaritakamma paccayā bahuṁ dukkhaṁ paccanubhavanti.",
  "anya-e0501n8:14_3": "Keci duccaritakammena dhanaṁ labhitvā sukhaṁ paccanubhavanti.",
  "anya-e0501n8:14_4": "Bahujjanā rāgamūlakaṁ bahuṁ dukkhaṁ paccanubhavanti,",
  "anya-e0501n8:14_5": "dosamūlakaṁ diṭṭhimūlakaṁ mānamūlakanti.",
  "anya-e0501n8:15_0": "Abyākato kusalassapi balavūpanissayo. Dhana sampattiyā dānaṁ deti, sīlaṁ pūreti, paññaṁ pūreti,",
  "anya-e0501n8:15_1": "bhāvanāsappāyaṁ āvāsaṁ vā leṇaṁ vā guhaṁvā rukkhaṁ vā araññaṁ vā pabbataṁ vā gocaragāmaṁ vā utusappāyaṁ vā āhārasappāyaṁ vā labhitvā taṁ taṁ bhāvanaṁ bhāveti.",
  "anya-e0501n8:16_0": "Abyākato akusalassapi balavūpanissayo.",
  "anya-e0501n8:16_1": "Loke cakkhusampadaṁ nissāya bahūni dassanamūlāni akusalāni uppajjanti. Esa nayo sotasampadādīsu .",
  "anya-e0501n8:16_2": "Tathā hatthasampadaṁ pādasampadaṁ satthasampadaṁ āvudhasampadantiādināpi vattabbo. Evaṁ upanissayo tividho hoti.",
  "anya-e0501n8:17_0": "Idha suttantūpanissayopi vattabbo.",
  "anya-e0501n8:17_1": "Kalyāṇamittaṁ upa nissāya pāpamittaṁ upanissāya gāmaṁ upanissāya araññaṁ upanissāyātiādinā bahūsu ṭhānesu āgato.",
  "anya-e0501n8:17_2": "Api ca pañcaniyāmadhammā sattaloka saṅkhāraloka okāsaloka saṅkhātānaṁ tiṇṇaṁ lokānaṁ avicchinnappavattiyā balavapaccayā honti.",
  "anya-e0501n8:17_3": "Ayañca attho niyāmadīpaniyaṁ amhehi vitthārato dīpitoti.",
  "anya-e0501n8:18_0": "Kenaṭṭhena ārammaṇūpanissayoti.",
  "anya-e0501n8:18_1": "Adhipatibhūtaṁ ārammaṇameva ārammaṇikadhammānaṁ balavanissayaṭṭhena ārammaṇūpa nissayo.",
  "anya-e0501n8:19_0": "Kenaṭṭhena anantarūpanissayoti.",
  "anya-e0501n8:19_1": "Purimaṁ anantaracittameva pacchimassa anantaracittassa uppajjanatthāya balavanissayaṭṭhena anantarūpanissayo. Mātā viya purimacittaṁ, putto viya pacchimacittaṁ.",
  "anya-e0501n8:19_2": "Yathā mātā attano anantare puttassa uppajjanatthāya balavūpa nissayo hoti,",
  "anya-e0501n8:19_3": "tathā purimacittaṁ pacchimacittassa uppajjanatthāyāti.",
  "anya-e0501n8:20_0": "Kenaṭṭhena pakatūpanissayoti.",
  "anya-e0501n8:20_1": "Pakatiyāva loke paṇḍitānaṁ pākaṭo upanissayo pakatūpanissayo.",
  "anya-e0501n8:21_0": "Ettha ca anantarūpanissayānubhāvo anantaracitte eva pharati.",
  "anya-e0501n8:21_1": "Pakatūpanissayānubhāvo pana dūrepi pharatiyeva.",
  "anya-e0501n8:21_2": "Tathā hi imasmiṁ bhave purimesu divasesu vā māsesu vā saṁvaccharesu vā diṭṭhasutaghāyitasāyitaphusitaviññātāni ārammaṇāni pacchātathārūpe paccaye sati vassasatepi manodvāre āpātaṁ āgacchanti.",
  "anya-e0501n8:21_3": "Idaṁ nāma pubbe mayā diṭṭhaṁ sutantiādinā sattā anussaranti.",
  "anya-e0501n8:21_4": "Opapātikasattā pana purimabhavaṁpi anussaranti.",
  "anya-e0501n8:21_5": "Tathā manussesupi appekacce jātissarasaññālābhino.",
  "anya-e0501n8:21_6": "Tathā pubbe anekasatasahassesu diṭṭhādīsu vatthūsu pacchā ekasmiṁ khaṇe ekaṁ vatthuṁ disvā vā sutvā vā tasmiṁ eva khaṇe bahūsupi tesu manoviññāṇasantānaṁ pharamānaṁ pavattatīti.",
  "anya-e0501n8:21_7": "Upanissayapaccaya dīpanā niṭṭhitā."
}