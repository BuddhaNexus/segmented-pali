{
  "tika-vin02t21:0_0": "2. Pārivāsikakkhandhakaṁ",
  "tika-vin02t21:1_0": "Pārivāsikavattakathāvaṇṇanā",
  "tika-vin02t21:2_0": "75.",
  "tika-vin02t21:2_1": "Pārivāsikakkhandhake navakataraṁ pārivāsikanti attano navakataraṁ pārivāsikaṁ.",
  "tika-vin02t21:2_2": "Pārivāsikassa hi attano navakataraṁ pārivāsikaṁ ṭhapetvā aññe mūlāyapaṭikassanārahamānattārahamānattacārikaabbhānārahāpi",
  "tika-vin02t21:2_3": "pakatattaṭṭhāneyeva tiṭṭhanti.",
  "tika-vin02t21:2_4": "Tenāha “antamaso mūlāyapaakassanārahādīnampī”ti.",
  "tika-vin02t21:2_5": "Pāde ghaṁsenti etenāti pādaghaṁsanaṁ,",
  "tika-vin02t21:2_6": "sakkharakathalādi.",
  "tika-vin02t21:2_7": "“Anujānāmi,",
  "tika-vin02t21:2_8": "bhikkhave,",
  "tika-vin02t21:2_9": "tisso pādaghaṁsaniyo sakkharaṁ kathalaṁ samuddapheṇaka”nti hi vuttaṁ.",
  "tika-vin02t21:2_10": "Saddhivihārikādīnampi sādiyantassāti saddhivihārikānampi abhivādanādiṁ sādiyantassa.",
  "tika-vin02t21:2_11": "“Mā maṁ gāmappavesanaṁ āpucchathā”ti vutte anāpucchāpi gāmaṁ pavisituṁ vaṭṭati.",
  "tika-vin02t21:2_12": "Yo yo vuḍḍhoti pārivāsikesu bhikkhūsu yo yo vuḍḍho.",
  "tika-vin02t21:2_13": "Navakatarassa sāditunti pārivāsikanavakatarassa abhivādanādiṁ sādituṁ.",
  "tika-vin02t21:3_0": "Tatthevāti saṅghanavakaṭṭhāneyeva.",
  "tika-vin02t21:3_1": "Attano pāḷiyā pavāretabbanti attano vassaggena pattapāḷiyā pavāretabbaṁ,",
  "tika-vin02t21:3_2": "na pana sabbesu pavāritesūti attho.",
  "tika-vin02t21:3_3": "Yadi pana na gaṇhāti na vissajjetīti yadi purimadivase attano na gaṇhāti gahetvā ca na vissajjeti.",
  "tika-vin02t21:3_4": "Catussālabhattanti bhojanasālāyaṁ paṭipāṭiyā diyyamānabhattaṁ.",
  "tika-vin02t21:3_5": "Hatthapāse ṭhitenāti dāyakassa hatthapāse ṭhitena.",
  "tika-vin02t21:4_0": "76.Añño sāmaṇero na gahetabboti upajjhāyena hutvā añño sāmaṇero na gahetabbo.",
  "tika-vin02t21:4_1": "Upajjhaṁ datvā gahitasāmaṇerāpīti pakatattakāle upajjhaṁ datvā gahitasāmaṇerāpi.",
  "tika-vin02t21:4_2": "Laddhasammutikena āṇattopi garudhammehi aññehi vā ovadituṁ labhatīti āha “paṭibalassa vā bhikkhussa bhāro kātabbo”ti.",
  "tika-vin02t21:4_3": "Āgatā bhikkhuniyo vattabbāti sambandho.",
  "tika-vin02t21:4_4": "Savacanīyanti sadosaṁ.",
  "tika-vin02t21:4_5": "Jeṭṭhakaṭṭhānaṁ na kātabbanti padhānaṭṭhānaṁ na kātabbaṁ.",
  "tika-vin02t21:4_6": "Kiṁ tanti āha “pātimokkhuddesakena vā”tiādi.",
  "tika-vin02t21:5_0": "Rajehi hatā upahatā bhūmi etissāti rajohatabhūmi,",
  "tika-vin02t21:5_1": "rajokiṇṇabhūmīti attho.",
  "tika-vin02t21:5_2": "Paccayanti vassāvāsikalābhaṁ sandhāya vuttaṁ.",
  "tika-vin02t21:5_3": "Ekapasse ṭhatvāti pāḷiṁ vihāya bhikkhūnaṁ pacchato ṭhatvā.",
  "tika-vin02t21:5_4": "Senāsanaṁ na labhatīti seyyāpariyantabhāgitāya vassaggena gaṇhituṁ na labhati.",
  "tika-vin02t21:5_5": "Assāti bhaveyya.",
  "tika-vin02t21:5_6": "“Āgantukena ārocetabbaṁ,",
  "tika-vin02t21:5_7": "āgantukassa ārocetabba”nti avisesena vuttattā sace dve pārivāsikā gataṭṭhāne aññamaññaṁ passanti,",
  "tika-vin02t21:5_8": "ubhohipi aññamaññassa ārocetabbaṁ.",
  "tika-vin02t21:5_9": "Yathā bahi disvā ārocitassa bhikkhuno vihāraṁ āgate puna ārocanakiccaṁ natthi,",
  "tika-vin02t21:5_10": "evaṁ aññaṁ vihāraṁ gatenapi tattha pubbe ārocitassa puna ārocanakiccaṁ natthīti vadanti.",
  "tika-vin02t21:6_0": "81.Avisesenāti pārivāsikassa ukkhittakassa ca avisesena. Obaddhanti palibuddhaṁ.",
  "tika-vin02t21:7_0": "83.Sahavāsoti vuttappakāre channe pakatattena bhikkhunā saddhiṁ sayanameva adhippetaṁ,",
  "tika-vin02t21:7_1": "na sesairiyāpathakappanaṁ.",
  "tika-vin02t21:7_2": "Sesamettha suviññeyyameva.",
  "tika-vin02t21:8_0": "Pārivāsikakkhandhakavaṇṇanā niṭṭhitā."
}