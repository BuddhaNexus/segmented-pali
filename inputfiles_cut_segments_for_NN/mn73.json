{
  "mn73:0.1_0": "Majjhima Nikāya 73 ",
  "mn73:0.2_0": "Mahāvacchasutta ",
  "mn73:1.1_0": "Evaṁ me sutaṁ—",
  "mn73:1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "mn73:2.1_0": "Atha kho vacchagotto paribbājako yena bhagavā tenupasaṅkami;",
  "mn73:2.1_1": "upasaṅkamitvā bhagavatā saddhiṁ sammodi.",
  "mn73:2.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn73:2.2_1": "Ekamantaṁ nisinno kho vacchagotto paribbājako bhagavantaṁ etadavoca:",
  "mn73:3.1_0": "“dīgharattāhaṁ bhotā gotamena sahakathī. ",
  "mn73:3.2_0": "Sādhu me bhavaṁ gotamo saṅkhittena kusalākusalaṁ desetū”ti. ",
  "mn73:3.3_0": "“Saṅkhittenapi kho te ahaṁ, vaccha,",
  "mn73:3.3_1": "kusalākusalaṁ deseyyaṁ,",
  "mn73:3.3_2": "vitthārenapi kho te ahaṁ, vaccha,",
  "mn73:3.3_3": "kusalākusalaṁ deseyyaṁ;",
  "mn73:3.4_0": "api ca te ahaṁ, vaccha, saṅkhittena kusalākusalaṁ desessāmi. ",
  "mn73:3.5_0": "Taṁ suṇāhi, sādhukaṁ manasi karohi, bhāsissāmī”ti. ",
  "mn73:3.6_0": "“Evaṁ, bho”ti kho vacchagotto paribbājako bhagavato paccassosi. ",
  "mn73:3.7_0": "Bhagavā etadavoca: ",
  "mn73:4.1_0": "“Lobho kho, vaccha, akusalaṁ, alobho kusalaṁ; ",
  "mn73:4.2_0": "doso kho, vaccha, akusalaṁ, adoso kusalaṁ; ",
  "mn73:4.3_0": "moho kho, vaccha, akusalaṁ, amoho kusalaṁ. ",
  "mn73:4.4_0": "Iti kho, vaccha, ime tayo dhammā akusalā, tayo dhammā kusalā. ",
  "mn73:5.1_0": "Pāṇātipāto kho, vaccha, akusalaṁ, pāṇātipātā veramaṇī kusalaṁ; ",
  "mn73:5.2_0": "adinnādānaṁ kho, vaccha, akusalaṁ, adinnādānā veramaṇī kusalaṁ; ",
  "mn73:5.3_0": "kāmesumicchācāro kho, vaccha, akusalaṁ, kāmesumicchācārā veramaṇī kusalaṁ; ",
  "mn73:5.4_0": "musāvādo kho, vaccha, akusalaṁ, musāvādā veramaṇī kusalaṁ; ",
  "mn73:5.5_0": "pisuṇā vācā kho, vaccha, akusalaṁ, pisuṇāya vācāya veramaṇī kusalaṁ; ",
  "mn73:5.6_0": "pharusā vācā kho, vaccha, akusalaṁ, pharusāya vācāya veramaṇī kusalaṁ; ",
  "mn73:5.7_0": "samphappalāpo kho, vaccha, akusalaṁ, samphappalāpā veramaṇī kusalaṁ; ",
  "mn73:5.8_0": "abhijjhā kho, vaccha, akusalaṁ, anabhijjhā kusalaṁ; ",
  "mn73:5.9_0": "byāpādo kho, vaccha, akusalaṁ, abyāpādo kusalaṁ; ",
  "mn73:5.10_0": "micchādiṭṭhi kho, vaccha, akusalaṁ sammādiṭṭhi kusalaṁ. ",
  "mn73:5.11_0": "Iti kho, vaccha, ime dasa dhammā akusalā, dasa dhammā kusalā. ",
  "mn73:6.1_0": "Yato kho, vaccha,",
  "mn73:6.1_1": "bhikkhuno taṇhā pahīnā hoti ucchinnamūlā tālāvatthukatā anabhāvaṅkatā āyatiṁ anuppādadhammā,",
  "mn73:6.1_2": "so hoti bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto”ti.",
  "mn73:7.1_0": "“Tiṭṭhatu bhavaṁ gotamo. ",
  "mn73:7.2_0": "Atthi pana te bhoto gotamassa ekabhikkhupi sāvako yo āsavānaṁ khayā anāsavaṁ cetovimuttiṁ paññāvimuttiṁ",
  "mn73:7.2_1": "diṭṭheva dhamme sayaṁ abhiññā sacchikatvā upasampajja viharatī”ti?",
  "mn73:7.3_0": "“Na kho, vaccha,",
  "mn73:7.3_1": "ekaṁyeva sataṁ na dve satāni na tīṇi satāni na cattāri satāni na pañca satāni,",
  "mn73:7.3_2": "atha kho bhiyyova ye bhikkhū mama sāvakā āsavānaṁ khayā anāsavaṁ cetovimuttiṁ paññāvimuttiṁ diṭṭheva",
  "mn73:7.3_3": "dhamme sayaṁ abhiññā sacchikatvā upasampajja viharantī”ti.",
  "mn73:8.1_0": "“Tiṭṭhatu bhavaṁ gotamo, tiṭṭhantu bhikkhū. ",
  "mn73:8.2_0": "Atthi pana bhoto gotamassa ekā bhikkhunīpi sāvikā yā āsavānaṁ khayā anāsavaṁ cetovimuttiṁ paññāvimuttiṁ",
  "mn73:8.2_1": "diṭṭheva dhamme sayaṁ abhiññā sacchikatvā upasampajja viharatī”ti?",
  "mn73:8.3_0": "“Na kho, vaccha,",
  "mn73:8.3_1": "ekaṁyeva sataṁ na dve satāni na tīṇi satāni na cattāri satāni na pañca satāni,",
  "mn73:8.3_2": "atha kho bhiyyova yā bhikkhuniyo mama sāvikā āsavānaṁ khayā anāsavaṁ cetovimuttiṁ paññāvimuttiṁ diṭṭheva",
  "mn73:8.3_3": "dhamme sayaṁ abhiññā sacchikatvā upasampajja viharantī”ti.",
  "mn73:9.1_0": "“Tiṭṭhatu bhavaṁ gotamo, tiṭṭhantu bhikkhū, tiṭṭhantu bhikkhuniyo. ",
  "mn73:9.2_0": "Atthi pana bhoto gotamassa ekupāsakopi sāvako gihī odātavasano brahmacārī yo pañcannaṁ orambhāgiyānaṁ",
  "mn73:9.2_1": "saṁyojanānaṁ parikkhayā opapātiko tattha parinibbāyī anāvattidhammo tasmā lokā”ti?",
  "mn73:9.3_0": "“Na kho, vaccha,",
  "mn73:9.3_1": "ekaṁyeva sataṁ na dve satāni na tīṇi satāni na cattāri satāni na pañca satāni,",
  "mn73:9.3_2": "atha kho bhiyyova ye upāsakā mama sāvakā gihī odātavasanā brahmacārino pañcannaṁ orambhāgiyānaṁ saṁyojanānaṁ",
  "mn73:9.3_3": "parikkhayā opapātikā tattha parinibbāyino anāvattidhammā tasmā lokā”ti.",
  "mn73:10.1_0": "“Tiṭṭhatu bhavaṁ gotamo,",
  "mn73:10.1_1": "tiṭṭhantu bhikkhū,",
  "mn73:10.1_2": "tiṭṭhantu bhikkhuniyo,",
  "mn73:10.1_3": "tiṭṭhantu upāsakā gihī odātavasanā brahmacārino.",
  "mn73:10.2_0": "Atthi pana bhoto gotamassa ekupāsakopi sāvako gihī odātavasano kāmabhogī sāsanakaro ovādappaṭikaro yo",
  "mn73:10.2_1": "tiṇṇavicikiccho vigatakathaṅkatho vesārajjappatto aparappaccayo satthusāsane viharatī”ti?",
  "mn73:10.3_0": "“Na kho, vaccha,",
  "mn73:10.3_1": "ekaṁyeva sataṁ na dve satāni na tīṇi satāni na cattāri satāni na pañca satāni,",
  "mn73:10.3_2": "atha kho bhiyyova ye upāsakā mama sāvakā gihī odātavasanā kāmabhogino sāsanakarā ovādappaṭikarā tiṇṇavicikicchā",
  "mn73:10.3_3": "vigatakathaṅkathā vesārajjappattā aparappaccayā satthusāsane viharantī”ti.",
  "mn73:11.1_0": "“Tiṭṭhatu bhavaṁ gotamo,",
  "mn73:11.1_1": "tiṭṭhantu bhikkhū,",
  "mn73:11.1_2": "tiṭṭhantu bhikkhuniyo,",
  "mn73:11.1_3": "tiṭṭhantu upāsakā gihī odātavasanā brahmacārino,",
  "mn73:11.1_4": "tiṭṭhantu upāsakā gihī odātavasanā kāmabhogino.",
  "mn73:11.2_0": "Atthi pana bhoto gotamassa ekupāsikāpi sāvikā gihinī odātavasanā brahmacārinī yā pañcannaṁ orambhāgiyānaṁ",
  "mn73:11.2_1": "saṁyojanānaṁ parikkhayā opapātikā tattha parinibbāyinī anāvattidhammā tasmā lokā”ti?",
  "mn73:11.3_0": "“Na kho, vaccha,",
  "mn73:11.3_1": "ekaṁyeva sataṁ na dve satāni na tīṇi satāni na cattāri satāni na pañca satāni,",
  "mn73:11.3_2": "atha kho bhiyyova yā upāsikā mama sāvikā gihiniyo odātavasanā brahmacāriniyo pañcannaṁ orambhāgiyānaṁ",
  "mn73:11.3_3": "saṁyojanānaṁ parikkhayā opapātikā tattha parinibbāyiniyo anāvattidhammā tasmā lokā”ti.",
  "mn73:12.1_0": "“Tiṭṭhatu bhavaṁ gotamo,",
  "mn73:12.1_1": "tiṭṭhantu bhikkhū,",
  "mn73:12.1_2": "tiṭṭhantu bhikkhuniyo,",
  "mn73:12.1_3": "tiṭṭhantu upāsakā gihī odātavasanā brahmacārino,",
  "mn73:12.1_4": "tiṭṭhantu upāsakā gihī odātavasanā kāmabhogino,",
  "mn73:12.1_5": "tiṭṭhantu upāsikā gihiniyo odātavasanā brahmacāriniyo.",
  "mn73:12.2_0": "Atthi pana bhoto gotamassa ekupāsikāpi sāvikā gihinī odātavasanā kāmabhoginī sāsanakarā ovādappaṭikarā",
  "mn73:12.2_1": "yā tiṇṇavicikicchā vigatakathaṅkathā vesārajjappattā aparappaccayā satthusāsane viharatī”ti?",
  "mn73:12.3_0": "“Na kho, vaccha,",
  "mn73:12.3_1": "ekaṁyeva sataṁ na dve satāni na tīṇi satāni na cattāri satāni na pañca satāni,",
  "mn73:12.3_2": "atha kho bhiyyova yā upāsikā mama sāvikā gihiniyo odātavasanā kāmabhoginiyo sāsanakarā ovādappaṭikarā",
  "mn73:12.3_3": "tiṇṇavicikicchā vigatakathaṅkathā vesārajjappattā aparappaccayā satthusāsane viharantī”ti.",
  "mn73:13.1_0": "“Sace hi,",
  "mn73:13.1_1": "bho gotama,",
  "mn73:13.1_2": "imaṁ dhammaṁ bhavaṁyeva gotamo ārādhako abhavissa,",
  "mn73:13.1_3": "no ca kho bhikkhū ārādhakā abhavissaṁsu;",
  "mn73:13.2_0": "evamidaṁ brahmacariyaṁ aparipūraṁ abhavissa tenaṅgena. ",
  "mn73:13.3_0": "Yasmā ca kho, bho gotama, imaṁ dhammaṁ bhavañceva gotamo ārādhako bhikkhū ca ārādhakā; ",
  "mn73:13.4_0": "evamidaṁ brahmacariyaṁ paripūraṁ tenaṅgena. ",
  "mn73:13.5_0": "Sace hi,",
  "mn73:13.5_1": "bho gotama,",
  "mn73:13.5_2": "imaṁ dhammaṁ bhavañceva gotamo ārādhako abhavissa,",
  "mn73:13.5_3": "bhikkhū ca ārādhakā abhavissaṁsu,",
  "mn73:13.5_4": "no ca kho bhikkhuniyo ārādhikā abhavissaṁsu;",
  "mn73:13.6_0": "evamidaṁ brahmacariyaṁ aparipūraṁ abhavissa tenaṅgena. ",
  "mn73:13.7_0": "Yasmā ca kho,",
  "mn73:13.7_1": "bho gotama,",
  "mn73:13.7_2": "imaṁ dhammaṁ bhavañceva gotamo ārādhako,",
  "mn73:13.7_3": "bhikkhū ca ārādhakā,",
  "mn73:13.7_4": "bhikkhuniyo ca ārādhikā;",
  "mn73:13.8_0": "evamidaṁ brahmacariyaṁ paripūraṁ tenaṅgena. ",
  "mn73:13.9_0": "Sace hi,",
  "mn73:13.9_1": "bho gotama,",
  "mn73:13.9_2": "imaṁ dhammaṁ bhavañceva gotamo ārādhako abhavissa,",
  "mn73:13.9_3": "bhikkhū ca ārādhakā abhavissaṁsu,",
  "mn73:13.9_4": "bhikkhuniyo ca ārādhikā abhavissaṁsu,",
  "mn73:13.9_5": "no ca kho upāsakā gihī odātavasanā brahmacārino ārādhakā abhavissaṁsu;",
  "mn73:13.10_0": "evamidaṁ brahmacariyaṁ aparipūraṁ abhavissa tenaṅgena. ",
  "mn73:13.11_0": "Yasmā ca kho,",
  "mn73:13.11_1": "bho gotama,",
  "mn73:13.11_2": "imaṁ dhammaṁ bhavañceva gotamo ārādhako,",
  "mn73:13.11_3": "bhikkhū ca ārādhakā,",
  "mn73:13.11_4": "bhikkhuniyo ca ārādhikā,",
  "mn73:13.11_5": "upāsakā ca gihī odātavasanā brahmacārino ārādhakā;",
  "mn73:13.12_0": "evamidaṁ brahmacariyaṁ paripūraṁ tenaṅgena. ",
  "mn73:13.13_0": "Sace hi,",
  "mn73:13.13_1": "bho gotama,",
  "mn73:13.13_2": "imaṁ dhammaṁ bhavañceva gotamo ārādhako abhavissa,",
  "mn73:13.13_3": "bhikkhū ca ārādhakā abhavissaṁsu,",
  "mn73:13.13_4": "bhikkhuniyo ca ārādhikā abhavissaṁsu,",
  "mn73:13.13_5": "upāsakā ca gihī odātavasanā brahmacārino ārādhakā abhavissaṁsu,",
  "mn73:13.13_6": "no ca kho upāsakā gihī odātavasanā kāmabhogino ārādhakā abhavissaṁsu;",
  "mn73:13.14_0": "evamidaṁ brahmacariyaṁ aparipūraṁ abhavissa tenaṅgena. ",
  "mn73:13.15_0": "Yasmā ca kho,",
  "mn73:13.15_1": "bho gotama,",
  "mn73:13.15_2": "imaṁ dhammaṁ bhavañceva gotamo ārādhako,",
  "mn73:13.15_3": "bhikkhū ca ārādhakā,",
  "mn73:13.15_4": "bhikkhuniyo ca ārādhikā,",
  "mn73:13.15_5": "upāsakā ca gihī odātavasanā brahmacārino ārādhakā,",
  "mn73:13.15_6": "upāsakā ca gihī odātavasanā kāmabhogino ārādhakā;",
  "mn73:13.16_0": "evamidaṁ brahmacariyaṁ paripūraṁ tenaṅgena. ",
  "mn73:13.17_0": "Sace hi,",
  "mn73:13.17_1": "bho gotama,",
  "mn73:13.17_2": "imaṁ dhammaṁ bhavañceva gotamo ārādhako abhavissa,",
  "mn73:13.17_3": "bhikkhū ca ārādhakā abhavissaṁsu,",
  "mn73:13.17_4": "bhikkhuniyo ca ārādhikā abhavissaṁsu,",
  "mn73:13.17_5": "upāsakā ca gihī odātavasanā brahmacārino ārādhakā abhavissaṁsu,",
  "mn73:13.17_6": "upāsakā ca gihī odātavasanā kāmabhogino ārādhakā abhavissaṁsu,",
  "mn73:13.17_7": "no ca kho upāsikā gihiniyo odātavasanā brahmacāriniyo ārādhikā abhavissaṁsu;",
  "mn73:13.18_0": "evamidaṁ brahmacariyaṁ aparipūraṁ abhavissa tenaṅgena. ",
  "mn73:13.19_0": "Yasmā ca kho,",
  "mn73:13.19_1": "bho gotama,",
  "mn73:13.19_2": "imaṁ dhammaṁ bhavañceva gotamo ārādhako,",
  "mn73:13.19_3": "bhikkhū ca ārādhakā,",
  "mn73:13.19_4": "bhikkhuniyo ca ārādhikā,",
  "mn73:13.19_5": "upāsakā ca gihī odātavasanā brahmacārino ārādhakā,",
  "mn73:13.19_6": "upāsakā ca gihī odātavasanā kāmabhogino ārādhakā,",
  "mn73:13.19_7": "upāsikā ca gihiniyo odātavasanā brahmacāriniyo ārādhikā;",
  "mn73:13.20_0": "evamidaṁ brahmacariyaṁ paripūraṁ tenaṅgena. ",
  "mn73:13.21_0": "Sace hi,",
  "mn73:13.21_1": "bho gotama,",
  "mn73:13.21_2": "imaṁ dhammaṁ bhavañceva gotamo ārādhako abhavissa,",
  "mn73:13.21_3": "bhikkhū ca ārādhakā abhavissaṁsu,",
  "mn73:13.21_4": "bhikkhuniyo ca ārādhikā abhavissaṁsu,",
  "mn73:13.21_5": "upāsakā ca gihī odātavasanā brahmacārino ārādhakā abhavissaṁsu,",
  "mn73:13.21_6": "upāsakā ca gihī odātavasanā kāmabhogino ārādhakā abhavissaṁsu,",
  "mn73:13.21_7": "upāsikā ca gihiniyo odātavasanā brahmacāriniyo ārādhikā abhavissaṁsu,",
  "mn73:13.21_8": "no ca kho upāsikā gihiniyo odātavasanā kāmabhoginiyo ārādhikā abhavissaṁsu;",
  "mn73:13.22_0": "evamidaṁ brahmacariyaṁ aparipūraṁ abhavissa tenaṅgena. ",
  "mn73:13.23_0": "Yasmā ca kho,",
  "mn73:13.23_1": "bho gotama,",
  "mn73:13.23_2": "imaṁ dhammaṁ bhavañceva gotamo ārādhako,",
  "mn73:13.23_3": "bhikkhū ca ārādhakā,",
  "mn73:13.23_4": "bhikkhuniyo ca ārādhikā,",
  "mn73:13.23_5": "upāsakā ca gihī odātavasanā brahmacārino ārādhakā,",
  "mn73:13.23_6": "upāsakā ca gihī odātavasanā kāmabhogino ārādhakā,",
  "mn73:13.23_7": "upāsikā ca gihiniyo odātavasanā brahmacāriniyo ārādhikā,",
  "mn73:13.23_8": "upāsikā ca gihiniyo odātavasanā kāmabhoginiyo ārādhikā;",
  "mn73:13.24_0": "evamidaṁ brahmacariyaṁ paripūraṁ tenaṅgena. ",
  "mn73:14.1_0": "Seyyathāpi,",
  "mn73:14.1_1": "bho gotama,",
  "mn73:14.1_2": "gaṅgā nadī samuddaninnā samuddapoṇā samuddapabbhārā samuddaṁ āhacca tiṭṭhati,",
  "mn73:14.1_3": "evamevāyaṁ bhoto gotamassa parisā sagahaṭṭhapabbajitā nibbānaninnā nibbānapoṇā nibbānapabbhārā nibbānaṁ āhacca tiṭṭhati.",
  "mn73:15.1_0": "Abhikkantaṁ, bho gotama …pe… ",
  "mn73:15.2_0": "esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "mn73:15.3_0": "Labheyyāhaṁ bhoto gotamassa santike pabbajjaṁ, labheyyaṁ upasampadan”ti. ",
  "mn73:16.1_0": "“Yo kho, vaccha,",
  "mn73:16.1_1": "aññatitthiyapubbo imasmiṁ dhammavinaye ākaṅkhati pabbajjaṁ,",
  "mn73:16.1_2": "ākaṅkhati upasampadaṁ,",
  "mn73:16.1_3": "so cattāro māse parivasati.",
  "mn73:16.1_4": "Catunnaṁ māsānaṁ accayena āraddhacittā bhikkhū pabbājenti upasampādenti bhikkhubhāvāya;",
  "mn73:16.2_0": "api ca mettha puggalavemattatā viditā”ti. ",
  "mn73:16.3_0": "“Sace, bhante,",
  "mn73:16.3_1": "aññatitthiyapubbā imasmiṁ dhammavinaye ākaṅkhantā pabbajjaṁ,",
  "mn73:16.3_2": "ākaṅkhantā upasampadaṁ cattāro māse parivasanti,",
  "mn73:16.3_3": "catunnaṁ māsānaṁ accayena āraddhacittā bhikkhū pabbājenti upasampādenti bhikkhubhāvāya;",
  "mn73:16.3_4": "ahaṁ cattāri vassāni parivasissāmi.",
  "mn73:16.3_5": "Catunnaṁ vassānaṁ accayena āraddhacittā bhikkhū pabbājentu upasampādentu bhikkhubhāvāyā”ti.",
  "mn73:16.4_0": "Alattha kho vacchagotto paribbājako bhagavato santike pabbajjaṁ alattha upasampadaṁ. ",
  "mn73:17.1_0": "Acirūpasampanno kho panāyasmā vacchagotto addhamāsūpasampanno yena bhagavā tenupasaṅkami;",
  "mn73:17.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn73:17.1_2": "Ekamantaṁ nisinno kho āyasmā vacchagotto bhagavantaṁ etadavoca:",
  "mn73:17.2_0": "“yāvatakaṁ, bhante, sekhena ñāṇena sekhāya vijjāya pattabbaṁ, anuppattaṁ taṁ mayā; ",
  "mn73:17.3_0": "uttari ca me bhagavā dhammaṁ desetū”ti. ",
  "mn73:18.1_0": "“Tena hi tvaṁ, vaccha, dve dhamme uttari bhāvehi—samathañca vipassanañca. ",
  "mn73:18.2_0": "Ime kho te, vaccha,",
  "mn73:18.2_1": "dve dhammā uttari bhāvitā—samatho ca vipassanā ca—anekadhātupaṭivedhāya saṁvattissanti.",
  "mn73:19.1_0": "So tvaṁ, vaccha, yāvadeva ākaṅkhissasi: ",
  "mn73:19.2_0": "‘anekavihitaṁ iddhividhaṁ paccanubhaveyyaṁ—ekopi hutvā bahudhā assaṁ,",
  "mn73:19.2_1": "bahudhāpi hutvā eko assaṁ;",
  "mn73:19.2_2": "āvibhāvaṁ,",
  "mn73:19.2_3": "tirobhāvaṁ;",
  "mn73:19.2_4": "tirokuṭṭaṁ tiropākāraṁ tiropabbataṁ asajjamāno gaccheyyaṁ,",
  "mn73:19.2_5": "seyyathāpi ākāse;",
  "mn73:19.2_6": "pathaviyāpi ummujjanimujjaṁ kareyyaṁ,",
  "mn73:19.2_7": "seyyathāpi udake;",
  "mn73:19.2_8": "udakepi abhijjamāne gaccheyyaṁ,",
  "mn73:19.2_9": "seyyathāpi pathaviyaṁ;",
  "mn73:19.2_10": "ākāsepi pallaṅkena kameyyaṁ,",
  "mn73:19.2_11": "seyyathāpi pakkhī sakuṇo;",
  "mn73:19.2_12": "imepi candimasūriye evaṁmahiddhike evaṁmahānubhāve pāṇinā parimaseyyaṁ,",
  "mn73:19.2_13": "parimajjeyyaṁ;",
  "mn73:19.2_14": "yāva brahmalokāpi kāyena vasaṁ vatteyyan’ti,",
  "mn73:19.3_0": "tatra tatreva sakkhibhabbataṁ pāpuṇissasi, sati satiāyatane. ",
  "mn73:20.1_0": "So tvaṁ, vaccha, yāvadeva ākaṅkhissasi: ",
  "mn73:20.2_0": "‘dibbāya sotadhātuyā visuddhāya atikkantamānusikāya ubho sadde suṇeyyaṁ—dibbe ca mānuse ca,",
  "mn73:20.2_1": "ye dūre santike cā’ti,",
  "mn73:20.2_2": "tatra tatreva sakkhibhabbataṁ pāpuṇissasi,",
  "mn73:20.2_3": "sati satiāyatane.",
  "mn73:21.1_0": "So tvaṁ, vaccha, yāvadeva ākaṅkhissasi: ",
  "mn73:21.2_0": "‘parasattānaṁ parapuggalānaṁ cetasā ceto paricca pajāneyyaṁ—",
  "mn73:21.3_0": "sarāgaṁ vā cittaṁ sarāgaṁ cittanti pajāneyyaṁ,",
  "mn73:21.4_0": "vītarāgaṁ vā cittaṁ vītarāgaṁ cittanti pajāneyyaṁ;",
  "mn73:21.5_0": "sadosaṁ vā cittaṁ sadosaṁ cittanti pajāneyyaṁ,",
  "mn73:21.6_0": "vītadosaṁ vā cittaṁ vītadosaṁ cittanti pajāneyyaṁ;",
  "mn73:21.7_0": "samohaṁ vā cittaṁ samohaṁ cittanti pajāneyyaṁ,",
  "mn73:21.8_0": "vītamohaṁ vā cittaṁ vītamohaṁ cittanti pajāneyyaṁ;",
  "mn73:21.9_0": "saṅkhittaṁ vā cittaṁ saṅkhittaṁ cittanti pajāneyyaṁ,",
  "mn73:21.10_0": "vikkhittaṁ vā cittaṁ vikkhittaṁ cittanti pajāneyyaṁ;",
  "mn73:21.11_0": "mahaggataṁ vā cittaṁ mahaggataṁ cittanti pajāneyyaṁ,",
  "mn73:21.12_0": "amahaggataṁ vā cittaṁ amahaggataṁ cittanti pajāneyyaṁ;",
  "mn73:21.13_0": "sauttaraṁ vā cittaṁ sauttaraṁ cittanti pajāneyyaṁ,",
  "mn73:21.14_0": "anuttaraṁ vā cittaṁ anuttaraṁ cittanti pajāneyyaṁ;",
  "mn73:21.15_0": "samāhitaṁ vā cittaṁ samāhitaṁ cittanti pajāneyyaṁ,",
  "mn73:21.16_0": "asamāhitaṁ vā cittaṁ asamāhitaṁ cittanti pajāneyyaṁ;",
  "mn73:21.17_0": "vimuttaṁ vā cittaṁ vimuttaṁ cittanti pajāneyyaṁ,",
  "mn73:21.18_0": "avimuttaṁ vā cittaṁ avimuttaṁ cittanti pajāneyyan’ti, ",
  "mn73:21.19_0": "tatra tatreva sakkhibhabbataṁ pāpuṇissasi, sati satiāyatane. ",
  "mn73:22.1_0": "So tvaṁ, vaccha, yāvadeva ākaṅkhissasi: ",
  "mn73:22.2_0": "‘anekavihitaṁ pubbenivāsaṁ anussareyyaṁ,",
  "mn73:22.2_1": "seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "mn73:22.2_2": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi;",
  "mn73:22.2_3": "anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe—amutrāsiṁ evaṁnāmo evaṅgotto",
  "mn73:22.2_4": "evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn73:22.2_5": "so tato cuto amutra udapādiṁ;",
  "mn73:22.2_6": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn73:22.2_7": "so tato cuto idhūpapannoti;",
  "mn73:22.2_8": "iti sākāraṁ sauddesaṁ anekavihitaṁ pubbenivāsaṁ anussareyyan’ti,",
  "mn73:22.3_0": "tatra tatreva sakkhibhabbataṁ pāpuṇissasi, sati satiāyatane. ",
  "mn73:23.1_0": "So tvaṁ, vaccha, yāvadeva ākaṅkhissasi: ",
  "mn73:23.2_0": "‘dibbena cakkhunā visuddhena atikkantamānusakena satte passeyyaṁ cavamāne upapajjamāne hīne paṇīte suvaṇṇe",
  "mn73:23.2_1": "dubbaṇṇe sugate duggate yathākammūpage satte pajāneyyaṁ—ime vata bhonto sattā kāyaduccaritena samannāgatā",
  "mn73:23.2_2": "vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā,",
  "mn73:23.2_3": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā;",
  "mn73:23.2_4": "ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "mn73:23.2_5": "ariyānaṁ anupavādakā sammādiṭṭhikā sammādiṭṭhikammasamādānā,",
  "mn73:23.2_6": "te kāyassa bhedā paraṁ maraṇā sugatiṁ saggaṁ lokaṁ upapannāti;",
  "mn73:23.2_7": "iti dibbena cakkhunā visuddhena atikkantamānusakena satte passeyyaṁ cavamāne upapajjamāne hīne paṇīte",
  "mn73:23.2_8": "suvaṇṇe dubbaṇṇe sugate duggate yathākammūpage satte pajāneyyan’ti,",
  "mn73:23.3_0": "tatra tatreva sakkhibhabbataṁ pāpuṇissasi, sati satiāyatane. ",
  "mn73:24.1_0": "So tvaṁ, vaccha, yāvadeva ākaṅkhissasi: ",
  "mn73:24.2_0": "‘āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti, ",
  "mn73:24.3_0": "tatra tatreva sakkhibhabbataṁ pāpuṇissasi, sati satiāyatane”ti. ",
  "mn73:25.1_0": "Atha kho āyasmā vacchagotto bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. ",
  "mn73:26.1_0": "Atha kho āyasmā vacchagotto eko vūpakaṭṭho appamatto ātāpī pahitatto viharanto nacirasseva—yassatthāya",
  "mn73:26.1_1": "kulaputtā sammadeva agārasmā anagāriyaṁ pabbajanti,",
  "mn73:26.1_2": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.",
  "mn73:26.2_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. ",
  "mn73:26.3_0": "Aññataro kho panāyasmā vacchagotto arahataṁ ahosi. ",
  "mn73:27.1_0": "Tena kho pana samayena sambahulā bhikkhū bhagavantaṁ dassanāya gacchanti. ",
  "mn73:27.2_0": "Addasā kho āyasmā vacchagotto te bhikkhū dūratova āgacchante. ",
  "mn73:27.3_0": "Disvāna yena te bhikkhū tenupasaṅkami; upasaṅkamitvā te bhikkhū etadavoca: ",
  "mn73:27.4_0": "“handa kahaṁ pana tumhe āyasmanto gacchathā”ti? ",
  "mn73:27.5_0": "“Bhagavantaṁ kho mayaṁ, āvuso, dassanāya gacchāmā”ti. ",
  "mn73:27.6_0": "“Tenahāyasmanto mama vacanena bhagavato pāde sirasā vandatha, evañca vadetha: ",
  "mn73:27.7_0": "‘vacchagotto, bhante, bhikkhu bhagavato pāde sirasā vandati, evañca vadeti—",
  "mn73:27.8_0": "pariciṇṇo me bhagavā, pariciṇṇo me sugato’”ti. ",
  "mn73:28.1_0": "“Evamāvuso”ti kho te bhikkhū āyasmato vacchagottassa paccassosuṁ. ",
  "mn73:28.2_0": "Atha kho te bhikkhū yena bhagavā tenupasaṅkamiṁsu;",
  "mn73:28.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn73:28.2_2": "Ekamantaṁ nisinnā kho te bhikkhū bhagavantaṁ etadavocuṁ:",
  "mn73:28.3_0": "“āyasmā, bhante, vacchagotto bhagavato pāde sirasā vandati, evañca vadeti: ",
  "mn73:28.4_0": "‘pariciṇṇo me bhagavā, pariciṇṇo me sugato’”ti. ",
  "mn73:28.5_0": "“Pubbeva me, bhikkhave, vacchagotto bhikkhu cetasā ceto paricca vidito: ",
  "mn73:28.6_0": "‘tevijjo vacchagotto bhikkhu mahiddhiko mahānubhāvo’ti. ",
  "mn73:28.7_0": "Devatāpi me etamatthaṁ ārocesuṁ: ",
  "mn73:28.8_0": "‘tevijjo, bhante, vacchagotto bhikkhu mahiddhiko mahānubhāvo’”ti. ",
  "mn73:28.9_0": "Idamavoca bhagavā. ",
  "mn73:28.10_0": "Attamanā te bhikkhū bhagavato bhāsitaṁ abhinandunti. ",
  "mn73:28.11_0": "Mahāvacchasuttaṁ niṭṭhitaṁ tatiyaṁ. "
}