{
  "atk-abh03a1:0_0": "1. Mātikāvaṇṇanā",
  "atk-abh03a1:1_0": "1. Nayamātikāvaṇṇanā",
  "atk-abh03a1:2_0": "1.Saṅgahoasaṅgahotiādīnañhi vasena idaṁ pakaraṇaṁ cuddasavidhena vibhattanti vuttaṁ.",
  "atk-abh03a1:2_1": "Taṁ sabbampi uddesaniddesato dvidhā ṭhitaṁ.",
  "atk-abh03a1:2_2": "Tattha mātikā uddeso.",
  "atk-abh03a1:2_3": "Sā pañcavidhā –",
  "atk-abh03a1:2_4": "nayamātikā,",
  "atk-abh03a1:2_5": "abbhantaramātikā,",
  "atk-abh03a1:2_6": "nayamukhamātikā,",
  "atk-abh03a1:2_7": "lakkhaṇamātikā,",
  "atk-abh03a1:2_8": "bāhiramātikāti.",
  "atk-abh03a1:2_9": "Tattha saṅgaho asaṅgaho…pe…",
  "atk-abh03a1:2_10": "vippayuttena saṅgahitaṁ asaṅgahitanti –",
  "atk-abh03a1:2_11": "ayaṁ cuddasahi padehi nikkhittā nayamātikā nāma.",
  "atk-abh03a1:2_12": "Ayañhi iminā saṅgahādikena nayena dhātukathā dhammā vibhattāti dassetuṁ ṭhapitattā nayamātikāti vuccati.",
  "atk-abh03a1:2_13": "Etesaṁ padānaṁ mūlabhūtattā mūlamātikātipi vattuṁ vaṭṭati.",
  "atk-abh03a1:3_0": "2. Abbhantaramātikāvaṇṇanā",
  "atk-abh03a1:4_0": "2.Pañcakkhandhā…pe…",
  "atk-abh03a1:4_1": "manasikāroti ayaṁ pañcavīsādhikena padasatena nikkhittā abbhantaramātikā nāma.",
  "atk-abh03a1:4_2": "Ayañhi “sabbāpi dhammasaṅgaṇī dhātukathāya mātikā”ti evaṁ avatvā saṅgahādinā nayena vibhajitabbe khandhādidhamme",
  "atk-abh03a1:4_3": "sarūpato dassetvā dhātukathāya abbhantareyeva ṭhapitattā abbhantaramātikāti vuccati.",
  "atk-abh03a1:4_4": "Khandhādipadānaṁ dhammasaṅgaṇīmātikāya asaṅgahitattā pakiṇṇakamātikātipi vattuṁ vaṭṭati.",
  "atk-abh03a1:5_0": "3. Nayamukhamātikāvaṇṇanā",
  "atk-abh03a1:6_0": "3.Tīhi saṅgaho,",
  "atk-abh03a1:6_1": "tīhi asaṅgaho;",
  "atk-abh03a1:6_2": "catūhi sampayogo,",
  "atk-abh03a1:6_3": "catūhi vippayogoti ayaṁ catūhi padehi nikkhittā nayamukhamātikā nāma.",
  "atk-abh03a1:6_4": "Ayañhi sabbesupi pañcakkhandhādīsu ceva kusalattikādīsu ca mātikādhammesu,",
  "atk-abh03a1:6_5": "tīhi khandhāyatanadhātupadeheva saṅgaho ca asaṅgaho ca yojetabbo.",
  "atk-abh03a1:6_6": "Tathā catūhi arūpakkhandhehi sampayogo ca vippayogo ca.",
  "atk-abh03a1:6_7": "Etāni imesaṁ saṅgahāsaṅgahādīnaṁ nayānaṁ mukhānīti dassetuṁ ṭhapitattā nayamukhamātikāti vuccati.",
  "atk-abh03a1:7_0": "4. Lakkhaṇamātikāvaṇṇanā",
  "atk-abh03a1:8_0": "4.Sabhāgo,",
  "atk-abh03a1:8_1": "visabhāgoti ayaṁ dvīhi padehi nikkhittā lakkhaṇamātikā nāma.",
  "atk-abh03a1:8_2": "Ayañhi sabhāgalakkhaṇehi dhammehi saṅgahanayo,",
  "atk-abh03a1:8_3": "visabhāgalakkhaṇehi asaṅgahanayo,",
  "atk-abh03a1:8_4": "tathā sampayogavippayoganayo yojetabboti sabhāgavisabhāgalakkhaṇavasena saṅgahādilakkhaṇaṁ dassetuṁ ṭhapitattā lakkhaṇamātikāti vuccati.",
  "atk-abh03a1:9_0": "5. Bāhiramātikāvaṇṇanā",
  "atk-abh03a1:10_0": "5.Sabbāpi dhammasaṅgaṇī dhātukathāya mātikāti ayaṁ chasaṭṭhi tikapadāni,",
  "atk-abh03a1:10_1": "dve ca dukapadasatāni saṅkhipitvā nikkhittā bāhiramātikā nāma.",
  "atk-abh03a1:10_2": "Ayañhi “pañcakkhandhā…pe…",
  "atk-abh03a1:10_3": "manasikāro”ti evaṁ dhātukathāya abbhantare avatvā “sabbāpi dhammasaṅgaṇī”ti evaṁ dhātukathāya mātikato bahi ṭhapitattā bāhiramātikāti vuccati.",
  "atk-abh03a1:11_0": "Evaṁ mātikāya pañcadhā ṭhitabhāvaṁ viditvā idāni ‘saṅgaho asaṅgaho’tiādīsu saṅgaho tāva jātisañjātikiriyāgaṇanavasena catubbidho. Tattha –",
  "atk-abh03a1:11_1": "“sabbe khattiyā āgacchantu,",
  "atk-abh03a1:11_2": "sabbe brāhmaṇā,",
  "atk-abh03a1:11_3": "sabbe vessā,",
  "atk-abh03a1:11_4": "sabbe suddā āgacchantu”,",
  "atk-abh03a1:11_5": "“yā cāvuso visākha,",
  "atk-abh03a1:11_6": "sammāvācā,",
  "atk-abh03a1:11_7": "yo ca sammākammanto,",
  "atk-abh03a1:11_8": "yo ca sammāājīvo,",
  "atk-abh03a1:11_9": "ime dhammā sīlakkhandhe saṅgahitā”ti ayaṁ jātisaṅgaho nāma.",
  "atk-abh03a1:11_10": "“Ekajātikā āgacchantū”ti vuttaṭṭhāne viya hi idha sabbepi jātiyā ekasaṅgahaṁ gatā.",
  "atk-abh03a1:11_11": "“Sabbe kosalakā āgacchantu,",
  "atk-abh03a1:11_12": "sabbe māgadhakā,",
  "atk-abh03a1:11_13": "sabbe bhārukacchakā āgacchantu”,",
  "atk-abh03a1:11_14": "“yo cāvuso visākha,",
  "atk-abh03a1:11_15": "sammāvāyāmo;",
  "atk-abh03a1:11_16": "yā ca sammāsati,",
  "atk-abh03a1:11_17": "yo ca sammāsamādhi,",
  "atk-abh03a1:11_18": "ime dhammā samādhikkhandhe saṅgahitā”ti ayaṁ sañjātisaṅgaho nāma.",
  "atk-abh03a1:11_19": "“Ekaṭṭhāne jātā saṁvaḍḍhā āgacchantū”ti vuttaṭṭhāne viya hi idha sabbepi sañjātiṭhānena nivutthokāsena ekasaṅgahaṁ gatā.",
  "atk-abh03a1:11_20": "“Sabbe hatthārohā āgacchantu,",
  "atk-abh03a1:11_21": "sabbe assārohā,",
  "atk-abh03a1:11_22": "sabbe rathikā āgacchantu”,",
  "atk-abh03a1:11_23": "“yā cāvuso visākha,",
  "atk-abh03a1:11_24": "sammādiṭṭhi,",
  "atk-abh03a1:11_25": "yo ca sammāsaṅkappo,",
  "atk-abh03a1:11_26": "ime dhammā paññākkhandhe saṅgahitā”ti ayaṁ kiriyāsaṅgaho nāma.",
  "atk-abh03a1:11_27": "Sabbeva hete attano kiriyākaraṇena ekasaṅgahaṁ gatā.",
  "atk-abh03a1:11_28": "“Cakkhāyatanaṁ katamakkhandhagaṇanaṁ gacchatīti?",
  "atk-abh03a1:11_29": "Rūpakkhandhagaṇanaṁ gacchatī”ti.",
  "atk-abh03a1:11_30": "Hañci cakkhāyatanaṁ rūpakkhandhagaṇanaṁ gacchati,",
  "atk-abh03a1:11_31": "tena vata re vattabbe –",
  "atk-abh03a1:11_32": "‘cakkhāyatanaṁ rūpakkhandhena saṅgahita”nti,",
  "atk-abh03a1:11_33": "ayaṁ gaṇanasaṅgaho nāma.",
  "atk-abh03a1:11_34": "Ayamidha adhippeto.",
  "atk-abh03a1:11_35": "Tappaṭipakkhena asaṅgaho veditabbo.",
  "atk-abh03a1:11_36": "Tesaṁ vikappato saṅgahitena asaṅgahitādīni.",
  "atk-abh03a1:11_37": "Ekuppādekanirodhaekavatthukaekārammaṇatāvasena sampayogo,",
  "atk-abh03a1:11_38": "tappaṭipakkhato vippayogo.",
  "atk-abh03a1:11_39": "Tesaṁ vikappato sampayuttena vippayuttādīni.",
  "atk-abh03a1:11_40": "Tadubhayasaṁsaggavikappato saṅgahitena sampayuttaṁ vippayuttantiādīni.",
  "atk-abh03a1:11_41": "Pañcakkhandhātiādīni pana khandhavibhaṅgādīsu vuttanayeneva veditabbāni.",
  "atk-abh03a1:11_42": "Phassādayo panettha sanniṭṭhānavasena vuttasabbacittuppādasādhāraṇato vuttāti.",
  "atk-abh03a1:12_0": "Mātikāvaṇṇanā."
}