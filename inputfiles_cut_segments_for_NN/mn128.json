{
  "mn128:0.1_0": "Majjhima Nikāya 128",
  "mn128:0.2_0": "Upakkilesasutta",
  "mn128:1.1_0": "Evaṁ me sutaṁ—",
  "mn128:1.2_0": "ekaṁ samayaṁ bhagavā kosambiyaṁ viharati ghositārāme.",
  "mn128:2.1_0": "Tena kho pana samayena kosambiyaṁ bhikkhū bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti.",
  "mn128:3.1_0": "Atha kho aññataro bhikkhu yena bhagavā tenupasaṅkami;",
  "mn128:3.1_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "mn128:3.1_2": "Ekamantaṁ ṭhito kho so bhikkhu bhagavantaṁ etadavoca:",
  "mn128:3.2_0": "“idha, bhante,",
  "mn128:3.2_1": "kosambiyaṁ bhikkhū bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti.",
  "mn128:3.3_0": "Sādhu, bhante, bhagavā yena te bhikkhū tenupasaṅkamatu anukampaṁ upādāyā”ti.",
  "mn128:3.4_0": "Adhivāsesi bhagavā tuṇhībhāvena.",
  "mn128:4.1_0": "Atha kho bhagavā yena te bhikkhū tenupasaṅkami; upasaṅkamitvā te bhikkhū etadavoca:",
  "mn128:4.2_0": "“alaṁ, bhikkhave, mā bhaṇḍanaṁ, mā kalahaṁ, mā viggahaṁ, mā vivādan”ti.",
  "mn128:4.3_0": "Evaṁ vutte, aññataro bhikkhu bhagavantaṁ etadavoca:",
  "mn128:4.4_0": "“āgametu, bhante.",
  "mn128:4.5_0": "Bhagavā dhammassāmī;",
  "mn128:4.6_0": "appossukko, bhante, bhagavā diṭṭhadhammasukhavihāraṁ anuyutto viharatu;",
  "mn128:4.7_0": "mayametena bhaṇḍanena kalahena viggahena vivādena paññāyissāmā”ti.",
  "mn128:4.8_0": "Dutiyampi kho bhagavā te bhikkhū etadavoca:",
  "mn128:4.9_0": "“alaṁ, bhikkhave, mā bhaṇḍanaṁ, mā kalahaṁ, mā viggahaṁ, mā vivādan”ti.",
  "mn128:4.10_0": "Dutiyampi kho so bhikkhu bhagavantaṁ etadavoca:",
  "mn128:4.11_0": "“āgametu, bhante.",
  "mn128:4.12_0": "Bhagavā dhammassāmī;",
  "mn128:4.13_0": "appossukko, bhante, bhagavā diṭṭhadhammasukhavihāraṁ anuyutto viharatu;",
  "mn128:4.14_0": "mayametena bhaṇḍanena kalahena viggahena vivādena paññāyissāmā”ti.",
  "mn128:4.15_0": "Tatiyampi kho bhagavā te bhikkhū etadavoca:",
  "mn128:4.16_0": "“alaṁ, bhikkhave, mā bhaṇḍanaṁ, mā kalahaṁ, mā viggahaṁ, mā vivādan”ti.",
  "mn128:4.17_0": "Tatiyampi kho so bhikkhu bhagavantaṁ etadavoca:",
  "mn128:4.18_0": "“āgametu, bhante.",
  "mn128:4.19_0": "Bhagavā dhammassāmī;",
  "mn128:4.20_0": "appossukko, bhante, bhagavā diṭṭhadhammasukhavihāraṁ anuyutto viharatu;",
  "mn128:4.21_0": "mayametena bhaṇḍanena kalahena viggahena vivādena paññāyissāmā”ti.",
  "mn128:5.1_0": "Atha kho bhagavā pubbaṇhasamayaṁ nivāsetvā pattacīvaramādāya kosambiṁ piṇḍāya pāvisi.",
  "mn128:5.2_0": "Kosambiyaṁ piṇḍāya caritvā pacchābhattaṁ piṇḍapātapaṭikkanto senāsanaṁ saṁsāmetvā pattacīvaramādāya ṭhitakova imā gāthā abhāsi:",
  "mn128:6.1_0": "“Puthusaddo samajano,",
  "mn128:6.2_0": "na bālo koci maññatha;",
  "mn128:6.3_0": "Saṅghasmiṁ bhijjamānasmiṁ,",
  "mn128:6.4_0": "nāññaṁ bhiyyo amaññaruṁ.",
  "mn128:6.5_0": "Parimuṭṭhā paṇḍitābhāsā,",
  "mn128:6.6_0": "vācāgocarabhāṇino;",
  "mn128:6.7_0": "Yāvicchanti mukhāyāmaṁ,",
  "mn128:6.8_0": "yena nītā na taṁ vidū.",
  "mn128:6.9_0": "Akkocchi maṁ avadhi maṁ,",
  "mn128:6.10_0": "ajini maṁ ahāsi me;",
  "mn128:6.11_0": "Ye ca taṁ upanayhanti,",
  "mn128:6.12_0": "veraṁ tesaṁ na sammati.",
  "mn128:6.13_0": "Akkocchi maṁ avadhi maṁ,",
  "mn128:6.14_0": "ajini maṁ ahāsi me;",
  "mn128:6.15_0": "Ye ca taṁ nupanayhanti,",
  "mn128:6.16_0": "veraṁ tesūpasammati.",
  "mn128:6.17_0": "Na hi verena verāni,",
  "mn128:6.18_0": "sammantīdha kudācanaṁ;",
  "mn128:6.19_0": "Averena ca sammanti,",
  "mn128:6.20_0": "esa dhammo sanantano.",
  "mn128:6.21_0": "Pare ca na vijānanti,",
  "mn128:6.22_0": "mayamettha yamāmase;",
  "mn128:6.23_0": "Ye ca tattha vijānanti,",
  "mn128:6.24_0": "tato sammanti medhagā.",
  "mn128:6.25_0": "Aṭṭhicchinnā pāṇaharā,",
  "mn128:6.26_0": "gavassadhanahārino;",
  "mn128:6.27_0": "Raṭṭhaṁ vilumpamānānaṁ,",
  "mn128:6.28_0": "tesampi hoti saṅgati;",
  "mn128:6.29_0": "Kasmā tumhākaṁ no siyā.",
  "mn128:6.30_0": "Sace labhetha nipakaṁ sahāyaṁ,",
  "mn128:6.31_0": "Saddhiṁ caraṁ sādhuvihāri dhīraṁ;",
  "mn128:6.32_0": "Abhibhuyya sabbāni parissayāni,",
  "mn128:6.33_0": "Careyya tenattamano satīmā.",
  "mn128:6.34_0": "No ce labhetha nipakaṁ sahāyaṁ,",
  "mn128:6.35_0": "Saddhiṁ caraṁ sādhuvihāri dhīraṁ;",
  "mn128:6.36_0": "Rājāva raṭṭhaṁ vijitaṁ pahāya,",
  "mn128:6.37_0": "Eko care mātaṅgaraññeva nāgo.",
  "mn128:6.38_0": "Ekassa caritaṁ seyyo,",
  "mn128:6.39_0": "Natthi bāle sahāyatā;",
  "mn128:6.40_0": "Eko care na ca pāpāni kayirā,",
  "mn128:6.41_0": "Appossukko mātaṅgaraññeva nāgo”ti.",
  "mn128:7.1_0": "Atha kho bhagavā ṭhitakova imā gāthā bhāsitvā yena bālakaloṇakāragāmo tenupasaṅkami.",
  "mn128:7.2_0": "Tena kho pana samayena āyasmā bhagu bālakaloṇakāragāme viharati.",
  "mn128:7.3_0": "Addasā kho āyasmā bhagu bhagavantaṁ dūratova āgacchantaṁ.",
  "mn128:7.4_0": "Disvāna āsanaṁ paññapesi udakañca pādānaṁ dhovanaṁ.",
  "mn128:7.5_0": "Nisīdi bhagavā paññatte āsane.",
  "mn128:7.6_0": "Nisajja pāde pakkhālesi.",
  "mn128:7.7_0": "Āyasmāpi kho bhagu bhagavantaṁ abhivādetvā ekamantaṁ nisīdi.",
  "mn128:7.8_0": "Ekamantaṁ nisinnaṁ kho āyasmantaṁ bhaguṁ bhagavā etadavoca:",
  "mn128:7.9_0": "“kacci, bhikkhu, khamanīyaṁ, kacci yāpanīyaṁ, kacci piṇḍakena na kilamasī”ti?",
  "mn128:7.10_0": "“Khamanīyaṁ bhagavā, yāpanīyaṁ bhagavā, na cāhaṁ, bhante, piṇḍakena kilamāmī”ti.",
  "mn128:7.11_0": "Atha kho bhagavā āyasmantaṁ bhaguṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā yena pācīnavaṁsadāyo tenupasaṅkami.",
  "mn128:8.1_0": "Tena kho pana samayena āyasmā ca anuruddho āyasmā ca nandiyo āyasmā ca kimilo pācīnavaṁsadāye viharanti.",
  "mn128:8.2_0": "Addasā kho dāyapālo bhagavantaṁ dūratova āgacchantaṁ.",
  "mn128:8.3_0": "Disvāna bhagavantaṁ etadavoca:",
  "mn128:8.4_0": "“mā, mahāsamaṇa, etaṁ dāyaṁ pāvisi.",
  "mn128:8.5_0": "Santettha tayo kulaputtā attakāmarūpā viharanti.",
  "mn128:8.6_0": "Mā tesaṁ aphāsumakāsī”ti.",
  "mn128:9.1_0": "Assosi kho āyasmā anuruddho dāyapālassa bhagavatā saddhiṁ mantayamānassa.",
  "mn128:9.2_0": "Sutvāna dāyapālaṁ etadavoca:",
  "mn128:9.3_0": "“mā, āvuso dāyapāla, bhagavantaṁ vāresi.",
  "mn128:9.4_0": "Satthā no bhagavā anuppatto”ti.",
  "mn128:10.1_0": "Atha kho āyasmā anuruddho yenāyasmā ca nandiyo yenāyasmā ca kimilo tenupasaṅkami;",
  "mn128:10.1_1": "upasaṅkamitvā āyasmantañca nandiyaṁ āyasmantañca kimilaṁ etadavoca:",
  "mn128:10.2_0": "“abhikkamathāyasmanto, abhikkamathāyasmanto, satthā no bhagavā anuppatto”ti.",
  "mn128:10.3_0": "Atha kho āyasmā ca anuruddho āyasmā ca nandiyo āyasmā ca kimilo bhagavantaṁ paccuggantvā",
  "mn128:10.4_0": "eko bhagavato pattacīvaraṁ paṭiggahesi, eko āsanaṁ paññapesi, eko pādodakaṁ upaṭṭhapesi.",
  "mn128:10.5_0": "Nisīdi bhagavā paññatte āsane.",
  "mn128:10.6_0": "Nisajja pāde pakkhālesi.",
  "mn128:10.7_0": "Tepi kho āyasmanto bhagavantaṁ abhivādetvā ekamantaṁ nisīdiṁsu.",
  "mn128:10.8_0": "Ekamantaṁ nisinnaṁ kho āyasmantaṁ anuruddhaṁ bhagavā etadavoca:",
  "mn128:10.9_0": "“kacci vo, anuruddhā, khamanīyaṁ, kacci yāpanīyaṁ, kacci piṇḍakena na kilamathā”ti?",
  "mn128:10.10_0": "“Khamanīyaṁ bhagavā, yāpanīyaṁ bhagavā, na ca mayaṁ, bhante, piṇḍakena kilamāmā”ti.",
  "mn128:11.1_0": "“Kacci pana vo,",
  "mn128:11.1_1": "anuruddhā,",
  "mn128:11.1_2": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā”ti?",
  "mn128:11.2_0": "“Taggha mayaṁ, bhante,",
  "mn128:11.2_1": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā”ti.",
  "mn128:11.3_0": "“Yathā kathaṁ pana tumhe,",
  "mn128:11.3_1": "anuruddhā,",
  "mn128:11.3_2": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā”ti?",
  "mn128:12.1_0": "“Idha mayhaṁ, bhante, evaṁ hoti:",
  "mn128:12.2_0": "‘lābhā vata me, suladdhaṁ vata me",
  "mn128:12.3_0": "yohaṁ evarūpehi sabrahmacārīhi saddhiṁ viharāmī’ti.",
  "mn128:12.4_0": "Tassa mayhaṁ, bhante, imesu āyasmantesu mettaṁ kāyakammaṁ paccupaṭṭhitaṁ āvi ceva raho ca,",
  "mn128:12.5_0": "mettaṁ vacīkammaṁ paccupaṭṭhitaṁ āvi ceva raho ca,",
  "mn128:12.6_0": "mettaṁ manokammaṁ paccupaṭṭhitaṁ āvi ceva raho ca.",
  "mn128:12.7_0": "Tassa, mayhaṁ, bhante, evaṁ hoti:",
  "mn128:12.8_0": "‘yannūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyyan’ti.",
  "mn128:12.9_0": "So kho ahaṁ, bhante, sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi.",
  "mn128:12.10_0": "Nānā hi kho no, bhante, kāyā, ekañca pana maññe cittan”ti.",
  "mn128:12.11_0": "Āyasmāpi kho nandiyo …pe…",
  "mn128:12.12_0": "āyasmāpi kho kimilo bhagavantaṁ etadavoca:",
  "mn128:12.13_0": "“mayhampi kho, bhante, evaṁ hoti:",
  "mn128:12.14_0": "‘lābhā vata me, suladdhaṁ vata me",
  "mn128:12.15_0": "yohaṁ evarūpehi sabrahmacārīhi saddhiṁ viharāmī’ti.",
  "mn128:12.16_0": "Tassa mayhaṁ, bhante, imesu āyasmantesu mettaṁ kāyakammaṁ paccupaṭṭhitaṁ āvi ceva raho ca,",
  "mn128:12.17_0": "mettaṁ vacīkammaṁ paccupaṭṭhitaṁ āvi ceva raho ca,",
  "mn128:12.18_0": "mettaṁ manokammaṁ paccupaṭṭhitaṁ āvi ceva raho ca.",
  "mn128:12.19_0": "Tassa mayhaṁ, bhante, evaṁ hoti:",
  "mn128:12.20_0": "‘yannūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyyan’ti.",
  "mn128:12.21_0": "So kho ahaṁ, bhante, sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi.",
  "mn128:12.22_0": "Nānā hi kho no, bhante, kāyā, ekañca pana maññe cittanti.",
  "mn128:12.23_0": "Evaṁ kho mayaṁ, bhante,",
  "mn128:12.23_1": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā”ti.",
  "mn128:13.1_0": "“Sādhu sādhu, anuruddhā.",
  "mn128:13.2_0": "Kacci pana vo, anuruddhā, appamattā ātāpino pahitattā viharathā”ti?",
  "mn128:14.1_0": "“Taggha mayaṁ, bhante, appamattā ātāpino pahitattā viharāmā”ti.",
  "mn128:14.2_0": "“Yathā kathaṁ pana tumhe, anuruddhā, appamattā ātāpino pahitattā viharathā”ti?",
  "mn128:14.3_0": "“Idha, bhante,",
  "mn128:14.3_1": "amhākaṁ yo paṭhamaṁ gāmato piṇḍāya paṭikkamati,",
  "mn128:14.3_2": "so āsanāni paññapeti,",
  "mn128:14.3_3": "pānīyaṁ paribhojanīyaṁ upaṭṭhāpeti,",
  "mn128:14.3_4": "avakkārapātiṁ upaṭṭhāpeti.",
  "mn128:14.4_0": "Yo pacchā gāmato piṇḍāya paṭikkamati—sace hoti bhuttāvaseso,",
  "mn128:14.4_1": "sace ākaṅkhati, bhuñjati;",
  "mn128:14.4_2": "no ce ākaṅkhati,",
  "mn128:14.4_3": "appaharite vā chaḍḍeti apāṇake vā udake opilāpeti—",
  "mn128:14.5_0": "so āsanāni paṭisāmeti,",
  "mn128:14.5_1": "pānīyaṁ paribhojanīyaṁ paṭisāmeti,",
  "mn128:14.5_2": "avakkārapātiṁ dhovitvā paṭisāmeti,",
  "mn128:14.5_3": "bhattaggaṁ sammajjati.",
  "mn128:14.6_0": "Yo passati pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhāpeti.",
  "mn128:14.7_0": "Sacassa hoti avisayhaṁ,",
  "mn128:14.7_1": "hatthavikārena dutiyaṁ āmantetvā hatthavilaṅghakena upaṭṭhāpema,",
  "mn128:14.7_2": "na tveva mayaṁ, bhante,",
  "mn128:14.7_3": "tappaccayā vācaṁ bhindāma.",
  "mn128:14.8_0": "Pañcāhikaṁ kho pana mayaṁ, bhante, sabbarattiṁ dhammiyā kathāya sannisīdāma.",
  "mn128:14.9_0": "Evaṁ kho mayaṁ, bhante, appamattā ātāpino pahitattā viharāmā”ti.",
  "mn128:15.1_0": "“Sādhu sādhu, anuruddhā.",
  "mn128:15.2_0": "Atthi pana vo,",
  "mn128:15.2_1": "anuruddhā,",
  "mn128:15.2_2": "evaṁ appamattānaṁ ātāpīnaṁ pahitattānaṁ viharataṁ uttari manussadhammā alamariyañāṇadassanaviseso adhigato phāsuvihāro”ti?",
  "mn128:15.3_0": "“Idha mayaṁ, bhante, appamattā ātāpino pahitattā viharantā obhāsañceva sañjānāma dassanañca rūpānaṁ.",
  "mn128:15.4_0": "So kho pana no obhāso nacirasseva antaradhāyati dassanañca rūpānaṁ;",
  "mn128:15.5_0": "tañca nimittaṁ nappaṭivijjhāmā”ti.",
  "mn128:16.1_0": "“Taṁ kho pana vo, anuruddhā, nimittaṁ paṭivijjhitabbaṁ.",
  "mn128:16.2_0": "Ahampi sudaṁ,",
  "mn128:16.2_1": "anuruddhā,",
  "mn128:16.2_2": "pubbeva sambodhā anabhisambuddho bodhisattova samāno obhāsañceva sañjānāmi dassanañca rūpānaṁ.",
  "mn128:16.3_0": "So kho pana me obhāso nacirasseva antaradhāyati dassanañca rūpānaṁ.",
  "mn128:16.4_0": "Tassa mayhaṁ, anuruddhā, etadahosi:",
  "mn128:16.5_0": "‘ko nu kho hetu ko paccayo yena me obhāso antaradhāyati dassanañca rūpānan’ti?",
  "mn128:16.6_0": "Tassa mayhaṁ, anuruddhā, etadahosi:",
  "mn128:16.7_0": "‘vicikicchā kho me udapādi, vicikicchādhikaraṇañca pana me samādhi cavi.",
  "mn128:16.8_0": "Samādhimhi cute obhāso antaradhāyati dassanañca rūpānaṁ.",
  "mn128:16.9_0": "Sohaṁ tathā karissāmi yathā me puna na vicikicchā uppajjissatī’ti.",
  "mn128:17.1_0": "So kho ahaṁ,",
  "mn128:17.1_1": "anuruddhā,",
  "mn128:17.1_2": "appamatto ātāpī pahitatto viharanto obhāsañceva sañjānāmi dassanañca rūpānaṁ.",
  "mn128:17.2_0": "So kho pana me obhāso nacirasseva antaradhāyati dassanañca rūpānaṁ.",
  "mn128:17.3_0": "Tassa mayhaṁ, anuruddhā, etadahosi:",
  "mn128:17.4_0": "‘ko nu kho hetu ko paccayo yena me obhāso antaradhāyati dassanañca rūpānan’ti?",
  "mn128:17.5_0": "Tassa mayhaṁ, anuruddhā, etadahosi:",
  "mn128:17.6_0": "‘amanasikāro kho me udapādi, amanasikārādhikaraṇañca pana me samādhi cavi.",
  "mn128:17.7_0": "Samādhimhi cute obhāso antaradhāyati dassanañca rūpānaṁ.",
  "mn128:17.8_0": "Sohaṁ tathā karissāmi yathā me puna na vicikicchā uppajjissati, na amanasikāro’ti.",
  "mn128:18.1_0": "So kho ahaṁ, anuruddhā …pe…",
  "mn128:18.2_0": "tassa mayhaṁ, anuruddhā, etadahosi:",
  "mn128:18.3_0": "‘thinamiddhaṁ kho me udapādi, thinamiddhādhikaraṇañca pana me samādhi cavi.",
  "mn128:18.4_0": "Samādhimhi cute obhāso antaradhāyati dassanañca rūpānaṁ.",
  "mn128:18.5_0": "Sohaṁ tathā karissāmi yathā me puna na vicikicchā uppajjissati, na amanasikāro, na thinamiddhan’ti.",
  "mn128:19.1_0": "So kho ahaṁ, anuruddhā …pe…",
  "mn128:19.2_0": "tassa mayhaṁ, anuruddhā, etadahosi:",
  "mn128:19.3_0": "‘chambhitattaṁ kho me udapādi, chambhitattādhikaraṇañca pana me samādhi cavi.",
  "mn128:19.4_0": "Samādhimhi cute obhāso antaradhāyati dassanañca rūpānaṁ.",
  "mn128:19.5_0": "Seyyathāpi,",
  "mn128:19.5_1": "anuruddhā,",
  "mn128:19.5_2": "puriso addhānamaggappaṭipanno,",
  "mn128:19.5_3": "tassa ubhatopasse vaṭṭakā uppateyyuṁ,",
  "mn128:19.5_4": "tassa tatonidānaṁ chambhitattaṁ uppajjeyya;",
  "mn128:19.6_0": "evameva kho me, anuruddhā, chambhitattaṁ udapādi, chambhitattādhikaraṇañca pana me samādhi cavi.",
  "mn128:19.7_0": "Samādhimhi cute obhāso antaradhāyati dassanañca rūpānaṁ.",
  "mn128:19.8_0": "Sohaṁ tathā karissāmi yathā me puna na vicikicchā uppajjissati,",
  "mn128:19.8_1": "na amanasikāro,",
  "mn128:19.8_2": "na thinamiddhaṁ,",
  "mn128:19.8_3": "na chambhitattan’ti.",
  "mn128:20.1_0": "So kho ahaṁ, anuruddhā …pe…",
  "mn128:20.2_0": "tassa mayhaṁ, anuruddhā, etadahosi:",
  "mn128:20.3_0": "‘uppilaṁ kho me udapādi, uppilādhikaraṇañca pana me samādhi cavi.",
  "mn128:20.4_0": "Samādhimhi cute obhāso antaradhāyati dassanañca rūpānaṁ.",
  "mn128:20.5_0": "Seyyathāpi,",
  "mn128:20.5_1": "anuruddhā,",
  "mn128:20.5_2": "puriso ekaṁ nidhimukhaṁ gavesanto sakideva pañcanidhimukhāni adhigaccheyya,",
  "mn128:20.5_3": "tassa tatonidānaṁ uppilaṁ uppajjeyya;",
  "mn128:20.6_0": "evameva kho me, anuruddhā, uppilaṁ udapādi, uppilādhikaraṇañca pana me samādhi cavi.",
  "mn128:20.7_0": "Samādhimhi cute obhāso antaradhāyati dassanañca rūpānaṁ.",
  "mn128:20.8_0": "Sohaṁ tathā karissāmi yathā me puna na vicikicchā uppajjissati,",
  "mn128:20.8_1": "na amanasikāro,",
  "mn128:20.8_2": "na thinamiddhaṁ,",
  "mn128:20.8_3": "na chambhitattaṁ,",
  "mn128:20.8_4": "na uppilan’ti.",
  "mn128:21.1_0": "So kho ahaṁ, anuruddhā …pe…",
  "mn128:21.2_0": "tassa mayhaṁ, anuruddhā, etadahosi:",
  "mn128:21.3_0": "‘duṭṭhullaṁ kho me udapādi, duṭṭhullādhikaraṇañca pana me samādhi cavi.",
  "mn128:21.4_0": "Samādhimhi cute obhāso antaradhāyati dassanañca rūpānaṁ.",
  "mn128:21.5_0": "Sohaṁ tathā karissāmi yathā me puna na vicikicchā uppajjissati,",
  "mn128:21.5_1": "na amanasikāro,",
  "mn128:21.5_2": "na thinamiddhaṁ,",
  "mn128:21.5_3": "na chambhitattaṁ,",
  "mn128:21.5_4": "na uppilaṁ,",
  "mn128:21.5_5": "na duṭṭhullan’ti.",
  "mn128:22.1_0": "So kho ahaṁ, anuruddhā …pe…",
  "mn128:22.2_0": "tassa mayhaṁ, anuruddhā, etadahosi:",
  "mn128:22.3_0": "‘accāraddhavīriyaṁ kho me udapādi, accāraddhavīriyādhikaraṇañca pana me samādhi cavi.",
  "mn128:22.4_0": "Samādhimhi cute obhāso antaradhāyati dassanañca rūpānaṁ.",
  "mn128:22.5_0": "Seyyathāpi, anuruddhā, puriso ubhohi hatthehi vaṭṭakaṁ gāḷhaṁ gaṇheyya, so tattheva patameyya;",
  "mn128:22.6_0": "evameva kho me,",
  "mn128:22.6_1": "anuruddhā,",
  "mn128:22.6_2": "accāraddhavīriyaṁ udapādi,",
  "mn128:22.6_3": "accāraddhavīriyādhikaraṇañca pana me samādhi cavi.",
  "mn128:22.7_0": "Samādhimhi cute obhāso antaradhāyati dassanañca rūpānaṁ.",
  "mn128:22.8_0": "Sohaṁ tathā karissāmi yathā me puna na vicikicchā uppajjissati,",
  "mn128:22.8_1": "na amanasikāro,",
  "mn128:22.8_2": "na thinamiddhaṁ,",
  "mn128:22.8_3": "na chambhitattaṁ,",
  "mn128:22.8_4": "na uppilaṁ,",
  "mn128:22.8_5": "na duṭṭhullaṁ,",
  "mn128:22.8_6": "na accāraddhavīriyan’ti.",
  "mn128:23.1_0": "So kho ahaṁ, anuruddhā …pe…",
  "mn128:23.2_0": "tassa mayhaṁ, anuruddhā, etadahosi:",
  "mn128:23.3_0": "‘atilīnavīriyaṁ kho me udapādi, atilīnavīriyādhikaraṇañca pana me samādhi cavi.",
  "mn128:23.4_0": "Samādhimhi cute obhāso antaradhāyati dassanañca rūpānaṁ.",
  "mn128:23.5_0": "Seyyathāpi, anuruddhā, puriso vaṭṭakaṁ sithilaṁ gaṇheyya, so tassa hatthato uppateyya;",
  "mn128:23.6_0": "evameva kho me, anuruddhā, atilīnavīriyaṁ udapādi, atilīnavīriyādhikaraṇañca pana me samādhi cavi.",
  "mn128:23.7_0": "Samādhimhi cute obhāso antaradhāyati dassanañca rūpānaṁ.",
  "mn128:23.8_0": "Sohaṁ tathā karissāmi yathā me puna na vicikicchā uppajjissati,",
  "mn128:23.8_1": "na amanasikāro,",
  "mn128:23.8_2": "na thinamiddhaṁ,",
  "mn128:23.8_3": "na chambhitattaṁ,",
  "mn128:23.8_4": "na uppilaṁ,",
  "mn128:23.8_5": "na duṭṭhullaṁ,",
  "mn128:23.8_6": "na accāraddhavīriyaṁ,",
  "mn128:23.8_7": "na atilīnavīriyan’ti.",
  "mn128:24.1_0": "So kho ahaṁ, anuruddhā …pe…",
  "mn128:24.2_0": "tassa mayhaṁ, anuruddhā, etadahosi:",
  "mn128:24.3_0": "‘abhijappā kho me udapādi, abhijappādhikaraṇañca pana me samādhi cavi.",
  "mn128:24.4_0": "Samādhimhi cute obhāso antaradhāyati dassanañca rūpānaṁ.",
  "mn128:24.5_0": "Sohaṁ tathā karissāmi yathā me puna na vicikicchā uppajjissati,",
  "mn128:24.5_1": "na amanasikāro,",
  "mn128:24.5_2": "na thinamiddhaṁ,",
  "mn128:24.5_3": "na chambhitattaṁ,",
  "mn128:24.5_4": "na uppilaṁ,",
  "mn128:24.5_5": "na duṭṭhullaṁ,",
  "mn128:24.5_6": "na accāraddhavīriyaṁ,",
  "mn128:24.5_7": "na atilīnavīriyaṁ,",
  "mn128:24.5_8": "na abhijappā’ti.",
  "mn128:25.1_0": "So kho ahaṁ, anuruddhā …pe…",
  "mn128:25.2_0": "tassa mayhaṁ, anuruddhā, etadahosi:",
  "mn128:25.3_0": "‘nānattasaññā kho me udapādi, nānattasaññādhikaraṇañca pana me samādhi cavi.",
  "mn128:25.4_0": "Samādhimhi cute obhāso antaradhāyati dassanañca rūpānaṁ.",
  "mn128:25.5_0": "Sohaṁ tathā karissāmi yathā me puna na vicikicchā uppajjissati,",
  "mn128:25.5_1": "na amanasikāro,",
  "mn128:25.5_2": "na thinamiddhaṁ,",
  "mn128:25.5_3": "na chambhitattaṁ,",
  "mn128:25.5_4": "na uppilaṁ,",
  "mn128:25.5_5": "na duṭṭhullaṁ,",
  "mn128:25.5_6": "na accāraddhavīriyaṁ,",
  "mn128:25.5_7": "na atilīnavīriyaṁ,",
  "mn128:25.5_8": "na abhijappā,",
  "mn128:25.5_9": "na nānattasaññā’ti.",
  "mn128:26.1_0": "So kho ahaṁ,",
  "mn128:26.1_1": "anuruddhā,",
  "mn128:26.1_2": "appamatto ātāpī pahitatto viharanto obhāsañceva sañjānāmi dassanañca rūpānaṁ.",
  "mn128:26.2_0": "So kho pana me obhāso nacirasseva antaradhāyati dassanañca rūpānaṁ.",
  "mn128:26.3_0": "Tassa mayhaṁ anuruddhā etadahosi:",
  "mn128:26.4_0": "‘ko nu kho hetu ko paccayo yena me obhāso antaradhāyati dassanañca rūpānan’ti.",
  "mn128:26.5_0": "Tassa mayhaṁ, anuruddhā, etadahosi:",
  "mn128:26.6_0": "‘atinijjhāyitattaṁ kho me rūpānaṁ udapādi,",
  "mn128:26.6_1": "atinijjhāyitattādhikaraṇañca pana me rūpānaṁ samādhi cavi.",
  "mn128:26.7_0": "Samādhimhi cute obhāso antaradhāyati dassanañca rūpānaṁ.",
  "mn128:26.8_0": "Sohaṁ tathā karissāmi yathā me puna na vicikicchā uppajjissati,",
  "mn128:26.8_1": "na amanasikāro,",
  "mn128:26.8_2": "na thinamiddhaṁ,",
  "mn128:26.8_3": "na chambhitattaṁ,",
  "mn128:26.8_4": "na uppilaṁ,",
  "mn128:26.8_5": "na duṭṭhullaṁ,",
  "mn128:26.8_6": "na accāraddhavīriyaṁ,",
  "mn128:26.8_7": "na atilīnavīriyaṁ,",
  "mn128:26.8_8": "na abhijappā,",
  "mn128:26.8_9": "na nānattasaññā,",
  "mn128:26.8_10": "na atinijjhāyitattaṁ rūpānan’ti.",
  "mn128:27.1_0": "So kho ahaṁ, anuruddhā, ‘vicikicchā cittassa upakkileso’ti—",
  "mn128:27.2_0": "iti viditvā vicikicchaṁ cittassa upakkilesaṁ pajahiṁ, ‘amanasikāro cittassa upakkileso’ti—",
  "mn128:27.3_0": "iti viditvā amanasikāraṁ cittassa upakkilesaṁ pajahiṁ, ‘thinamiddhaṁ cittassa upakkileso’ti—",
  "mn128:27.4_0": "iti viditvā thinamiddhaṁ cittassa upakkilesaṁ pajahiṁ, ‘chambhitattaṁ cittassa upakkileso’ti—",
  "mn128:27.5_0": "iti viditvā chambhitattaṁ cittassa upakkilesaṁ pajahiṁ, ‘uppilaṁ cittassa upakkileso’ti—",
  "mn128:27.6_0": "iti viditvā uppilaṁ cittassa upakkilesaṁ pajahiṁ, ‘duṭṭhullaṁ cittassa upakkileso’ti—",
  "mn128:27.7_0": "iti viditvā duṭṭhullaṁ cittassa upakkilesaṁ pajahiṁ, ‘accāraddhavīriyaṁ cittassa upakkileso’ti—",
  "mn128:27.8_0": "iti viditvā accāraddhavīriyaṁ cittassa upakkilesaṁ pajahiṁ, ‘atilīnavīriyaṁ cittassa upakkileso’ti—",
  "mn128:27.9_0": "iti viditvā atilīnavīriyaṁ cittassa upakkilesaṁ pajahiṁ, ‘abhijappā cittassa upakkileso’ti—",
  "mn128:27.10_0": "iti viditvā abhijappaṁ cittassa upakkilesaṁ pajahiṁ, ‘nānattasaññā cittassa upakkileso’ti—",
  "mn128:27.11_0": "iti viditvā nānattasaññaṁ cittassa upakkilesaṁ pajahiṁ,",
  "mn128:27.11_1": "‘atinijjhāyitattaṁ rūpānaṁ cittassa upakkileso’ti—",
  "mn128:27.12_0": "iti viditvā atinijjhāyitattaṁ rūpānaṁ cittassa upakkilesaṁ pajahiṁ.",
  "mn128:28.1_0": "So kho ahaṁ,",
  "mn128:28.1_1": "anuruddhā,",
  "mn128:28.1_2": "appamatto ātāpī pahitatto viharanto obhāsañhi kho sañjānāmi,",
  "mn128:28.1_3": "na ca rūpāni passāmi;",
  "mn128:28.2_0": "rūpāni hi kho passāmi, na ca obhāsaṁ sañjānāmi:",
  "mn128:28.3_0": "‘kevalampi rattiṁ, kevalampi divaṁ, kevalampi rattindivaṁ’.",
  "mn128:28.4_0": "Tassa mayhaṁ, anuruddhā, etadahosi:",
  "mn128:28.5_0": "‘ko nu kho hetu ko paccayo yvāhaṁ obhāsañhi kho sañjānāmi na ca rūpāni passāmi;",
  "mn128:28.6_0": "rūpāni hi kho passāmi na ca obhāsaṁ sañjānāmi—",
  "mn128:28.7_0": "kevalampi rattiṁ, kevalampi divaṁ, kevalampi rattindivan’ti.",
  "mn128:28.8_0": "Tassa mayhaṁ, anuruddhā, etadahosi:",
  "mn128:28.9_0": "‘yasmiñhi kho ahaṁ samaye rūpanimittaṁ amanasikaritvā obhāsanimittaṁ manasi karomi,",
  "mn128:28.9_1": "obhāsañhi kho tasmiṁ samaye sañjānāmi,",
  "mn128:28.9_2": "na ca rūpāni passāmi.",
  "mn128:28.10_0": "Yasmiṁ panāhaṁ samaye obhāsanimittaṁ amanasikaritvā rūpanimittaṁ manasi karomi,",
  "mn128:28.10_1": "rūpāni hi kho tasmiṁ samaye passāmi na ca obhāsaṁ sañjānāmi—",
  "mn128:28.11_0": "kevalampi rattiṁ, kevalampi divaṁ, kevalampi rattindivan’ti.",
  "mn128:29.1_0": "So kho ahaṁ,",
  "mn128:29.1_1": "anuruddhā,",
  "mn128:29.1_2": "appamatto ātāpī pahitatto viharanto parittañceva obhāsaṁ sañjānāmi,",
  "mn128:29.1_3": "parittāni ca rūpāni passāmi;",
  "mn128:29.2_0": "appamāṇañceva obhāsaṁ sañjānāmi, appamāṇāni ca rūpāni passāmi:",
  "mn128:29.3_0": "‘kevalampi rattiṁ, kevalampi divaṁ, kevalampi rattindivaṁ’.",
  "mn128:29.4_0": "Tassa mayhaṁ, anuruddhā, etadahosi:",
  "mn128:29.5_0": "‘ko nu kho hetu ko paccayo yvāhaṁ parittañceva obhāsaṁ sañjānāmi, parittāni ca rūpāni passāmi;",
  "mn128:29.6_0": "appamāṇañceva obhāsaṁ sañjānāmi, appamāṇāni ca rūpāni passāmi—",
  "mn128:29.7_0": "kevalampi rattiṁ, kevalampi divaṁ, kevalampi rattindivan’ti.",
  "mn128:29.8_0": "Tassa mayhaṁ, anuruddhā, etadahosi:",
  "mn128:29.9_0": "‘yasmiṁ kho me samaye paritto samādhi hoti, parittaṁ me tasmiṁ samaye cakkhu hoti.",
  "mn128:29.10_0": "Sohaṁ parittena cakkhunā parittañceva obhāsaṁ sañjānāmi, parittāni ca rūpāni passāmi.",
  "mn128:29.11_0": "Yasmiṁ pana me samaye appamāṇo samādhi hoti, appamāṇaṁ me tasmiṁ samaye cakkhu hoti.",
  "mn128:29.12_0": "Sohaṁ appamāṇena cakkhunā appamāṇañceva obhāsaṁ sañjānāmi, appamāṇāni ca rūpāni passāmi—",
  "mn128:29.13_0": "kevalampi rattiṁ, kevalampi divaṁ, kevalampi rattindivan’ti.",
  "mn128:30.1_0": "Yato kho me, anuruddhā, ‘vicikicchā cittassa upakkileso’ti—",
  "mn128:30.2_0": "iti viditvā vicikicchā cittassa upakkileso pahīno ahosi, ‘amanasikāro cittassa upakkileso’ti—",
  "mn128:30.3_0": "iti viditvā amanasikāro cittassa upakkileso pahīno ahosi, ‘thinamiddhaṁ cittassa upakkileso’ti—",
  "mn128:30.4_0": "iti viditvā thinamiddhaṁ cittassa upakkileso pahīno ahosi, ‘chambhitattaṁ cittassa upakkileso’ti—",
  "mn128:30.5_0": "iti viditvā chambhitattaṁ cittassa upakkileso pahīno ahosi, ‘uppilaṁ cittassa upakkileso’ti—",
  "mn128:30.6_0": "iti viditvā uppilaṁ cittassa upakkileso pahīno ahosi, ‘duṭṭhullaṁ cittassa upakkileso’ti—",
  "mn128:30.7_0": "iti viditvā duṭṭhullaṁ cittassa upakkileso pahīno ahosi, ‘accāraddhavīriyaṁ cittassa upakkileso’ti—",
  "mn128:30.8_0": "iti viditvā accāraddhavīriyaṁ cittassa upakkileso pahīno ahosi,",
  "mn128:30.8_1": "‘atilīnavīriyaṁ cittassa upakkileso’ti—",
  "mn128:30.9_0": "iti viditvā atilīnavīriyaṁ cittassa upakkileso pahīno ahosi, ‘abhijappā cittassa upakkileso’ti—",
  "mn128:30.10_0": "iti viditvā abhijappā cittassa upakkileso pahīno ahosi, ‘nānattasaññā cittassa upakkileso’ti—",
  "mn128:30.11_0": "iti viditvā nānattasaññā cittassa upakkileso pahīno ahosi,",
  "mn128:30.11_1": "‘atinijjhāyitattaṁ rūpānaṁ cittassa upakkileso’ti—",
  "mn128:30.12_0": "iti viditvā atinijjhāyitattaṁ rūpānaṁ cittassa upakkileso pahīno ahosi.",
  "mn128:31.1_0": "Tassa mayhaṁ, anuruddhā, etadahosi:",
  "mn128:31.2_0": "‘ye kho me cittassa upakkilesā te me pahīnā.",
  "mn128:31.3_0": "Handa dānāhaṁ tividhena samādhiṁ bhāvemī’ti.",
  "mn128:31.4_0": "So kho ahaṁ,",
  "mn128:31.4_1": "anuruddhā,",
  "mn128:31.4_2": "savitakkampi savicāraṁ samādhiṁ bhāvesiṁ,",
  "mn128:31.4_3": "avitakkampi vicāramattaṁ samādhiṁ bhāvesiṁ,",
  "mn128:31.4_4": "avitakkampi avicāraṁ samādhiṁ bhāvesiṁ,",
  "mn128:31.4_5": "sappītikampi samādhiṁ bhāvesiṁ,",
  "mn128:31.4_6": "nippītikampi samādhiṁ bhāvesiṁ,",
  "mn128:31.4_7": "sātasahagatampi samādhiṁ bhāvesiṁ,",
  "mn128:31.4_8": "upekkhāsahagatampi samādhiṁ bhāvesiṁ.",
  "mn128:32.1_0": "Yato kho me,",
  "mn128:32.1_1": "anuruddhā,",
  "mn128:32.1_2": "savitakkopi savicāro samādhi bhāvito ahosi,",
  "mn128:32.1_3": "avitakkopi vicāramatto samādhi bhāvito ahosi,",
  "mn128:32.1_4": "avitakkopi avicāro samādhi bhāvito ahosi,",
  "mn128:32.1_5": "sappītikopi samādhi bhāvito ahosi,",
  "mn128:32.1_6": "nippītikopi samādhi bhāvito ahosi,",
  "mn128:32.1_7": "sātasahagatopi samādhi bhāvito ahosi,",
  "mn128:32.1_8": "upekkhāsahagatopi samādhi bhāvito ahosi.",
  "mn128:32.2_0": "Ñāṇañca pana me dassanaṁ udapādi,",
  "mn128:32.3_0": "akuppā me cetovimutti. Ayamantimā jāti, natthi dāni punabbhavo”ti.",
  "mn128:32.4_0": "Idamavoca bhagavā.",
  "mn128:32.5_0": "Attamano āyasmā anuruddho bhagavato bhāsitaṁ abhinandīti.",
  "mn128:32.6_0": "Upakkilesasuttaṁ niṭṭhitaṁ aṭṭhamaṁ."
}