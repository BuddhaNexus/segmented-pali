{
  "tika-abh07t12:0_0": "4. Vīthiparicchedavaṇṇanā",
  "tika-abh07t12:1_0": "1.Iccevaṁ yathāvuttanayena cittuppādānaṁ catunnaṁ khandhānaṁ uttaraṁ vedanāsaṅgahādivibhāgato uttamaṁ",
  "tika-abh07t12:1_1": "pabhedasaṅgahaṁ katvā puna kāmāvacarādīnaṁ tiṇṇaṁ bhūmīnaṁ,",
  "tika-abh07t12:1_2": "dvihetukādipuggalānañca bhedena lakkhitaṁ “idaṁ ettakehi paraṁ,",
  "tika-abh07t12:1_3": "imassa anantaraṁ ettakāni cittānī”ti evaṁ pubbāparacittehi niyāmitaṁ paṭisandhipavattīsu cittuppādānaṁ",
  "tika-abh07t12:1_4": "pavattisaṅgahaṁ nāma tannāmakaṁ saṅgahaṁ yathāsambhavato samāsena pavakkhāmīti yojanā.",
  "tika-abh07t12:2_0": "2.",
  "tika-abh07t12:2_1": "Vatthudvārārammaṇasaṅgahā heṭṭhā kathitāpi paripuṇṇaṁ katvā pavattisaṅgahaṁ dassetuṁ puna nikkhittā.",
  "tika-abh07t12:3_0": "3. Visayānaṁ dvāresu, visayesu ca cittānaṁ pavatti visayappavatti.",
  "tika-abh07t12:4_0": "4.Tatthāti tesu chasu chakkesu.",
  "tika-abh07t12:5_0": "Vīthichakkavaṇṇanā",
  "tika-abh07t12:6_0": "6.",
  "tika-abh07t12:6_1": "“Cakkhudvāre pavattā vīthi cittaparamparā cakkhudvāravīthī”tyādinā dvāravasena,",
  "tika-abh07t12:6_2": "“cakkhuviññāṇasambandhinī vīthi tena saha ekārammaṇaekadvārikatāya sahacaraṇabhāvato cakkhuviññāṇavīthī”tyādinā",
  "tika-abh07t12:6_3": "viññāṇavasena vā vīthīnaṁ nāma yojanā kātabbāti dassetuṁ “cakkhudvāravīthī”tyādi vuttaṁ.",
  "tika-abh07t12:7_0": "Vīthichakkavaṇṇanā niṭṭhitā.",
  "tika-abh07t12:8_0": "Vīthibhedavaṇṇanā",
  "tika-abh07t12:9_0": "7.“Atimahanta”ntyādīsu ekacittakkhaṇātītaṁ hutvā āpāthāgataṁ soḷasacittakkhaṇāyukaṁ atimahantaṁ nāma.",
  "tika-abh07t12:9_1": "Dviticittakkhaṇātītaṁ hutvā pannarasacuddasacittakkhaṇāyukaṁ mahantaṁ nāma.",
  "tika-abh07t12:9_2": "Catucittakkhaṇato paṭṭhāya yāva navacittakkhaṇātītaṁ hutvā terasacittakkhaṇato paṭṭhāya yāva aṭṭhacittakkhaṇāyutaṁ parittaṁ nāma.",
  "tika-abh07t12:9_3": "Dasacittakkhaṇato paṭṭhāya yāva pannarasacittakkhaṇātītaṁ hutvā sattacittakkhaṇato paṭṭhāya yāva dvicittakkhaṇāyukaṁ atiparittaṁ nāma.",
  "tika-abh07t12:9_4": "Evañca katvā vakkhati “ekacittakkhaṇātītānī”tyādi.",
  "tika-abh07t12:9_5": "Vibhūtaṁ pākaṭaṁ.",
  "tika-abh07t12:9_6": "Avibhūtaṁ apākaṭaṁ.",
  "tika-abh07t12:10_0": "Vīthibhedavaṇṇanā niṭṭhitā.",
  "tika-abh07t12:11_0": "Pañcadvāravīthivaṇṇanā",
  "tika-abh07t12:12_0": "8.Kathanti kena pakārena atimahantādivasena visayavavatthānanti pucchitvā cittakkhaṇavasena taṁ pakāsetuṁ “uppādaṭhitī”tyādi āraddhaṁ.",
  "tika-abh07t12:12_1": "Uppajjanaṁ uppādo,",
  "tika-abh07t12:12_2": "attapaṭilābho.",
  "tika-abh07t12:12_3": "Bhañjanaṁ bhaṅgo,",
  "tika-abh07t12:12_4": "sarūpavināso.",
  "tika-abh07t12:12_5": "Ubhinnaṁ vemajjhe bhaṅgābhimukhappavatti ṭhiti nāma.",
  "tika-abh07t12:12_6": "Keci pana cittassa ṭhitikkhaṇaṁ paṭisedhenti.",
  "tika-abh07t12:12_7": "Ayañhi nesaṁ adhippāyo –",
  "tika-abh07t12:12_8": "cittayamake “uppannaṁ uppajjamāna”nti evamādipadānaṁ vibhaṅge “bhaṅgakkhaṇe uppannaṁ,",
  "tika-abh07t12:12_9": "no ca uppajjamānaṁ,",
  "tika-abh07t12:12_10": "uppādakkhaṇe uppannañceva uppajjamānañcā”tyādinā bhaṅguppādāva kathitā,",
  "tika-abh07t12:12_11": "na ṭhitikkhaṇo.",
  "tika-abh07t12:12_12": "Yadi ca cittassa ṭhitikkhaṇopi atthi,",
  "tika-abh07t12:12_13": "“ṭhitikkhaṇe bhaṅgakkhaṇe cā”ti vattabbaṁ siyā.",
  "tika-abh07t12:12_14": "Atha mataṁ “uppādo paññāyati,",
  "tika-abh07t12:12_15": "vayo paññāyati,",
  "tika-abh07t12:12_16": "ṭhitassa aññathattaṁ paññāyatīti suttantapāṭhato ṭhitikkhaṇo atthī”ti,",
  "tika-abh07t12:12_17": "tatthapi ekasmiṁ dhamme aññathattassa anuppajjanato,",
  "tika-abh07t12:12_18": "paññāṇavacanato ca pabandhaṭhitiyeva adhippetā,",
  "tika-abh07t12:12_19": "na ca khaṇaṭhiti,",
  "tika-abh07t12:12_20": "na ca abhidhamme labbhamānassa avacane kāraṇaṁ atthi,",
  "tika-abh07t12:12_21": "tasmā yathādhammasāsane avacanampi abhāvameva dīpetīti.",
  "tika-abh07t12:12_22": "Tattha vuccate yatheva hi ekadhammādhārabhāvepi uppādabhaṅgānaṁ añño uppādakkhaṇo,",
  "tika-abh07t12:12_23": "añño bhaṅgakkhaṇoti uppādāvatthāya bhinnā bhaṅgāvatthā icchitā.",
  "tika-abh07t12:12_24": "Itarathā hi “aññoyeva dhammo uppajjati,",
  "tika-abh07t12:12_25": "añño nirujjhatī”ti āpajjeyya,",
  "tika-abh07t12:12_26": "evameva uppādabhaṅgāvatthāhi bhinnā bhaṅgābhimukhāvatthāpi icchitabbā,",
  "tika-abh07t12:12_27": "sā ṭhiti nāma.",
  "tika-abh07t12:12_28": "Pāḷiyaṁ pana veneyyajjhāsayānurodhato nayadassanavasena sā na vuttā.",
  "tika-abh07t12:12_29": "Abhidhammadesanāpi hi kadāci veneyyajjhāsayānurodhena pavattati,",
  "tika-abh07t12:12_30": "yathā rūpassa uppādo upacayo santatīti dvidhā bhinditvā desito,",
  "tika-abh07t12:12_31": "sutte ca “tīṇimāni,",
  "tika-abh07t12:12_32": "bhikkhave,",
  "tika-abh07t12:12_33": "saṅkhatassa saṅkhatalakkhaṇāni.",
  "tika-abh07t12:12_34": "Katamāni tīṇi?",
  "tika-abh07t12:12_35": "Uppādo paññāyati,",
  "tika-abh07t12:12_36": "vayo paññāyati,",
  "tika-abh07t12:12_37": "ṭhitassa aññathattaṁ paññāyatī”ti evaṁ saṅkhatadhammasseva lakkhaṇadassanatthaṁ uppādādīnaṁ vuttattā",
  "tika-abh07t12:12_38": "na sakkā pabandhassa paññattisabhāvassa asaṅkhatassa ṭhiti tattha vuttāti viññātuṁ.",
  "tika-abh07t12:12_39": "Upasaggassa ca dhātvattheyeva pavattanato “paññāyatī”ti etassa viññāyatīti attho.",
  "tika-abh07t12:12_40": "Tasmā na ettāvatā cittassa ṭhitikkhaṇo paṭibāhituṁ yuttoti suvuttametaṁ “uppādaṭhitibhaṅgavasenā”ti.",
  "tika-abh07t12:12_41": "Evañca katvā vuttaṁ aṭṭhakathāyampi “ekekassa uppādaṭhitibhaṅgavasena tayo tayo khaṇā”ti.",
  "tika-abh07t12:13_0": "9.",
  "tika-abh07t12:13_1": "Arūpaṁ lahupariṇāmaṁ,",
  "tika-abh07t12:13_2": "rūpaṁ garupariṇāmaṁ gāhakagāhetabbabhāvassa taṁtaṁkhaṇavasena uppajjanatoti āha “tānī”tyādi.",
  "tika-abh07t12:13_3": "Tānīti tādisāni.",
  "tika-abh07t12:13_4": "Sattarasannaṁ cittānaṁ khaṇāni viya khaṇāni sattarasacittakkhaṇāni,",
  "tika-abh07t12:13_5": "tāni cittakkhaṇāni sattarasāti vā sambandho.",
  "tika-abh07t12:13_6": "Visuṁ visuṁ pana ekapaññāsa cittakkhaṇāni honti.",
  "tika-abh07t12:13_7": "Rūpadhammānanti viññattilakkhaṇarūpavajjānaṁ rūpadhammānaṁ.",
  "tika-abh07t12:13_8": "Viññattidvayañhi ekacittakkhaṇāyukaṁ.",
  "tika-abh07t12:13_9": "Tathā hi taṁ cittānuparivattidhammesu vuttaṁ.",
  "tika-abh07t12:13_10": "Lakkhaṇarūpesu ca jāti ceva aniccatā ca cittassa uppādabhaṅgakkhaṇehi samānāyukā,",
  "tika-abh07t12:13_11": "jaratā pana ekūnapaññāsacittakkhaṇāyukā.",
  "tika-abh07t12:13_12": "Evañca katvā vadanti –",
  "tika-abh07t12:14_0": "“Taṁ sattarasacittāyu, vinā viññattilakkhaṇa”nti ;",
  "tika-abh07t12:15_0": "Keci pana “paṭiccasamuppādaṭṭhakathāyaṁ ‘ettāvatā ekādasa cittakkhaṇā atītā honti,",
  "tika-abh07t12:15_1": "athāvasesapañcacittakkhaṇāyuke’ti vacanato soḷasacittakkhaṇāni rūpadhammānamāyū.",
  "tika-abh07t12:15_2": "Uppajjamānameva hi rūpaṁ bhavaṅgacalanassa paccayo hotī”ti vadanti,",
  "tika-abh07t12:15_3": "tayidamasāraṁ “paṭisandhicittena sahuppannaṁ kammajarūpaṁ tato paṭṭhāya sattarasamena saddhiṁ nirujjhati,",
  "tika-abh07t12:15_4": "paṭisandhicittassa ṭhitikkhaṇe uppannaṁ aṭṭhārasamassa uppādakkhaṇe nirujjhatī”tyādinā aṭṭhakathāyameva sattarasacittakkhaṇassa āgatattā.",
  "tika-abh07t12:15_5": "Yattha pana soḷasacittakkhaṇāneva paññāyanti,",
  "tika-abh07t12:15_6": "tattha cittappavattiyā paccayabhāvayogyakkhaṇavasena nayo nīto.",
  "tika-abh07t12:15_7": "Heṭṭhimakoṭiyā hi ekacittakkhaṇampi atikkantasseva rūpassa āpāthāgamanasāmatthiyanti alamativitthārena.",
  "tika-abh07t12:16_0": "10.",
  "tika-abh07t12:16_1": "Ekacittassa khaṇaṁ viya khaṇaṁ ekacittakkhaṇaṁ,",
  "tika-abh07t12:16_2": "taṁ atītaṁ etesaṁ,",
  "tika-abh07t12:16_3": "etāni vā taṁ atītānīti ekacittakkhaṇātītāni.",
  "tika-abh07t12:16_4": "Āpāthamāgacchantīti rūpasaddārammaṇāni sakasakaṭṭhāne ṭhatvāva gocarabhāvaṁ gacchantīti ābhogānurūpaṁ anekakalāpagatāni āpāthaṁ āgacchanti,",
  "tika-abh07t12:16_5": "sesāni pana ghānādinissayesu allīnāneva viññāṇuppattikāraṇānīti ekekakalāpagatānipi.",
  "tika-abh07t12:16_6": "Ekekakalāpagatāpi hi pasādā viññāṇassa ādhārabhāvaṁ gacchanti,",
  "tika-abh07t12:16_7": "te pana bhavaṅgacalanassa anantarapaccayabhūtena bhavaṅgena saddhiṁ uppannā.",
  "tika-abh07t12:16_8": "“Āvajjanena saddhiṁ uppannā”ti apare.",
  "tika-abh07t12:17_0": "Dvikkhattuṁ bhavaṅge caliteti visadisaviññāṇuppattihetubhāvasaṅkhātabhavaṅgacalanavasena purimaggahitārammaṇasmiṁyeva dvikkhattuṁ bhavaṅge pavatte.",
  "tika-abh07t12:17_1": "Pañcasu hi pasādesu yogyadesāvatthānavasena ārammaṇe ghaṭṭite pasādaghaṭṭanānubhāvena bhavaṅgasantati",
  "tika-abh07t12:17_2": "vocchijjamānā sahasā anocchijjitvā yathā vegena dhāvanto ṭhātukāmopi puriso ekadvipadavāre atikkamitvāva tiṭṭhati,",
  "tika-abh07t12:17_3": "evaṁ dvikkhattuṁ uppajjitvāva occhijjati.",
  "tika-abh07t12:17_4": "Tattha paṭhamacittaṁ bhavaṅgasantatiṁ cālentaṁ viya uppajjatīti bhavaṅgacalanaṁ,",
  "tika-abh07t12:17_5": "dutiyaṁ tassa occhijjanākārena uppajjanato bhavaṅgupacchedoti voharanti.",
  "tika-abh07t12:17_6": "Idha pana avisesena vuttaṁ “dvikkhattuṁ bhavaṅge calite”ti.",
  "tika-abh07t12:18_0": "Nanu ca rūpādinā pasāde ghaṭṭite tannissitasseva calanaṁ yuttaṁ,",
  "tika-abh07t12:18_1": "kathaṁ pana hadayavatthunissitassa bhavaṅgassāti?",
  "tika-abh07t12:18_2": "Santativasena ekābaddhattā.",
  "tika-abh07t12:18_3": "Yathā hi bheriyā ekasmiṁ tale ṭhitasakkharāya makkhikāya nisinnāya aparasmiṁ tale daṇḍādinā pahaṭe anukkamena",
  "tika-abh07t12:18_4": "bhericammavarattādīnaṁ calanena sakkharāya calitāya makkhikāya uppatitvā gamanaṁ hoti,",
  "tika-abh07t12:18_5": "evameva rūpādinā pasāde ghaṭṭite tannissayesu mahābhūtesu calitesu anukkamena taṁsambandhānaṁ sesarūpānampi",
  "tika-abh07t12:18_6": "calanena hadayavatthumhi calite tannissitassa bhavaṅgassa calanākārena pavatti hoti.",
  "tika-abh07t12:18_7": "Vuttañca –",
  "tika-abh07t12:19_0": "“Ghaṭṭite aññavatthumhi, aññanissitakampanaṁ;",
  "tika-abh07t12:20_0": "Ekābaddhena hotīti, sakkharopamayā vade”ti. ;",
  "tika-abh07t12:21_0": "Bhavaṅgasotanti bhavaṅgappavāhaṁ.",
  "tika-abh07t12:21_1": "Āvajjantanti “kiṁ nāmeta”nti vadantaṁ viya ābhogaṁ kurumānaṁ.",
  "tika-abh07t12:21_2": "Passantanti paccakkhato pekkhantaṁ.",
  "tika-abh07t12:21_3": "Nanu ca “cakkhunā rūpaṁ disvā”ti vacanato cakkhundriyameva dassanakiccaṁ sādeti,",
  "tika-abh07t12:21_4": "na viññāṇanti?",
  "tika-abh07t12:21_5": "Nayidamevaṁ,",
  "tika-abh07t12:21_6": "rūpassa andhabhāvena rūpadassane asamatthabhāvato.",
  "tika-abh07t12:21_7": "Yadi ca taṁ rūpaṁ passati,",
  "tika-abh07t12:21_8": "tathā sati aññaviññāṇasamaṅginopi rūpadassanappasaṅgo siyā.",
  "tika-abh07t12:21_9": "Yadi evaṁ viññāṇassa taṁ kiccaṁ sādheti,",
  "tika-abh07t12:21_10": "viññāṇassa appaṭibandhattā antaritarūpassapi dassanaṁ siyā.",
  "tika-abh07t12:21_11": "Hotu antaritassapi dassanaṁ,",
  "tika-abh07t12:21_12": "yassa phalikāditirohitassa ālokapaṭibandho natthi,",
  "tika-abh07t12:21_13": "yassa pana kuṭṭādiantaritassa alokapaṭibandho atthi.",
  "tika-abh07t12:21_14": "Tattha paccayābhāvato viññāṇaṁ nuppajjatīti na tassa cakkhuviññāṇena gahaṇaṁ hoti.",
  "tika-abh07t12:21_15": "“Cakkhunā”ti panettha tena dvārena karaṇabhūtenāti adhippāyo.",
  "tika-abh07t12:21_16": "Atha vā nissitakiriyā nissayappaṭibaddhā vuttā yathā “mañcā ukkuṭṭhiṁ karontī”ti.",
  "tika-abh07t12:22_0": "Sampaṭicchantanti tameva rūpaṁ paṭiggaṇhantaṁ viya.",
  "tika-abh07t12:22_1": "Santīrayamānanti tameva rūpaṁ vīmaṁsantaṁ viya.",
  "tika-abh07t12:22_2": "Vavatthapentanti tameva rūpaṁ suṭṭhu sallakkhentaṁ viya.",
  "tika-abh07t12:22_3": "Yonisomanasikārādivasena laddho paccayo etenāti laddhapaccayaṁ.",
  "tika-abh07t12:22_4": "Yaṁ kiñci javananti sambandho.",
  "tika-abh07t12:22_5": "Mucchāmaraṇāsannakālesu ca chappañcapi javanāni pavattantīti āha “yebhuyyenā”ti.",
  "tika-abh07t12:22_6": "Javanānubandhānīti paṭisotagāmināvaṁ nadīsoto viya kiñci kālaṁ javanaṁ anugatāni.",
  "tika-abh07t12:22_7": "Tassa javanassa ārammaṇaṁ ārammaṇametesanti tadārammaṇāni “brahmassaro”tyādīsu viya majjhepadalopavasena,",
  "tika-abh07t12:22_8": "tadārammaṇāni ca tāni pākāni cāti tadārammaṇapākāni.",
  "tika-abh07t12:22_9": "Yathārahanti ārammaṇajavanasattānurūpaṁ.",
  "tika-abh07t12:22_10": "Tathā pavattiṁ pana sayameva pakāsayissati,",
  "tika-abh07t12:22_11": "bhavaṅgapātoti vīthicittavasena appavattitvā cittassa bhavaṅgapāto viya,",
  "tika-abh07t12:22_12": "bhavaṅgavasena uppattīti vuttaṁ hoti.",
  "tika-abh07t12:22_13": "Ettha ca vīthicittappavattiyā sukhaggahaṇatthaṁ ambopamādikaṁ āharanti,",
  "tika-abh07t12:22_14": "tatridaṁ ambopamāmattaṁ –",
  "tika-abh07t12:22_15": "eko kira puriso phalitambarukkhamūle sasīsaṁ pārupitvā niddāyanto āsanne patitassa ekassa ambaphalassa",
  "tika-abh07t12:22_16": "saddena pabujjhitvā sīsato vatthaṁ apanetvā cakkhuṁ ummīletvā disvā ca taṁ gahetvā madditvā upasiṅghitvā",
  "tika-abh07t12:22_17": "pakkabhāvaṁ ñatvā paribhuñjitvā mukhagataṁ saha semhena ajjhoharitvā puna tattheva niddāyati.",
  "tika-abh07t12:22_18": "Tattha purisassa niddāyanakālo viya bhavaṅgakālo,",
  "tika-abh07t12:22_19": "phalassa patitakālo viya ārammaṇassa pasādaghaṭṭanakālo,",
  "tika-abh07t12:22_20": "tassa saddena pabuddhakālo viya āvajjanakālo,",
  "tika-abh07t12:22_21": "ummīletvā olokitakālo viya cakkhuviññāṇappavattikālo,",
  "tika-abh07t12:22_22": "gahitakālo viya sampaṭicchanakālo,",
  "tika-abh07t12:22_23": "maddanakālo viya santīraṇakālo,",
  "tika-abh07t12:22_24": "upasiṅghanakālo viya voṭṭhabbanakālo,",
  "tika-abh07t12:22_25": "paribhogakālo viya javanakālo,",
  "tika-abh07t12:22_26": "mukhagataṁ saha semhena ajjhoharaṇakālo viya tadārammaṇakālo,",
  "tika-abh07t12:22_27": "puna niddāyanakālo viya puna bhavaṅgakālo.",
  "tika-abh07t12:23_0": "Imāya ca upamāya kiṁ dīpitaṁ hoti?",
  "tika-abh07t12:23_1": "Ārammaṇassa pasādaghaṭṭanameva kiccaṁ,",
  "tika-abh07t12:23_2": "āvajjanassa visayābhujanameva,",
  "tika-abh07t12:23_3": "cakkhuviññāṇassa dassanamattameva,",
  "tika-abh07t12:23_4": "sampaṭicchanādīnañca paṭiggaṇhanādimattameva,",
  "tika-abh07t12:23_5": "javanasseva pana ārammaṇarasānubhavanaṁ,",
  "tika-abh07t12:23_6": "tadārammaṇassa ca tena anubhūtasseva anubhavananti evaṁ kiccavasena dhammānaṁ aññamaññaṁ asaṁkiṇṇatā dīpitā hoti.",
  "tika-abh07t12:23_7": "Evaṁ pavattamānaṁ pana cittaṁ “āvajjanaṁ nāma hutvā bhavaṅgānantaraṁ hoti,",
  "tika-abh07t12:23_8": "tvaṁ dassanādīsu aññataraṁ hutvā āvajjanānantara”ntyādinā niyuñjake kārake asatipi utubījaniyāmādi viya cittaniyāmavaseneva pavattatīti veditabbaṁ.",
  "tika-abh07t12:24_0": "11. Ettāvatā sattarasa cittakkhaṇāni paripūrentīti sambandho.",
  "tika-abh07t12:25_0": "12.Appahontātītakanti appahontaṁ hutvā atītaṁ.",
  "tika-abh07t12:25_1": "Natthi tadārammaṇuppādoti cuddasacittakkhaṇāyuke tāva ārammaṇassa niruddhattāva tadārammaṇaṁ nuppajjati.",
  "tika-abh07t12:25_2": "Na hi ekavīthiyaṁ kesuci paccuppannārammaṇesu kānici atītārammaṇāni honti.",
  "tika-abh07t12:25_3": "Pannarasacittakkhaṇāyukesupi javanuppattito paraṁ ekameva cittakkhaṇaṁ avasiṭṭhanti dvikkhattuṁ tadārammaṇuppattiyā",
  "tika-abh07t12:25_4": "appahonakabhāvato natthi dutiyatadārammaṇassa uppattīti paṭhamampi nuppajjati.",
  "tika-abh07t12:25_5": "Dvikkhattumeva hi tadārammaṇuppatti pāḷiyaṁ niyamitā cittappavattigaṇanāyaṁ sabbavāresu “tadārammaṇāni dve”ti dvinnameva cittavārānaṁ āgatattā.",
  "tika-abh07t12:25_6": "Yaṁ pana paramatthavinicchaye vuttaṁ –",
  "tika-abh07t12:26_0": "“Sakiṁ dve vā tadālambaṁ,",
  "tika-abh07t12:26_1": "sakimāvajjanādayo”ti,",
  "tika-abh07t12:26_2": "taṁ majjhimabhāṇakamatānusārena vuttanti daṭṭhabbaṁ.",
  "tika-abh07t12:26_3": "Yasmā pana majjhimabhāṇakānaṁ vādo heṭṭhā vuttapāḷiyā asaṁsandanato sammohavinodanīyaṁ paṭikkhittova,",
  "tika-abh07t12:26_4": "tasmā ācariyenapi attanā anadhippetattāyeva idha ceva nāmarūpaparicchede ca sakiṁ tadārammaṇuppatti na vuttā.",
  "tika-abh07t12:27_0": "13.",
  "tika-abh07t12:27_1": "Voṭṭhabbanuppādato paraṁ chacittakkhaṇāvasiṭṭhāyukampi ārammaṇaṁ appāyukabhāvena paridubbalattā javanuppattiyā paccayo na hoti.",
  "tika-abh07t12:27_2": "Javanañhi uppajjamānaṁ niyamena sattacittakkhaṇāyukeyeva uppajjatīti adhippāyenāha “javanampi anuppajjitvā”ti.",
  "tika-abh07t12:27_3": "Hetumhi cāyaṁ tvāpaccayo,",
  "tika-abh07t12:27_4": "javanassapi anuppattiyāti attho.",
  "tika-abh07t12:27_5": "Itarathā hi aparakālakiriyāya samānakattukatā na labbhatīti.",
  "tika-abh07t12:27_6": "Dvattikkhattunti dvikkhattuṁ vā tikkhattuṁ vā.",
  "tika-abh07t12:27_7": "Keci pana “tikkhattu’nti idaṁ vacanasiliṭṭhatāmattappayojana”nti vadanti,",
  "tika-abh07t12:27_8": "taṁ pana tesaṁ abhinivesamattaṁ.",
  "tika-abh07t12:27_9": "Na hi “dvikkhattuṁ voṭṭhabbanameva parivattatī”ti vuttepi vacanassa asiliṭṭhabhāvo atthi,",
  "tika-abh07t12:27_10": "na ca tikkhattuṁ pavattiyā bādhakaṁ kiñci vacanaṁ aṭṭhakathādīsu atthi.",
  "tika-abh07t12:27_11": "Evañca katvā tattha tattha sīhaḷasaṁvaṇṇanākārāpi “dvikkhattuṁ vā tikkhattuṁ vā”icceva vaṇṇenti.",
  "tika-abh07t12:27_12": "Voṭṭhabbanameva parivattatīti voṭṭhabbanameva punappunaṁ uppajjati.",
  "tika-abh07t12:27_13": "Taṁ pana appatvā antarā cakkhuviññāṇādīsu ṭhatvā cittappavattiyā nivattanaṁ natthi.",
  "tika-abh07t12:28_0": "Ānandācariyo panettha “āvajjanā kusalākusalānaṁ khandhānaṁ anantarapaccayena paccayo”ti āvajjanāya kusalākusalānaṁ",
  "tika-abh07t12:28_1": "anantarapaccayabhāvassa vuttattā voṭṭhabbanāvajjanānañca atthantarābhāvato sati uppattiyaṁ voṭṭhabbanaṁ",
  "tika-abh07t12:28_2": "kāmāvacarakusalākusalakiriyajavanānaṁ ekantato anantarapaccayabhāveneva pavatteyya,",
  "tika-abh07t12:28_3": "no aññathāti mucchākālādīsu mandībhūtavegatāya javanapāripūriyā parittārammaṇaṁ niyamitabbaṁ,",
  "tika-abh07t12:28_4": "na voṭṭhabbanassa dvattikkhattuṁ pavattiyāti dīpeti.",
  "tika-abh07t12:28_5": "Kiñcāpi evaṁ dīpeti,",
  "tika-abh07t12:28_6": "tihetukavipākāni pana anantarapaccayabhāvena vuttāneva.",
  "tika-abh07t12:28_7": "Khīṇāsavānaṁ cutivasena pavattāni na kassaci anantarapaccayabhāvaṁ gacchantīti tāni viya voṭṭhabbanampi",
  "tika-abh07t12:28_8": "paccayavekallato kusalākusalādīnaṁ anantarapaccayo na hotīti na na sakkā vattuṁ,",
  "tika-abh07t12:28_9": "tasmā aṭṭhakathāsu āgatanayenevettha parittārammaṇaṁ niyamitanti.",
  "tika-abh07t12:29_0": "14.Natthivīthicittuppādo uparimakoṭiyā sattacittakkhaṇāyukassapi dvattikkhattuṁ voṭṭhabbanuppattiyā appahonakabhāvato vīthicittānaṁ uppādo natthi,",
  "tika-abh07t12:29_1": "bhavaṅgapātova hotīti adhippāyo.",
  "tika-abh07t12:29_2": "Bhavaṅgacalanamevāti avadhāraṇaphalaṁ dassetuṁ “natthi vīthicittuppādo”ti vuttaṁ.",
  "tika-abh07t12:29_3": "Apare pana “natthi bhavaṅgupacchedo”ti avadhāraṇaphalaṁ dassenti,",
  "tika-abh07t12:29_4": "taṁ pana vīthicittuppādābhāvavacaneneva siddhaṁ.",
  "tika-abh07t12:29_5": "Sati hi vīthicittuppāde bhavaṅgaṁ upacchijjati.",
  "tika-abh07t12:29_6": "Bhavaṅgupacchedanāmena pana heṭṭhāpi visuṁ avuttattā idha avisesena vuttaṁ.",
  "tika-abh07t12:30_0": "15.",
  "tika-abh07t12:30_1": "Sabbaso vīthicittuppattiyā abhāvato pacchimavārovidhamoghavāravasena vutto,",
  "tika-abh07t12:30_2": "aññattha pana dutiyatatiyavārāpi tadārammaṇajavanehi suññattā “moghavārā”ti vuttā.",
  "tika-abh07t12:30_3": "Ārammaṇabhūtāti visayabhūtā,",
  "tika-abh07t12:30_4": "paccayabhūtā ca.",
  "tika-abh07t12:30_5": "Paccayopi hi “ārammaṇa”nti vuccati “na lacchati māro otāraṁ,",
  "tika-abh07t12:30_6": "na lacchati māro ārammaṇa”ntyādīsu viya.",
  "tika-abh07t12:30_7": "Tenevettha moghavārassapi ārammaṇabhūtā visayappavattīti siddhaṁ.",
  "tika-abh07t12:30_8": "Atiparittārammaṇañhi moghavārapaññāpanassa paccayo hoti.",
  "tika-abh07t12:30_9": "Itarathā hi bhavaṅgacalanassa sakasakagocareyeva pavattanato pacchimavārassa atiparittārammaṇe pavatti",
  "tika-abh07t12:30_10": "natthīti “catunnaṁ vārānaṁ ārammaṇabhūtā”ti vacanaṁ durupapādanaṁ siyāti.",
  "tika-abh07t12:31_0": "16.",
  "tika-abh07t12:31_1": "Pañcadvāre yathārahaṁ taṁtaṁdvārānurūpaṁ,",
  "tika-abh07t12:31_2": "taṁtaṁpaccayānurūpaṁ,",
  "tika-abh07t12:31_3": "taṁtaṁārammaṇādianurūpañca uppajjamānāni vīthicittāni āvajjanadassanādisampaṭicchanasantīraṇavoṭṭhabbanajavanatadārammaṇavasena",
  "tika-abh07t12:31_4": "avisesato satteva honti.",
  "tika-abh07t12:31_5": "Cittuppādā cittānaṁ visuṁ visuṁ uppattivasena uppajjamānacittāniyeva vā catuddasa āvajjanādipañcakasattajavanatadārammaṇadvayavasena.",
  "tika-abh07t12:31_6": "Vitthārā pana catupaññāsa sabbesameva kāmāvacarānaṁ yathāsambhavaṁ tattha uppajjanato,",
  "tika-abh07t12:32_0": "Etthāti visayappavattisaṅgahe.",
  "tika-abh07t12:33_0": "Pañcadvāravīthivaṇṇanā niṭṭhitā.",
  "tika-abh07t12:34_0": "Manodvāravīthi",
  "tika-abh07t12:35_0": "Parittajavanavāravaṇṇanā",
  "tika-abh07t12:36_0": "17.",
  "tika-abh07t12:36_1": "Manodvārikacittānaṁ atītānāgatampi ārammaṇaṁ hotīti tesaṁ atimahantādivasena visayavavatthānaṁ kātuṁ",
  "tika-abh07t12:36_2": "na sakkāti vibhūtāvibhūtavasenevetaṁ niyametuṁ “yadi vibhūtamārammaṇa”ntyādi vuttaṁ.",
  "tika-abh07t12:37_0": "19.Etthāti manodvāre.",
  "tika-abh07t12:37_1": "Ekacattālīsa pañcadvārāveṇikānaṁ dvipañcaviññāṇamanodhātuttayavasena terasacittānaṁ tattha appavattanato.",
  "tika-abh07t12:38_0": "Parittajavanavāravaṇṇanā niṭṭhitā.",
  "tika-abh07t12:39_0": "Appanājavanavāravaṇṇanā",
  "tika-abh07t12:40_0": "20.Vibhūtāvibhūtabhedo natthi ārammaṇassa vibhūtakāleyeva appanāsambhavato.",
  "tika-abh07t12:41_0": "21.",
  "tika-abh07t12:41_1": "Tattha hi chabbīsatimahaggatalokuttarajavanesu yaṁ kiñci javanaṁ appanāvīthimotaratīti sambandho.",
  "tika-abh07t12:41_2": "Parikammopacārānulomagotrabhunāmena yathākkamaṁ uppajjitvā niruddeti yojanā.",
  "tika-abh07t12:41_3": "Paṭhamacittañhi appanāya parikammattā paṭisaṅkhārakabhūtattā parikammaṁ.",
  "tika-abh07t12:41_4": "Dutiyaṁ samīpacārittā upacāraṁ.",
  "tika-abh07t12:41_5": "Nāccāsannopi hi nātidūrappavatti samīpacārī nāma hoti,",
  "tika-abh07t12:41_6": "appanaṁ upecca caratīti vā upacāraṁ.",
  "tika-abh07t12:41_7": "Tatiyaṁ pubbabhāge parikammānaṁ,",
  "tika-abh07t12:41_8": "upariappanāya ca anukūlattā anulomaṁ.",
  "tika-abh07t12:41_9": "Catutthaṁ parittagottassa,",
  "tika-abh07t12:41_10": "puthujjanagottassa ca abhibhavanato,",
  "tika-abh07t12:41_11": "mahaggatagottassa,",
  "tika-abh07t12:41_12": "lokuttaragottassa ca bhāvanato vaḍḍhanato gotrabhu,",
  "tika-abh07t12:41_13": "imāni cattāri nāmāni catukkhattuṁ pavattiyaṁ anavasesato labbhanti,",
  "tika-abh07t12:41_14": "tikkhattuṁ pavattiyaṁ pana upacārānulomagotrabhunāmeneva labbhanti.",
  "tika-abh07t12:41_15": "Aṭṭhakathāyaṁ pana purimānaṁ tiṇṇaṁ,",
  "tika-abh07t12:41_16": "dvinnaṁ vā avisesenapi parikammādināmaṁ vuttaṁ,",
  "tika-abh07t12:41_17": "catukkhattuṁ,",
  "tika-abh07t12:41_18": "tikkhattumeva vā pañcamaṁ,",
  "tika-abh07t12:41_19": "catutthaṁ vā uppajjitabbaappanānurūpatoti adhippāyo.",
  "tika-abh07t12:41_20": "Parikammādināmānaṁ anavasesato labbhamānavāradassanatthaṁ “catukkhattu”nti ādito vuttaṁ,",
  "tika-abh07t12:41_21": "gaṇanapaṭipāṭivasena pana “pañcamaṁ vā”ti osāne vuttaṁ.",
  "tika-abh07t12:42_0": "Yathārahanti khippābhiññadandhābhiññānurūpaṁ.",
  "tika-abh07t12:42_1": "Khippābhiññassa hi tikkhattuṁ pavattakāmāvacarajavanānantaraṁ catutthaṁ appanācittamuppajjati.",
  "tika-abh07t12:42_2": "Dandhābhiññassa catukkhattuṁ pavattajavanānantaraṁ pañcamaṁ appanā uppajjati,",
  "tika-abh07t12:42_3": "yasmā pana aladdhāsevanaṁ anulomaṁ gotrabhuṁ uppādetuṁ na sakkoti,",
  "tika-abh07t12:42_4": "laddhāsevanampi ca chaṭṭhaṁ sattamaṁ bhavaṅgassa āsannabhāvena papātāsannapuriso viya appanāvasena patiṭṭhātuṁ na sakkoti,",
  "tika-abh07t12:42_5": "tasmā catutthato oraṁ,",
  "tika-abh07t12:42_6": "pañcamato paraṁ vā appanā na hotīti daṭṭhabbaṁ.",
  "tika-abh07t12:42_7": "Yathābhinīhāravasenāti rūpārūpalokuttaramaggaphalānurūpasamathavipassanābhāvanācittābhinīharaṇānurūpato,",
  "tika-abh07t12:42_8": "appanāya vīthi appanāvīthi.",
  "tika-abh07t12:42_9": "“Tato paraṁ bhavaṅgapātova hotī”ti ettakeyeva vutte catutthaṁ,",
  "tika-abh07t12:42_10": "pañcamaṁ vā otiṇṇaappanāto paraṁ bhavaṅgapātova hoti,",
  "tika-abh07t12:42_11": "na maggānantaraṁ phalacittaṁ,",
  "tika-abh07t12:42_12": "samāpattivīthiyañca jhānaphalacittāni punappunanti gaṇheyyunti puna “appanāvasāne”ti vuttaṁ.",
  "tika-abh07t12:42_13": "Nikāyantariyā kira lokiyappanāsu paṭhamakappanāto paraṁ sattamajavanapūraṇatthaṁ dvattikkhattuṁ kāmāvacarajavanānampi",
  "tika-abh07t12:42_14": "pavattiṁ vaṇṇentīti tesaṁ matinisedhanatthaṁ “bhavaṅgapātovā”ti sāvadhāraṇaṁ vuttaṁ.",
  "tika-abh07t12:43_0": "22.Tatthāti tesu aṭṭhañāṇasampayuttakāmāvacarajavanesu,",
  "tika-abh07t12:43_1": "tesu ca chabbīsatimahaggatalokuttarajavanesu.",
  "tika-abh07t12:43_2": "Tatthāti vā tasmiṁ appanāvāre.",
  "tika-abh07t12:43_3": "Somanassasahagatajavanānantaranti somanassasahagatānaṁ catunnaṁ kusalakiriyajavanānaṁ anantaraṁ.",
  "tika-abh07t12:43_4": "Somanassasahagatāvāti catukkajjhānassa,",
  "tika-abh07t12:43_5": "sukkhavipassakādīnaṁ maggaphalassa ca vasena somanassasahagatāva,",
  "tika-abh07t12:43_6": "na pana upekkhāsahagatā bhinnavedanānaṁ aññamaññaṁ āsevanapaccayabhāvassa anuddhaṭattā.",
  "tika-abh07t12:43_7": "Pāṭikaṅkhitabbāti pasaṁsitabbā,",
  "tika-abh07t12:43_8": "icchitabbāti vuttaṁ hoti.",
  "tika-abh07t12:43_9": "Tatthāpīti tasmiṁ ekavedanajavanavārepi.",
  "tika-abh07t12:43_10": "Kusalajavanānantaranti catubbidhañāṇasampayuttakusalajavanānantaraṁ kusalajavanamappeti,",
  "tika-abh07t12:43_11": "na kiriyajavanaṁ bhinnasantāne nibbattanato.",
  "tika-abh07t12:43_12": "Heṭṭhimañca phalattayamappeti samāpattivīthiyantyadhippāyo.",
  "tika-abh07t12:44_0": "23.Sukhapuññamhā somanassasahagatatihetukakusaladvayato paraṁ aggaphalavipākakiriyavajjitalokiyalokuttaracatukkajjhānajavanavasena dvattiṁsa,",
  "tika-abh07t12:44_1": "upekkhakā tihetukakusaladvayato paraṁ tatheva pañcamajjhānāni dvādasa,",
  "tika-abh07t12:44_2": "sukhitakriyato tihetukadvayato paraṁ kiriyajjhānacatukkassa,",
  "tika-abh07t12:44_3": "aggaphalacatukkassa ca vasena aṭṭha,",
  "tika-abh07t12:44_4": "upekkhakā tihetukadvayato paraṁ upekkhāsahagatarūpārūpakiriyapañcakassa,",
  "tika-abh07t12:44_5": "aggaphalassa ca vasena cha appanā sambhonti.",
  "tika-abh07t12:45_0": "24.Etthāti vīthisaṅgahādhikāre.",
  "tika-abh07t12:46_0": "Appanājavanavāravaṇṇanā niṭṭhitā.",
  "tika-abh07t12:47_0": "Manodvāravīthivaṇṇanā niṭṭhitā.",
  "tika-abh07t12:48_0": "Appanājavanavāravaṇṇanā niṭṭhitā.",
  "tika-abh07t12:49_0": "Tadārammaṇaniyamavaṇṇanā",
  "tika-abh07t12:50_0": "25.Sabbatthāpīti pañcadvāramanodvārepi.",
  "tika-abh07t12:51_0": "26.Iṭṭheti iṭṭhamajjhatte.",
  "tika-abh07t12:51_1": "Atiiṭṭhārammaṇañhi visuṁ vakkhati.",
  "tika-abh07t12:51_2": "Kusalavipākāni pañcaviññāṇasampaṭicchanasantīraṇatadārammaṇānīti sambandho.",
  "tika-abh07t12:51_3": "Iṭṭhamajjhatte santīraṇatadārammaṇāni upekkhāsahagatānevāti āha “atiiṭṭhe pana somanassasahagatānevā”ti.",
  "tika-abh07t12:51_4": "Vipākassa hi kammānubhāvato pavattamānassa ādāse mukhanimittaṁ viya nibbikappatāya pakappetvā gahaṇābhāvato yathārammaṇameva vedanāyogo hoti,",
  "tika-abh07t12:51_5": "kusalākusalānaṁ pana appahīnavipallāsesu santānesu pavattiyā atiiṭṭhepi iṭṭhamajjhattaaniṭṭhākārato,",
  "tika-abh07t12:51_6": "aniṭṭhepi iṭṭhaiṭṭhamajjhattākārato gahaṇaṁ hoti.",
  "tika-abh07t12:51_7": "Tathā hi assaddhādīnaṁ buddhādīsu atiiṭṭhārammaṇesupi upekkhājavanaṁ hoti,",
  "tika-abh07t12:51_8": "titthiyādīnañca domanassajavanaṁ,",
  "tika-abh07t12:51_9": "gambhīrapakatikādīnañca paṭikkūlārammaṇe upekkhājavanaṁ,",
  "tika-abh07t12:51_10": "sunakhādīnañca tattha somanassajavanaṁ,",
  "tika-abh07t12:51_11": "purimapacchābhāgappavattāni pana vipākāni yathāvatthukāneva.",
  "tika-abh07t12:51_12": "Apica asucidassane sumanāyamānānaṁ sunakhādīnanti.",
  "tika-abh07t12:51_13": "Cakkhuviññāṇādīnaṁ pana atiiṭṭhāniṭṭhesu pavattamānānampi upekkhāsahagatabhāve kāraṇaṁ heṭṭhā kathitameva.",
  "tika-abh07t12:52_0": "27.Tatthāpīti tadārammaṇesupi.",
  "tika-abh07t12:52_1": "Somanassasahagatakiriyajavanāvasāneti sahetukāhetukasukhasahagatakiriyapañcakāvasāne.",
  "tika-abh07t12:52_2": "Khīṇāsavānaṁ cittavipallāsābhāvena kiriyajavanānipi yathārammaṇameva pavattantīti vuttaṁ “somanassasahagatakiriyajavanāvasāne”tyādi.",
  "tika-abh07t12:52_3": "Keci pana ācariyā “paṭṭhāne ‘kusalākusale niruddhe vipāko tadārammaṇatā uppajjatī’ti kusalākusalānamevānantaraṁ",
  "tika-abh07t12:52_4": "tadārammaṇaṁ vuttanti natthi kiriyajavanānantaraṁ tadārammaṇuppādo”ti vadanti.",
  "tika-abh07t12:52_5": "Tattha vuccate –",
  "tika-abh07t12:52_6": "yadi abyākatānantarampi tadārammaṇaṁ vucceyya.",
  "tika-abh07t12:52_7": "Parittārammaṇe voṭṭhabbanānantarampi tassa pavattiṁ maññeyyunti kiriyajavanānantaraṁ tadārammaṇaṁ na vuttaṁ,",
  "tika-abh07t12:52_8": "na pana alabbhanato.",
  "tika-abh07t12:52_9": "Labbhamānassapi hi kenaci adhippāyena katthaci avacanaṁ dissati,",
  "tika-abh07t12:52_10": "yathā taṁ dhammasaṅgahe labbhamānampi hadayavatthu desanābhedaparihāratthaṁ na vuttanti.",
  "tika-abh07t12:53_0": "28.Domanassa…pe…",
  "tika-abh07t12:53_1": "upekkhāsahagatāneva bhavanti,",
  "tika-abh07t12:53_2": "na somanassasahagatāni aññamaññaṁ viruddhasabhāvattā.",
  "tika-abh07t12:53_3": "Teneva hi paṭṭhāne domanassānantaraṁ somanassaṁ,",
  "tika-abh07t12:53_4": "tadanantarañca domanassaṁ anuddhaṭaṁ.",
  "tika-abh07t12:53_5": "Tathā hi “sukhāya vedanāya sampayutto dhammo sukhāya vedanāya sampayuttassa dhammassa anantarapaccayena",
  "tika-abh07t12:53_6": "paccayo”tyādinā sukhadukkhavedanāya sampayuttā dhammā attano attano samānavedanāsampayuttānaṁ adukkhamasukhavedanāya",
  "tika-abh07t12:53_7": "sampayuttakānañca anantarapaccayabhāvena dvīsu dvīsu vāresu vuttā,",
  "tika-abh07t12:53_8": "adukkhamasukhavedanāya sampayuttakā pana samānavedanāsampayuttānaṁ,",
  "tika-abh07t12:53_9": "itaravedanādvayasampayuttānañca dhammānaṁ anantarapaccayabhāvena tīsu vāresūti evaṁ vedanāttike satteva anantarapaccayavārā vuttā.",
  "tika-abh07t12:53_10": "Yadi ca domanassānantaraṁ somanassaṁ,",
  "tika-abh07t12:53_11": "somanassānantaraṁ vā domanassaṁ uppajjeyya,",
  "tika-abh07t12:53_12": "sukhadukkhavedanāsampayuttānampi aññamaññaṁ anantarapaccayavasena dve vāre vaḍḍhetvā nava vārā vattabbā siyuṁ,",
  "tika-abh07t12:53_13": "na panevaṁ vuttā.",
  "tika-abh07t12:53_14": "Tasmā na tesaṁ tadanantaraṁ uppatti atthi.",
  "tika-abh07t12:53_15": "Ettha ca “somanassasahagatakiriyajavanāvasāne”tyādinā ayampi niyamo anuññāto –",
  "tika-abh07t12:54_0": "“Parittakusalādosa-pāpasātakriyājavā ;",
  "tika-abh07t12:55_0": "Pañcasvekaṁ tadālambaṁ, sukhitesu yathārahaṁ.",
  "tika-abh07t12:56_0": "“Pāpākāmasubhā ceva, sopekkhā ca kriyājavā;",
  "tika-abh07t12:57_0": "Sopekkhesu tadālambaṁ, chasvekamanurūpato”ti.",
  "tika-abh07t12:58_0": "Ayañhi javanena tadārammaṇaniyamo abyabhicārī.",
  "tika-abh07t12:58_1": "“Ñāṇasampayuttajavanato ñāṇasampayuttatadārammaṇa”ntyādinayappavatto pana anekantiko.",
  "tika-abh07t12:58_2": "Yebhuyyena hi akusalajavanesu paricitassa kadāci kusalajavanesu javitesu,",
  "tika-abh07t12:58_3": "kusalajavanesu vā paricitassa kadāci akusalajavanesu javitesu akusalānantaraṁ pavattaparicayena tihetukajavanatopi paraṁ ahetukatadārammaṇaṁ hoti,",
  "tika-abh07t12:58_4": "tathā kusalānantaraṁ pavattaparicayena akusalajavanato paraṁ tihetukatadārammaṇampi,",
  "tika-abh07t12:58_5": "paṭisandhinibbattakakammato pana aññakammena tadārammaṇappavattiyaṁ vattabbameva natthi.",
  "tika-abh07t12:58_6": "Tathā ca vuttaṁ paṭṭhāne “ahetuke khandhe aniccato dukkhato anattato vipassanti,",
  "tika-abh07t12:58_7": "kusalākusale niruddhe ahetuko vipāko tadārammaṇatā uppajjati,",
  "tika-abh07t12:58_8": "kusalākusale niruddhe sahetuko vipāko tadārammaṇatā uppajjatī”ti.",
  "tika-abh07t12:59_0": "Tasmāti yasmā domanassajavanāvasāne upekkhāsahagatāneva honti.",
  "tika-abh07t12:59_1": "Tasmā domanassasahagatajavanāvasāne upekkhāsahagatasantīraṇaṁ uppajjatīti sambandho.",
  "tika-abh07t12:59_2": "‘Somanassapaṭisandhikassā’ti imināva bhavaṅgapātābhāvo dīpitova hoti domanassānantaraṁ somanassābhāvatoti",
  "tika-abh07t12:59_3": "taṁ avatvā tadārammaṇābhāvameva parikappento āha “yadi tadārammaṇasambhavo natthī”ti.",
  "tika-abh07t12:59_4": "Somanassapaṭisandhikassa titthiyādino buddhādiatiiṭṭhārammaṇe pi paṭihatacittassa domanassajavane javite",
  "tika-abh07t12:59_5": "vuttanayena somanassatadārammaṇassa atiiṭṭhārammaṇe ca upekkhāsahagatatadārammaṇassa anuppajjanato,",
  "tika-abh07t12:59_6": "kenaci vā asappāyena parihīnalokiyajjhānaṁ ārabbha “paṇītadhammo me naṭṭho”ti vippaṭisāraṁ janentassa",
  "tika-abh07t12:59_7": "domanassajavane sati akāmāvacarārammaṇe tadārammaṇābhāvato yadi tadārammaṇassa uppattisambhavo natthīti",
  "tika-abh07t12:59_8": "adhippāyo.",
  "tika-abh07t12:60_0": "Paricitapubbanti pubbe paricitaṁ,",
  "tika-abh07t12:60_1": "tasmiṁ bhave yebhuyyena gahitapubbaṁ.",
  "tika-abh07t12:60_2": "Upekkhāsahagatasantīraṇaṁuppajjati nirāvajjanampi.",
  "tika-abh07t12:60_3": "Yathā taṁ nirodhā vuṭṭhahantassa phalacittantyadhippāyo. Yathāhu –",
  "tika-abh07t12:61_0": "“Nirāvajjaṁ kathaṁ cittaṁ, hoti netañhi sammataṁ;",
  "tika-abh07t12:62_0": "Niyamo na vināvajjaṁ, nirodhā phaladassanā”ti.",
  "tika-abh07t12:63_0": "Kena pana kiccena idaṁ cittaṁ pavattatīti?",
  "tika-abh07t12:63_1": "Tadārammaṇakiccena tāva na pavattati javanārammaṇassa aggahaṇato,",
  "tika-abh07t12:63_2": "nāpi santīraṇakiccena yathāsampaṭicchitassa santīraṇavasena appavattanato,",
  "tika-abh07t12:63_3": "paṭisandhicutīsu vattabbameva natthi,",
  "tika-abh07t12:63_4": "pārisesato pana bhavassa aṅgabhāvato bhavaṅgakiccenāti yuttaṁ siyā.",
  "tika-abh07t12:63_5": "Ācariyadhammapālattherenapi hi ayamattho dassitova.",
  "tika-abh07t12:63_6": "Yaṁ pana paṭisandhibhavaṅgānaṁ dhammato,",
  "tika-abh07t12:63_7": "ārammaṇato ca samānataṁ vakkhati,",
  "tika-abh07t12:63_8": "taṁ yebhuyyatoti daṭṭhabbaṁ.",
  "tika-abh07t12:63_9": "Na hi idamekaṁ ṭhānaṁ vajjetvā paṭisandhibhavaṅgānaṁ visadisatā atthi.",
  "tika-abh07t12:63_10": "Tamanantaritvāti taṁ attano anantaraṁ abyavahitaṁ katvā,",
  "tika-abh07t12:63_11": "tadanantarantyattho.",
  "tika-abh07t12:64_0": "29.Kāmāvacara…pe…",
  "tika-abh07t12:64_1": "icchantīti ettha kāmāvacarajavanāvasāneyeva tadārammaṇaṁ icchanti kāmataṇhānidānakammanibbattattā.",
  "tika-abh07t12:64_2": "Na hi taṁ kāmataṇhāhetukena kammunā janitaṁ ataṁsabhāvassa rūpārūpāvacaralokuttarajavanassa anantaraṁ uppajjati.",
  "tika-abh07t12:64_3": "Kiṁkāraṇā?",
  "tika-abh07t12:64_4": "Ajanakattā,",
  "tika-abh07t12:64_5": "janakasamānattābhāvato ca.",
  "tika-abh07t12:64_6": "Yathā hi gehato bahi nikkhamitukāmo bālako janakaṁ,",
  "tika-abh07t12:64_7": "taṁsadisaṁ vā aṅguliyaṁ gahetvā nikkhamati,",
  "tika-abh07t12:64_8": "nāññaṁ rājapurisādiṁ,",
  "tika-abh07t12:64_9": "evaṁ bhavaṅgavisayato aññattha pavattamānaṁ tadārammaṇaṁ janakaṁ kāmāvacarakusalākusalaṁ,",
  "tika-abh07t12:64_10": "taṁsadisaṁ vā kāmāvacarakiriyajavanaṁ anubandhati,",
  "tika-abh07t12:64_11": "na pana tassa visadisāni mahaggatalokuttarajavanāni.",
  "tika-abh07t12:64_12": "Tathā kāmāvacarasattānameva tadārammaṇaṁ icchanti,",
  "tika-abh07t12:64_13": "na brahmānaṁ tadārammaṇūpanissayassa kāmāvacarapaṭisandhibījassābhāvato.",
  "tika-abh07t12:64_14": "Tathā kāmāvacaradhammesveva ārammaṇabhūtesu icchanti.",
  "tika-abh07t12:64_15": "Na itaresu aparicitattā.",
  "tika-abh07t12:64_16": "Yathā hi so bālako janakaṁ,",
  "tika-abh07t12:64_17": "taṁsadisaṁ vā anugacchantopi araññādiaparicitaṭṭhānaṁ gacchantaṁ ananubandhitvā pamukhaṅgaṇādimhi paricitaṭṭhāneyeva anubandhati,",
  "tika-abh07t12:64_18": "evamidampi rūpāvacarādiaparicitārammaṇaṁ ārabbha pavattantaṁ nānubandhati.",
  "tika-abh07t12:64_19": "Apica kāmataṇhāyattakammajanitattāpi etaṁ kāmataṇhārammaṇesu parittadhammesveva pavattatīti vuttovāyamattho.",
  "tika-abh07t12:64_20": "Honti cettha –",
  "tika-abh07t12:65_0": "“Janakaṁ taṁsamānaṁ vā, javanaṁ anubandhati;",
  "tika-abh07t12:66_0": "Na tu aññaṁ tadālambaṁ, bāladārakalīlayā.",
  "tika-abh07t12:67_0": "“Bījassābhāvato natthi, brahmānampi imassa hi;",
  "tika-abh07t12:68_0": "Paṭisandhimano bījaṁ, kāmāvacarasaññitaṁ.",
  "tika-abh07t12:69_0": "“Ṭhāne pariciteyeva, taṁ idaṁ bālako viya;",
  "tika-abh07t12:70_0": "Anuyātīti nāññattha, hoti taṇhāvasena vā”ti.",
  "tika-abh07t12:71_0": "Nanu ca “kāmāvacarapaṭisandhibījābhāvato”ti vuttaṁ,",
  "tika-abh07t12:71_1": "tathā ca cakkhuviññāṇādīnampi abhāvo āpajjatīti?",
  "tika-abh07t12:71_2": "Nāpajjati indriyappavattiānubhāvato,",
  "tika-abh07t12:71_3": "dvāravīthibhede cittaniyamato ca.",
  "tika-abh07t12:72_0": "Tadārammaṇaniyamavaṇṇanā niṭṭhitā.",
  "tika-abh07t12:73_0": "Javananiyamavaṇṇanā",
  "tika-abh07t12:74_0": "32.Mandappavattiyanti maraṇāsannakāle vatthudubbalatāya mandībhūtavegattā mandaṁ hutvā pavattiyaṁ.",
  "tika-abh07t12:74_1": "Maraṇakālādīsūti ādi-saddena mucchākālaṁ saṅgaṇhāti.",
  "tika-abh07t12:75_0": "33.Bhagavato…pe…",
  "tika-abh07t12:75_1": "vadantīti bhagavato yamakapāṭihāriyakālādīsu udakakkhandhaaggikkhandhappavattanādiatthaṁ visuṁ visuṁ",
  "tika-abh07t12:75_2": "pādakajjhānaṁ samāpajjitvā tato vuṭṭhāya jhānadhamme visuṁ visuṁ āvajjentassa āvajjanavasitāya matthakappattiyā",
  "tika-abh07t12:75_3": "āvajjanatapparova cittābhinīhāro hotīti yathāvajjitajhānaṅgārammaṇāni cattāri,",
  "tika-abh07t12:75_4": "pañcavā paccavekkhaṇajavanacittāni pavattantīti vadanti aṭṭhakathācariyā.",
  "tika-abh07t12:75_5": "“Bhagavato”ti ca idaṁ nidassanamattaṁ aññesampi dhammasenāpatiādīnaṁ evarūpe accāyikakāle aparipuṇṇajavanānaṁ pavattanato.",
  "tika-abh07t12:75_6": "Tathā ca vuttaṁ aṭṭhakathāyaṁ “ayañca matthakappattā vasitā bhagavato yamakapāṭihāriyakāle aññesaṁ vā evarūpe kāle”ti.",
  "tika-abh07t12:75_7": "“Cattāri pañca vā”ti ca panetaṁ tikkhindriyamudindriyavasena gahetabbanti ācariyadhammapālattherena vuttaṁ,",
  "tika-abh07t12:75_8": "tasmā bhagavato cattāri,",
  "tika-abh07t12:75_9": "aññesaṁ pañcapīti yuttaṁ viya dissati.",
  "tika-abh07t12:76_0": "34.Ādikammikassāti ādito katayogakammassa.",
  "tika-abh07t12:76_1": "Paṭhamaṁ nibbattā appanā paṭhamakappanā.",
  "tika-abh07t12:76_2": "Abhiññājavanānampi “paṭhamakappanāyā”ti adhikāro siyāti āha “sabbadāpī”ti,",
  "tika-abh07t12:76_3": "paṭhamuppattikāle,",
  "tika-abh07t12:76_4": "ciṇṇavasīkāle ca pañcābhiññājavanāni ekavārameva javantītyattho.",
  "tika-abh07t12:77_0": "35.",
  "tika-abh07t12:77_1": "Maggāyeva uppajjanato magguppādā.",
  "tika-abh07t12:77_2": "Yathārahanti pañcamaṁ vā catutthaṁ vā uppannamaggānurūpaṁ.",
  "tika-abh07t12:77_3": "Sattajavanaparamattā hi ekāvajjanavīthiyā catutthaṁ uppannamaggato paraṁ tīti phalacittāni,",
  "tika-abh07t12:77_4": "pañcamaṁ uppannamaggato paraṁ dve vā honti.",
  "tika-abh07t12:78_0": "36.Nirodhasamāpattikāleti nirodhassa pubbabhāge.",
  "tika-abh07t12:78_1": "Catutthāruppajavananti kusalakiriyānaṁ aññataraṁ nevasaññānāsaññāyatanajavanaṁ.",
  "tika-abh07t12:78_2": "Anāgāmikhīṇāsavāyeva nirodhasamāpattiṁ samāpajjanti,",
  "tika-abh07t12:78_3": "na sotāpannasakadāminoti vuttaṁ “anāgāmiphalaṁ vā arahattaphalaṁ vā”ti.",
  "tika-abh07t12:78_4": "Vibhattivipallāso cettha daṭṭhabbo “anāgāmiphale vā arahattaphale vā”ti.",
  "tika-abh07t12:78_5": "Tenāha “niruddhe”ti.",
  "tika-abh07t12:78_6": "Yathārahanti taṁtaṁpuggalānurūpaṁ.",
  "tika-abh07t12:79_0": "38.Sabbatthāpi samāpattivīthiyanti sakalāyapi jhānasamāpattivīthiyaṁ, phalasamāpattivīthiyañca.",
  "tika-abh07t12:80_0": "39.Parittāni javanāni sattakkhattuṁ matāni ukkaṁsakoṭiyā.",
  "tika-abh07t12:80_1": "Maggābhiññā pana sakiṁ ekavārameva matā.",
  "tika-abh07t12:80_2": "Avasesāni abhiññāmaggavajjitāni mahaggatalokuttarajavanāni bahūnipi labbhanti samāpattivīthiyaṁ ahorattampi pavattanato.",
  "tika-abh07t12:80_3": "Api-saddena lokiyajjhānāni paṭhamakappanāyaṁ,",
  "tika-abh07t12:80_4": "antimaphaladvayañca nirodhānantaraṁ ekavāraṁ,",
  "tika-abh07t12:80_5": "phalacittāni maggānantaraṁ dvattikkhattumpīti sampiṇḍeti.",
  "tika-abh07t12:81_0": "Javananiyamavaṇṇanā niṭṭhitā.",
  "tika-abh07t12:82_0": "Puggalabhedavaṇṇanā",
  "tika-abh07t12:83_0": "40.",
  "tika-abh07t12:83_1": "Idāni duhetukāhetukāpāyikāhetukatihetukavasena catubbidhānaṁ puthujjanānaṁ,",
  "tika-abh07t12:83_2": "maggaṭṭhaphalaṭṭhavasena aṭṭhavidhānaṁ ariyānanti dvādasannaṁ puggalānaṁ uppajjanakavīthicittaparicchedadassanatthaṁ",
  "tika-abh07t12:83_3": "paṭhamaṁ tāva tesaṁ vajjitabbacittāni dassetumāha “duhetukānamahetukānañcā”tyādi.",
  "tika-abh07t12:83_4": "Paṭisandhiviññāṇasahagatālobhādosavasena dve hetū imesanti dvihetukā.",
  "tika-abh07t12:83_5": "Tādisānaṁ hetūnaṁ abhāvato ahetukā.",
  "tika-abh07t12:83_6": "Ma-kāro padasandhikaro.",
  "tika-abh07t12:83_7": "Appanājavanāni na labbhanti vipākāvaraṇasabbhāvato.",
  "tika-abh07t12:83_8": "Dvihetukāhetukapaṭisandhi hi “vipākāvaraṇa”nti vuccati.",
  "tika-abh07t12:83_9": "Appanājavanābhāvatoyeva arahattaṁ natthīti kiriyajavanāni na labbhanti.",
  "tika-abh07t12:84_0": "41.",
  "tika-abh07t12:84_1": "“Sahetukaṁ bhavaṅgaṁ ahetukassa bhavaṅgassa anantarapaccayena paccayo”ti pāṭhato ahetukānampi nānākammena dvihetukatadārammaṇaṁ sambhavati,",
  "tika-abh07t12:84_2": "dvihetukānaṁ vattabbameva natthi.",
  "tika-abh07t12:84_3": "Mūlasandhiyā pana jaḷabhāvato ubhinnampi natthi tihetukatadārammaṇanti āha “tathā ñāṇasampayuttavipākāni cā”ti.",
  "tika-abh07t12:84_4": "Ācariyajotipālattherena pana “sahetukaṁ bhavaṅga”nti avisesena vuttattā ahetukānampi tihetukatadārammaṇaṁ",
  "tika-abh07t12:84_5": "vatvā idha ñāṇasampayuttavipākābhāvavacanassa parihāsavasena “so eva pucchitabbo,",
  "tika-abh07t12:84_6": "yo tassa kattā”ti vuttaṁ,",
  "tika-abh07t12:84_7": "taṁ pana parihāsavasena vuttampi ācariyaṁ pucchitvāva vijānanatthaṁ vuttavacanaṁ viya ṭhitaṁ.",
  "tika-abh07t12:84_8": "Tathā hi ācariyenevettha kāraṇaṁ paramatthavinicchaye vuttaṁ –",
  "tika-abh07t12:85_0": "“Ñāṇapākā na vattanti, jaḷattā mūlasandhiyā”ti; ;",
  "tika-abh07t12:86_0": "Apare pana “yathā ahetukānaṁ sahetukatadārammaṇaṁ hoti,",
  "tika-abh07t12:86_1": "evaṁ dvihetukānaṁ tihetukatadārammaṇampī”ti vaṇṇenti,",
  "tika-abh07t12:86_2": "tesaṁ matānurodhena ca idhāpi ñāṇasampayuttavipākapaṭikkhepo ahetukeyeva sandhāyāti vadanti.",
  "tika-abh07t12:86_3": "Tattha pana pamāṇapāṭhābhāvato ācariyena ubhinnampi sādhāraṇavasena ñāṇasampayuttavipākābhāve kāraṇaṁ",
  "tika-abh07t12:86_4": "vatvā samakameva cittaparicchedassa dassitattā tesaṁ vacanaṁ vīmaṁsitvā sampaṭicchitabbaṁ.",
  "tika-abh07t12:86_5": "Ahetukāpekkhāya cettha “sugatiya”nti vacanaṁ,",
  "tika-abh07t12:86_6": "taṁ pana atthato anuññātadvihetukavipākānaṁ tattheva sambhavadassanaparaṁ.",
  "tika-abh07t12:86_7": "Tenāha “duggatiyaṁ panā”tyādi.",
  "tika-abh07t12:87_0": "43.Tihetukesūti paṭisandhiviññāṇasahagatālobhādosāmohavasena tihetukesu puthujjādīsū navavidhapuggalesu.",
  "tika-abh07t12:88_0": "45.Diṭṭhī…pe…",
  "tika-abh07t12:88_1": "sekkhānanti sikkhāya aparipūrakāritāya sikkhanasīlatāya “sekkhā”ti laddhanāmānaṁ sotāpannasakadāgāmīnaṁ",
  "tika-abh07t12:88_2": "puggalānaṁ paṭhamamaggeneva sakkāyadiṭṭhivicikicchānaṁ pahīnattā taṁsahagatajavanāni ceva ca-saddena",
  "tika-abh07t12:88_3": "ākaḍḍhitāni khīṇāsavāveṇikāni kiriyajavanāni ca na labbhanti.",
  "tika-abh07t12:89_0": "46.Paṭighajavanāni cāti domanassajavanāni ceva diṭṭhisampayuttavicikicchāsahagatakiriyajavanāni ca.",
  "tika-abh07t12:90_0": "47.Lokuttara…pe…",
  "tika-abh07t12:90_1": "samuppajjantīti catunnaṁ maggānaṁ ekacittakkhaṇikabhāvena puggalantaresu asambhavato,",
  "tika-abh07t12:90_2": "heṭṭhimaheṭṭhimānañca uparūparisamāpattiyā anadhigatattā,",
  "tika-abh07t12:90_3": "uparūparipuggalānañca asamugghāṭitakammakilesanirodhena puthujjanehi viya sotāpannānaṁ sotāpannādīhi",
  "tika-abh07t12:90_4": "puggalantarabhāvūpagamanena paṭippassaddhattā ca aṭṭhapi lokuttarajavanāni yathāsakaṁ maggaphalaṭṭhānaṁ",
  "tika-abh07t12:90_5": "ariyānameva samuppajjanti.",
  "tika-abh07t12:91_0": "48.",
  "tika-abh07t12:91_1": "Idāni tesaṁ tesaṁ puggalānaṁ yathāpaṭikkhittajavanāni vajjetvā pārisesato labbhamānajavanāni sampiṇḍetvā dassetuṁ “asekkhāna”ntyādi vuttaṁ.",
  "tika-abh07t12:91_2": "Tividhasikkhāya paripūrakāribhāvato asekkhānaṁ khīṇāsavānaṁ tettiṁsavidhakusalākusalassa,",
  "tika-abh07t12:91_3": "heṭṭhimaphalattayassa,",
  "tika-abh07t12:91_4": "vīthimuttānañca navamahaggatavipākānaṁ vasena pañcacattālīsavajjitāni sesāni tevīsatikaāmāvacaravipākavīsatikiriyaarahattaphalavasena",
  "tika-abh07t12:91_5": "catucattālīsa vīthicittāni sambhavā yathālābhaṁ kāmabhave ṭhitānaṁ vasena uddise.",
  "tika-abh07t12:92_0": "Sekkhānaṁ aṭṭhārasakiriyajavanadiṭṭhivicikicchāsahagatapañcakaaggaphalamahaggatavipākavasena tettiṁsa",
  "tika-abh07t12:92_1": "vajjetvā tevīsatikāmāvacaravipākaāvajjanadvayaekavīsatikusalasattākusalaheṭṭhimaphalattayavasena chappaññāsa",
  "tika-abh07t12:92_2": "vīthicittāni yathāsambhavaṁ uddise avisesato.",
  "tika-abh07t12:92_3": "Visesato pana sotāpannasakadāgāmīnaṁ ekapaññāsa,",
  "tika-abh07t12:92_4": "anāgāmīnaṁ ekūnapaññāsa,",
  "tika-abh07t12:92_5": "avasesānaṁ catunnaṁ puthujjanānaṁ aṭṭhārasakiriyajavanasabbalokuttaramahaggatavipākavasena pañcatiṁsa",
  "tika-abh07t12:92_6": "vajjetvā avasesāni kāmāvacaravipākaāvajjanadvayalokiyakusalākusalavasena catupaññāsa vīthicittāni yathāsambhavato",
  "tika-abh07t12:92_7": "uddise avisesato.",
  "tika-abh07t12:92_8": "Visesato pana tihetukānaṁ catupaññāseva labbhanti,",
  "tika-abh07t12:92_9": "dvihetukāhetukānaṁ ñāṇasampayuttavipākaappanājavanavajjitāni ekacattālīsa,",
  "tika-abh07t12:92_10": "āpāyikānaṁ tāneva dvihetukavipākavajjitāni sattatiṁsa vīthicittānīti daṭṭhabbaṁ.",
  "tika-abh07t12:93_0": "Puggalānaṁ vasena cittappavattibhedo puggalabhedo.",
  "tika-abh07t12:94_0": "Puggalabhedavaṇṇanā niṭṭhitā.",
  "tika-abh07t12:95_0": "Bhūmivibhāgavaṇṇanā",
  "tika-abh07t12:96_0": "49.Sabbānipi vīthicittāni upalabbhanti channaṁ dvārānaṁ,",
  "tika-abh07t12:96_1": "sabbesañca puggalānaṁ tattha sambhavato.",
  "tika-abh07t12:96_2": "Yathārahanti taṁtaṁbhavānurūpaṁ,",
  "tika-abh07t12:96_3": "taṁtaṁpuggalānurūpañca.",
  "tika-abh07t12:97_0": "52.",
  "tika-abh07t12:97_1": "Tyādinā ghānaviññāṇādīnampi paṭikkhepo hessatīti rūpāvacarabhūmiyaṁ paṭighajavanatadārammaṇāneva paṭikkhittāni.",
  "tika-abh07t12:97_2": "Sabbatthāpīti kāmabhave,",
  "tika-abh07t12:97_3": "rūpabhave,",
  "tika-abh07t12:97_4": "arūpabhave ca.",
  "tika-abh07t12:98_0": "54.Kāmabhave yathārahaṁ vīthimuttavajjāni asīti vīthicittāni,",
  "tika-abh07t12:98_1": "rūpabhave paṭighadvayaaṭṭhatadārammaṇaghānādiviññāṇachakkavīthimuttakavasena pañcavīsati vajjetvā sesāni",
  "tika-abh07t12:98_2": "āvajjanadvayanavaahetukavipākatepaññāsajavanavasena catusaṭṭhi,",
  "tika-abh07t12:98_3": "arūpe bhave tevīsatikāmāvacaravipākapaṭhamamaggapañcadasarūpāvacarapaṭighadvayaāruppavipākakiriyamanodhātuhasanavasena",
  "tika-abh07t12:98_4": "sattacattālīsa vajjetvā sesāni chabbīsati parittajavanaaṭṭhaāruppajavanasattalokuttarajavanamanodvārāvajjanavasena",
  "tika-abh07t12:98_5": "dvecattālīsa cittāni labbhare upalabbhanti.",
  "tika-abh07t12:99_0": "Keci pana “rūpabhave aniṭṭhārammaṇābhāvato idhāgatānaṁyeva brahmānaṁ akusalavipākasambhavoti tāni parihāpetvā",
  "tika-abh07t12:99_1": "pañcaparittavipākehi saddhiṁ rūpabhave saṭṭhiyeva vīthicittānī”ti vadanti.",
  "tika-abh07t12:99_2": "Idha pana tattha ṭhatvāpi imaṁ lokaṁ passantānaṁ aniṭṭhārammaṇassa asambhavo na sakkā vattunti tehi saddhiṁyeva tattha catusaṭṭhi vuttāni.",
  "tika-abh07t12:99_3": "Evañca katvā vuttaṁ dhammānusāraṇiyaṁ “yadā brahmāno kāmāvacaraṁ aniṭṭhārammaṇaṁ ālambanti,",
  "tika-abh07t12:99_4": "tadā taṁ sugatiyampi akusalavipākacakkhusotaviññāṇamanodhātusantīraṇānaṁ uppatti sambhavatī”ti.",
  "tika-abh07t12:100_0": "Bhūmivasena vibhāgo bhūmivibhāgo.",
  "tika-abh07t12:101_0": "Bhūmivibhāgavaṇṇanā niṭṭhitā.",
  "tika-abh07t12:102_0": "55.Yathāsambhavanti taṁtaṁdvāresu,",
  "tika-abh07t12:102_1": "taṁtaṁbhavesu vā sambhavānurūpato.",
  "tika-abh07t12:102_2": "Yāvatāyukanti paṭisandhito paraṁ bhavanikantivasena pavattamanodvārikacittavīthito paṭṭhāya cuticittāvasānaṁ,",
  "tika-abh07t12:102_3": "tato pubbe pavattabhavaṅgāvasānaṁ vā abbocchinnā asati nirodhasamāpattiyanti adhippāyo.",
  "tika-abh07t12:103_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t12:104_0": "Vīthiparicchedavaṇṇanā niṭṭhitā."
}