{
  "atk-abh01a2:0.1_0": "1. Cittuppādakaṇḍo",
  "atk-abh01a2:0.2_0": "Tikamātikāpadavaṇṇanā",
  "atk-abh01a2:1_0": "Idāni",
  "atk-abh01a2:2_0": "Iti me bhāsamānassa, abhidhammakathaṁ imaṁ;",
  "atk-abh01a2:3_0": "Avikkhittā nisāmetha, dullabhā hi ayaṁ kathāti.",
  "atk-abh01a2:4_0": "Evaṁ paṭiññātāya abhidhammakathāya kathanokāso sampatto.",
  "atk-abh01a2:4_1": "Tattha yasmā abhidhammo nāma dhammasaṅgaṇīādīni sattappakaraṇāni;",
  "atk-abh01a2:4_2": "dhammasaṅgaṇīpi cittuppādakaṇḍādīnaṁ vasena cattāri kaṇḍāni;",
  "atk-abh01a2:4_3": "cittuppādakaṇḍampi mātikāpadabhājanīyavasena duvidhaṁ;",
  "atk-abh01a2:4_4": "tattha mātikā ādi;",
  "atk-abh01a2:4_5": "sāpi tikamātikā dukamātikāti duvidhā;",
  "atk-abh01a2:4_6": "tattha tikamātikā ādi;",
  "atk-abh01a2:4_7": "tikamātikāyapi kusalattikaṁ kusalattikepi kusalā dhammāti idaṁ padaṁ; tasmā –",
  "atk-abh01a2:5_0": "Ito paṭṭhāya gambhīraṁ, abhidhammakathaṁ imaṁ;",
  "atk-abh01a2:6_0": "Vuccamānaṁ nisāmetha, ekaggā sādhu sādhavoti.",
  "atk-abh01a2:7_0": "1.",
  "atk-abh01a2:7_1": "‘‘Kusalā dhammā,",
  "atk-abh01a2:7_2": "akusalā dhammā,",
  "atk-abh01a2:7_3": "abyākatā dhammā’’ti ayaṁ tāva ādipadena laddhanāmo kusalattiko nāma.",
  "atk-abh01a2:7_4": "‘‘Sukhāya vedanāya sampayuttā dhammā,",
  "atk-abh01a2:7_5": "dukkhāya vedanāya sampayuttā dhammā,",
  "atk-abh01a2:7_6": "adukkhamasukhāya vedanāya sampayuttā dhammā’’ti ayaṁ sabbapadehi laddhanāmo vedanāttiko nāma.",
  "atk-abh01a2:7_7": "Evaṁ ādipadavasena vā sabbapadavasena vā sabbesampi tikadukānaṁ nāmaṁ veditabbaṁ .",
  "atk-abh01a2:7_8": "Sabbeva cete pañcadasahi paricchedehi vavatthitā.",
  "atk-abh01a2:7_9": "Tikānañhi eko paricchedo,",
  "atk-abh01a2:7_10": "dukānaṁ catuddasa.",
  "atk-abh01a2:7_11": "‘‘Hetū dhammā,",
  "atk-abh01a2:7_12": "nahetū dhammā’’tiādayo hi cha dukā ganthato ca atthato ca aññamaññasambandhena kaṇṇikā viya ghaṭā viya hutvā ṭhitattā ‘hetugocchako’ti vuccati.",
  "atk-abh01a2:7_13": "Tato apare ‘‘sappaccayā dhammā appaccayā dhammā’’tiādayo satta dukā,",
  "atk-abh01a2:7_14": "aññamaññaṁ asambandhā,",
  "atk-abh01a2:7_15": "kevalaṁ dukasāmaññato uccinitvā uccinitvā visuṁ visuṁ gocchakantare ṭhapitattā aññehi ca mahantaradukehi cūḷakattā ‘cūḷantaradukā’ti veditabbā.",
  "atk-abh01a2:7_16": "Tato paraṁ āsavadukādīnaṁ channaṁ vasena ‘āsavagocchako’ ;",
  "atk-abh01a2:7_17": "tathā saṁyojanadukādīnaṁ vasena ‘saṁyojanagocchako’;",
  "atk-abh01a2:7_18": "tathā ganthaoghayoganīvaraṇadukādīnaṁ vasena ‘ganthaoghayoganīvaraṇagocchakā’;",
  "atk-abh01a2:7_19": "parāmāsadukādīnaṁ pañcannaṁ vasena ‘parāmāsagocchako’ti.",
  "atk-abh01a2:7_20": "Sabbepi satta gocchakā veditabbā.",
  "atk-abh01a2:7_21": "Tato paraṁ ‘‘sārammaṇā dhammā’’tiādayo catuddasa dukā ‘mahantaradukā’ nāma.",
  "atk-abh01a2:7_22": "Tato upādānadukādayo cha dukā ‘upādānagocchako’ nāma.",
  "atk-abh01a2:7_23": "Tato kilesadukādayo aṭṭha dukā ‘kilesagocchako’ nāma.",
  "atk-abh01a2:7_24": "Tato paraṁ dassanenapahātabbadukādayo aṭṭhārasa dukā abhidhammamātikāya pariyosāne ṭhapitattā ‘piṭṭhidukā’ nāma.",
  "atk-abh01a2:7_25": "‘‘Vijjābhāgino dhammā avijjābhāgino dhammā’’tiādayo pana dvācattālīsa dukā ‘suttantikadukā’ nāma.",
  "atk-abh01a2:7_26": "Evaṁ sabbepete pañcadasahi paricchedehi vavatthitāti veditabbā.",
  "atk-abh01a2:8_0": "Evaṁ vavatthitā panete sappadesanippadesavasena dve koṭṭhāsā honti.",
  "atk-abh01a2:8_1": "Tesu hi nava tikā ekasattati ca dukā sappadesānaṁ rūpārūpadhammānaṁ pariggahitattā sappadesā nāma.",
  "atk-abh01a2:8_2": "Avasesā terasa tikā ekasattati ca dukā nippadesā nāma.",
  "atk-abh01a2:8_3": "Tattha tikesu tāva vedanāttiko vitakkattiko pītittiko uppannattiko atītattiko cattāro ārammaṇattikāti ime nava tikā sappadesā nāma.",
  "atk-abh01a2:8_4": "Dukesu hetugocchakādīnaṁ upādānagocchakapariyosānānaṁ navannaṁ gocchakānaṁ pariyosāne tayo tayo dukā,",
  "atk-abh01a2:8_5": "kilesagocchakapariyosāne cattāro dukā,",
  "atk-abh01a2:8_6": "‘‘cittasampayuttā dhammā,",
  "atk-abh01a2:8_7": "cittavippayuttā dhammā’’‘‘cittasaṁsaṭṭhā dhammā,",
  "atk-abh01a2:8_8": "cittavisaṁsaṭṭhā dhammā’’ti dve mahantaradukā,",
  "atk-abh01a2:8_9": "suttantikadukesu adhivacanadukaṁ niruttidukaṁ paññattidukaṁ nāmarūpadukanti ime cattāro duke ṭhapetvā avasesā aṭṭhatiṁsa dukā cāti ete sappadesā nāma.",
  "atk-abh01a2:8_10": "Vuttāvasesā tikadukā sabbepi nippadesāti veditabbā.",
  "atk-abh01a2:9_0": "Idāni kusalā dhammātiādīnaṁ mātikāpadānaṁ ayamanupubbapadavaṇṇanā –",
  "atk-abh01a2:9_1": "‘kusala’-saddo tāva ārogyaanavajjachekasukhavipākesu dissati.",
  "atk-abh01a2:9_2": "Ayañhi ‘‘kacci nu bhoto kusalaṁ,",
  "atk-abh01a2:9_3": "kacci bhoto anāmaya’’ntiādīsu (jā. 1.15.146;",
  "atk-abh01a2:9_4": "2.20.129) ārogye dissati.",
  "atk-abh01a2:9_5": "‘‘Katamo pana, bhante,",
  "atk-abh01a2:9_6": "kāyasamācāro kusalo? Yo kho, mahārāja,",
  "atk-abh01a2:9_7": "kāyasamācāro anavajjo’’ti (ma. ni.",
  "atk-abh01a2:9_8": "2.361) ca,",
  "atk-abh01a2:9_9": "‘‘aparaṁ pana, bhante,",
  "atk-abh01a2:9_10": "etadānuttariyaṁ yathā bhagavā dhammaṁ deseti kusalesu dhammesū’’ti (dī. ni.",
  "atk-abh01a2:9_11": "3.145) ca evamādīsu anavajje.",
  "atk-abh01a2:9_12": "‘‘Kusalo tvaṁ rathassa aṅgapaccaṅgānaṁ’’ (ma. ni. 2.87),",
  "atk-abh01a2:9_13": "‘‘kusalā naccagītassa sikkhitā cāturitthiyo’’tiādīsu (jā.",
  "atk-abh01a2:9_14": "2.22.94) cheke.",
  "atk-abh01a2:9_15": "‘‘Kusalānaṁ,",
  "atk-abh01a2:9_16": "bhikkhave,",
  "atk-abh01a2:9_17": "dhammānaṁ samādānahetu’’ (dī. ni. 3.80),",
  "atk-abh01a2:9_18": "‘‘kusalassa kammassa katattā upacitattā’’tiādīsu (dha. sa.",
  "atk-abh01a2:9_19": "431) sukhavipāke.",
  "atk-abh01a2:9_20": "Svāyamidha ārogyepi anavajjepi sukhavipākepi vattati.",
  "atk-abh01a2:10_0": "Dhammasaddo panāyaṁ pariyattihetuguṇanissattanijjīvatādīsu dissati.",
  "atk-abh01a2:10_1": "Ayañhi ‘‘dhammaṁ pariyāpuṇāti suttaṁ geyya’’ntiādīsu (a. ni.",
  "atk-abh01a2:10_2": "4.102) pariyattiyaṁ dissati.",
  "atk-abh01a2:10_3": "‘‘Hetumhi ñāṇaṁ dhammapaṭisambhidā’’tiādīsu (vibha.",
  "atk-abh01a2:10_4": "720) hetumhi.",
  "atk-abh01a2:11_0": "‘‘Na hi dhammo adhammo ca, ubho samavipākino;",
  "atk-abh01a2:12_0": "Adhammo nirayaṁ neti, dhammo pāpeti suggati’’nti. (theragā. 304; jā. 1.15.386) –",
  "atk-abh01a2:13_0": "Ādīsu guṇe.",
  "atk-abh01a2:13_1": "‘‘Tasmiṁ kho pana samaye dhammā honti’’ (dha. sa. 121),",
  "atk-abh01a2:13_2": "‘‘dhammesu dhammānupassī viharatī’’tiādīsu (dī. ni.",
  "atk-abh01a2:13_3": "2.373) nissattanijjīvatāyaṁ.",
  "atk-abh01a2:13_4": "Svāyamidhāpi nissattanijjīvatāyameva vaṭṭati.",
  "atk-abh01a2:14_0": "Vacanattho panettha –",
  "atk-abh01a2:14_1": "kucchite pāpake dhamme salayanti calayanti kampenti viddhaṁsentīti kusalā.",
  "atk-abh01a2:14_2": "Kucchitena vā ākārena sayantīti kusā.",
  "atk-abh01a2:14_3": "Te akusalasaṅkhāte kuse lunanti chindantīti kusalā.",
  "atk-abh01a2:14_4": "Kucchitānaṁ vā sānato tanukaraṇato osānakaraṇato ñāṇaṁ kusaṁ nāma.",
  "atk-abh01a2:14_5": "Tena kusena lātabbāti kusalā;",
  "atk-abh01a2:14_6": "gahetabbā pavattetabbāti attho.",
  "atk-abh01a2:14_7": "Yathā vā kusā ubhayabhāgagataṁ hatthappadesaṁ lunanti,",
  "atk-abh01a2:14_8": "evamimepi uppannānuppannabhāvena ubhayabhāgagataṁ kilesapakkhaṁ lunanti.",
  "atk-abh01a2:14_9": "Tasmā kusā viya lunantītipi kusalā.",
  "atk-abh01a2:14_10": "Attano pana sabhāvaṁ dhārentīti dhammā.",
  "atk-abh01a2:14_11": "Dhāriyanti vā paccayehi,",
  "atk-abh01a2:14_12": "dhārīyanti vā yathāsabhāvatoti dhammā.",
  "atk-abh01a2:14_13": "Na kusalā akusalā.",
  "atk-abh01a2:14_14": "Mittapaṭipakkhā amittā viya,",
  "atk-abh01a2:14_15": "lobhādipaṭipakkhā alobhādayo viya ca,",
  "atk-abh01a2:14_16": "kusalapaṭipakkhāti attho.",
  "atk-abh01a2:14_17": "Na byākatāti abyākatā,",
  "atk-abh01a2:14_18": "kusalākusalabhāvena akathitāti attho.",
  "atk-abh01a2:14_19": "Tesu pana anavajjasukhavipākalakkhaṇā kusalā,",
  "atk-abh01a2:14_20": "sāvajjadukkhavipākalakkhaṇā akusalā,",
  "atk-abh01a2:14_21": "avipākalakkhaṇā abyākatā.",
  "atk-abh01a2:15_0": "Kiṁ panetāni ‘kusalā’ti vā ‘dhammā’ti vātiādīni ekatthāni udāhu nānatthānīti?",
  "atk-abh01a2:15_1": "Kiñcettha?",
  "atk-abh01a2:15_2": "Yadi tāva ekatthāni ‘kusalā dhammā’ti idaṁ ‘kusalākusalā’tivuttasadisaṁ hoti.",
  "atk-abh01a2:15_3": "Atha nānatthāni tikadukānaṁ chakkacatukkabhāvo āpajjati padānañca asambandho.",
  "atk-abh01a2:16_0": "Yathā hi ‘kusalā’ ‘rūpaṁ’‘cakkhumā’ti vutte atthavasena aññamaññaṁ anolokentānaṁ padānaṁ na koci sambandho,",
  "atk-abh01a2:16_1": "evamidhāpi padānaṁ asambandho āpajjati.",
  "atk-abh01a2:16_2": "Pubbāparasambandharahitāni ca padāni nippayojanāni nāma honti.",
  "atk-abh01a2:16_3": "Yāpi cesā parato ‘katame dhammā kusalā’ti pucchā,",
  "atk-abh01a2:16_4": "tāyapi saddhiṁ virodho āpajjati.",
  "atk-abh01a2:16_5": "Neva hi dhammā kusalā;",
  "atk-abh01a2:16_6": "atha ca panidaṁ vuccati –",
  "atk-abh01a2:16_7": "katame dhammā ‘kusalā’ti.",
  "atk-abh01a2:16_8": "Aparo nayo –",
  "atk-abh01a2:16_9": "yadi etāni ekatthāni,",
  "atk-abh01a2:16_10": "tiṇṇaṁ ‘dhammānaṁ’ ekattā kusalādīnampi ekattaṁ āpajjati.",
  "atk-abh01a2:16_11": "Kusalādiparānañhi tiṇṇampi ‘dhammānaṁ’ dhammabhāvena ekattaṁ.",
  "atk-abh01a2:16_12": "Tasmā dhammattayena saddhiṁ atthato ninnānatthānaṁ kusalādīnampi ekattaṁ āpajjati.",
  "atk-abh01a2:16_13": "‘Yadeva kusalaṁ,",
  "atk-abh01a2:16_14": "taṁ akusalaṁ,",
  "atk-abh01a2:16_15": "taṁ abyākata’nti.",
  "atk-abh01a2:16_16": "‘Athāpi tiṇṇaṁ dhammānaṁ ekattaṁ na sampaṭicchatha,",
  "atk-abh01a2:16_17": "aññova kusalaparo dhammo,",
  "atk-abh01a2:16_18": "añño akusalaparo dhammo,",
  "atk-abh01a2:16_19": "añño abyākataparo dhammoti vadatha,",
  "atk-abh01a2:16_20": "evaṁ sante dhammo nāma bhāvo,",
  "atk-abh01a2:16_21": "bhāvato ca añño abhāvoti kusalaparā bhāvasaṅkhātā dhammā añño akusalaparo dhammo abhāvo siyā,",
  "atk-abh01a2:16_22": "tathā abyākataparo.",
  "atk-abh01a2:16_23": "Tehi ca añño kusalaparopi.",
  "atk-abh01a2:16_24": "Evaṁ abhāvattaṁ āpannehi dhammehi anaññe kusalādayopi abhāvāyeva siyu’nti.",
  "atk-abh01a2:17_0": "Sabbametaṁ akāraṇaṁ. Kasmā?",
  "atk-abh01a2:17_1": "Yathānumativohārasiddhitoti.",
  "atk-abh01a2:17_2": "Vohāro hi yathā yathā atthesu anumato sampaṭicchito tathā tatheva siddho.",
  "atk-abh01a2:17_3": "Na cāyaṁ ‘‘kusalā dhammā’’tiādīsu kusalapubbo dhammābhilāpo dhammaparo ca kusalābhilāpo,",
  "atk-abh01a2:17_4": "yathā ‘kusalā kusalā’ti evaṁ,",
  "atk-abh01a2:17_5": "attano atthavisesābhāvena paṇḍitehi sampaṭicchito;",
  "atk-abh01a2:17_6": "na ca ‘kusalā’ ‘rūpaṁ’cakkhumāsaddā viya aññamaññaṁ anolokitatthabhāvena.",
  "atk-abh01a2:17_7": "‘Kusala’-saddo panettha anavajjasukhavipākasaṅkhātassa atthassa jotakabhāvena sampaṭicchito,",
  "atk-abh01a2:17_8": "‘akusala’-saddo sāvajjadukkhavipākatthajotakattena,",
  "atk-abh01a2:17_9": "‘abyākata’-saddo avipākatthajotakattena,",
  "atk-abh01a2:17_10": "‘dhamma’-saddo sabhāvadhāraṇādiatthajotakattena.",
  "atk-abh01a2:17_11": "So etesaṁ aññatarānantare vuccamāno attano atthasāmaññaṁ dīpeti.",
  "atk-abh01a2:17_12": "Sabbeva hi ete sabhāvadhāraṇādinā lakkhaṇena dhammā.",
  "atk-abh01a2:17_13": "Kusalādisaddā cāpi dhammasaddassa purato vuccamānā attano attano atthavisesaṁ tassa dīpenti.",
  "atk-abh01a2:17_14": "Dhammo hi kusalo vā hoti akusalo vā abyākato vā.",
  "atk-abh01a2:17_15": "Evamete visuṁ visuṁ vuccamānā attano attano atthamattadīpakattena sampaṭicchitā.",
  "atk-abh01a2:17_16": "Dhammasaddena saha vuccamānā attano attano atthasāmaññaṁ atthavisesaṁ vā dīpakattena loke paṇḍitehi sampaṭicchitā.",
  "atk-abh01a2:17_17": "Tasmā yadetamettha ekatthanānātthataṁ vikappetvā dosāropanakāraṇaṁ vuttaṁ sabbametaṁ akāraṇaṁ.",
  "atk-abh01a2:17_18": "Ayaṁ tāva kusalattikassa anupubbapadavaṇṇanā.",
  "atk-abh01a2:17_19": "Imināva nayena sesatikadukānampi nayo veditabbo.",
  "atk-abh01a2:17_20": "Ito paraṁ pana visesamattameva vakkhāma.",
  "atk-abh01a2:18_0": "2.Sukhāya vedanāyātiādīsu ‘sukha’-saddo tāva sukhavedanāsukhamūlasukhārammaṇasukhahetusukhapaccayaṭṭhānaabyābajjhanibbānādīsu dissati.",
  "atk-abh01a2:18_1": "Ayañhi ‘‘sukhassa ca pahānā’’tiādīsu (dī. ni.",
  "atk-abh01a2:18_2": "1.232) sukhavedanāyaṁ dissati.",
  "atk-abh01a2:18_3": "‘‘Sukho buddhānaṁ uppādo’’ (dha. pa. 194),",
  "atk-abh01a2:18_4": "‘‘sukhā virāgatā loke’’tiādīsu (udā. 11; mahāva.",
  "atk-abh01a2:18_5": "5) sukhamūle ‘‘yasmā ca kho, mahāli,",
  "atk-abh01a2:18_6": "rūpaṁ sukhaṁ sukhānupatitaṁ sukhāvakkanta’’ntiādīsu (saṁ. ni.",
  "atk-abh01a2:18_7": "3.60) sukhārammaṇe.",
  "atk-abh01a2:18_8": "‘‘Sukhassetaṁ,",
  "atk-abh01a2:18_9": "bhikkhave,",
  "atk-abh01a2:18_10": "adhivacanaṁ yadidaṁ puññānī’’tiādīsu (a. ni.",
  "atk-abh01a2:18_11": "7.62) sukhahetumhi.",
  "atk-abh01a2:18_12": "‘‘Yāvañcidaṁ,",
  "atk-abh01a2:18_13": "bhikkhave,",
  "atk-abh01a2:18_14": "na sukaraṁ akkhānena pāpuṇituṁ yāva sukhā saggā’’ (ma. ni. 3.255),",
  "atk-abh01a2:18_15": "‘‘na te sukhaṁ pajānanti ye na passanti nandana’’ntiādīsu (saṁ. ni.",
  "atk-abh01a2:18_16": "1.11) sukhapaccayaṭṭhāne.",
  "atk-abh01a2:18_17": "‘‘Diṭṭhadhammasukhavihārā ete dhammā’’tiādīsu (ma. ni.",
  "atk-abh01a2:18_18": "1.82) abyābajjhe.",
  "atk-abh01a2:18_19": "‘‘Nibbānaṁ paramaṁ sukha’’ntiādisu (dha. pa.",
  "atk-abh01a2:18_20": "203-204) nibbāne.",
  "atk-abh01a2:18_21": "Idha panāyaṁ sukhavedanāyameva daṭṭhabbo.",
  "atk-abh01a2:18_22": "‘Vedanā’-saddo ‘‘viditā vedanā uppajjantī’’tiādīsu (ma. ni.",
  "atk-abh01a2:18_23": "3.208) vedayitasmiṁyeva vattati.",
  "atk-abh01a2:19_0": "‘Dukkha’-saddo dukkhavedanādukkhavatthudukkhārammaṇadukkhapaccayadukkhapaccayaṭṭhānādīsu dissati.",
  "atk-abh01a2:19_1": "Ayañhi ‘‘dukkhassa ca pahānā’’tiādīsu dukkhavedanāyaṁ dissati.",
  "atk-abh01a2:19_2": "‘‘Jātipi dukkhā’’tiādīsu (dī. ni. 2.387; vibha.",
  "atk-abh01a2:19_3": "190) dukkhavatthusmiṁ.",
  "atk-abh01a2:19_4": "‘‘Yasmā ca kho, mahāli,",
  "atk-abh01a2:19_5": "rūpaṁ dukkhaṁ dukkhānupatitaṁ dukkhāvakkanta’’ntiādīsu dukkhārammaṇe.",
  "atk-abh01a2:19_6": "‘‘Dukkho pāpassa uccayo’’tiādīsu (dha. pa.",
  "atk-abh01a2:19_7": "117) dukkhapaccaye.",
  "atk-abh01a2:19_8": "‘‘Yāvañcidaṁ,",
  "atk-abh01a2:19_9": "bhikkhave,",
  "atk-abh01a2:19_10": "na sukaraṁ akkhānena pāpuṇituṁ yāva dukkhā nirayā’’tiādīsu (ma. ni.",
  "atk-abh01a2:19_11": "3.250) dukkhapaccayaṭṭhāne.",
  "atk-abh01a2:19_12": "Idha panāyaṁ dukkhavedanāyameva daṭṭhabbo.",
  "atk-abh01a2:20_0": "Vacanattho panettha –",
  "atk-abh01a2:20_1": "sukhayatīti sukhā.",
  "atk-abh01a2:20_2": "Dukkhayatīti dukkhā.",
  "atk-abh01a2:20_3": "Na dukkhā na sukhāti adukkhamasukhā.",
  "atk-abh01a2:20_4": "‘Ma-kāro padasandhivasena vutto.",
  "atk-abh01a2:20_5": "Sabbāpi ārammaṇarasaṁ vedayanti anubhavantīti vedanā.",
  "atk-abh01a2:20_6": "Tāsu iṭṭhānubhavanalakkhaṇā sukhā,",
  "atk-abh01a2:20_7": "aniṭṭhānubhavanalakkhaṇā dukkhā,",
  "atk-abh01a2:20_8": "ubhayaviparītānubhavanalakkhaṇā adukkhamasukhā.",
  "atk-abh01a2:20_9": "Yopanāyaṁ tīsupi padesu ‘sampayutta’-saddo,",
  "atk-abh01a2:20_10": "tassattho –",
  "atk-abh01a2:20_11": "samaṁ pakārehi yuttāti sampayuttā.",
  "atk-abh01a2:20_12": "Katarehi pakārehīti?",
  "atk-abh01a2:20_13": "Ekuppādatādīhi.",
  "atk-abh01a2:20_14": "‘‘Natthi keci dhammā kehici dhammehi sampayuttāti?",
  "atk-abh01a2:20_15": "Āmantā’’ti hi imassa pañhassa paṭikkhepe ‘‘nanu atthi keci dhammā kehici dhammehi sahagatā sahajātā saṁsaṭṭhā",
  "atk-abh01a2:20_16": "ekuppādā ekanirodhā ekavatthukā ekārammaṇā’’ti (kathā.",
  "atk-abh01a2:20_17": "473) evaṁ ekuppādatādīnaṁ vasena sampayogattho vutto.",
  "atk-abh01a2:20_18": "Iti imehi ekuppādatādīhi samaṁ pakārehi yuttāti sampayuttā.",
  "atk-abh01a2:21_0": "3.Vipākattike aññamaññavisiṭṭhānaṁ kusalākusalānaṁ pākāti vipākā.",
  "atk-abh01a2:21_1": "Vipakkabhāvamāpannānaṁ arūpadhammānametaṁ adhivacanaṁ.",
  "atk-abh01a2:21_2": "Vipākadhammadhammāti vipākasabhāvadhammā.",
  "atk-abh01a2:21_3": "Yathā jātijarāsabhāvā jātijarāpakatikā sattā jātidhammā jarādhammāti vuccanti evaṁ vipākajanakaṭṭhena vipākasabhāvā vipākapakatikā dhammāti attho.",
  "atk-abh01a2:21_4": "Tatiyapadaṁ ubhayasabhāvapaṭikkhepavasena vuttaṁ.",
  "atk-abh01a2:22_0": "4.Upādinnupādāniyattike ārammaṇakaraṇavasena taṇhādiṭṭhīhi upetena kammunā ādinnā,",
  "atk-abh01a2:22_1": "phalabhāvena gahitāti upādinnā.",
  "atk-abh01a2:22_2": "Ārammaṇabhāvaṁ upagantvā upādānasambandhena upādānānaṁ hitāti upādāniyā.",
  "atk-abh01a2:22_3": "Upādānassa ārammaṇapaccayabhūtānametaṁ adhivacanaṁ.",
  "atk-abh01a2:22_4": "Upādiṇṇā ca te upādāniyā cāti upādiṇṇupādāniyā;",
  "atk-abh01a2:22_5": "sāsavakammanibbattānaṁ rūpārūpadhammānametaṁ adhivacanaṁ.",
  "atk-abh01a2:22_6": "Iti iminā nayena sesapadadvayepi paṭisedhasahito attho veditabbo.",
  "atk-abh01a2:23_0": "5.",
  "atk-abh01a2:23_1": "Saṁkiliṭṭhasaṁkilesikattike saṁkilesetīti saṁkileso,",
  "atk-abh01a2:23_2": "vibādhati,",
  "atk-abh01a2:23_3": "upatāpeti cāti attho.",
  "atk-abh01a2:23_4": "Saṁkilesena samannāgatāti saṁkiliṭṭhā.",
  "atk-abh01a2:23_5": "Attānaṁ ārammaṇaṁ katvā pavattanena saṁkilesaṁ arahanti ,",
  "atk-abh01a2:23_6": "saṁkilese vā niyuttā,",
  "atk-abh01a2:23_7": "tassa ārammaṇabhāvānatikkamanatoti saṁkilesikā.",
  "atk-abh01a2:23_8": "Saṁkilesassa ārammaṇapaccayabhūtānametaṁ adhivacanaṁ.",
  "atk-abh01a2:23_9": "Saṁkiliṭṭhā ca te saṁkilesikā cāti saṁkiliṭṭhasaṁkilesikā.",
  "atk-abh01a2:23_10": "Sesapadadvayampi purimattike vuttanayeneva veditabbaṁ.",
  "atk-abh01a2:24_0": "6.Vitakkattike sampayogavasena vattamānena saha vitakkena savitakkā.",
  "atk-abh01a2:24_1": "Saha vicārena savicārā.",
  "atk-abh01a2:24_2": "Savitakkā ca te savicārā cāti savitakkasavicārā.",
  "atk-abh01a2:24_3": "Ubhayarahitā avitakkaavicārā.",
  "atk-abh01a2:24_4": "Vitakkavicāresu vicārova mattā, pamāṇaṁ,",
  "atk-abh01a2:24_5": "etesanti vicāramattā.",
  "atk-abh01a2:24_6": "Vicārato uttari vitakkena saddhiṁ sampayogaṁ na gacchantīti attho.",
  "atk-abh01a2:24_7": "Avitakkā ca te vicāramattā cāti avitakkavicāramattā.",
  "atk-abh01a2:25_0": "7.Pītittike pītiyā saha ekuppādādibhāvaṁ gatāti pītisahagatā,",
  "atk-abh01a2:25_1": "pītisampayuttāti attho.",
  "atk-abh01a2:25_2": "Sesapadadvayepi eseva nayo.",
  "atk-abh01a2:25_3": "Upekkhāti cettha adukkhamasukhā vedanā vuttā.",
  "atk-abh01a2:25_4": "Sā hi sukhadukkhākārappavattiṁ upekkhati,",
  "atk-abh01a2:25_5": "majjhattākārasaṇṭhitattā tenākārena pavattatīti upekkhā.",
  "atk-abh01a2:25_6": "Iti vedanāttikato padadvayameva gahetvā nippītikassa sukhassa sappītikasukhato visesadassanavasena ayaṁ tiko vutto.",
  "atk-abh01a2:26_0": "8.Dassanattike dassanenāti sotāpattimaggena.",
  "atk-abh01a2:26_1": "So hi paṭhamaṁ nibbānaṁ dassanato dassananti vutto.",
  "atk-abh01a2:26_2": "Gotrabhu pana kiñcāpi paṭhamataraṁ passati,",
  "atk-abh01a2:26_3": "yathā pana rañño santikaṁ kenacideva karaṇīyena āgato puriso dūratova rathikāya carantaṁ hatthikkhandhagataṁ",
  "atk-abh01a2:26_4": "rājānaṁ disvāpi ‘diṭṭho te rājā’ti puṭṭho disvāpi kattabbakiccassa akatattā ‘na passāmī’ti āha.",
  "atk-abh01a2:26_5": "Evameva nibbānaṁ disvāpi kattabbassa kilesappahānassābhāvā na dassananti vuccati.",
  "atk-abh01a2:26_6": "Tañhi ñāṇaṁ maggassa āvajjanaṭṭhāne tiṭṭhati.",
  "atk-abh01a2:26_7": "Bhāvanāyāti sesamaggattayena.",
  "atk-abh01a2:26_8": "Sesamaggattayañhi paṭhamamaggena diṭṭhasmiṁyeva dhamme bhāvanāvasena uppajjati,",
  "atk-abh01a2:26_9": "adiṭṭhapubbaṁ kiñci na passati,",
  "atk-abh01a2:26_10": "tasmā bhāvanāti vuccati.",
  "atk-abh01a2:26_11": "Tatiyapadaṁ ubhayapaṭikkhepavasena vuttaṁ.",
  "atk-abh01a2:27_0": "9.Tadanantarattike dassanena pahātabbo hetu etesanti dassanena pahātabbahetukā.",
  "atk-abh01a2:27_1": "Dutiyapadepi eseva nayo.",
  "atk-abh01a2:27_2": "Tatiyapade neva dassanena na bhāvanāya pahātabbo hetu etesanti evamatthaṁ aggahetvā neva dassanena na",
  "atk-abh01a2:27_3": "bhāvanāya pahātabbo hetu etesaṁ atthīti evamattho gahetabbo .",
  "atk-abh01a2:27_4": "Itarathā hi ahetukānaṁ aggahaṇaṁ bhaveyya;",
  "atk-abh01a2:27_5": "hetuyeva hi tesaṁ natthi yo dassanabhāvanāhi pahātabbo siyā.",
  "atk-abh01a2:27_6": "Sahetukesupi hetuvajjānaṁ pahānaṁ āpajjati,",
  "atk-abh01a2:27_7": "na hetūnaṁ;",
  "atk-abh01a2:27_8": "hetuyeva hi etesaṁ ‘neva dassanena na bhāvanāya pahātabbo’ti vutto,",
  "atk-abh01a2:27_9": "na te dhammā.",
  "atk-abh01a2:27_10": "Ubhayampi cetaṁ anadhippetaṁ.",
  "atk-abh01a2:27_11": "Tasmā neva dassanena na bhāvanāya pahātabbo hetu etesaṁ atthīti nevadassanena nabhāvanāya pahātabbahetukāti ayamattho gahetabbo.",
  "atk-abh01a2:28_0": "10.Ācayagāmittike kammakilesehi āciyatīti ācayo.",
  "atk-abh01a2:28_1": "Paṭisandhicutigatippavattānaṁ etaṁ nāmaṁ.",
  "atk-abh01a2:28_2": "Tassa kāraṇaṁ hutvā nipphādanakabhāvena taṁ ācayaṁ gacchanti,",
  "atk-abh01a2:28_3": "yassa vā pavattanti taṁ puggalaṁ yathāvuttameva ācayaṁ gamentītipi ācayagāmino;",
  "atk-abh01a2:28_4": "sāsavakusalākusalānaṁ etaṁ adhivacanaṁ.",
  "atk-abh01a2:28_5": "Tato eva ācayasaṅkhātā cayā apetattā,",
  "atk-abh01a2:28_6": "nibbānaṁ apetaṁ cayāti apacayo.",
  "atk-abh01a2:28_7": "Taṁ ārammaṇaṁ katvā pavattanato apacayaṁ gacchantīti apacayagāmino;",
  "atk-abh01a2:28_8": "ariyamaggānametaṁ adhivacanaṁ.",
  "atk-abh01a2:28_9": "Apica pākāraṁ iṭṭhakavaḍḍhakī viya pavattaṁ ācinantā gacchantīti ācayagāmino.",
  "atk-abh01a2:28_10": "Tena citaṁ citaṁ iṭṭhakaṁ viddhaṁsayamāno puriso viya tadeva pavattaṁ apacinantā gacchantīti apacayagāmino.",
  "atk-abh01a2:28_11": "Tatiyapadaṁ ubhayapaṭikkhepena vuttaṁ.",
  "atk-abh01a2:29_0": "11.Sekkhattike tīsu sikkhāsu jātāti sekkhā.",
  "atk-abh01a2:29_1": "Sattannaṁ sekkhānaṁ etetipi sekkhā.",
  "atk-abh01a2:29_2": "Apariyositasikkhattā sayameva sikkhantītipi sekkhā.",
  "atk-abh01a2:29_3": "Upari sikkhitabbābhāvato na sekkhāti asekkhā.",
  "atk-abh01a2:29_4": "Vuḍḍhippattā vā sekkhātipi asekkhā.",
  "atk-abh01a2:29_5": "Arahattaphaladhammānaṁ etaṁ adhivacanaṁ.",
  "atk-abh01a2:29_6": "Tatiyapadaṁ ubhayapaṭikkhepena vuttaṁ.",
  "atk-abh01a2:30_0": "12.Parittattike samantato khaṇḍitattā appamattakaṁ parittanti vuccati;",
  "atk-abh01a2:30_1": "‘parittaṁ gomayapiṇḍa’ntiādīsu (saṁ. ni.",
  "atk-abh01a2:30_2": "3.96) viya.",
  "atk-abh01a2:30_3": "Imepi appānubhāvatāya parittā viyāti parittā;",
  "atk-abh01a2:30_4": "kāmāvacaradhammānametaṁ adhivacanaṁ.",
  "atk-abh01a2:30_5": "Kilesavikkhambhanasamatthatāya vipulaphalatāya dīghasantānatāya ca mahantabhāvaṁ gatā,",
  "atk-abh01a2:30_6": "mahantehi vā uḷāracchandavīriyacittapaññehi gatā paṭipannātipi mahaggatā.",
  "atk-abh01a2:30_7": "Pamāṇakarā dhammā rāgādayo pamāṇaṁ nāma.",
  "atk-abh01a2:30_8": "Ārammaṇato vā sampayogato vā natthi etesaṁ pamāṇaṁ,",
  "atk-abh01a2:30_9": "pamāṇassa ca paṭipakkhāti appamāṇā.",
  "atk-abh01a2:31_0": "13.Parittārammaṇattike parittaṁ ārammaṇaṁ etesanti parittārammaṇā. Sesapadadvayepi eseva nayo.",
  "atk-abh01a2:32_0": "14.Hīnattike hīnāti lāmakā akusalā dhammā.",
  "atk-abh01a2:32_1": "Hīnappaṇītānaṁ majjhe bhavāti majjhimā.",
  "atk-abh01a2:32_2": "Avasesā tebhūmakā dhammā uttamaṭṭhena atappakaṭṭhena ca paṇītā;",
  "atk-abh01a2:32_3": "lokuttarā dhammā.",
  "atk-abh01a2:33_0": "15.Micchattattike ‘hitasukhāvahā me bhavissantī’ti evaṁ āsīsitāpi tathā abhāvato,",
  "atk-abh01a2:33_1": "‘asubhādīsuyeva subha’ntiādi viparītappavattito ca micchāsabhāvāti micchattā;",
  "atk-abh01a2:33_2": "vipākadāne sati khandhabhedānantarameva vipākadānato niyatā;",
  "atk-abh01a2:33_3": "micchattā ca te niyatā cāti micchattaniyatā.",
  "atk-abh01a2:33_4": "Vuttaviparītena atthena sammāsabhāvāti sammattā;",
  "atk-abh01a2:33_5": "sammattā ca te niyatā ca anantarameva phaladānenāti sammattaniyatā.",
  "atk-abh01a2:33_6": "Ubhayathāpi na niyatāti aniyatā.",
  "atk-abh01a2:34_0": "16.Maggārammaṇattike nibbānaṁ maggati, gavesati,",
  "atk-abh01a2:34_1": "kilese vā mārento gacchatīti maggo.",
  "atk-abh01a2:34_2": "Maggo ārammaṇaṁ etesanti maggārammaṇā.",
  "atk-abh01a2:34_3": "Aṭṭhaṅgikopi maggo paccayaṭṭhena etesaṁ hetūti maggahetukā.",
  "atk-abh01a2:34_4": "Maggasampayuttā vā hetū magge vā hetūti maggahetū.",
  "atk-abh01a2:34_5": "Te etesaṁ hetūtipi maggahetukā.",
  "atk-abh01a2:34_6": "Sammādiṭṭhi sayaṁ maggo ceva hetu ca.",
  "atk-abh01a2:34_7": "Iti maggo hetu etesantipi maggahetukā.",
  "atk-abh01a2:34_8": "Abhibhavitvā pavattanaṭṭhena maggo adhipati etesanti maggādhipatino.",
  "atk-abh01a2:35_0": "17.Uppannattike uppādato paṭṭhāya yāva bhaṅgā uddhaṁ pannā gatā pavattāti uppannā.",
  "atk-abh01a2:35_1": "Na uppannāti anuppannā.",
  "atk-abh01a2:35_2": "Pariniṭṭhitakāraṇekadesattā avassaṁ uppajjissantīti uppādino.",
  "atk-abh01a2:36_0": "18.Atītattike attano sabhāvaṁ uppādādikkhaṇaṁ vā patvā atikkantāti atītā.",
  "atk-abh01a2:36_1": "Tadubhayampi na āgatāti anāgatā.",
  "atk-abh01a2:36_2": "Taṁ taṁ kāraṇaṁ paṭicca uppannāti paccuppannā.",
  "atk-abh01a2:37_0": "19.Anantarattike atītaṁ ārammaṇaṁ etesanti atītārammaṇā. Sesapadadvayepi eseva nayo.",
  "atk-abh01a2:38_0": "20.Ajjhattattike ‘evaṁ pavattamānā mayaṁ attā’ti gahaṇaṁ,",
  "atk-abh01a2:38_1": "‘gamissāmā’ti iminā viya adhippāyena attānaṁ adhikāraṁ katvā pavattāti ajjhattā.",
  "atk-abh01a2:38_2": "‘Ajjhatta’-saddo panāyaṁ gocarajjhatte niyakajjhatte ajjhattajjhatte visayajjhatteti catūsu atthesu dissati.",
  "atk-abh01a2:38_3": "‘‘Tenānanda,",
  "atk-abh01a2:38_4": "bhikkhunā tasmiṁyeva purimasmiṁ samādhinimitte ajjhattameva cittaṁ saṇṭhapetabbaṁ’’ (ma. ni. 3.188),",
  "atk-abh01a2:38_5": "‘‘ajjhattarato samāhito’’tiādīsu (dha. pa.",
  "atk-abh01a2:38_6": "362) hi ayaṁ gocarajjhatte dissati.",
  "atk-abh01a2:38_7": "‘‘Ajjhattaṁ sampasādanaṁ’’ (dī. ni. 1.228; dha. sa. 161),",
  "atk-abh01a2:38_8": "‘‘ajjhattaṁ vā dhammesu dhammānupassī viharatī’’tiādīsu (dī. ni.",
  "atk-abh01a2:38_9": "2.373) niyakajjhatte.",
  "atk-abh01a2:38_10": "‘‘Cha ajjhattikāni āyatanānī’’tiādīsu (ma. ni.",
  "atk-abh01a2:38_11": "3.304) ajjhattajjhatte.",
  "atk-abh01a2:38_12": "‘‘Ayaṁ kho panānanda,",
  "atk-abh01a2:38_13": "vihāro tathāgatena abhisambuddho yadidaṁ sabbanimittānaṁ amanasikārā ajjhattaṁ suññataṁ upasampajja viharatī’’tiādīsu (ma. ni.",
  "atk-abh01a2:38_14": "3.187) visayajjhatte;",
  "atk-abh01a2:38_15": "issariyaṭṭhāneti attho.",
  "atk-abh01a2:38_16": "Phalasamāpatti hi buddhānaṁ issariyaṭṭhānaṁ nāma.",
  "atk-abh01a2:38_17": "Idha pana niyakajjhatte adhippeto.",
  "atk-abh01a2:38_18": "Tasmā attano santāne pavattā pāṭipuggalikā dhammā ajjhattāti veditabbā.",
  "atk-abh01a2:38_19": "Tato bāhirabhūtā pana indriyabaddhā vā anindriyabaddhā vā bahiddhā nāma.",
  "atk-abh01a2:38_20": "Tatiyapadaṁ tadubhayavasena vuttaṁ.",
  "atk-abh01a2:39_0": "21. Anantarattiko teyeva tippakārepi dhamme ārammaṇaṁ katvā pavattanavasena vutto.",
  "atk-abh01a2:40_0": "22.Sanidassanattike daṭṭhabbabhāvasaṅkhātena saha nidassanenāti sanidassanā.",
  "atk-abh01a2:40_1": "Paṭihananabhāvasaṅkhātena saha paṭighenāti sappaṭighā.",
  "atk-abh01a2:40_2": "Sanidassanā ca te sappaṭighā cāti sanidassanasappaṭighā.",
  "atk-abh01a2:40_3": "Natthi etesaṁ daṭṭhabbabhāvasaṅkhātaṁ nidassananti anidassanā.",
  "atk-abh01a2:40_4": "Anidassanā ca te vuttanayeneva sappaṭighā cāti anidassanasappaṭighā.",
  "atk-abh01a2:40_5": "Tatiyapadaṁ ubhayapaṭikkhepena vuttaṁ.",
  "atk-abh01a2:40_6": "Ayaṁ tāva tikamātikāya anupubbapadavaṇṇanā.",
  "atk-abh01a2:41_0": "Tikamātikāpadavaṇṇanā niṭṭhitā."
}