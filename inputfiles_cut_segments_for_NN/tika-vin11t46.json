{
  "tika-vin11t46:0_0": "Sādhāraṇāsādhāraṇakathāvaṇṇanā",
  "tika-vin11t46:1_0": "779-80.Sabbasikkhāpadānanti ubhatovibhaṅgāgatānaṁ sabbasikkhāpadānaṁ.",
  "tika-vin11t46:1_1": "Bhikkhūhi bhikkhunīhīti ubhayattha sahatthe karaṇavacanaṁ.",
  "tika-vin11t46:1_2": "Bhikkhūhi bhikkhunīnañca,",
  "tika-vin11t46:1_3": "bhikkhunīhi bhikkhūnañcāti ubhayattha asādhāraṇapaññattañca,",
  "tika-vin11t46:1_4": "tathā bhikkhūhi bhikkhunīnañca,",
  "tika-vin11t46:1_5": "bhikkhunīhi bhikkhūnañcāti ubhayattha sādhāraṇasikkhāpadañca ahaṁ vakkhāmīti yojanā.",
  "tika-vin11t46:1_6": "Samāhitāti ekaggacittā.",
  "tika-vin11t46:1_7": "Taṁ mayā vuccamānaṁ nidānādinayaṁ.",
  "tika-vin11t46:1_8": "Suṇāthāti sotujanaṁ sakkaccasavane niyojeti.",
  "tika-vin11t46:2_0": "781.‘‘Nidāna’’ntiādigāthā vuttatthāva.",
  "tika-vin11t46:3_0": "782-3.‘‘Kati vesāliyā’’tiādi pucchāgāthā uttānatthāyeva.",
  "tika-vin11t46:4_0": "786.",
  "tika-vin11t46:4_1": "‘‘Dasa vesāliyā’’tiādivissajjanagāthānaṁ ‘‘methuna’’ntiādayo niddesavasena vuttā.",
  "tika-vin11t46:4_2": "Viggahoti manussaviggahaṁ pārājikaṁ.",
  "tika-vin11t46:4_3": "Catutthantimavatthukanti uttarimanussadhammapārājikaṁ.",
  "tika-vin11t46:4_4": "Atirekacīvaranti paṭhamakathinaṁ.",
  "tika-vin11t46:4_5": "Suddhakāḷakeḷakalomakanti eḷakalomavagge dutiyaṁ.",
  "tika-vin11t46:5_0": "787.Bhūtanti paṭhame musāvādavagge aṭṭhamaṁ.",
  "tika-vin11t46:5_1": "Paramparañcevāti paramparabhojanasikkhāpadaṁ.",
  "tika-vin11t46:5_2": "Mukhadvāranti catutthe bhojanavagge dasamaṁ.",
  "tika-vin11t46:5_3": "Bhikkhunīsu ca akkosoti bhikkhunipātimokkhe chaṭṭhe ārāmavagge dutiyaṁ.",
  "tika-vin11t46:6_0": "788.Dveanuddhaṁsanānīti aṭṭhamanavamasaṅghādisesā. Cīvarassa paṭiggahoti cīvaravagge pañcamaṁ.",
  "tika-vin11t46:7_0": "789.Rūpiyanti eḷakalomavagge aṭṭhamaṁ.",
  "tika-vin11t46:7_1": "Suttaviññattīti pattavagge chaṭṭhaṁ.",
  "tika-vin11t46:7_2": "Ujjhāpananti dutiye bhūtagāmavagge tatiyaṁ.",
  "tika-vin11t46:7_3": "Paripācitapiṇḍoti tatiye ovādavagge navamaṁ.",
  "tika-vin11t46:7_4": "Tatheva gaṇabhojananti catutthe bhojanavagge dutiyaṁ.",
  "tika-vin11t46:8_0": "790.Vikāle bhojanañcevāti tattheva sattamaṁ.",
  "tika-vin11t46:8_1": "Cārittanti acelakavagge pañcame chaṭṭhaṁ.",
  "tika-vin11t46:8_2": "Nhānanti surāpānavagge chaṭṭhe sattamaṁ.",
  "tika-vin11t46:8_3": "Ūnavīsativassanti sattame sappāṇakavagge pañcamaṁ.",
  "tika-vin11t46:8_4": "Datvā saṅghena cīvaranti aṭṭhame sahadhammikavagge navamaṁ.",
  "tika-vin11t46:9_0": "791.Vosāsantīti dutiyaṁ bhikkhupāṭidesanīyaṁ.",
  "tika-vin11t46:9_1": "Naccaṁ vā gītaṁ vāti paṭhame lasuṇavagge dasamaṁ.",
  "tika-vin11t46:9_2": "Cārikadvayanti catutthe tuvaṭṭavagge sattamaṭṭhamāni.",
  "tika-vin11t46:9_3": "Chandadānenāti aṭṭhame kumāribhūtavagge ekādasamaṁ.",
  "tika-vin11t46:9_4": "‘‘Chandadānetī’’ti vā pāṭho.",
  "tika-vin11t46:9_5": "‘‘Chandadānaṁ iti ime’’ti padacchedo.",
  "tika-vin11t46:10_0": "792.Kuṭīti chaṭṭho saṅghādiseso.",
  "tika-vin11t46:10_1": "Kosiyanti nissaggiyesu dutiye eḷakalomavagge paṭhamaṁ.",
  "tika-vin11t46:10_2": "Seyyanti musāvādavagge pañcamaṁ.",
  "tika-vin11t46:10_3": "Pathavīti musāvādavagge dasamaṁ.",
  "tika-vin11t46:10_4": "Bhūtagāmakanti bhūtagāmavagge dutiye paṭhamaṁ.",
  "tika-vin11t46:10_5": "Sappāṇakañca siñcantīti bhūtagāmavagge dasamaṁ.",
  "tika-vin11t46:11_0": "800.Chaūnāni tīṇeva satānīti chahi ūnāni tīṇeva satāni,",
  "tika-vin11t46:11_1": "catunavutādhikāni dvisatānīti attho.",
  "tika-vin11t46:11_2": "Samacetasāti –",
  "tika-vin11t46:12_0": "‘‘Vadhake devadattamhi, core aṅgulimālake;",
  "tika-vin11t46:13_0": "Dhanapāle rāhule ca,",
  "tika-vin11t46:13_1": "sabbattha samamānaso’’ti. (mi. pa. 6.6.5; dha. pa. aṭṭha.",
  "tika-vin11t46:13_2": "1.16 devadattavatthu; itivu. aṭṭha. 100) –",
  "tika-vin11t46:14_0": "Vacanato sabbesu hitāhitesu,",
  "tika-vin11t46:14_1": "lābhālābhādīsu ca aṭṭhasu lokadhammesu nibbikāratāya ca samānacittena tathāgatena.",
  "tika-vin11t46:15_0": "Vuttāvasesāti vesāliyādīsu chasu nagaresu vuttehi avasiṭṭhāni.",
  "tika-vin11t46:15_1": "Ime sabbe imāni sabbāni sikkhāpadāni sāvatthiyaṁ katāni bhavanti,",
  "tika-vin11t46:15_2": "paññattāni hontīti attho.",
  "tika-vin11t46:16_0": "801.Pārājikāni cattārīti vesāliyaṁ vuttaṁ methunamanussaviggahauttarimanussadhammaṁ,",
  "tika-vin11t46:16_1": "rājagahe adinnādānanti cattāri.",
  "tika-vin11t46:16_2": "Satta saṅghādisesakāti rājagahe vuttā dve anuddhaṁsanā,",
  "tika-vin11t46:16_3": "dve ca bhedā,",
  "tika-vin11t46:16_4": "āḷaviyaṁ kuṭikāro,",
  "tika-vin11t46:16_5": "kosambiyaṁ mahallakavihāro,",
  "tika-vin11t46:16_6": "dovacassanti satta.",
  "tika-vin11t46:16_7": "Nissaggiyāni aṭṭhevāti vesāliyaṁ atirekacīvaraṁ,",
  "tika-vin11t46:16_8": "kāḷakaeḷakalomaṁ,",
  "tika-vin11t46:16_9": "rājagahe cīvarapaṭiggahaṇaṁ,",
  "tika-vin11t46:16_10": "rūpiyapaṭiggahaṇaṁ,",
  "tika-vin11t46:16_11": "suttaviññatti,",
  "tika-vin11t46:16_12": "āḷaviyaṁ kosiyamissakaṁ,",
  "tika-vin11t46:16_13": "kapilavatthumhi eḷakalomadhovanaṁ,",
  "tika-vin11t46:16_14": "ūnapañcabandhananti aṭṭha.",
  "tika-vin11t46:17_0": "Dvattiṁseva ca khuddakāti vesāliyaṁ bhūtārocanaṁ,",
  "tika-vin11t46:17_1": "paramparabhojanaṁ,",
  "tika-vin11t46:17_2": "appaṭiggahaṇaṁ, acelakaṁ,",
  "tika-vin11t46:17_3": "‘‘yā pana bhikkhunī bhikkhuṁ akkoseyyā’’ti pañca,",
  "tika-vin11t46:17_4": "rājagahe ujjhāpanakaṁ,",
  "tika-vin11t46:17_5": "bhikkhuniparipācitapiṇḍo,",
  "tika-vin11t46:17_6": "gaṇabhojanaṁ,",
  "tika-vin11t46:17_7": "vikālabhojanaṁ,",
  "tika-vin11t46:17_8": "‘‘yo pana bhikkhu nimantito’’tiādi ca,",
  "tika-vin11t46:17_9": "‘‘orenaḍḍhamāsaṁ nahāyeyyā’’ti,",
  "tika-vin11t46:17_10": "ūnavīsativassaṁ,",
  "tika-vin11t46:17_11": "‘‘samaggena saṅghena cīvaraṁ datvā’’ti bhikkhūnaṁ aṭṭha,",
  "tika-vin11t46:17_12": "bhikkhunīnaṁ pana ‘‘naccaṁ vā gītaṁ vā’’tiādi ca,",
  "tika-vin11t46:17_13": "‘‘yā pana bhikkhunī antovassa’’ntiādi ca,",
  "tika-vin11t46:17_14": "‘‘yā pana bhikkhunī vassaṁvutthā’’tiādi cāti dvayaṁ,",
  "tika-vin11t46:17_15": "‘‘yā pana bhikkhunī pārivāsikachandadānenā’’tiādi cāti cattāri,",
  "tika-vin11t46:17_16": "āḷaviyaṁ anupasampannena uttari dirattatirattaṁ,",
  "tika-vin11t46:17_17": "‘‘pathaviṁ khaṇeyya vā’’tiādi,",
  "tika-vin11t46:17_18": "bhūtagāmapātabyatāya,",
  "tika-vin11t46:17_19": "‘‘jānaṁ sappāṇakaṁ udaka’’nti cattāri,",
  "tika-vin11t46:17_20": "kosambiyaṁ aññavādake vihesake,",
  "tika-vin11t46:17_21": "yāvadvārakosā aggaḷaṭṭhapanāya,",
  "tika-vin11t46:17_22": "surāmerayapāne,",
  "tika-vin11t46:17_23": "anādariye,",
  "tika-vin11t46:17_24": "‘‘yo pana bhikkhu bhikkhūhi sahadhammika’’ntiādi cāti pañca,",
  "tika-vin11t46:17_25": "kapilavatthumhi ‘‘bhikkhunupassayaṁ gantvā’’tiādi,",
  "tika-vin11t46:17_26": "‘‘agilānena bhikkhunā cātumāsa’’ntiādi,",
  "tika-vin11t46:17_27": "‘‘aṭṭhimayaṁ vā dantamayaṁ vā’’tiādi tīṇi bhikkhūnaṁ,",
  "tika-vin11t46:17_28": "bhikkhunīnaṁ pana ‘‘udakasuddhikaṁ panā’’tiādi,",
  "tika-vin11t46:17_29": "‘‘ovādāya vā’’tiādīti dve,",
  "tika-vin11t46:17_30": "bhaggesu ‘‘agilāno visibbanāpekkho’’tiādi ekanti etāni bāttiṁseva pācittiyāni.",
  "tika-vin11t46:18_0": "802.Dvegārayhāti ‘‘bhikkhu paneva kulesū’’tiādi,",
  "tika-vin11t46:18_1": "‘‘yāni kho pana tāni āraññakānī’’tiādi cāti dve pāṭidesanīyā.",
  "tika-vin11t46:18_2": "Tayo sekhāti kosambiyaṁ na surusurukārakaṁ,",
  "tika-vin11t46:18_3": "bhaggesu na sāmisena hatthena pānīyathālakaṁ,",
  "tika-vin11t46:18_4": "na sasitthakaṁ pattadhovananti tīṇi sekhiyāni.",
  "tika-vin11t46:18_5": "Chappaññāseva sikkhāpadāni piṇḍitāni vesāliyādīsu chasu nagaresu paññattāni bhavantīti yojanā.",
  "tika-vin11t46:19_0": "803.",
  "tika-vin11t46:19_1": "Sattasu nagaresu paññattāni etāni sabbāneva sikkhāpadāni pana aḍḍhuḍḍhāni satāneva bhavanti.",
  "tika-vin11t46:19_2": "Sāvatthiyaṁ paññattehi catunavutādhikadvisatasikkhāpadehi saddhiṁ chasu nagaresu paññattāni chapaññāsa",
  "tika-vin11t46:19_3": "sikkhāpadāni paññāsādhikāni tīṇi satāni bhavantīti attho.",
  "tika-vin11t46:19_4": "Aḍḍhena catutthaṁ yesaṁ tāni aḍḍhuḍḍhāni.",
  "tika-vin11t46:20_0": "804-10.",
  "tika-vin11t46:20_1": "Evaṁ nidānavasena nagaraṁ dassetvā idāni nidānamaññamasesetvā ubhatovibhaṅgāgatānaṁ sabbesaṁ sikkhāpadānaṁ",
  "tika-vin11t46:20_2": "kevalaṁ piṇḍavasena gaṇanaṁ dassetumāha ‘‘sikkhāpadāni bhikkhūna’’ntiādi.",
  "tika-vin11t46:21_0": "811.",
  "tika-vin11t46:21_1": "Evaṁ sabbasikkhāpadānaṁ nidānañca gaṇanañca dassetvā idāni asādhāraṇāni dassetumāha ‘‘chacattālīsā’’tiādi.",
  "tika-vin11t46:21_2": "Bhikkhūnaṁ bhikkhunīhi asādhāraṇabhāvaṁ mahesinā gamitāni sikkhāpadāni chacattālīseva hontīti yojanā.",
  "tika-vin11t46:21_3": "Iminā uddesamāha.",
  "tika-vin11t46:22_0": "814.",
  "tika-vin11t46:22_1": "‘‘Cha ca saṅghādisesā’’tiādīhi dvīhi gāthāhi niddesaṁ dassetvā ‘‘vissaṭṭhī’’tiādinā paṭiniddesamāha.",
  "tika-vin11t46:23_0": "815.",
  "tika-vin11t46:23_1": "‘‘Nissaggiye ādivaggasmi’’nti padacchedo.",
  "tika-vin11t46:23_2": "Dhovananti aññātikāya bhikkhuniyā cīvaradhovanaṁ.",
  "tika-vin11t46:23_3": "Paṭiggahoti tassāyeva hatthato cīvarapaṭiggahaṇaṁ.",
  "tika-vin11t46:24_0": "816.Āraññanti ekūnatiṁsatimaṁ sikkhāpadaṁ.",
  "tika-vin11t46:25_0": "817.",
  "tika-vin11t46:25_1": "Bhikkhūnaṁ,",
  "tika-vin11t46:25_2": "bhikkhunīnañca vuttāni sabbāni pācittiyāni gaṇanāvasā aṭṭhāsītisataṁ bhavantīti yojanā.",
  "tika-vin11t46:25_3": "Aṭṭhāsītisatanti bhikkhunipātimokkhāgataṁ chasaṭṭhisatapācittiyaṁ vakkhamānehi bhikkhuniyatehi bāvīsatipācittiyehi saddhiṁ aṭṭhāsītisataṁ hoti.",
  "tika-vin11t46:25_4": "Tatoti aṭṭhāsītādhikasatapācittiyato niddhāritāni etāni dvāvīsati khuddakāni bhikkhūnaṁ pātimokkhake bhavantīti yojanā.",
  "tika-vin11t46:26_0": "818.Bhikkhunivaggoti bhikkhunīnaṁ ovādavaggo.",
  "tika-vin11t46:26_1": "Paramparabhojane paññattaṁ sikkhāpadaṁ paramparabhojanaṁ,",
  "tika-vin11t46:26_2": "paramparabhojanena saha vattatīti saparamparabhojano.",
  "tika-vin11t46:27_0": "822.‘‘Ekato pana paññattā’’tiādi nigamanaṁ.",
  "tika-vin11t46:27_1": "Bhikkhunīhi asādhāraṇataṁ gatā ekatova paññattā ime imāni sikkhāpadāni piṇḍitāni chacattālīsa hontīti yojanā.",
  "tika-vin11t46:28_0": "823.",
  "tika-vin11t46:28_1": "Mahesinā bhikkhūhi asādhāraṇabhāvaṁ gamitāni bhikkhunīnaṁ sikkhāpadāni paripiṇḍitāni sataṁ,",
  "tika-vin11t46:28_2": "tiṁsa ca bhavantīti yojanā.",
  "tika-vin11t46:29_0": "824.",
  "tika-vin11t46:29_1": "Evaṁ uddiṭṭhānaṁ niddesamāha ‘‘pārājikānī’’tiādinā.",
  "tika-vin11t46:29_2": "Pārājikāni cattārīti ubbhajāṇumaṇḍalikavajjapaṭicchādikaukkhittānuvattikaaṭṭhavatthukasaṅkhātāni cattāri pārājikāni.",
  "tika-vin11t46:30_0": "826.",
  "tika-vin11t46:30_1": "Dvīhi gāthāhi niddiṭṭhānaṁ paṭiniddeso ‘‘bhikkhunīnaṁ tu saṅghādisesehī’’tiādi.",
  "tika-vin11t46:30_2": "Catunnaṁ pārājikānaṁ uddesavaseneva pākaṭattā paṭiniddese aggahaṇaṁ.",
  "tika-vin11t46:30_3": "Ādito chāti ussayavādikādayo cha saṅghādisesā.",
  "tika-vin11t46:30_4": "‘‘Ādito’’ti idaṁ ‘‘yāvatatiyakā’’ti imināpi yojetabbaṁ,",
  "tika-vin11t46:30_5": "aṭṭhasu yāvatatiyakesu purimāni cattāri sikkhāpadānīti vuttaṁ hoti.",
  "tika-vin11t46:31_0": "827.Sattaññadatthikādīnīti ādi-saddena aññadatthikasikkhāpadato pacchimāni cattāri,",
  "tika-vin11t46:31_1": "purimāni ‘‘aññaṁ viññāpeyya,",
  "tika-vin11t46:31_2": "aññaṁ cetāpeyyā’’ti dve ca gahitāni.",
  "tika-vin11t46:31_3": "Patto cevāti paṭhamaṁ pattasannicayasikkhāpadamāha.",
  "tika-vin11t46:31_4": "Dutiyavagge purimasikkhāpadadvayaṁ ‘‘garuṁ lahu’’nti iminā gahitaṁ.",
  "tika-vin11t46:32_0": "828.Idha bhikkhunipātimokkhe etāni pana dvādaseva nissaggiyāni satthārā bhikkhunīnaṁ vasena ekato paññattānīti yojanā.",
  "tika-vin11t46:33_0": "829-30.‘‘Sabbeva gaṇanāvasā’’tiādi nigamanaṁ.",
  "tika-vin11t46:33_1": "Bhikkhūhi asādhāraṇataṁ gatā bhikkhunīnaṁ ekato paññattā sataṁ,",
  "tika-vin11t46:33_2": "tiṁsa bhavantīti yojanā.",
  "tika-vin11t46:34_0": "831-3.",
  "tika-vin11t46:34_1": "‘‘Asādhāraṇā ubhinna’’nti padacchedo.",
  "tika-vin11t46:34_2": "Ubhinnaṁ asādhāraṇasikkhāpadāni satañca sattati ca cha ca bhavanti.",
  "tika-vin11t46:34_3": "Evamuddiṭṭhānaṁ niddeso ‘‘pārājikāni cattārī’’tiādi.",
  "tika-vin11t46:34_4": "Bhikkhūhi asādhāraṇāni bhikkhunīnaṁ cattāri pārājikāni.",
  "tika-vin11t46:34_5": "Dasacchacāti bhikkhūhi asādhāraṇāni bhikkhunīnaṁ saṅghādisesā dasa,",
  "tika-vin11t46:34_6": "bhikkhunīhi asādhāraṇāni bhikkhūnaṁ vissaṭṭhiādikā saṅghādisesā cha cāti saṅghādisesā soḷasa.",
  "tika-vin11t46:35_0": "Aniyatā duve cevāti bhikkhunīhi asādhāraṇāni bhikkhūnaṁ aniyatā dve ca.",
  "tika-vin11t46:35_1": "Nissaggā catuvīsatīti bhikkhunīhi asādhāraṇāni bhikkhūnaṁ dvādasa,",
  "tika-vin11t46:35_2": "bhikkhūhi asādhāraṇāni bhikkhunīnaṁ dvādasāti evaṁ nissaggiyā catuvīsati ca.",
  "tika-vin11t46:35_3": "Sataṁ aṭṭhārasa khuddakāti bhikkhunīhi asādhāraṇāni bhikkhūnaṁ bāvīsati,",
  "tika-vin11t46:35_4": "bhikkhūhi asādhāraṇāni bhikkhunīnaṁ channavutīti aṭṭhārasādhikasataṁ khuddakāni ca.",
  "tika-vin11t46:35_5": "Etthāti imasmiṁ asādhāraṇasaṅgahe.",
  "tika-vin11t46:36_0": "Dvādaseva ca gārayhāti bhikkhunīhi asādhāraṇāni bhikkhūnaṁ cattāri,",
  "tika-vin11t46:36_1": "bhikkhūhi asādhāraṇāni bhikkhunīnaṁ aṭṭhāti ete pāṭidesanīyā cāti ime chasattatiadhikāni satasikkhāpadāni ubhinnampi asādhāraṇānīti yojanā.",
  "tika-vin11t46:37_0": "834.",
  "tika-vin11t46:37_1": "Ubhinnampi sādhāraṇāni satthunā paññattāni sikkhāpadāni satañca sattati ca cattāri ca bhavantīti pakāsitāti yojanā.",
  "tika-vin11t46:38_0": "835-6.Pārājikāni cattārīti methunaadinnādānamanussaviggahauttarimanussadhammapārājikāni cattāri ca.",
  "tika-vin11t46:38_1": "Satta saṅghādisesakāti sañcarittaamūlakaaññabhāgiyā,",
  "tika-vin11t46:38_2": "cattāro yāvatatiyakā cāti saṅghādisesā satta ca.",
  "tika-vin11t46:38_3": "Aṭṭhārasa ca nissaggāti nissaggiyesu paṭhame cīvaravagge dhovanapaṭiggahaṇasikkhāpadadvayavajjitāni aṭṭha,",
  "tika-vin11t46:38_4": "eḷakalomavagge aṭṭhamanavamadasamānīti tayo,",
  "tika-vin11t46:38_5": "pattavagge paṭhamapattavassikasāṭikaāraññakasikkhāpadattayassa vajjitāni satta cāti imāni aṭṭhārasa nissaggiyasikkhāpadāni ca.",
  "tika-vin11t46:38_6": "Samasattati khuddakāti –",
  "tika-vin11t46:39_0": "‘‘Sabbo bhikkhunivaggopi…pe… dvāvīsati bhavanti hī’’ti. (u. vi. 818-821) –",
  "tika-vin11t46:40_0": "Vuttā bhikkhūnaṁ bhikkhunīhi asādhāraṇāti imehi bāvīsatipācittiyehi vajjitāni avasesāni sattati pācittiyāni ca ubhayasādhāraṇavasena paññattāni.",
  "tika-vin11t46:40_1": "Pañcasattati sekhiyāpi cāti ubhinnaṁ bhikkhubhikkhunīnaṁ samasikkhatā sādhāraṇasikkhāpadāni sabbaso sataṁ, sattati,",
  "tika-vin11t46:40_2": "cattāri ca hontīti yojanā.",
  "tika-vin11t46:41_0": "Iti uttare līnatthapakāsaniyā",
  "tika-vin11t46:42_0": "Sādhāraṇāsādhāraṇakathāvaṇṇanā niṭṭhitā."
}