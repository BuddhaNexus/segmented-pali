{
  "atk-vin02a416:0_0": "Sedamocanagāthā",
  "atk-vin02a416:1_0": "(1) Avippavāsapañhāvaṇṇanā",
  "atk-vin02a416:2_0": "479.",
  "atk-vin02a416:2_1": "Sedamocanagāthāsu asaṁvāsoti uposathapavāraṇādinā saṁvāsena asaṁvāso.",
  "atk-vin02a416:2_2": "Sambhogo ekacco tahiṁ na labbhatīti akappiyasambhogo na labbhati,",
  "atk-vin02a416:2_3": "nahāpanabhojanādipaṭijagganaṁ pana mātarāyeva kātuṁ labbhati.",
  "atk-vin02a416:2_4": "Avippavāsena anāpattīti sahagāraseyyāya anāpatti.",
  "atk-vin02a416:2_5": "Pañhā mesā kusalehi cintitāti esā pañhā kusalehi paṇḍitehi cintitā.",
  "atk-vin02a416:2_6": "Assā vissajjanaṁ dārakamātuyā bhikkhuniyā veditabbaṁ,",
  "atk-vin02a416:2_7": "tassā hi puttaṁ sandhāyetaṁ vuttanti.",
  "atk-vin02a416:3_0": "Avissajjitagāthā garubhaṇḍaṁ sandhāya vuttā,",
  "atk-vin02a416:3_1": "attho panassā garubhaṇḍavinicchaye vuttoyeva.",
  "atk-vin02a416:4_0": "Dasa puggale na vadāmīti senāsanakkhandhake vutte dasa puggale na vadāmi.",
  "atk-vin02a416:4_1": "Ekādasa vivajjiyāti ye mahākhandhake ekādasa vivajjanīyapuggalā vuttā, tepi na vadāmi.",
  "atk-vin02a416:4_2": "Ayaṁ pañhā naggaṁ bhikkhuṁ sandhāya vuttā.",
  "atk-vin02a416:5_0": "Kathaṁ nu sikkhāya asādhāraṇoti pañhā nahāpitapubbakaṁ bhikkhuṁ sandhāya vuttā.",
  "atk-vin02a416:5_1": "Ayañhi khurabhaṇḍaṁ pariharituṁ na labhati, aññe labhanti; tasmā sikkhāya asādhāraṇo.",
  "atk-vin02a416:6_0": "Taṁ puggalaṁ katamaṁ vadanti buddhāti ayaṁ pañhā nimmitabuddhaṁ sandhāya vuttā.",
  "atk-vin02a416:7_0": "Adhonābhiṁvivajjiyāti adhonābhiṁ vivajjetvā.",
  "atk-vin02a416:7_1": "Ayaṁ pañhā yaṁ taṁ asīsakaṁ kabandhaṁ,",
  "atk-vin02a416:7_2": "yassa ure akkhīni ceva mukhañca hoti, taṁ sandhāya vuttā.",
  "atk-vin02a416:8_0": "Bhikkhu saññācikāya kuṭinti ayaṁ pañhā tiṇacchādanaṁ kuṭiṁ sandhāya vuttā.",
  "atk-vin02a416:8_1": "Dutiyapañhā sabbamattikāmayaṁ kuṭiṁ sandhāya vuttā.",
  "atk-vin02a416:9_0": "Āpajjeyya garukaṁ chejjavatthunti ayaṁ pañhā vajjapaṭicchādikaṁ bhikkhuniṁ sandhāya vuttā.",
  "atk-vin02a416:9_1": "Dutiyapañhā paṇḍakādayo abhabbapuggale sandhāya vuttā.",
  "atk-vin02a416:9_2": "Ekādasapi hi te gihibhāveyeva pārājikaṁ pattā.",
  "atk-vin02a416:10_0": "Vācāti vācāya anālapanto.",
  "atk-vin02a416:10_1": "Giraṁ no ca pare bhaṇeyyāti ‘‘iti ime sossantī’’ti parapuggale sandhāya saddampi na nicchāreyya.",
  "atk-vin02a416:10_2": "Ayaṁ pañhā ‘‘santiṁ āpattiṁ nāvikareyya,",
  "atk-vin02a416:10_3": "sampajānamusāvādassa hotī’’ti imaṁ musāvādaṁ sandhāya vuttā.",
  "atk-vin02a416:10_4": "Tassa hi bhikkhuno adhammikāya paṭiññāya tuṇhībhūtassa nisinnassa manodvāre āpatti nāma natthi.",
  "atk-vin02a416:10_5": "Yasmā pana āvikātabbaṁ na āvikaroti,",
  "atk-vin02a416:10_6": "tenassa vacīdvāre akiriyato ayaṁ āpatti samuṭṭhātīti veditabbā.",
  "atk-vin02a416:11_0": "Saṅghādisesā caturoti ayaṁ pañhā aruṇugge gāmantarapariyāpannaṁ nadipāraṁ okkantabhikkhuniṁ sandhāya vuttā,",
  "atk-vin02a416:11_1": "sā hi sakagāmato paccūsasamaye nikkhamitvā aruṇuggamanakāle vuttappakāraṁ nadipāraṁ okkantamattāva rattivippavāsagāmantaranadipāragaṇamhāohīyanalakkhaṇena ekappahāreneva caturo saṅghādisese āpajjati.",
  "atk-vin02a416:12_0": "Siyā āpattiyo nānāti ayaṁ pañhā ekatoupasampannā dve bhikkhuniyo sandhāya vuttā.",
  "atk-vin02a416:12_1": "Tāsu hi bhikkhūnaṁ santike ekatoupasampannāya hatthato gaṇhantassa pācittiyaṁ,",
  "atk-vin02a416:12_2": "bhikkhunīnaṁ santike ekatoupasampannāya hatthato gaṇhantassa dukkaṭaṁ.",
  "atk-vin02a416:13_0": "Caturo janā saṁvidhāyāti ācariyo ca tayo ca antevāsikā chamāsakaṁ bhaṇḍaṁ avahariṁsu,",
  "atk-vin02a416:13_1": "ācariyassa sāhatthikā tayo māsakā,",
  "atk-vin02a416:13_2": "āṇattiyāpi tayova tasmā thullaccayaṁ āpajjati , itaresaṁ sāhatthiko ekeko,",
  "atk-vin02a416:13_3": "āṇattikā pañcāti tasmā pārājikaṁ āpajjiṁsu. Ayamettha saṅkhepo.",
  "atk-vin02a416:13_4": "Vitthāro pana adinnādānapārājike saṁvidāvahāravaṇṇanāyaṁ vutto.",
  "atk-vin02a416:14_0": "(2) Pārājikādipañhāvaṇṇanā",
  "atk-vin02a416:15_0": "480.Chiddaṁ tasmiṁ ghare natthīti ayaṁ pañhā dussakuṭiādīni santhatapeyyālañca sandhāya vuttā.",
  "atk-vin02a416:16_0": "Telaṁ madhuṁ phāṇitanti gāthā liṅgaparivattaṁ sandhāya vuttā.",
  "atk-vin02a416:17_0": "Nissaggiyenāti gāthā pariṇāmanaṁ sandhāya vuttā.",
  "atk-vin02a416:17_1": "Yo hi saṅghassa pariṇatalābhato ekaṁ cīvaraṁ attano,",
  "atk-vin02a416:17_2": "ekaṁ aññassāti dve cīvarāni ‘‘ekaṁ mayhaṁ,",
  "atk-vin02a416:17_3": "ekaṁ tassa dehī’’ti ekapayaogena pariṇāmeti,",
  "atk-vin02a416:17_4": "so nissaggiyapācittiyañceva suddhikapācittiyañca ekato āpajjati.",
  "atk-vin02a416:18_0": "Kammañca taṁ kuppeyya vaggapaccayāti ayaṁ pañhā dvādasayojanapamāṇesu bārāṇasiādīsu nagaresu gāmasīmaṁ sandhāya vuttā.",
  "atk-vin02a416:19_0": "Padavītihāramattenāti gāthā sañcarittaṁ sandhāya vuttā,",
  "atk-vin02a416:19_1": "atthopi cassā sañcarittavaṇṇanāyameva vutto.",
  "atk-vin02a416:20_0": "Sabbāni tāni nissaggiyānīti ayaṁ pañhā aññātikāya bhikkhuniyā dhovāpanaṁ sandhāya vuttā.",
  "atk-vin02a416:20_1": "Sace hi tiṇṇampi cīvarānaṁ kākaūhadanaṁ vā kaddamamakkhitaṁ vā kaṇṇaṁ gahetvā bhikkhunī udakena dhovati,",
  "atk-vin02a416:20_2": "bhikkhussa kāyagatāneva nissaggiyāni honti.",
  "atk-vin02a416:21_0": "Saraṇagamanampi na tassa atthīti saraṇagamanaupasampadāpi natthi.",
  "atk-vin02a416:21_1": "Ayaṁ pana pañhā mahāpajāpatiyā upasampadaṁ sandhāya vuttā.",
  "atk-vin02a416:22_0": "Haneyyaanariyaṁ mandoti tañhi itthiṁ vā purisaṁ vā anariyaṁ haneyya.",
  "atk-vin02a416:22_1": "Ayaṁ pañhā liṅgaparivattena itthibhūtaṁ pitaraṁ purisabhūtañca mātaraṁ sandhāya vuttā.",
  "atk-vin02a416:23_0": "Na tenānantaraṁ phuseti ayaṁ pañhā migasiṅgatāpasasīhakumārādīnaṁ viya tiracchānamātāpitaro sandhāya vuttā.",
  "atk-vin02a416:24_0": "Acodayitvāti gāthā dūtenupasampadaṁ sandhāya vuttā.",
  "atk-vin02a416:24_1": "Codayitvāti gāthā paṇḍakādīnaṁ upasampadaṁ sandhāya vuttā.",
  "atk-vin02a416:24_2": "Kurundiyaṁ pana ‘‘paṭhamagāthā aṭṭha asammukhākammāni,",
  "atk-vin02a416:24_3": "dutiyā anāpattikassa kammaṁ sandhāya vuttā’’ti āgataṁ.",
  "atk-vin02a416:25_0": "Chindantassa āpattīti vanappatiṁ chindantassa pārājikaṁ,",
  "atk-vin02a416:25_1": "tiṇalatādiṁ chindantassa pācittiyaṁ,",
  "atk-vin02a416:25_2": "aṅgajātaṁ chindantassa thullaccayaṁ.",
  "atk-vin02a416:25_3": "Chindantassa anāpattīti kese ca nakhe ca chindantassa anāpatti.",
  "atk-vin02a416:25_4": "Chādentassa āpattīti attano āpattiṁ chādentassa aññesaṁ vā āpattiṁ.",
  "atk-vin02a416:25_5": "Chādentassa anāpattīti gehādīni chādentassa anāpatti.",
  "atk-vin02a416:26_0": "Saccaṁbhaṇantoti gāthāya ‘‘sikharaṇīsi ubhatobyañjanāsī’’ti saccaṁ bhaṇanto garukaṁ āpajjati,",
  "atk-vin02a416:26_1": "sampajānamusāvāde pana musā bhāsato lahukāpatti hoti,",
  "atk-vin02a416:26_2": "abhūtārocane musā bhaṇanto garukaṁ āpajjati,",
  "atk-vin02a416:26_3": "bhūtārocane saccaṁ bhāsato lahukāpatti hotīti.",
  "atk-vin02a416:27_0": "(3) Pācittiyādipañhāvaṇṇanā",
  "atk-vin02a416:28_0": "481.Adhiṭṭhitanti gāthā nissaggiyacīvaraṁ anissajjitvā paribhuñjantaṁ sandhāya vuttā.",
  "atk-vin02a416:29_0": "Atthaṅgate sūriyeti gāthā romanthakaṁ sandhāya vuttā.",
  "atk-vin02a416:30_0": "Na rattacittoti gāthāya ayamattho – rattacitto methunadhammapārājikaṁ āpajjati.",
  "atk-vin02a416:30_1": "Theyyacitto adinnādānapārājikaṁ,",
  "atk-vin02a416:30_2": "paraṁ maraṇāya cetento manussaviggahapārājikaṁ,",
  "atk-vin02a416:30_3": "saṅghabhedako pana na rattacitto na ca pana theyyacitto na cāpi so paraṁ maraṇāya cetayi,",
  "atk-vin02a416:30_4": "salākaṁ panassa dentassa hoti chejjaṁ, pārājikaṁ hoti,",
  "atk-vin02a416:30_5": "salākaṁ paṭiggaṇhantassa bhedakānuvattakassa thullaccayaṁ.",
  "atk-vin02a416:31_0": "Gaccheyya aḍḍhayojananti ayaṁ pañhā suppatiṭṭhitanigrodhasadisaṁ ekakulassa rukkhamūlaṁ sandhāya vuttā.",
  "atk-vin02a416:32_0": "Kāyikānīti ayaṁ gāthā sambahulānaṁ itthīnaṁ kese vā aṅguliyo vā ekato gaṇhantaṁ sandhāya vuttā.",
  "atk-vin02a416:33_0": "Vācasikānīti ayaṁ gāthā ‘‘sabbā tumhe sikharaṇiyo’’tiādinā nayena duṭṭhullabhāṇiṁ sandhāya vuttā.",
  "atk-vin02a416:34_0": "Tissitthiyo methunaṁ taṁ na seveti tisso itthiyo vuttā,",
  "atk-vin02a416:34_1": "tāsupi yaṁ taṁ methunaṁ nāma, taṁ na sevati.",
  "atk-vin02a416:34_2": "Tayo puriseti tayo purisepi upagantvā methunaṁ na sevati.",
  "atk-vin02a416:34_3": "Tayo anariyapaṇḍaketi ubhatobyañjanasaṅkhāte tayo anariye tayo ca paṇḍaketi imepi cha jane upagantvā methunaṁ na sevati.",
  "atk-vin02a416:34_4": "Na cācare methunaṁ byañjanasminti anulomapārājikavasenapi methunaṁ nācarati.",
  "atk-vin02a416:34_5": "Chejjaṁ siyā methunadhammapaccayāti siyā methunadhammapaccayā pārājikanti.",
  "atk-vin02a416:34_6": "Ayaṁ pañhā aṭṭhavatthukaṁ sandhāya vuttā,",
  "atk-vin02a416:34_7": "tassā hi methunadhammassa pubbabhāgaṁ kāyasaṁsaggaṁ āpajjituṁ vāyamantiyā methunadhammapaccayā chejjaṁ hoti.",
  "atk-vin02a416:35_0": "Mātaraṁ cīvaranti ayaṁ gāthā piṭṭhisamaye vassikasāṭikatthaṁ satuppādakaraṇaṁ sandhāya vuttā.",
  "atk-vin02a416:35_1": "Vinicchayo panassā vassikasāṭikasikkhāpadavaṇṇanāyameva vutto.",
  "atk-vin02a416:36_0": "Kuddho ārādhako hotīti gāthā titthiyavattaṁ sandhāya vuttā.",
  "atk-vin02a416:36_1": "Titthiyo hi vattaṁ pūrayamāno titthiyānaṁ vaṇṇe bhaññamāne kuddho ārādhako hoti,",
  "atk-vin02a416:36_2": "vatthuttayassa vaṇṇe bhaññamāne kuddho gārayho hotīti tatthevassā vitthāro vutto.",
  "atk-vin02a416:36_3": "Dutiyagāthāpi tameva sandhāya vuttā.",
  "atk-vin02a416:37_0": "Saṅghādisesantiādi gāthā yā bhikkhunī avassutāva avassutassa purisassa hatthato piṇḍapātaṁ gahetvā manussamaṁsalasuṇapaṇītabhojanasesaakappiyamaṁsehi saddhiṁ omadditvā ajjhoharati, taṁ sandhāya vuttā.",
  "atk-vin02a416:38_0": "Eko upasampanno eko anupasampannoti gāthā ākāsagataṁ sandhāya vuttā.",
  "atk-vin02a416:38_1": "Sace hi dvīsu sāmaṇeresu eko iddhiyā kesaggamattampi pathaviṁ muñcitvā nisinno hoti, so anupasampanno nāma hoti.",
  "atk-vin02a416:38_2": "Saṅghenāpi ākāse nisīditvā bhūmigatassa kammaṁ na kātabbaṁ. Sace karoti, kuppati.",
  "atk-vin02a416:39_0": "Akappakatanti gāthā acchinnacīvarakaṁ bhikkhuṁ sandhāya vuttā.",
  "atk-vin02a416:39_1": "Tasmiṁyeva cassā sikkhāpade vitthārena vinicchayopi vutto.",
  "atk-vin02a416:40_0": "Na deti na paṭiggaṇhātīti nāpi uyyojikā deti,",
  "atk-vin02a416:40_1": "na uyyojitā tassā hatthato gaṇhāti.",
  "atk-vin02a416:40_2": "Paṭiggaho tena na vijjatīti teneva kāraṇena uyyojikāya hatthato uyyojitāya paṭiggaho na vijjati.",
  "atk-vin02a416:40_3": "Āpajjati garukanti evaṁ santepi avassutassa hatthato piṇḍapātaggahaṇe uyyojentī saṅghādisesāpattiṁ āpajjati.",
  "atk-vin02a416:40_4": "Tañca paribhogapaccayāti tañca pana āpattiṁ āpajjamānā tassā uyyojitāya paribhogapaccayā āpajjati .",
  "atk-vin02a416:40_5": "Tassā hi bhojanapariyosāne uyyojikāya saṅghādiseso hotīti.",
  "atk-vin02a416:40_6": "Dutiyagāthā tassāyeva udakadantaponaggahaṇe uyyojanaṁ sandhāya vuttā.",
  "atk-vin02a416:41_0": "Na bhikkhunī no ca phuseyya vajjanti sattarasakesu hi aññataraṁ āpattiṁ āpajjitvā anādariyena chādayamānāpi bhikkhunī chādanapaccayā vajjaṁ na phusati,",
  "atk-vin02a416:41_1": "aññaṁ navaṁ āpattiṁ nāpajjati,",
  "atk-vin02a416:41_2": "paṭicchannāya vā appaṭicchannāya vā āpattiyā pakkhamānattameva labhati.",
  "atk-vin02a416:41_3": "Ayaṁ pana bhikkhunīpi na hoti,",
  "atk-vin02a416:41_4": "sāvasesañca garukaṁ āpajjitvā chādetvā vajjaṁ na phusati.",
  "atk-vin02a416:41_5": "Pañhā mesā kusalehi cintitāti ayaṁ kira pañhā ukkhittakabhikkhuṁ sandhāya vuttā.",
  "atk-vin02a416:41_6": "Tena hi saddhiṁ vinayakammaṁ natthi,",
  "atk-vin02a416:41_7": "tasmā so saṅghādisesaṁ āpajjitvā chādento vajjaṁ na phusatīti.",
  "atk-vin02a416:42_0": "Sedamocanagāthāvaṇṇanā niṭṭhitā."
}