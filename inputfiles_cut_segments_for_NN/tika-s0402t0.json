{
  "tika-s0402t0:0_0": "Namo tassa bhagavato arahato sammāsambuddhassa",
  "tika-s0402t0:1_0": "Aṅguttaranikāye",
  "tika-s0402t0:2_0": "Dukanipāta-ṭīkā",
  "tika-s0402t0:3_0": "1. Paṭhamapaṇṇāsakaṁ",
  "tika-s0402t0:4_0": "1. Kammakāraṇavaggo",
  "tika-s0402t0:5_0": "1. Vajjasuttavaṇṇanā",
  "tika-s0402t0:6_0": "1.",
  "tika-s0402t0:6_1": "Dukanipātassa paṭhame pahārasādhanatthanti daṇḍappahārassa sukhasiddhi-atthaṁ.",
  "tika-s0402t0:6_2": "Kañjito nibbattaṁ kañjiyaṁ, āranālaṁ,",
  "tika-s0402t0:6_3": "yaṁ bilaṅgantipi vuccati,",
  "tika-s0402t0:6_4": "taṁ yattha siñcati,",
  "tika-s0402t0:6_5": "sā kañjiyaukkhalikā bilaṅgathālikā,",
  "tika-s0402t0:6_6": "taṁsadisaṁ kāraṇaṁ bilaṅgathālikaṁ.",
  "tika-s0402t0:6_7": "Sīsakaṭāhaṁ uppāṭetvāti ayoguḷappavesappamāṇaṁ chiddaṁ katvā.",
  "tika-s0402t0:6_8": "Saṅkhamuṇḍakammakāraṇanti saṅkhaṁ viya muṇḍakaraṇaṁ kammakāraṇaṁ.",
  "tika-s0402t0:6_9": "Rāhumukhakammakāraṇanti rāhumukhagatasūriyasadisakammakāraṇaṁ.",
  "tika-s0402t0:7_0": "Jotimālikanti jotimālavantaṁ kammakāraṇaṁ.",
  "tika-s0402t0:7_1": "Hatthapajjotikanti hatthassa pajjotanakammakāraṇaṁ.",
  "tika-s0402t0:7_2": "Erakavattakammakāraṇanti erakavattasadise sarīrato cammavatte uppāṭanakammakāraṇaṁ.",
  "tika-s0402t0:7_3": "Cīrakavāsikakammakāraṇanti sarīrato uppāṭitavattacīrakehi nivāsāpanakammakāraṇaṁ.",
  "tika-s0402t0:7_4": "Taṁ karontā yathā gīvato paṭṭhāya vaddhe kantitvā kaṭiyaṁ ṭhapenti,",
  "tika-s0402t0:7_5": "evaṁ gopphakato paṭṭhāya kantitvāpi kaṭiyameva ṭhapenti.",
  "tika-s0402t0:7_6": "Aṭṭhakathāyaṁ pana “kaṭito paṭṭhāya kantitvā gopphakesu ṭhapentī”ti vuttaṁ.",
  "tika-s0402t0:7_7": "Eṇeyyakakammakāraṇanti eṇimigasadisakammakāraṇaṁ.",
  "tika-s0402t0:7_8": "Ayavalayāni datvāti ayavalayāni paṭimuñcitvā.",
  "tika-s0402t0:7_9": "Ayasūlāni koṭṭentīti kapparajaṇṇukakoṭīsu ayasūlāni pavesenti.",
  "tika-s0402t0:7_10": "Tanti taṁ tathākatakammakāraṇaṁ sattaṁ.",
  "tika-s0402t0:8_0": "Baḷisamaṁsikanti balisehi maṁsuppāṭanakammakāraṇaṁ.",
  "tika-s0402t0:8_1": "Kahāpaṇikanti kahāpaṇamattaso chindanakammakāraṇaṁ.",
  "tika-s0402t0:8_2": "Koṭṭentīti chindanti.",
  "tika-s0402t0:8_3": "Khārāpatacchikanti tacchetvā khārāpasiñcanakammakāraṇaṁ.",
  "tika-s0402t0:8_4": "Palighaparivattikanti palighassa viya parivattanakammakāraṇaṁ.",
  "tika-s0402t0:8_5": "Ekābaddhaṁ karonti ayasūlassa koṭṭanena.",
  "tika-s0402t0:8_6": "Palālapīṭhakanti palālapīṭhassa viya sarīrassa saṁvellanakammakāraṇaṁ.",
  "tika-s0402t0:8_7": "Kāraṇikāti ghātanakārakā.",
  "tika-s0402t0:8_8": "Palālavaṭṭiṁ viya katvāti yathā palālapīṭhaṁ karontā palālaṁ vaṭṭiṁ katvā saṁvellanavasena puna veṭhenti,",
  "tika-s0402t0:8_9": "evaṁ karontīti attho.",
  "tika-s0402t0:8_10": "Chātakasunakhehīti khuddakehi koleyyakasunakhehi.",
  "tika-s0402t0:8_11": "Te hi balavantā javayogā sūrā ca honti.",
  "tika-s0402t0:8_12": "Sahassabhaṇḍikanti sahassatthavikaṁ.",
  "tika-s0402t0:9_0": "Yāhanti yaṁ ahaṁ.",
  "tika-s0402t0:9_1": "Yanti ca kāraṇavacanaṁ.",
  "tika-s0402t0:9_2": "Tenāha “yena aha”nti.",
  "tika-s0402t0:9_3": "Chinnamūlaketi taṇhāmūlassa ucchinnattā sañchinnamūlake.",
  "tika-s0402t0:10_0": "Vajjasuttavaṇṇanā niṭṭhitā.",
  "tika-s0402t0:11_0": "2. Padhānasuttavaṇṇanā",
  "tika-s0402t0:12_0": "2.",
  "tika-s0402t0:12_1": "Dutiye ubhatobyūḷhasaṅgāmappavesanasadisanti yuddhatthāya ubhatorāsikatacaturaṅginisenāmajjhappavesanasadisaṁ.",
  "tika-s0402t0:12_2": "Dānañca yuddhañca samānamāhūti ettha kathaṁ panīdamubhayaṁ samānaṁ?",
  "tika-s0402t0:12_3": "Jīvitavināsabhīruko hi yujjhituṁ na sakkoti,",
  "tika-s0402t0:12_4": "bhogakkhayabhīruko dānaṁ dātuṁ na sakkoti.",
  "tika-s0402t0:12_5": "“Jīvitañca rakkhissāmi,",
  "tika-s0402t0:12_6": "yujjhissāmī”ti hi vadanto na yujjhati,",
  "tika-s0402t0:12_7": "jīvite pana ālayaṁ vissajjetvā “hatthapādādicchedo vā hotu maraṇaṁ vā,",
  "tika-s0402t0:12_8": "gaṇhissāmetaṁ issariya”nti ussahantova yujjhati.",
  "tika-s0402t0:12_9": "“Bhoge ca rakkhissāmi,",
  "tika-s0402t0:12_10": "dānañca dassāmī”ti vadantopi na dadāti,",
  "tika-s0402t0:12_11": "bhogesu pana ālayaṁ pissajjetvā “mahādānaṁ dassāmī”ti ussahantova deti.",
  "tika-s0402t0:12_12": "Evaṁ dānañca yuddhañca samaṁ hoti.",
  "tika-s0402t0:12_13": "Kiñca bhiyyo –",
  "tika-s0402t0:12_14": "appāpi santā bahuke jinanti,",
  "tika-s0402t0:12_15": "yathā ca yuddhe appakāpi vīrapurisā bahuke bhīrupurise jinanti,",
  "tika-s0402t0:12_16": "evaṁ saddhādisampanno appakampi dānaṁ dadanto bahuvidhaṁ lobhadosaissāmacchariyadiṭṭhivicikicchādibhedaṁ tappaṭipakkhaṁ abhibhavati,",
  "tika-s0402t0:12_17": "bahuñca dānavipākaṁ adhigacchati.",
  "tika-s0402t0:12_18": "Evampi dānañca yuddhañca samānaṁ.",
  "tika-s0402t0:12_19": "Tenāha “appampi ce saddahāno dadāti,",
  "tika-s0402t0:12_20": "teneva so hoti sukhī paratthā”ti.",
  "tika-s0402t0:13_0": "Agārassa hitaṁ kasigorakkhādi agāriyaṁ,",
  "tika-s0402t0:13_1": "taṁ natthi etthāti anagāriyaṁ,",
  "tika-s0402t0:13_2": "pabbajjāti āha “agārassa…pe…",
  "tika-s0402t0:13_3": "anagāriyaṁ pabbajja”nti.",
  "tika-s0402t0:13_4": "Sabbūpadhipaṭinissaggatthāyāti ettha cattāro upadhī –",
  "tika-s0402t0:13_5": "kāmupadhi,",
  "tika-s0402t0:13_6": "khandhupadhi,",
  "tika-s0402t0:13_7": "kilesupadhi,",
  "tika-s0402t0:13_8": "abhisaṅkhārupadhīti.",
  "tika-s0402t0:13_9": "Kāmāpi hi “yaṁ pañca kāmaguṇe paṭicca uppajjati sukhaṁ somanassaṁ,",
  "tika-s0402t0:13_10": "ayaṁ kāmānaṁ assādo”ti evaṁ vuttassa sukhassa,",
  "tika-s0402t0:13_11": "tadassādanimittassa vā dukkhassa adhiṭṭhānabhāvato upadhīyati ettha sukhanti iminā vacanatthena “upadhī”ti vuccanti.",
  "tika-s0402t0:13_12": "Khandhāpi khandhamūlakassa dukkhassa adhiṭṭhānabhāvato,",
  "tika-s0402t0:13_13": "kilesāpi apāyadukkhassa adhiṭṭhānabhāvato,",
  "tika-s0402t0:13_14": "abhisaṅkhārāpi bhavadukkhassa adhiṭṭhānabhāvato “upadhī”ti vuccanti.",
  "tika-s0402t0:13_15": "Sabbesaṁ upadhīnaṁ paṭinissaggo pahānaṁ etthāti sabbūpadhipaṭinissaggaṁ, nibbānaṁ.",
  "tika-s0402t0:13_16": "Tenāha “sabbesaṁ khandhūpadhi…pe…",
  "tika-s0402t0:13_17": "nibbānassa atthāyā”ti.",
  "tika-s0402t0:14_0": "Padhānasuttavaṇṇanā niṭṭhitā.",
  "tika-s0402t0:15_0": "3. Tapanīyasuttavaṇṇanā",
  "tika-s0402t0:16_0": "3.",
  "tika-s0402t0:16_1": "Tatiye tapanīyāti ettha kattuatthe anīya-saddoti āha “tapantīti tapanīyā”ti.",
  "tika-s0402t0:16_2": "Tapantīti vibādhenti,",
  "tika-s0402t0:16_3": "viheṭhentīti attho.",
  "tika-s0402t0:16_4": "Tapanaṁ vā dukkhaṁ,",
  "tika-s0402t0:16_5": "diṭṭhe ceva dhamme abhisamparāyañca tassa uppādanena ceva anubalappadānena ca hitāti tapanīyā.",
  "tika-s0402t0:16_6": "Atha vā tapanti tenāti tapanaṁ, anutāpo,",
  "tika-s0402t0:16_7": "vippaṭisāroti attho.",
  "tika-s0402t0:16_8": "Tassa hetubhāvato hitāti tapanīyā.",
  "tika-s0402t0:16_9": "Anusocatīti vippaṭisārī hutvā katākataṁ anugamma socati.",
  "tika-s0402t0:16_10": "Socanañhi katattā ca hoti akatattā ca.",
  "tika-s0402t0:16_11": "Tathā ceva pāḷiyaṁ vibhattaṁ.",
  "tika-s0402t0:16_12": "Nandayakkhādīnaṁ vatthūni pākaṭānīti tāni adassetvā dvebhātikavatthuṁ dassento “te kirā”ti ādimāha.",
  "tika-s0402t0:16_13": "Tattha teti dve bhātaro.",
  "tika-s0402t0:16_14": "Puna kiṁ maggasīti puna kiṁ icchasi.",
  "tika-s0402t0:17_0": "Tapanīyasuttavaṇṇanā niṭṭhitā.",
  "tika-s0402t0:18_0": "5. Upaññātasuttavaṇṇanā",
  "tika-s0402t0:19_0": "5.",
  "tika-s0402t0:19_1": "Pañcame imañhi dhammadvayanti kusalesu dhammesu asantuṭṭhitā,",
  "tika-s0402t0:19_2": "padhānasmiṁ anosakkanasaṅkhātaṁ dhammadvayaṁ.",
  "tika-s0402t0:19_3": "Imināti “asantuṭṭhitā kusalesu dhammesū”ti vacanena.",
  "tika-s0402t0:19_4": "Imaṁ dīpetīti “yāva so uppajjati,",
  "tika-s0402t0:19_5": "na tāvāhaṁ santuṭṭho ahosi”nti etaṁ pariyantaṁ katvā vakkhamānatthaṁ dīpeti.",
  "tika-s0402t0:19_6": "Padhānasminti vīriyārambhe.",
  "tika-s0402t0:19_7": "Imamatthanti “padhānasmiñcā”tiādinā vuttamatthaṁ.",
  "tika-s0402t0:19_8": "Vīriyappavāhe vattamāne antarā eva paṭigamanaṁ nivattanaṁ paṭivānaṁ,",
  "tika-s0402t0:19_9": "tadassa atthīti paṭivānī,",
  "tika-s0402t0:19_10": "na paṭivānī appaṭivānī,",
  "tika-s0402t0:19_11": "tassa bhāvo appaṭivānitā,",
  "tika-s0402t0:19_12": "anosakkanāti āha “appaṭivānitāti appaṭikkamanā anosakkanā”ti.",
  "tika-s0402t0:19_13": "Tattha anosakkanāti appaṭinivatti.",
  "tika-s0402t0:20_0": "Āgamanīyapaṭipadāti samathavipassanāsaṅkhātā pubbabhāgapaṭipatti.",
  "tika-s0402t0:20_1": "Sā hi āgacchanti visesamadhigacchanti etāya,",
  "tika-s0402t0:20_2": "āgacchati vā visesādhigamo etāyāti āgamanīyā,",
  "tika-s0402t0:20_3": "sā eva paṭipajjitabbato paṭipadāti āgamanīyapaṭipadā.",
  "tika-s0402t0:20_4": "Appaṭivānapadhānanti osakkanārahitappadhānaṁ,",
  "tika-s0402t0:20_5": "antarā anosakkitvā katavīriyanti attho.",
  "tika-s0402t0:21_0": "Upaññātasuttavaṇṇanā niṭṭhitā.",
  "tika-s0402t0:22_0": "6. Saṁyojanasuttavaṇṇanā",
  "tika-s0402t0:23_0": "6.",
  "tika-s0402t0:23_1": "Chaṭṭhe saṁyojanānaṁ hitā paccayabhāvenāti saṁyojaniyā,",
  "tika-s0402t0:23_2": "tebhūmakā dhammā.",
  "tika-s0402t0:23_3": "Tenāha “dasannaṁ saṁyojanāna”ntiādi.",
  "tika-s0402t0:23_4": "Saṁyojaniye dhamme assādato anupassati sīlenāti assādānupassī,",
  "tika-s0402t0:23_5": "tassa bhāvo assādānupassitā.",
  "tika-s0402t0:23_6": "Nibbidānupassitāti etthāpi eseva nayo.",
  "tika-s0402t0:23_7": "Ukkaṇṭhanavasenāti saṁyojaniyesu tebhūmakadhammesu nibbindanavasena.",
  "tika-s0402t0:23_8": "Jananaṁ jāti,",
  "tika-s0402t0:23_9": "khandhānaṁ pātubhāvoti āha “jātiyāti khandhanibbattito”ti,",
  "tika-s0402t0:23_10": "khandhānaṁ tattha tattha bhave aparāparaṁ nibbattitoti attho.",
  "tika-s0402t0:23_11": "Khandhaparipāko ekabhavapariyāpannānaṁ khandhānaṁ purāṇabhāvo.",
  "tika-s0402t0:23_12": "Ekabhavapariyāpannajīvitindriyappabandhavicchedavasena khandhānaṁ bhedo idha maraṇanti āha “maraṇenāti khandhabhedato”ti.",
  "tika-s0402t0:23_13": "Antonijjhānaṁ cittasantāpo.",
  "tika-s0402t0:23_14": "Paridevo nāma ñātibyasanādīhi phuṭṭhassa vācāvippalāpo.",
  "tika-s0402t0:23_15": "So ca sokasamuṭṭhānoti āha “tannissitalālappitalakkhaṇehi paridevehī”ti.",
  "tika-s0402t0:23_16": "Lālappitaṁ vācāvippalāpo,",
  "tika-s0402t0:23_17": "so ca atthato saddoyeva.",
  "tika-s0402t0:24_0": "Dukkhanti idha kāyikaṁ dukkhaṁ adhippetanti āha “kāyapaṭipīḷanadukkhehī”ti.",
  "tika-s0402t0:24_1": "Manovighātadomanassehīti manaso vighātakarehi domanassehi.",
  "tika-s0402t0:24_2": "Byāpādasampayogena manaso vihananarasañhi domanassaṁ.",
  "tika-s0402t0:24_3": "Bhuso āyāso upāyāso yathā “bhusamādānaṁ upādāna”nti,",
  "tika-s0402t0:24_4": "so ca atthato ñātibyasanādīhi phuṭṭhassa adhimattacetodukkhappabhāvito dosoyeva.",
  "tika-s0402t0:24_5": "Kāyacittānañhi āyāsanavasena dosasseva pavattiākāro upāyāsoti vuccati saṅkhārakkhandhapariyāpanno.",
  "tika-s0402t0:24_6": "Taṁ cuddasahi akusalacetasikehi añño eko cetasikadhammoti eke.",
  "tika-s0402t0:24_7": "Yaṁ visādoti ca vadanti.",
  "tika-s0402t0:25_0": "Saṁyojanasuttavaṇṇanā niṭṭhitā.",
  "tika-s0402t0:26_0": "7. Kaṇhasuttavaṇṇanā",
  "tika-s0402t0:27_0": "7.",
  "tika-s0402t0:27_1": "Sattame yathā “kaṇhā gāvī”tiādīsu kāḷavaṇṇena samannāgatā “kaṇhā”ti vuccati,",
  "tika-s0402t0:27_2": "na evaṁ kāḷavaṇṇatāya dhammā “kaṇhā”ti vuccanti,",
  "tika-s0402t0:27_3": "atha kho kaṇhābhijātinibbattihetuto appabhassarabhāvakaraṇato vā “kaṇhā”ti vuccantīti dassento “na kāḷavaṇṇatāyā”tiādimāha.",
  "tika-s0402t0:27_4": "Kaṇhatāyāti kaṇhābhijātitāya.",
  "tika-s0402t0:27_5": "Kaṇhābhijātīti ca apāyā vuccanti manussesu ca dobhaggiyaṁ.",
  "tika-s0402t0:27_6": "Sarasenāti sabhāvena.",
  "tika-s0402t0:27_7": "Na hirīyati na lajjatīti ahiriko, puggalo, cittaṁ,",
  "tika-s0402t0:27_8": "taṁ sampayuttadhammasamudāyo vā.",
  "tika-s0402t0:27_9": "Tassa bhāvo ahirikkanti vattabbe ekassa ka-kārassa lopaṁ katvā ahirikanti vuttanti āha “ahirikanti ahirikabhāvo”ti.",
  "tika-s0402t0:27_10": "Na ottappatīti anottāpī, puggalo,",
  "tika-s0402t0:27_11": "yathāvuttadhammasamudāyo vā,",
  "tika-s0402t0:27_12": "tassa bhāvo anottappanti āha “anottāpibhāvo”ti.",
  "tika-s0402t0:28_0": "Kaṇhasuttavaṇṇanā niṭṭhitā.",
  "tika-s0402t0:29_0": "8. Sukkasuttavaṇṇanā",
  "tika-s0402t0:30_0": "8.",
  "tika-s0402t0:30_1": "Aṭṭhame “sukkaṁ vattha”ntiādīsu viya na vaṇṇasukkatāya dhammānaṁ sukkatā,",
  "tika-s0402t0:30_2": "atha kho sukkābhijātihetuto pabhassarabhāvakaraṇato cāti dassento “na vaṇṇasukkatāyā”tiādimāha.",
  "tika-s0402t0:30_3": "Sukkatāyāti sukkābhijātitāya.",
  "tika-s0402t0:30_4": "Hirī pāpadhamme gūthaṁ viya passantī jigucchatīti āha “pāpato jigucchanalakkhaṇā hirī”ti.",
  "tika-s0402t0:30_5": "Ottappaṁ te uṇhaṁ viya passantaṁ tato bhāyatīti vuttaṁ “bhāyanalakkhaṇaṁ otappa”nti.",
  "tika-s0402t0:30_6": "Idañca hirottappaṁ aññamaññavippayogī pāpato vimukhabhūtañca,",
  "tika-s0402t0:30_7": "tasmā nesaṁ idaṁ nānākaraṇaṁ –",
  "tika-s0402t0:30_8": "ajjhattasamuṭṭhānā hirī,",
  "tika-s0402t0:30_9": "bahiddhāsamuṭṭhānaṁ ottappaṁ.",
  "tika-s0402t0:30_10": "Attādhipati hirī,",
  "tika-s0402t0:30_11": "lokādhipati otappaṁ.",
  "tika-s0402t0:30_12": "Lajjāsabhāvasaṇṭhitā hirī,",
  "tika-s0402t0:30_13": "bhayasabhāvasaṇṭhitaṁ ottappaṁ.",
  "tika-s0402t0:30_14": "Sappatissavalakkhaṇā hirī,",
  "tika-s0402t0:30_15": "vajjabhīrukabhayadassāvilakkhaṇaṁ ottappanti.",
  "tika-s0402t0:31_0": "Tattha ajjhattasamuṭṭhānaṁ hiriṁ catūhi kāraṇehi samuṭṭhāpeti jātiṁ paccavekkhitvā, vayaṁ,",
  "tika-s0402t0:31_1": "sūrabhāvaṁ,",
  "tika-s0402t0:31_2": "bāhusaccaṁ paccavekkhitvā. Kathaṁ?",
  "tika-s0402t0:31_3": "“Pāpakaraṇaṁ nāmetaṁ na jātisampannānaṁ kammaṁ,",
  "tika-s0402t0:31_4": "hīnajaccānaṁ kevaṭṭādīnaṁ kammaṁ,",
  "tika-s0402t0:31_5": "mādisassa jātisampannassa idaṁ kātuṁ na yutta”nti evaṁ tāva jātiṁ paccavekkhitvā pāpaṁ akaronto hiriṁ samuṭṭhāpeti.",
  "tika-s0402t0:31_6": "Tathā “pāpakaraṇaṁ nāmetaṁ daharehi kattabbaṁ kammaṁ,",
  "tika-s0402t0:31_7": "mādisassa vaye ṭhitassa idaṁ kātuṁ na yutta”nti evaṁ vayaṁ paccavekkhitvā pāpaṁ akaronto hiriṁ samuṭṭhāpeti.",
  "tika-s0402t0:31_8": "Tathā “pāpakaraṇaṁ nāmetaṁ dubbalajātikānaṁ kammaṁ,",
  "tika-s0402t0:31_9": "mādisassa sūrabhāvasampannassa idaṁ kātuṁ na yutta”nti evaṁ sūrabhāvaṁ paccavekkhitvā pāpaṁ akaronto hiriṁ samuṭṭhāpeti.",
  "tika-s0402t0:31_10": "Tathā “pāpakammaṁ nāmetaṁ andhabālānaṁ kammaṁ,",
  "tika-s0402t0:31_11": "na paṇḍitānaṁ,",
  "tika-s0402t0:31_12": "mādisassa paṇḍitassa bahussutassa idaṁ kātuṁ na yutta”nti evaṁ bāhusaccaṁ paccavekkhitvā pāpaṁ akaronto hiriṁ samuṭṭhāpeti.",
  "tika-s0402t0:31_13": "Evaṁ ajjhattasamuṭṭhānaṁ hiriṁ catūhi kāraṇehi samuṭṭhāpeti,",
  "tika-s0402t0:31_14": "samuṭṭhāpento ca hiriṁ nissāya pāpakammaṁ na karoti.",
  "tika-s0402t0:32_0": "Kathaṁ bahiddhāsamuṭṭhānaṁ ottappaṁ?",
  "tika-s0402t0:32_1": "“Sace tvaṁ pāpakammaṁ karissasi,",
  "tika-s0402t0:32_2": "catūsu parisāsu garahappatto bhavissasi,",
  "tika-s0402t0:32_3": "tato taṁ sīlavanto sabrahmacārī vivajjissantī”ti paccavekkhitvā bahiddhāsamuṭṭhānaṁ ottappaṁ nissāya pāpakammaṁ na karoti.",
  "tika-s0402t0:32_4": "Evaṁ bahiddhāsamuṭṭhānaṁ ottappaṁ.",
  "tika-s0402t0:33_0": "Kathaṁ attādhipati hirī?",
  "tika-s0402t0:33_1": "Idhekacco kulaputto attānaṁ adhipatiṁ jeṭṭhakaṁ katvā “mādisassa saddhāpabbajitassa bahussutassa dhutadharassa",
  "tika-s0402t0:33_2": "na yuttaṁ pāpakammaṁ kātu”nti pāpaṁ na karoti.",
  "tika-s0402t0:33_3": "Evaṁ attādhipati hirī.",
  "tika-s0402t0:33_4": "Tenāha bhagavā “so attānaṁyeva adhipatiṁ karitvā akusalaṁ pajahati,",
  "tika-s0402t0:33_5": "kusalaṁ bhāveti,",
  "tika-s0402t0:33_6": "sāvajjaṁ pajahati,",
  "tika-s0402t0:33_7": "anavajjaṁ bhāveti,",
  "tika-s0402t0:33_8": "suddhaṁ attānaṁ pariharatī”ti.",
  "tika-s0402t0:34_0": "Kathaṁ lokādhipati ottappaṁ?",
  "tika-s0402t0:34_1": "Idhekacco kulaputto lokaṁ adhipatiṁ jeṭṭhakaṁ katvā “sace kho tvaṁ pāpakammaṁ kareyyāsi,",
  "tika-s0402t0:34_2": "sabrahmacārino tāva taṁ jānissanti,",
  "tika-s0402t0:34_3": "mahiddhikā mahānubhāvā loke ca samaṇabrāhmaṇā devatā ca,",
  "tika-s0402t0:34_4": "tasmā te na yuttaṁ pāpaṁ kātu”nti pāpakammaṁ na karoti. Yathāha –",
  "tika-s0402t0:34_5": "“mahā kho panāyaṁ lokasannivāso,",
  "tika-s0402t0:34_6": "mahantasmiṁ kho pana lokasannivāse santi samaṇabrāhmaṇā iddhimanto dibbacakkhukā paracittaviduno.",
  "tika-s0402t0:34_7": "Te dūratopi passanti,",
  "tika-s0402t0:34_8": "āsannāpi na dissanti,",
  "tika-s0402t0:34_9": "cetasāpi cittaṁ jānanti,",
  "tika-s0402t0:34_10": "tepi maṁ evaṁ jānissanti ‘passatha, bho,",
  "tika-s0402t0:34_11": "imaṁ kulaputtaṁ,",
  "tika-s0402t0:34_12": "saddhā agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti.",
  "tika-s0402t0:34_13": "Santi devatā iddhimantiniyo dibbacakkhukā paracittaviduniyo,",
  "tika-s0402t0:34_14": "tā dūratopi passanti,",
  "tika-s0402t0:34_15": "āsannāpi na dissanti,",
  "tika-s0402t0:34_16": "cetasāpi cittaṁ jānanti,",
  "tika-s0402t0:34_17": "tāpi maṁ jānissanti ‘passatha, bho,",
  "tika-s0402t0:34_18": "imaṁ kulaputtaṁ,",
  "tika-s0402t0:34_19": "saddhā agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti…pe…",
  "tika-s0402t0:34_20": "so lokaṁyeva adhipatiṁ karitvā akusalaṁ…pe…",
  "tika-s0402t0:34_21": "pariharatī”ti.",
  "tika-s0402t0:34_22": "Evaṁ lokādhipati ottappaṁ.",
  "tika-s0402t0:35_0": "Lajjāsabhāvasaṇṭhitāti ettha lajjāti lajjanākāro,",
  "tika-s0402t0:35_1": "tena sabhāvena saṇṭhitā hirī.",
  "tika-s0402t0:35_2": "Bhayanti apāyabhayaṁ,",
  "tika-s0402t0:35_3": "tena sabhāvena saṇṭhitaṁ ottappaṁ.",
  "tika-s0402t0:35_4": "Tadubhayaṁ pāpaparivajjane pākaṭaṁ hoti.",
  "tika-s0402t0:35_5": "Tattha yathā dvīsu ayoguḷesu eko sītalo bhaveyya gūthamakkhito,",
  "tika-s0402t0:35_6": "eko uṇho āditto.",
  "tika-s0402t0:35_7": "Tesu yathā sītalaṁ gūthamakkhitattā jigucchanto viññujātiko na gaṇhāti,",
  "tika-s0402t0:35_8": "itaraṁ ḍāhabhayena.",
  "tika-s0402t0:35_9": "Evaṁ paṇḍito lajjāya jigucchanto pāpaṁ na karoti,",
  "tika-s0402t0:35_10": "ottappena apāyabhayabhīto pāpaṁ na karoti,",
  "tika-s0402t0:35_11": "evaṁ lajjāsabhāvasaṇṭhitā hirī,",
  "tika-s0402t0:35_12": "bhayasabhāvasaṇṭhitaṁ ottappaṁ.",
  "tika-s0402t0:36_0": "Kathaṁ sappatissavalakkhaṇā hirī,",
  "tika-s0402t0:36_1": "vajjabhīrukabhayadassāvilakkhaṇaṁ ottappaṁ?",
  "tika-s0402t0:36_2": "Ekacco hi jātimahattapaccavekkhaṇā,",
  "tika-s0402t0:36_3": "satthumahattapaccavekkhaṇā,",
  "tika-s0402t0:36_4": "dāyajjamahattapaccavekkhaṇā,",
  "tika-s0402t0:36_5": "sabrahmacārimahattapaccavekkhaṇāti evaṁ catūhi kāraṇehi tattha gāravena sappatissavalakkhaṇaṁ hiriṁ samuṭṭhāpetvā pāpaṁ na karoti.",
  "tika-s0402t0:36_6": "Ekacco attānuvādabhayaṁ,",
  "tika-s0402t0:36_7": "parānuvādabhayaṁ,",
  "tika-s0402t0:36_8": "daṇḍabhayaṁ,",
  "tika-s0402t0:36_9": "duggatibhayanti evaṁ catūhi kāraṇehi vajjato bhāyanto vajjabhīrukabhayadassāvilakkhaṇaṁ ottappaṁ paccupaṭṭhāpetvā pāpakammaṁ na karoti.",
  "tika-s0402t0:36_10": "Ettha ca ajjhattasamuṭṭhānāditā hirottappānaṁ tattha tattha pākaṭabhāvena vuttā,",
  "tika-s0402t0:36_11": "na pana nesaṁ kadāci aññamaññavippayogo.",
  "tika-s0402t0:36_12": "Na hi lajjanaṁ nibbhayaṁ,",
  "tika-s0402t0:36_13": "pāpabhayaṁ vā alajjanaṁ atthīti.",
  "tika-s0402t0:36_14": "Evamettha vitthārato atthavaṇṇanā veditabbā.",
  "tika-s0402t0:37_0": "Sukkasuttavaṇṇanā niṭṭhitā.",
  "tika-s0402t0:38_0": "9. Cariyasuttavaṇṇanā",
  "tika-s0402t0:39_0": "9.",
  "tika-s0402t0:39_1": "Navame lokanti sattalokaṁ.",
  "tika-s0402t0:39_2": "Sandhārentīti ācārasandhāraṇavasena dhārenti.",
  "tika-s0402t0:39_3": "Ṭhapentīti mariyādāyaṁ ṭhapenti.",
  "tika-s0402t0:39_4": "Rakkhantīti ācārasandhāraṇena mariyādāyaṁ ṭhapetvā rakkhanti.",
  "tika-s0402t0:39_5": "Garucittīkāravasena na paññāyethāti garuṁ katvā citte karaṇavasena na paññāyetha,",
  "tika-s0402t0:39_6": "ayamācāro na labbheyya.",
  "tika-s0402t0:39_7": "Mātucchāti vāti ettha iti-saddo ādyattho.",
  "tika-s0402t0:39_8": "Tena mātulānīti vā ācariyabhariyāti vā garūnaṁ dārāti vāti ime saṅgaṇhāti.",
  "tika-s0402t0:39_9": "Tattha mātu bhaginī mātucchā.",
  "tika-s0402t0:39_10": "Mātulabhariyā mātulānī.",
  "tika-s0402t0:39_11": "Garūnaṁ dārā mahāpitucūḷapitujeṭṭhabhātuādīnaṁ garuṭṭhāniyānaṁ bhariyā.",
  "tika-s0402t0:39_12": "Yathā ajeḷakātiādīsu ayaṁ saṅkhepattho –",
  "tika-s0402t0:39_13": "yathā ajeḷakādayo tiracchānā hirottapparahitā mātāti saññaṁ akatvā bhinnamariyādā sabbattha sambhedena vattanti,",
  "tika-s0402t0:39_14": "evamayaṁ manussaloko yadi lokapāladhammā na bhaveyyuṁ,",
  "tika-s0402t0:39_15": "sabbattha sambhedena vatteyya.",
  "tika-s0402t0:39_16": "Yasmā panime lokapālakadhammā lokaṁ pālenti,",
  "tika-s0402t0:39_17": "tasmā natthi sambhedoti.",
  "tika-s0402t0:40_0": "Cariyasuttavaṇṇanā niṭṭhitā.",
  "tika-s0402t0:41_0": "10. Vassūpanāyikasuttavaṇṇanā",
  "tika-s0402t0:42_0": "10.",
  "tika-s0402t0:42_1": "Dasame apaññattāti ananuññātā,",
  "tika-s0402t0:42_2": "avihitā vā.",
  "tika-s0402t0:42_3": "Vasseti vassārattaṁ sandhāya vadati,",
  "tika-s0402t0:42_4": "utuvasseti hemantaṁ sandhāya.",
  "tika-s0402t0:42_5": "Ekindriyaṁ jīvaṁ viheṭhentāti rukkhalatādīsu jīvasaññitāya evamāhaṁsu.",
  "tika-s0402t0:42_6": "Ekindriyanti ca kāyindriyaṁ atthīti maññamānā vadanti.",
  "tika-s0402t0:42_7": "Saṅghātaṁ āpādentāti vināsaṁ āpādentā.",
  "tika-s0402t0:42_8": "Saṁkasāyissantīti appossukkā nibaddhavāsaṁ vasissanti.",
  "tika-s0402t0:42_9": "Aparajjugatāya āsāḷhiyā upagantabbāti ettha aparajju gatāya assāti aparajjugatā,",
  "tika-s0402t0:42_10": "tassā aparajjugatāya atikkantāya,",
  "tika-s0402t0:42_11": "aparasmiṁ divaseti attho,",
  "tika-s0402t0:42_12": "tasmā āsāḷhipuṇṇamāya anantare pāṭipadadivase upagantabbāti evamettha attho daṭṭhabbo.",
  "tika-s0402t0:42_13": "Māsagatāya āsāḷhiyā upagantabbāti māso gatāya assāti māsagatā,",
  "tika-s0402t0:42_14": "tassā māsagatāya atikkantāya,",
  "tika-s0402t0:42_15": "māse paripuṇṇeti attho.",
  "tika-s0402t0:42_16": "Tasmā āsāḷhipuṇṇamato parāya puṇṇamāya anantare pāṭipadadivase upagantabbāti attho daṭṭhabbo.",
  "tika-s0402t0:43_0": "Vassūpanāyikasuttavaṇṇanā niṭṭhitā.",
  "tika-s0402t0:44_0": "Kammakāraṇavaggavaṇṇanāya līnatthappakāsanā niṭṭhitā."
}