{
  "pli-tv-bu-vb-np26:0.1_0": "Theravāda Vinaya",
  "pli-tv-bu-vb-np26:0.2_0": "Mahāvibhaṅga",
  "pli-tv-bu-vb-np26:0.3_0": "Nissaggiyakaṇḍa",
  "pli-tv-bu-vb-np26:0.4_0": "Pattavagga",
  "pli-tv-bu-vb-np26:0.5_0": "26. Suttaviññattisikkhāpada",
  "pli-tv-bu-vb-np26:1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-np26:1.2_0": "Tena kho pana samayena chabbaggiyā bhikkhū cīvarakārasamaye bahuṁ suttaṁ viññāpesuṁ.",
  "pli-tv-bu-vb-np26:1.3_0": "Katepi cīvare bahuṁ suttaṁ avasiṭṭhaṁ hoti.",
  "pli-tv-bu-vb-np26:1.4_0": "Atha kho chabbaggiyānaṁ bhikkhūnaṁ etadahosi—",
  "pli-tv-bu-vb-np26:1.5_0": "“handa mayaṁ, āvuso,",
  "pli-tv-bu-vb-np26:1.5_1": "aññampi suttaṁ viññāpetvā tantavāyehi cīvaraṁ vāyāpemā”ti.",
  "pli-tv-bu-vb-np26:1.6_0": "Atha kho chabbaggiyā bhikkhū aññampi suttaṁ viññāpetvā tantavāyehi cīvaraṁ vāyāpesuṁ.",
  "pli-tv-bu-vb-np26:1.7_0": "Vītepi cīvare bahuṁ suttaṁ avasiṭṭhaṁ hoti.",
  "pli-tv-bu-vb-np26:1.8_0": "Dutiyampi kho chabbaggiyā bhikkhū aññampi suttaṁ viññāpetvā tantavāyehi cīvaraṁ vāyāpesuṁ.",
  "pli-tv-bu-vb-np26:1.9_0": "Vītepi cīvare bahuṁ suttaṁ avasiṭṭhaṁ hoti.",
  "pli-tv-bu-vb-np26:1.10_0": "Tatiyampi kho chabbaggiyā bhikkhū aññampi suttaṁ viññāpetvā tantavāyehi cīvaraṁ vāyāpesuṁ.",
  "pli-tv-bu-vb-np26:1.11_0": "Manussā ujjhāyanti khiyyanti vipācenti—",
  "pli-tv-bu-vb-np26:1.12_0": "“kathañhi nāma samaṇā sakyaputtiyā sāmaṁ suttaṁ viññāpetvā tantavāyehi cīvaraṁ vāyāpessantī”ti.",
  "pli-tv-bu-vb-np26:1.13_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np26:1.14_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np26:1.15_0": "“kathañhi nāma chabbaggiyā bhikkhū sāmaṁ suttaṁ viññāpetvā tantavāyehi cīvaraṁ vāyāpessantī”ti.",
  "pli-tv-bu-vb-np26:1.16_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np26:1.17_0": "“saccaṁ kira tumhe, bhikkhave,",
  "pli-tv-bu-vb-np26:1.17_1": "sāmaṁ suttaṁ viññāpetvā tantavāyehi cīvaraṁ vāyāpethā”ti?",
  "pli-tv-bu-vb-np26:1.18_0": "“Saccaṁ, bhagavā”ti.",
  "pli-tv-bu-vb-np26:1.19_0": "Vigarahi buddho bhagavā …pe…",
  "pli-tv-bu-vb-np26:1.20_0": "kathañhi nāma tumhe, moghapurisā,",
  "pli-tv-bu-vb-np26:1.20_1": "sāmaṁ suttaṁ viññāpetvā tantavāyehi cīvaraṁ vāyāpessatha.",
  "pli-tv-bu-vb-np26:1.21_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np26:1.22_0": "evañca pana, bhikkhave,",
  "pli-tv-bu-vb-np26:1.22_1": "imaṁ sikkhāpadaṁ uddiseyyātha—",
  "pli-tv-bu-vb-np26:1.23.1_0": "“Yo pana bhikkhu sāmaṁ suttaṁ viññāpetvā tantavāyehi cīvaraṁ vāyāpeyya, nissaggiyaṁ pācittiyan”ti.",
  "pli-tv-bu-vb-np26:2.1_0": "Yo panāti",
  "pli-tv-bu-vb-np26:2.2_0": "yo yādiso …pe…",
  "pli-tv-bu-vb-np26:2.3_0": "bhikkhūti",
  "pli-tv-bu-vb-np26:2.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np26:2.5_0": "Sāmanti",
  "pli-tv-bu-vb-np26:2.6_0": "sayaṁ viññāpetvā.",
  "pli-tv-bu-vb-np26:2.7_0": "Suttaṁ nāma",
  "pli-tv-bu-vb-np26:2.8_0": "cha suttāni—",
  "pli-tv-bu-vb-np26:2.9_0": "khomaṁ kappāsikaṁ koseyyaṁ kambalaṁ sāṇaṁ bhaṅgaṁ.",
  "pli-tv-bu-vb-np26:2.10_0": "Tantavāyehīti",
  "pli-tv-bu-vb-np26:2.11_0": "pesakārehi vāyāpeti, payoge payoge dukkaṭaṁ.",
  "pli-tv-bu-vb-np26:2.12_0": "Paṭilābhena nissaggiyaṁ hoti.",
  "pli-tv-bu-vb-np26:2.13_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np26:2.14_0": "Evañca pana, bhikkhave, nissajjitabbaṁ.",
  "pli-tv-bu-vb-np26:2.15_0": "…pe…",
  "pli-tv-bu-vb-np26:2.16_0": "“idaṁ me, bhante,",
  "pli-tv-bu-vb-np26:2.16_1": "cīvaraṁ sāmaṁ suttaṁ viññāpetvā tantavāyehi vāyāpitaṁ nissaggiyaṁ.",
  "pli-tv-bu-vb-np26:2.17_0": "Imāhaṁ saṅghassa nissajjāmī”ti …pe…",
  "pli-tv-bu-vb-np26:2.18_0": "dadeyyāti …pe…",
  "pli-tv-bu-vb-np26:2.19_0": "dadeyyunti …pe…",
  "pli-tv-bu-vb-np26:2.20_0": "āyasmato dammīti.",
  "pli-tv-bu-vb-np26:2.21.1_0": "Vāyāpite vāyāpitasaññī, nissaggiyaṁ pācittiyaṁ.",
  "pli-tv-bu-vb-np26:2.22_0": "Vāyāpite vematiko, nissaggiyaṁ pācittiyaṁ.",
  "pli-tv-bu-vb-np26:2.23_0": "Vāyāpite avāyāpitasaññī, nissaggiyaṁ pācittiyaṁ.",
  "pli-tv-bu-vb-np26:2.24_0": "Avāyāpite vāyāpitasaññī, āpatti dukkaṭassa.",
  "pli-tv-bu-vb-np26:2.25_0": "Avāyāpite vematiko, āpatti dukkaṭassa.",
  "pli-tv-bu-vb-np26:2.26_0": "Avāyāpite avāyāpitasaññī, anāpatti.",
  "pli-tv-bu-vb-np26:2.27.1_0": "Anāpatti—",
  "pli-tv-bu-vb-np26:2.28_0": "cīvaraṁ sibbetuṁ,",
  "pli-tv-bu-vb-np26:2.29_0": "āyoge,",
  "pli-tv-bu-vb-np26:2.30_0": "kāyabandhane,",
  "pli-tv-bu-vb-np26:2.31_0": "aṁsabaddhake,",
  "pli-tv-bu-vb-np26:2.32_0": "pattatthavikāya,",
  "pli-tv-bu-vb-np26:2.33_0": "parissāvane,",
  "pli-tv-bu-vb-np26:2.34_0": "ñātakānaṁ,",
  "pli-tv-bu-vb-np26:2.35_0": "pavāritānaṁ,",
  "pli-tv-bu-vb-np26:2.36_0": "aññassatthāya,",
  "pli-tv-bu-vb-np26:2.37_0": "attano dhanena,",
  "pli-tv-bu-vb-np26:2.38_0": "ummattakassa,",
  "pli-tv-bu-vb-np26:2.39_0": "ādikammikassāti.",
  "pli-tv-bu-vb-np26:2.40_0": "Suttaviññattisikkhāpadaṁ niṭṭhitaṁ chaṭṭhaṁ."
}