{
  "tika-s0402t1:0_0": "2. Adhikaraṇavaggavaṇṇanā",
  "tika-s0402t1:1_0": "11.",
  "tika-s0402t1:1_1": "Dutiyavaggassa paṭhame appaṭisaṅkhāne na kampatīti paṭisaṅkhānabalaṁ,",
  "tika-s0402t1:1_2": "upaparikkhanapaññāyetaṁ nāmaṁ.",
  "tika-s0402t1:1_3": "Vīriyasīsena satta bojjhaṅge bhāventassa uppannaṁ balaṁ bhāvanābalaṁ.",
  "tika-s0402t1:1_4": "Vīriyupatthambhena hi kusalabhāvanā balavatī thirā uppajjati,",
  "tika-s0402t1:1_5": "tathā uppannā balavatī kusalabhāvanā balavanto satta bojjhaṅgātipi vuccanti.",
  "tika-s0402t1:1_6": "Atthato vīriyasambojjhaṅgasīsena satta bojjhaṅgā honti.",
  "tika-s0402t1:1_7": "Vuttampi cetaṁ – ‘‘tattha katamaṁ bhāvanābalaṁ?",
  "tika-s0402t1:1_8": "Yā kusalānaṁ dhammānaṁ āsevanā bhāvanā bahulīkammaṁ, idaṁ vuccati bhāvanābalaṁ.",
  "tika-s0402t1:1_9": "Sattapi bojjhaṅgā bhāvanābala’’nti (dha. sa. 1361).",
  "tika-s0402t1:2_0": "Akampiyaṭṭhenāti paṭipakkhehi akampanīyaṭṭhena.",
  "tika-s0402t1:2_1": "Durabhibhavanaṭṭhenāti durabhibhavanīyaṭṭhena.",
  "tika-s0402t1:2_2": "Anajjhomaddanaṭṭhenāti adhibhavitvā anavamaddanaṭṭhena.",
  "tika-s0402t1:2_3": "Etānīti etāni yathāvuttāni dvepi balāni.",
  "tika-s0402t1:2_4": "Etadaggaṁ nāgatanti ‘‘etadaggaṁ, bhikkhave,",
  "tika-s0402t1:2_5": "dvinnaṁ balānaṁ yadidaṁ bhāvanābala’’nti evamettha etadaggaṁ nāgatanti attho.",
  "tika-s0402t1:3_0": "12.",
  "tika-s0402t1:3_1": "Dutiye vivekaṁ nissitanti vivekanissitaṁ,",
  "tika-s0402t1:3_2": "yathā vā vivekavasena pavattaṁ jhānaṁ ‘‘vivekaja’’nti vuttaṁ,",
  "tika-s0402t1:3_3": "evaṁ vivekavasena pavatto satisambojjhaṅgo ‘‘vivekanissito’’ti daṭṭhabbo.",
  "tika-s0402t1:3_4": "Nissayaṭṭho ca vipassanāmaggānaṁ vasena maggaphalānaṁ veditabbo,",
  "tika-s0402t1:3_5": "asatipi vā pubbāparabhāve ‘‘paṭiccasamuppādo’’ti ettha paccayena samuppādanaṁ viya avinābhāvidhammabyāpārā nissayanabhāvanā sambhavantīti.",
  "tika-s0402t1:3_6": "‘‘Tadaṅgasamucchedanissaraṇavivekanissita’’nti vatvā paṭippassaddhivivekanissitassa avacanaṁ ‘‘satisambojjhaṅgaṁ bhāvetī’’tiādinā idha bhāvetabbānaṁ sambojjhaṅgānaṁ vuttattā.",
  "tika-s0402t1:3_7": "Bhāvitabojjhaṅgassa hi sacchikātabbā balabojjhaṅgā,",
  "tika-s0402t1:3_8": "tesaṁ kiccaṁ paṭippassaddhiviveko.",
  "tika-s0402t1:3_9": "Ajjhāsayatoti ‘‘nibbānaṁ sacchikarissāmī’’ti pavattaajjhāsayato.",
  "tika-s0402t1:3_10": "Yadipi hi vipassanākkhaṇe saṅkhārārammaṇaṁ cittaṁ,",
  "tika-s0402t1:3_11": "saṅkhāresu pana ādīnavaṁ disvā tappaṭipakkhe nibbāne ninnatāya ajjhāsayato nissaraṇavivekanissito hoti uṇhābhibhūtassa puggalassa sītaninnacittatā viya.",
  "tika-s0402t1:4_0": "‘‘Pañcavidhavivekanissitampīti eke’’ti vatvā tattha yathāvuttavivekattayato aññaṁ vivekadvayaṁ uddharitvā dassetuṁ ‘‘te hī’’tiādi vuttaṁ.",
  "tika-s0402t1:4_1": "Tattha jhānakkhaṇe tāva kiccato vikkhambhanavivekanissitaṁ,",
  "tika-s0402t1:4_2": "vipassanākkhaṇe ajjhāsayato paṭippassaddhivivekanissitaṁ bhāvetīti vattabbaṁ ‘‘evāhaṁ anuttaraṁ vimokkhaṁ upasampajja viharissāmī’’ti tattha ninnajjhāsayatāya.",
  "tika-s0402t1:4_3": "Tenāha ‘‘tasmā tesaṁ matenā’’tiādi.",
  "tika-s0402t1:4_4": "Heṭṭhā kasiṇajjhānaggahaṇena āruppānampi gahaṇaṁ daṭṭhabbaṁ,",
  "tika-s0402t1:4_5": "tasmā ‘‘etesaṁ jhānāna’’nti imināpi tesaṁ saṅgaho veditabbo.",
  "tika-s0402t1:4_6": "Yasmā pahānavinayo viya virāganirodhāpi idhādhippetavivekena atthato nibbisiṭṭhā,",
  "tika-s0402t1:4_7": "tasmā vuttaṁ ‘‘esa nayo virāganissitantiādīsū’’ti.",
  "tika-s0402t1:4_8": "Tenāha ‘‘vivekatthā eva hi virāgādayo’’ti.",
  "tika-s0402t1:5_0": "Vossagga-saddo pariccāgattho pakkhandanattho cāti vossaggassa duvidhatā vuttā.",
  "tika-s0402t1:5_1": "Vossajjanañhi pahānaṁ vissaṭṭhabhāvena nirodhanapakkhandanampi ca .",
  "tika-s0402t1:5_2": "Tasmā vipassanākkhaṇe tadaṅgavasena maggakkhaṇe samucchedavasena paṭipakkhassa pahānaṁ vossaggo,",
  "tika-s0402t1:5_3": "tathā vipassanākkhaṇe tanninnabhāvena,",
  "tika-s0402t1:5_4": "maggakkhaṇe ārammaṇakaraṇena vissaṭṭhasabhāvatā vossaggoti veditabbaṁ.",
  "tika-s0402t1:5_5": "Tenevāha ‘‘tattha pariccāgavossaggo’’tiādi.",
  "tika-s0402t1:5_6": "Ayaṁ satisambojjhaṅgoti ayaṁ missakavasena vutto satisambojjhaṅgo.",
  "tika-s0402t1:5_7": "Yathāvuttena pakārenāti tadaṅgappahānasamucchedappahānappakārena tanninnatadārammaṇappakārena ca.",
  "tika-s0402t1:5_8": "Pubbe vossaggavacanasseva atthassa vuttattā āha ‘‘sakalena vacanenā’’ti.",
  "tika-s0402t1:5_9": "Pariṇamantanti vipassanākkhaṇe tadaṅgatanninnappakārena pariṇamantaṁ.",
  "tika-s0402t1:5_10": "Pariṇatanti maggakkhaṇe samucchedatadārammaṇappakārena pariṇataṁ.",
  "tika-s0402t1:5_11": "Pariṇāmo nāma idha paripākoti āha ‘‘paripaccantaṁ paripakkañcā’’ti.",
  "tika-s0402t1:5_12": "Paripāko ca āsevanalābhena laddhasāmatthiyassa kilese pariccajituṁ nibbānaṁ pakkhandituṁ tikkhavisadabhāvo. Tenāha ‘‘ayañhī’’tiādi.",
  "tika-s0402t1:5_13": "Esa nayoti yvāyaṁ nayo ‘‘vivekanissita’’ntiādinā satisambojjhaṅge vutto,",
  "tika-s0402t1:5_14": "sesesu dhammavicayasambojjhaṅgādīsupi eseva nayo, evaṁ tattha netabbanti attho.",
  "tika-s0402t1:6_0": "‘‘Vivekanissita’’ntiādīsu labbhamānamatthaṁ sāmaññato dassetvā idāni idhādhippetamatthaṁ dassento ‘‘idha panā’’tiādimāha.",
  "tika-s0402t1:6_1": "Tattha sabbasaṅkhatehīti sabbehi paccayasamuppannadhammehi. Sabbesanti saṅkhatadhammānaṁ.",
  "tika-s0402t1:6_2": "Vivekaṁ ārammaṇaṁ katvāti nibbānasaṅkhātaṁ vivekaṁ ārammaṇaṁ katvā.",
  "tika-s0402t1:6_3": "Tañca khoti tadeva satisambojjhaṅgaṁ.",
  "tika-s0402t1:7_0": "13.",
  "tika-s0402t1:7_1": "Tatiye cittekaggatthāyāti cittasamādhānatthāya,",
  "tika-s0402t1:7_2": "diṭṭhadhamme sukhavihārāyāti attho.",
  "tika-s0402t1:7_3": "Cittekaggatāsīsena hi diṭṭhadhammasukhavihāro vutto.",
  "tika-s0402t1:7_4": "Sukkhavipassakakhīṇāsavānaṁ vasena hetaṁ vuttaṁ.",
  "tika-s0402t1:7_5": "Te hi samāpajjitvā ‘‘ekaggacittā sukhaṁ divasaṁ viharissāmā’’ti icceva kasiṇaparikammaṁ katvā aṭṭha samāpattiyo nibbattenti.",
  "tika-s0402t1:7_6": "Vipassanāpādakatthāyātiādīsu pana sekkhaputhujjanā ‘‘samāpattito vuṭṭhāya samāhitena cittena vipassāmā’’ti nibbattentā vipassanāpādakatthāya bhāventi.",
  "tika-s0402t1:8_0": "Ye pana aṭṭha samāpattiyo nibbattetvā abhiññāpādakajjhānaṁ samāpajjitvā samāpattito vuṭṭhāya ‘‘ekopi hutvā bahudhā hotī’’ti (dī. ni. 1.238; ma. ni. 1.147; saṁ. ni. 2.70; 5.834,",
  "tika-s0402t1:8_1": "842) vuttanayā abhiññāyo patthentā nibbattenti,",
  "tika-s0402t1:8_2": "te abhiññāpādakatthāya bhāventi.",
  "tika-s0402t1:8_3": "Ye aṭṭha samāpattiyo nibbattetvā nirodhasamāpattiṁ samāpajjitvā ‘‘sattāhaṁ acittā hutvā diṭṭheva dhamme nirodhaṁ nibbānaṁ patvā sukhaṁ viharissāmā’’ti nibbattenti,",
  "tika-s0402t1:8_4": "te nirodhapādakatthāya bhāventi.",
  "tika-s0402t1:8_5": "Ye pana aṭṭha samāpattiyo nibbattetvā ‘‘aparihīnajjhānā brahmaloke uppajjissāmā’’ti nibbattenti,",
  "tika-s0402t1:8_6": "te bhavavisesatthāya bhāventi.",
  "tika-s0402t1:9_0": "Yuttaṁ tāva cittekaggatāya bhavavisesatthatā viya vipassanāpādakatthatāpi catukkajjhānasādhāraṇāti tesaṁ vasena ‘‘cattāri jhānānī’’ti vacanaṁ,",
  "tika-s0402t1:9_1": "abhiññāpādakatthatā pana nirodhapādakatthatā ca catutthasseva jhānassa āveṇikā,",
  "tika-s0402t1:9_2": "sā kathaṁ catukkajjhānasādhāraṇā vuttāti? Paramparādhiṭṭhānabhāvato.",
  "tika-s0402t1:9_3": "Padaṭṭhānapadaṭṭhānampi hi padaṭṭhānanti vuccati kāraṇakāraṇanti yathā ‘‘tiṇehi bhattaṁ siddha’’nti.",
  "tika-s0402t1:10_0": "14.",
  "tika-s0402t1:10_1": "Catutthe sasakassa uppatanaṁ viya hotīti pathavijigucchanasasakassa uppatanaṁ viya hoti.",
  "tika-s0402t1:10_2": "Tatthāyaṁ atthasallāpikā upamā – pathavī kira sasakaṁ āha – ‘‘he sasakā’’ti. Sasako āha – ‘‘ko eso’’ti.",
  "tika-s0402t1:10_3": "Kasmā mameva upari sabbairiyāpathe kappento uccārapassāvaṁ karonto maṁ na jānāsīti? Suṭṭhu tayā ahaṁ diṭṭho,",
  "tika-s0402t1:10_4": "mayā akkantaṭṭhānañhi aṅgulaggehi phuṭṭhaṭṭhānaṁ viya hoti,",
  "tika-s0402t1:10_5": "vissaṭṭhaudakaṁ appamattakaṁ, karīsaṁ kaṭakaphalamattaṁ,",
  "tika-s0402t1:10_6": "hatthiassādīhi pana akkantaṭṭhānampi mahantaṁ, passāvopi nesaṁ ghaṭamatto, uccāropi pacchimatto hoti,",
  "tika-s0402t1:10_7": "alaṁ mayhaṁ tayāti uppatitvā aññasmiṁ ṭhāne patito.",
  "tika-s0402t1:10_8": "Tato naṁ pathavī āha – ‘‘aho dūraṁ gatopi nanu mayhaṁyeva upari patitosī’’ti?",
  "tika-s0402t1:10_9": "So puna taṁ jigucchanto uppatitvā aññattha patito.",
  "tika-s0402t1:10_10": "Evaṁ vassasahassampi uppatitvā uppatitvā patamāno sasako neva pathaviyā antaṁ pāpuṇituṁ sakkoti. Na koṭinti na pubbakoṭiṁ.",
  "tika-s0402t1:10_11": "Itaresanti vipañcitaññuneyyapadaparamānaṁ.",
  "tika-s0402t1:11_0": "15.",
  "tika-s0402t1:11_1": "Pañcame samathehi adhikarīyati vūpasammatīti adhikaraṇaṁ,",
  "tika-s0402t1:11_2": "aṭṭhārasa bhedakaravatthūni nissāya uppanno vivādoyeva vivādādhikaraṇaṁ.",
  "tika-s0402t1:11_3": "‘‘Idha bhikkhū bhikkhuṁ anuvadanti sīlavipattiyā vā’’tiādinā (cūḷava.",
  "tika-s0402t1:11_4": "215) catasso vipattiyo nissāya uppanno anuvādoyeva anuvādādhikaraṇaṁ.",
  "tika-s0402t1:11_5": "Pañcapi āpattikkhandhā āpattādhikaraṇaṁ.",
  "tika-s0402t1:11_6": "‘‘Sattapi āpattikkhandhā āpattādhikaraṇa’’nti (cūḷava.",
  "tika-s0402t1:11_7": "215) vacanato āpattiyeva āpattādhikaraṇaṁ.",
  "tika-s0402t1:11_8": "‘‘Yā saṅghassa kiccayatā karaṇīyatā apalokanakammaṁ ñattikammaṁ ñattidutiyakammaṁ ñatticatutthakamma’’nti (cūḷava.",
  "tika-s0402t1:11_9": "215) evamāgataṁ catubbidhaṁ saṅghakiccaṁ kiccādhikaraṇanti veditabbaṁ. Sesamettha uttānameva.",
  "tika-s0402t1:12_0": "16.",
  "tika-s0402t1:12_1": "Chaṭṭhe apākaṭanāmoti ‘‘selo,",
  "tika-s0402t1:12_2": "kūṭadanto’’tiādinā anabhiññāto.",
  "tika-s0402t1:12_3": "Yena vā kāraṇenāti hetumhi idaṁ karaṇavacanaṁ. Hetuattho hi kiriyākāraṇaṁ, na karaṇaṁ viya kiriyattho,",
  "tika-s0402t1:12_4": "tasmā nānappakāraguṇavisesādhigamatthā idha upasaṅkamanakiriyāti ‘‘annena vasati,",
  "tika-s0402t1:12_5": "ajjhenena vasatī’’tiādīsu viya hetuatthamevetaṁ karaṇavacanaṁ yuttaṁ,",
  "tika-s0402t1:12_6": "na karaṇatthaṁ tassa ayujjamānattāti vuttaṁ ‘‘yena vā kāraṇenā’’ti.",
  "tika-s0402t1:12_7": "Avibhāgato satataṁ pavattitaniratisayasāduvipulāmatarasasaddhammaphalatāya sāduphalaniccaphalitamahārukkhena bhagavā upamito.",
  "tika-s0402t1:12_8": "Sāduphalūpabhogādhippāyaggahaṇeneva hi rukkhassa sāduphalatā gahitāti. Upasaṅkamīti upasaṅkanto.",
  "tika-s0402t1:12_9": "Sampattakāmatāya hi kiñci ṭhānaṁ gacchanto taṁtaṁpadesātikkamanena upasaṅkami,",
  "tika-s0402t1:12_10": "upasaṅkantoti ca vattabbataṁ labhati.",
  "tika-s0402t1:12_11": "Tenāha ‘‘gatoti vuttaṁ hotī’’ti, upagatoti attho.",
  "tika-s0402t1:12_12": "Upasaṅkamitvāti pubbakālakiriyāniddesoti āha ‘‘upasaṅkamanapariyosānadīpana’’nti.",
  "tika-s0402t1:12_13": "Tatoti yaṁ ṭhānaṁ patto ‘‘upasaṅkamī’’ti vutto, tato upagataṭṭhānato.",
  "tika-s0402t1:13_0": "Yathā khamanīyādīni pucchantoti yathā bhagavā ‘‘kacci te, brāhmaṇa, khamanīyaṁ,",
  "tika-s0402t1:13_1": "kacci yāpanīya’’ntiādinā khamanīyādīni pucchanto tena brāhmaṇena saddhiṁ samappavattamodo ahosi pubbabhāsitāya,",
  "tika-s0402t1:13_2": "evaṁ sopi brāhmaṇo tadanukaraṇena bhagavatā saddhiṁ samappavattamodo ahosīti yojanā.",
  "tika-s0402t1:13_3": "Taṁ pana samappavattamodataṁ upamāya dassetuṁ ‘‘sītodakaṁ viyā’’tiādi vuttaṁ.",
  "tika-s0402t1:13_4": "Tattha sammoditanti saṁsanditaṁ.",
  "tika-s0402t1:13_5": "Ekībhāvanti sammodanakiriyāya samānataṁ.",
  "tika-s0402t1:13_6": "Khamanīyanti ‘‘idaṁ catucakkaṁ navadvāraṁ sarīrayantaṁ dukkhabahulatāya sabhāvato dussahaṁ,",
  "tika-s0402t1:13_7": "kacci khamituṁ sakkuṇeyya’’nti pucchati.",
  "tika-s0402t1:13_8": "Yāpanīyanti āhārādippaṭibaddhavuttikaṁ cirappabandhasaṅkhātāya yāpanāya kacci yāpetuṁ sakkuṇeyyaṁ.",
  "tika-s0402t1:13_9": "Sīsarogādiābādhābhāvena kacci appābādhaṁ.",
  "tika-s0402t1:13_10": "Dukkhajīvikābhāvena kacci appātaṅkaṁ.",
  "tika-s0402t1:13_11": "Taṁtaṁkiccakaraṇe uṭṭhānasukhatāya kacci lahuṭṭhānaṁ.",
  "tika-s0402t1:13_12": "Tadanurūpabalayogato kacci balaṁ.",
  "tika-s0402t1:13_13": "Sukhavihārasambhavena kacci phāsuvihāro atthīti sabbattha kacci-saddaṁ yojetvā attho veditabbo.",
  "tika-s0402t1:14_0": "Balappattā pīti pītiyeva. Taruṇapīti pāmojjaṁ.",
  "tika-s0402t1:14_1": "Sammodaṁ janeti karotīti sammodanīkaṁ, tadeva sammodanīyaṁ.",
  "tika-s0402t1:14_2": "Sammoditabbato sammodanīyanti imaṁ pana atthaṁ dassetuṁ ‘‘sammodituṁ yuttabhāvato’’ti āha.",
  "tika-s0402t1:14_3": "Saritabbabhāvatoti anussaritabbabhāvato.",
  "tika-s0402t1:14_4": "‘‘Saraṇīya’’nti vattabbe dīghaṁ katvā ‘‘sāraṇīya’’nti vuttaṁ.",
  "tika-s0402t1:14_5": "Suyyamānasukhatoti āpāthagatamadhurataṁ āha,",
  "tika-s0402t1:14_6": "anussariyamānasukhatoti vimaddaramaṇīyataṁ.",
  "tika-s0402t1:14_7": "Byañjanaparisuddhatāyāti sabhāvaniruttibhāvena tassā kathāya vacanacāturiyamāha.",
  "tika-s0402t1:14_8": "Atthaparisuddhatāyāti atthassa nirupakkilesataṁ.",
  "tika-s0402t1:14_9": "Anekehi pariyāyehīti anekehi kāraṇehi.",
  "tika-s0402t1:15_0": "Atidūraaccāsannappaṭikkhepena nātidūraṁ naccāsannaṁ nāma gahitaṁ,",
  "tika-s0402t1:15_1": "taṁ pana avakaṁsato ubhinnaṁ pasāritahatthāsaṅghaṭṭanena daṭṭhabbaṁ.",
  "tika-s0402t1:15_2": "Gīvaṁ pasāretvāti gīvaṁ parivaṭṭanavasena pasāretvā.",
  "tika-s0402t1:16_0": "Etadavocāti etaṁ ‘‘ko nu kho, bhante,",
  "tika-s0402t1:16_1": "hetū’’tiādipucchāvacanaṁ avoca.",
  "tika-s0402t1:16_2": "Teneva ‘‘etadavocā’’ti padaṁ uddharitvā duvidhā hi pucchātiādinā pucchāvibhāgaṁ dasseti.",
  "tika-s0402t1:16_3": "Tattha agāre niyutto agāriko, tassa pucchā agārikapucchā.",
  "tika-s0402t1:16_4": "Agārikato añño anagāriko pabbajjūpagato, tassa pucchā anagārikapucchā.",
  "tika-s0402t1:16_5": "Kiñcāpi aññattha ‘‘janako hetu, paggāhako paccayo. Asādhāraṇo hetu, sādhāraṇo paccayo. Sabhāgo hetu, asabhāgo paccayo. Pubbakāliko hetu,",
  "tika-s0402t1:16_6": "sahapavatto paccayo’’tiādinā hetupaccayā vibhajja vuccanti. Idha pana ‘‘cattāro kho, bhikkhave,",
  "tika-s0402t1:16_7": "mahābhūtā hetu cattāro mahābhūtā paccayo rūpakkhandhassa paññāpanāyā’’tiādīsu (ma. ni.",
  "tika-s0402t1:16_8": "3.86) viya hetupaccayasaddā samānatthāti dassento ‘‘ubhayampetaṁ kāraṇavevacanamevā’’ti āha.",
  "tika-s0402t1:16_9": "Visamacariyāti bhāvanapuṁsakaniddeso.",
  "tika-s0402t1:17_0": "Abhikkantāti atikkantā,",
  "tika-s0402t1:17_1": "vigatāti atthoti āha ‘‘khaye dissatī’’ti.",
  "tika-s0402t1:17_2": "Tathā hi ‘‘nikkhanto paṭhamo yāmo’’ti upari vuttaṁ.",
  "tika-s0402t1:17_3": "Abhikkantataroti ativiya kantataro manoramo,",
  "tika-s0402t1:17_4": "tādiso ca sundaro bhaddako nāma hotīti āha ‘‘sundare dissatī’’ti.",
  "tika-s0402t1:17_5": "Koti devanāgayakkhagandhabbādīsu ko katamo? Meti mama. Pādānīti pāde.",
  "tika-s0402t1:17_6": "Iddhiyāti imāya evarūpāya deviddhiyā.",
  "tika-s0402t1:17_7": "Yasasāti iminā edisena parivārena paricchedena ca. Jalanti vijjotamāno.",
  "tika-s0402t1:17_8": "Abhikkantenāti ativiya kantena kamanīyena abhirūpena.",
  "tika-s0402t1:17_9": "Vaṇṇenāti chavivaṇṇena sarīravaṇṇanibhāya.",
  "tika-s0402t1:17_10": "Sabbā obhāsayaṁ disāti dasa disā pabhāsento,",
  "tika-s0402t1:17_11": "cando viya sūriyo viya ca ekobhāsaṁ ekālokaṁ karontoti gāthāya attho.",
  "tika-s0402t1:17_12": "Abhirūpeti uḷārarūpe sampannarūpe.",
  "tika-s0402t1:18_0": "‘‘Coro, coro; sappo,",
  "tika-s0402t1:18_1": "sappo’’tiādīsu bhaye āmeḍitaṁ. ‘‘Vijjha, vijjha; pahara, paharā’’tiādīsu kodhe. ‘‘Sādhu, sādhū’’tiādīsu (ma. ni. 327.saṁ. ni. 2.127; 3.35; 5.1085) pasaṁsāyaṁ. ‘‘Gaccha, gaccha; lunāhi, lunāhī’’tiādīsu turite. ‘‘Āgaccha, āgacchā’’tiādīsu kotūhale. ‘‘Buddho,",
  "tika-s0402t1:18_2": "buddhoti cintento’’tiādīsu (bu. vaṁ. 2.44) acchare. ‘‘Abhikkamathāyasmanto,",
  "tika-s0402t1:18_3": "abhikkamathāyasmanto’’tiādīsu hāse. ‘‘Kahaṁ ekaputtaka,",
  "tika-s0402t1:18_4": "kahaṁ ekaputtakā’’tiādīsu (ma. ni. 2.353; saṁ. ni. 2.63) soke. ‘‘Aho sukhaṁ, aho sukha’’ntiādīsu (udā. 20; dī. ni. 3.305; cūḷava. 332) pasāde. Ca-saddo avuttasamuccayatto.",
  "tika-s0402t1:18_5": "Tena garahāasammānādīnaṁ saṅgaho daṭṭhabbo. Tattha ‘‘pāpo, pāpo’’tiādīsu garahāyaṁ. ‘‘Abhirūpaka,",
  "tika-s0402t1:18_6": "abhirūpakā’’tiādīsu asammāne daṭṭhabbaṁ.",
  "tika-s0402t1:19_0": "Nayidaṁ āmeḍitavasena dvikkhattuṁ vuttaṁ,",
  "tika-s0402t1:19_1": "atha kho atthadvayavasenāti dassento ‘‘atha vā’’tiādimāha.",
  "tika-s0402t1:19_2": "‘‘Abhikkanta’’nti vacanaṁ apekkhitvā napuṁsakavasena vuttaṁ,",
  "tika-s0402t1:19_3": "taṁ pana bhagavato vacanaṁ dhammassa desanāti katvā tathā vuttaṁ ‘‘bhoto gotamassa dhammadesanā’’ti. Dutiyapadepi eseva nayo.",
  "tika-s0402t1:19_4": "Dosanāsanatoti rāgādikilesavidhamanato.",
  "tika-s0402t1:19_5": "Guṇādhigamanatoti sīlādiguṇānaṁ sampāpanato. Ye guṇe desanā adhigameti,",
  "tika-s0402t1:19_6": "tesu padhānabhūte tāva dassetuṁ ‘‘saddhājananato paññājananato’’ti vuttaṁ.",
  "tika-s0402t1:19_7": "Saddhāpamukhā hi lokiyā guṇā, paññāpamukhā lokuttarā .",
  "tika-s0402t1:20_0": "Sīlādiatthasampattiyā sātthato,",
  "tika-s0402t1:20_1": "sabhāvaniruttisampattiyā sabyañjanato.",
  "tika-s0402t1:20_2": "Suviññeyyasaddappayogatāya uttānapadato,",
  "tika-s0402t1:20_3": "saṇhasukhumabhāvena duviññeyyatthatāya gambhīratthato.",
  "tika-s0402t1:20_4": "Siniddhamudumadhurasaddappayogatāya kaṇṇasukhato,",
  "tika-s0402t1:20_5": "vipulavisuddhapemanīyatthatāya hadayaṅgamato.",
  "tika-s0402t1:20_6": "Mānātimānavidhamanena anattukkaṁsanato,",
  "tika-s0402t1:20_7": "thambhasārambhanimmaddanena aparavambhanato.",
  "tika-s0402t1:20_8": "Hitādhippāyappavattiyā paresaṁ rāgapariḷāhādivūpasamanena karuṇāsītalato,",
  "tika-s0402t1:20_9": "kilesandhakāravidhamanena paññāvadātato.",
  "tika-s0402t1:20_10": "Karavīkarutamañjutāya āpātharamaṇīyato,",
  "tika-s0402t1:20_11": "pubbāparāviruddhasuvisuddhatthatāya vimaddakkhamato.",
  "tika-s0402t1:20_12": "Āpātharamaṇīyatāya evaṁ suyyamānasukhato,",
  "tika-s0402t1:20_13": "vimaddakkhamatāya hitajjhāsayappavattitatāya ca vīmaṁsiyamānahitato.",
  "tika-s0402t1:20_14": "Evamādīhīti ādi-saddena saṁsāracakkanivattanato, saddhammacakkappavattanato, micchāvādavigamanato, sammāvādapatiṭṭhāpanato, akusalamūlasamuddharaṇato, kusalamūlasaṁropanato, apāyadvārapidhānato, saggamokkhadvāravivaraṇato, pariyuṭṭhānavūpasamanato,",
  "tika-s0402t1:20_15": "anusayasamugghātanatoti evamādīnaṁ saṅgaho daṭṭhabbo.",
  "tika-s0402t1:21_0": "Adhomukhaṭṭhapitanti kenaci adhomukhaṁ ṭhapitaṁ.",
  "tika-s0402t1:21_1": "Heṭṭhāmukhajātanti sabhāveneva heṭṭhāmukhajātaṁ. Uparimukhanti uddhaṁmukhaṁ. Ugghāṭeyyāti vivaṭaṁ kareyya.",
  "tika-s0402t1:21_2": "Hatthe gahetvāti ‘‘puratthābhimukho uttarābhimukho vā gacchā’’tiādīni avatvā hatthe gahetvā ‘‘nissandehaṁ esa maggo, evaṁ gaccheyyā’’ti vadeyya.",
  "tika-s0402t1:21_3": "Kāḷapakkhacātuddasīti kāḷapakkhe cātuddasī.",
  "tika-s0402t1:22_0": "Nikkujjitaṁ ādheyyassa anādhārabhūtaṁ bhājanaṁ ādhārabhāvāpādanavasena ukkujjeyya.",
  "tika-s0402t1:22_1": "Heṭṭhāmukhajātatāya saddhammavimukhaṁ,",
  "tika-s0402t1:22_2": "adhomukhaṭhapitatāya asaddhamme patitanti evaṁ padadvayaṁ yathārahaṁ yojetabbaṁ, na yathāsaṅkhyaṁ.",
  "tika-s0402t1:22_3": "Kāmaṁ kāmacchandādayopi paṭicchādakā nīvaraṇabhāvato,",
  "tika-s0402t1:22_4": "micchādiṭṭhi pana savisesaṁ paṭicchādikā satte micchābhinivesanavasenāti āha ‘‘micchādiṭṭhigahanapaṭicchanna’’nti.",
  "tika-s0402t1:22_5": "Tenāha bhagavā ‘‘micchādiṭṭhiparamāhaṁ, bhikkhave, vajjaṁ vadāmī’’ti (a. ni. 1.310).",
  "tika-s0402t1:22_6": "Sabbo apāyagāmimaggo kummaggo ‘‘kucchito maggo’’ti katvā.",
  "tika-s0402t1:22_7": "Sammādiṭṭhiādīnaṁ ujupaṭipakkhatāya micchādiṭṭhiādayo aṭṭha micchattadhammā micchāmaggo.",
  "tika-s0402t1:22_8": "Teneva hi tadubhayappaṭipakkhataṁ sandhāya ‘‘saggamokkhamaggaṁ āvikarontenā’’ti vuttaṁ.",
  "tika-s0402t1:22_9": "Sappiādisannissayo padīpo na tathā ujjalo,",
  "tika-s0402t1:22_10": "yathā telasannissayoti telapajjotaggahaṇaṁ.Etehi pariyāyehīti etehi nikkujjitukkujjanappaṭicchannavivaraṇādiupamopamitabbākārehi.",
  "tika-s0402t1:23_0": "Pasannakāranti pasannehi kātabbaṁ sakkāraṁ. Saraṇanti paṭisaraṇaṁ. Tenāha ‘‘parāyaṇa’’nti.",
  "tika-s0402t1:23_1": "Parāyaṇabhāvo ca anatthanisedhanena atthasampaṭipādanena ca hotīti āha ‘‘aghassa, tātā, hitassa ca vidhātā’’ti.",
  "tika-s0402t1:23_2": "Aghassāti dukkhatoti vadanti, pāpatoti pana attho yutto. Nissakke cetaṁ sāmivacanaṁ.",
  "tika-s0402t1:23_3": "Ettha ca nāyaṁ gami-saddo nī-saddādayo viya dvikammako,",
  "tika-s0402t1:23_4": "tasmā yathā ‘‘ajaṁ gāmaṁ netī’’ti vuccati,",
  "tika-s0402t1:23_5": "evaṁ ‘‘bhagavantaṁ saraṇaṁ gacchāmī’’ti vattuṁ na sakkā.",
  "tika-s0402t1:23_6": "‘‘Saraṇanti gacchāmī’’ti pana vattabbaṁ.",
  "tika-s0402t1:23_7": "Iti-saddo cettha luttaniddiṭṭho.",
  "tika-s0402t1:23_8": "Tassa cāyamattho – gamanañca tadadhippāyena bhajanaṁ jānanaṁ vāti dassento ‘‘iti iminā adhippāyenā’’tiādimāha.",
  "tika-s0402t1:23_9": "Tattha bhajāmītiādīsu purimassa purimassa pacchimaṁ pacchimaṁ atthavacanaṁ.",
  "tika-s0402t1:23_10": "Bhajanaṁ vā saraṇādhippāyena upasaṅkamanaṁ. Sevanaṁ santikāvacaratā.",
  "tika-s0402t1:23_11": "Payirupāsanaṁ vattappaṭivattakaraṇena upaṭṭhānanti evaṁ sabbathāpi anaññasaraṇataṁyeva dīpeti.",
  "tika-s0402t1:23_12": "‘‘Gacchāmī’’ti padassa bujjhāmīti ayamattho kathaṁ labbhatīti āha ‘‘yesaṁ hī’’tiādi.",
  "tika-s0402t1:24_0": "Adhigatamagge sacchikatanirodheti padadvayenapi phalaṭṭhā eva dassitā,",
  "tika-s0402t1:24_1": "na maggaṭṭhāti te dassento ‘‘yathānusiṭṭhaṁ paṭipajjamāne cā’’ti āha.",
  "tika-s0402t1:24_2": "Nanu ca kalyāṇaputhujjanopi yathānusiṭṭhaṁ paṭipajjatīti vuccatīti? Kiñcāpi vuccati,",
  "tika-s0402t1:24_3": "nippariyāyena pana maggaṭṭhā eva tathā vattabbā,",
  "tika-s0402t1:24_4": "na itare sammattaniyāmokkamanābhāvato.",
  "tika-s0402t1:24_5": "Tathā hi te eva vuttā ‘‘apāyesu apatamāne dhāretī’’ti.",
  "tika-s0402t1:24_6": "Sammattaniyāmokkamanena hi apāyavinimuttisambhavo.",
  "tika-s0402t1:24_7": "Akkhāyatīti ettha iti-saddo ādyattho, pakārattho vā. Tena ‘‘yāvatā, bhikkhave,",
  "tika-s0402t1:24_8": "dhammā saṅkhatā vā asaṅkhatā vā,",
  "tika-s0402t1:24_9": "virāgo tesaṁ aggamakkhāyatī’’ti (itivu. 90; a. ni. 4.34) suttapadaṁ saṅgaṇhāti, ‘‘vitthāro’’ti vā iminā.",
  "tika-s0402t1:24_10": "Ettha ca ariyamaggo niyyānikatāya,",
  "tika-s0402t1:24_11": "nibbānaṁ tassa tadatthasiddhihetutāyāti ubhayameva nippariyāyena dhammoti vutto.",
  "tika-s0402t1:24_12": "Nibbānañhi ārammaṇapaccayabhūtaṁ labhitvā ariyamaggo tadatthasiddhiyā saṁvattati,",
  "tika-s0402t1:24_13": "tathāpi yasmā ariyaphalānaṁ ‘‘tāya saddhāya avūpasantāyā’’tiādivacanato maggena samucchinnānaṁ kilesānaṁ paṭippassaddhippahānakiccatāya niyyānānuguṇatāya niyyānapariyosānatāya ca.",
  "tika-s0402t1:24_14": "Pariyattidhammassa pana niyyānikadhammasamadhigamahetutāyāti iminā pariyāyena vuttanayena dhammabhāvo labbhati eva.",
  "tika-s0402t1:24_15": "Svāyamattho pāṭhāruḷho evāti dassento ‘‘na kevala’’ntiādimāha.",
  "tika-s0402t1:25_0": "Kāmarāgo bhavarāgoti evamādibhedo sabbopi rāgo virajjati pahīyati etenāti rāgavirāgoti maggo kathito.",
  "tika-s0402t1:25_1": "Ejāsaṅkhātāya taṇhāya antonijjhānalakkhaṇassa sokassa ca taduppattiyaṁ sabbaso parikkhīṇattā anejamasokanti phalaṁ kathitaṁ.",
  "tika-s0402t1:25_2": "Appaṭikūlanti avirodhadīpanato kenaci aviruddhaṁ, iṭṭhaṁ paṇītanti vā attho. Paguṇarūpena pavattitattā,",
  "tika-s0402t1:25_3": "pakaṭṭhaguṇavibhāvanato vā paguṇaṁ.",
  "tika-s0402t1:25_4": "Sabbadhammakkhandhā kathitāti yojanā.",
  "tika-s0402t1:26_0": "Diṭṭhisīlasaṅghātenāti ‘‘yāyaṁ diṭṭhi ariyā niyyānikā niyyāti takkarassa sammā dukkhakkhayāya,",
  "tika-s0402t1:26_1": "tathārūpāya diṭṭhiyā diṭṭhisāmaññagato viharatī’’ti (dī. ni. 3.324, 357; ma. ni. 1.492; 3.54; a. ni. 6.12; pari. 274) evaṁ vuttāya diṭṭhiyā,",
  "tika-s0402t1:26_2": "‘‘yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṁvattanikāni,",
  "tika-s0402t1:26_3": "tathārūpehi sīlehi sīlasāmaññagato viharatī’’ti (dī. ni. 3.324; ma. ni. 1.492; 3.54; a. ni. 6.12; pari.",
  "tika-s0402t1:26_4": "274) ca evaṁ vuttānaṁ sīlānañca saṁhatabhāvena, diṭṭhisīlasāmaññenāti attho. Saṁhatoti ghaṭito, sametoti attho.",
  "tika-s0402t1:26_5": "Ariyapuggalā hi yattha katthaci dūre ṭhitāpi attano guṇasāmaggiyā saṁhatā eva.",
  "tika-s0402t1:26_6": "Aṭṭha ca puggala dhammadasā teti te purisayugavasena cattāropi puggalavasena aṭṭheva ariyadhammassa paccakkhadassāvitāya dhammadasā.",
  "tika-s0402t1:26_7": "Tīṇi vatthūni saraṇanti gamanena tikkhattuṁ gamanena ca tīṇi saraṇagamanāni.",
  "tika-s0402t1:26_8": "Paṭivedesīti attano hadayagataṁ vācāya pavedesi.",
  "tika-s0402t1:27_0": "Saraṇagamanassa visayappabhedaphalasaṁkilesabhedānaṁ viya kattuvibhāvanā tattha kosallāya hotīti saraṇagamanesu atthakosallatthaṁ ‘‘saraṇaṁ, saraṇagamanaṁ, yo ca saraṇaṁ gacchati, saraṇagamanappabhedo, saraṇagamanaphalaṁ, saṁkileso,",
  "tika-s0402t1:27_1": "bhedoti ayaṁ vidhi veditabbo’’ti vuttaṁ tena vinā saraṇagamanasseva asambhavato.",
  "tika-s0402t1:27_2": "Kasmā panettha vodānaṁ na gahitaṁ,",
  "tika-s0402t1:27_3": "nanu vodānavibhāvanāpi tattha kosallāya hotīti? Saccametaṁ,",
  "tika-s0402t1:27_4": "taṁ pana saṁkilesaggahaṇena atthato dīpitaṁ hotīti na gahitaṁ.",
  "tika-s0402t1:27_5": "Yāni hi nesaṁ saṁkilesakāraṇāni aññāṇādīni,",
  "tika-s0402t1:27_6": "tesaṁ sabbena sabbaṁ anuppannānaṁ anuppādanena,",
  "tika-s0402t1:27_7": "uppannānañca pahānena vodānaṁ hotīti.",
  "tika-s0402t1:28_0": "Hiṁsatthassa dhātusaddassa vasenetaṁ padaṁ daṭṭhabbanti ‘‘hiṁsatīti saraṇa’’nti vatvā taṁ pana hiṁsanaṁ kesaṁ, kathaṁ,",
  "tika-s0402t1:28_1": "kassa vāti codanaṁ sodhento ‘‘saraṇagatāna’’ntiādimāha. Tattha bhayanti vaṭṭabhayaṁ. Santāsanti cittutrāsaṁ.",
  "tika-s0402t1:28_2": "Teneva cetasikadukkhassa gahitattā dukkhanti kāyikaṁ dukkhaṁ.",
  "tika-s0402t1:28_3": "Duggatiparikilesanti duggatipariyāpannaṁ sabbampi dukkhaṁ.",
  "tika-s0402t1:28_4": "Tayidaṁ sabbaṁ parato phalakathāya āvi bhavissati. Etanti saraṇanti padaṁ.",
  "tika-s0402t1:28_5": "Evaṁ avisesato saraṇasaddassa padatthaṁ dassetvā idāni visesato dassetuṁ ‘‘atha vā’’tiādi vuttaṁ.",
  "tika-s0402t1:28_6": "Hite pavattanenāti ‘‘sampannasīlā, bhikkhave, viharathā’’tiādinā (ma. ni. 1.64, 69) atthe niyojanena.",
  "tika-s0402t1:28_7": "Ahitā nivattanenāti ‘‘pāṇātipātassa kho pāpako vipāko abhisamparāya’’ntiādinā ādīnavadassanādimukhena anatthato nivattanena.",
  "tika-s0402t1:28_8": "Bhayaṁ hiṁsatīti hitāhitesu appavattippavattihetukaṁ byasanaṁ appavattikaraṇena vināseti buddho.",
  "tika-s0402t1:28_9": "Bhavakantārā uttāraṇena maggasaṅkhāto dhammo.",
  "tika-s0402t1:28_10": "Itaro assāsadānena sattānaṁ bhayaṁ hiṁsatīti yojanā.",
  "tika-s0402t1:28_11": "Kārānanti dānavasena pūjāvasena ca upanītānaṁ sakkārānaṁ.",
  "tika-s0402t1:28_12": "Vipulaphalappaṭilābhakaraṇena sattānaṁ bhayaṁ hiṁsati saṅgho anuttaradakkhiṇeyyabhāvatoti adhippāyo.",
  "tika-s0402t1:28_13": "Imināpi pariyāyenāti imināpi vibhajitvā vuttena kāraṇena.",
  "tika-s0402t1:29_0": "‘‘Sammāsambuddho bhagavā, svākkhāto dhammo,",
  "tika-s0402t1:29_1": "suppaṭipanno saṅgho’’ti evaṁ pavatto tattha ratanattaye pasādo tappasādo,",
  "tika-s0402t1:29_2": "tadeva rattanattayaṁ garu etassāti taggaru, tabbhāvo taggarutā,",
  "tika-s0402t1:29_3": "tappasādo ca taggarutā ca tappasādataggarutā. Tāhi tappasādataggarutāhi.",
  "tika-s0402t1:29_4": "Vidhutadiṭṭhivicikicchāsammohaassaddhiyāditāya vihatakileso.",
  "tika-s0402t1:29_5": "Tadeva ratanattayaṁ parāyaṇaṁ gati tāṇaṁ leṇanti evaṁ pavattiyā tapparāyaṇatākārappavatto cittuppādosaraṇagamanaṁ saraṇanti gacchati etenāti.",
  "tika-s0402t1:29_6": "Taṁsamaṅgīti tena yathāvuttacittuppādena samannāgato.",
  "tika-s0402t1:29_7": "Evaṁ upetīti evaṁ bhajati sevati payirupāsati,",
  "tika-s0402t1:29_8": "evaṁ vā jānāti bujjhatīti evamattho veditabbo.",
  "tika-s0402t1:30_0": "Ettha ca pasādaggahaṇena lokiyasaraṇagamanamāha. Tañhi pasādappadhānaṁ. Garutāgahaṇena lokuttaraṁ.",
  "tika-s0402t1:30_1": "Ariyā hi ratanattayaguṇābhiññatāya pāsāṇacchattaṁ piya garuṁ katvā passanti,",
  "tika-s0402t1:30_2": "tasmā tappasādena vikkhambhanavasena vihatakileso,",
  "tika-s0402t1:30_3": "taggarutāya samucchedavasenāti yojetabbaṁ agāravakaraṇahetūnaṁ samucchindanato.",
  "tika-s0402t1:30_4": "Tapparāyaṇatā panettha taggatikatāti tāya catubbidhampi vakkhamānaṁ saraṇagamanaṁ gahitanti daṭṭhabbaṁ.",
  "tika-s0402t1:30_5": "Avisesena vā pasādagarutā jotitāti pasādaggahaṇena aveccappasādassa itarassa ca gahaṇaṁ,",
  "tika-s0402t1:30_6": "tathā garutāgahaṇenāti ubhayenapi ubhayaṁ saraṇagamanaṁ yojetabbaṁ.",
  "tika-s0402t1:31_0": "Maggakkhaṇe ijjhatīti yojanā.",
  "tika-s0402t1:31_1": "Nibbānārammaṇaṁ hutvāti etena atthato catusaccādhigamo eva lokuttarasaraṇagamananti dasseti.",
  "tika-s0402t1:31_2": "Tattha hi nibbānadhammo sacchikiriyābhisamayavasena,",
  "tika-s0402t1:31_3": "maggadhammo bhāvanābhisamayavasena paṭivijjhiyamānoyeva saraṇagamanattaṁ sādheti,",
  "tika-s0402t1:31_4": "buddhaguṇā pana sāvakagocarabhūtā pariññābhisamayavasena, tathā ariyasaṅghaguṇā.",
  "tika-s0402t1:31_5": "Tenāha ‘‘kiccato sakalepi ratanattaye ijjhatī’’ti. Ijjhantañca saheva ijjhati,",
  "tika-s0402t1:31_6": "na lokiyaṁ viya paṭipāṭiyā asammohappaṭivedhena paṭividdhattāti adhippāyo.",
  "tika-s0402t1:31_7": "Ye pana vadanti ‘‘na saraṇagamanaṁ nibbānārammaṇaṁ hutvā pavattati,",
  "tika-s0402t1:31_8": "maggassa adhigatattā pana adhigatameva hoti ekaccānaṁ tevijjādīnaṁ lokiyavijjādayo viyā’’ti,",
  "tika-s0402t1:31_9": "tesaṁ lokiyameva saraṇagamanaṁ siyā, na lokuttaraṁ,",
  "tika-s0402t1:31_10": "tañca ayuttaṁ duvidhassapi icchitabbattā.",
  "tika-s0402t1:32_0": "Tanti lokiyasaraṇagamanaṁ.",
  "tika-s0402t1:32_1": "Saddhāpaṭilābho ‘‘sammāsambuddho bhagavā’’tiādinā.",
  "tika-s0402t1:32_2": "Saddhāmūlikāti yathāvuttasaddhāpubbaṅgamā.",
  "tika-s0402t1:32_3": "Sammādiṭṭhi buddhasubuddhataṁ, dhammasudhammataṁ,",
  "tika-s0402t1:32_4": "saṅghasuppaṭipattiñca lokiyāvabodhavaseneva sammā ñāyena dassanato.",
  "tika-s0402t1:32_5": "Saddhāmūlikā ca sammādiṭṭhīti etena saddhūpanissayā yathāvuttalakkhaṇā paññā lokiyasaraṇagamananti dasseti.",
  "tika-s0402t1:32_6": "Tenāha ‘‘diṭṭhijukammanti vuccatī’’ti.",
  "tika-s0402t1:32_7": "Diṭṭhiyeva attano paccayehi uju karīyatīti katvā ,",
  "tika-s0402t1:32_8": "diṭṭhi vā uju karīyati etenāti diṭṭhijukammaṁ, tathāpavatto cittuppādo.",
  "tika-s0402t1:32_9": "Evañca katvā ‘‘tapparāyaṇatākārappavatto cittuppādo’’ti idañca vacanaṁ samatthitaṁ hoti,",
  "tika-s0402t1:32_10": "saddhāpubbaṅgamasammādiṭṭhiggahaṇaṁ pana cittuppādassa tappadhānatāyāti daṭṭhabbaṁ.",
  "tika-s0402t1:32_11": "Saddhāpaṭilābhoti iminā mātādīhi ussāhitadārakādīnaṁ viya ñāṇavippayuttaṁ saraṇagamanaṁ dasseti,",
  "tika-s0402t1:32_12": "sammādiṭṭhīti iminā ñāṇasampayuttaṁ saraṇagamanaṁ.",
  "tika-s0402t1:33_0": "Tayidaṁ lokiyaṁ saraṇagamanaṁ.",
  "tika-s0402t1:33_1": "Attā sanniyyātīyati appīyati pariccajīyati etenāti attasanniyyātanaṁ, yathāvuttaṁ diṭṭhijukammaṁ.",
  "tika-s0402t1:33_2": "Taṁ ratanattayaṁ parāyaṇaṁ paṭisaraṇaṁ etassāti tapparāyaṇo, puggalo cittuppādo vā, tassa bhāvo tapparāyaṇatā,",
  "tika-s0402t1:33_3": "yathāvuttaṁ diṭṭhijukammameva.",
  "tika-s0402t1:33_4": "Saraṇanti adhippāyena sissabhāvaṁ antevāsikabhāvaṁ upagacchati etenāti sissabhāvūpagamanaṁ.",
  "tika-s0402t1:33_5": "Saraṇagamanādhippāyeneva paṇipatati etenāti paṇipāto.",
  "tika-s0402t1:33_6": "Sabbattha yathāvuttadiṭṭhijukammavaseneva attho veditabbo.",
  "tika-s0402t1:33_7": "Attapariccajananti saṁsāradukkhanissaraṇatthaṁ attano atthabhāvassa pariccajanaṁ. Esa nayo sesesupi.",
  "tika-s0402t1:33_8": "Buddhādīnaṁyevāti avadhāraṇaṁ attasanniyyātanādīsupi tattha tattha vattabbaṁ.",
  "tika-s0402t1:33_9": "Evañhi tadaññanivattanaṁ kataṁ hoti.",
  "tika-s0402t1:34_0": "Evaṁ attasanniyyātanādīni ekena pakārena dassetvā idāni aparehipi pakārehi dassetuṁ ‘‘apicā’’tiādi āraddhaṁ.",
  "tika-s0402t1:34_1": "Tena pariyāyantarehipi attasanniyyātanaṁ katameva hoti atthassa abhinnattāti dasseti.",
  "tika-s0402t1:34_2": "Āḷavakādīnanti ādi-saddena sātāgirihemavatādīnaṁ saṅgaho daṭṭhabbo.",
  "tika-s0402t1:34_3": "Nanu cete āḷavakādayo maggeneva āgatasaraṇagamanā,",
  "tika-s0402t1:34_4": "kathaṁ tesaṁ tapparāyaṇatāsaraṇagamanaṁ vuttanti?",
  "tika-s0402t1:34_5": "Maggenāgatasaraṇagamanehipi ‘‘so ahaṁ vicarissāmi…pe… sudhammataṁ (saṁ. ni. 1.246; su. ni. 194). Te mayaṁ vicarissāma,",
  "tika-s0402t1:34_6": "gāmā gāmaṁ nagā nagaṁ…pe… sudhammata’’nti (su. ni.",
  "tika-s0402t1:34_7": "182) ca tehi tapparāyaṇatākārassa paveditattā tathā vuttaṁ.",
  "tika-s0402t1:35_0": "So panesa ñāti…pe… vasenāti ettha ñātivasena, bhayavasena, ācariyavasena,",
  "tika-s0402t1:35_1": "dakkhiṇeyyavasenāti paccekaṁ ‘‘vasenā’’ti padaṁ yojetabbaṁ.",
  "tika-s0402t1:35_2": "Tattha ñātivasenāti ñātibhāvavasena. Evaṁ sesesupi .",
  "tika-s0402t1:35_3": "Dakkhiṇeyyapaṇipātenāti dakkhiṇeyyatāhetukena paṇipatanenāti attho.",
  "tika-s0402t1:35_4": "Itarehīti ñātibhāvādivasappavattehi tīhi paṇipātehi.",
  "tika-s0402t1:35_5": "Itarehītiādinā saṅkhepato vuttamatthaṁ vitthārato dassetuṁ ‘‘tasmā’’tiādi vuttaṁ.",
  "tika-s0402t1:35_6": "Vandatīti paṇipātassa lakkhaṇavacanaṁ .",
  "tika-s0402t1:35_7": "Evarūpanti diṭṭhadhammikaṁ sandhāya vadati.",
  "tika-s0402t1:35_8": "Samparāyikañhi niyyānikaṁ vā aniyyānikaṁ vā anusāsaniṁ paccāsīsanto dakkhiṇeyyapaṇipātameva karotīti adhippāyo.",
  "tika-s0402t1:35_9": "Saraṇagamanappabhedoti saraṇagamanavibhāgo.",
  "tika-s0402t1:36_0": "Ariyamaggo eva lokuttaraṁ saraṇagamananti āha ‘‘cattāri sāmaññaphalāni vipākaphala’’nti.",
  "tika-s0402t1:36_1": "Sabbadukkhakkhayoti sakalassa vaṭṭadukkhassa anuppādanirodho.",
  "tika-s0402t1:36_2": "Etanti ‘‘cattāri ariyasaccāni,",
  "tika-s0402t1:36_3": "sammappaññāya passatī’’ti (dha. pa.",
  "tika-s0402t1:36_4": "190) evaṁ vuttaṁ ariyasaccānaṁ dassanaṁ.",
  "tika-s0402t1:37_0": "Niccato anupagamanādivasenāti niccanti aggahaṇādivasena. Aṭṭhānanti hetuppaṭikkhepo.",
  "tika-s0402t1:37_1": "Anavakāsoti paccayappaṭikkhepo.",
  "tika-s0402t1:37_2": "Ubhayenapi kāraṇameva paṭikkhipati. Yanti yena kāraṇena.",
  "tika-s0402t1:37_3": "Diṭṭhisampannoti maggadiṭṭhiyā samannāgato sotāpanno.",
  "tika-s0402t1:37_4": "Kañci saṅkhāranti catubhūmakesu saṅkhatasaṅkhāresu ekasaṅkhārampi.",
  "tika-s0402t1:37_5": "Niccato upagaccheyyāti niccoti gaṇheyya.",
  "tika-s0402t1:37_6": "Sukhato upagaccheyyāti ‘‘ekantasukhī attā hoti arogo paraṁ maraṇā’’ti (dī. ni. 1.76,",
  "tika-s0402t1:37_7": "79) evaṁ attadiṭṭhivasena sukhato gāhaṁ sandhāyetaṁ vuttaṁ.",
  "tika-s0402t1:37_8": "Diṭṭhivippayuttacittena pana ariyasāvako pariḷāhavūpasamanatthaṁ mattahatthiparitāsito viya cokkhabrāhmaṇo ukkārabhūmiṁ kañci saṅkhāraṁ sukhato upagacchati.",
  "tika-s0402t1:37_9": "Attavāre kasiṇādipaññattisaṅgahatthaṁ ‘‘saṅkhāra’’nti avatvā ‘‘kañci dhamma’’nti vuttaṁ.",
  "tika-s0402t1:37_10": "Imesupi ṭhānesu catubhūmakavaseneva paricchedo veditabbo tebhūmakavaseneva vā.",
  "tika-s0402t1:37_11": "Yaṁ yañhi puthujjano gāhavasena gaṇhāti,",
  "tika-s0402t1:37_12": "tato tato ariyasāvako gāhaṁ viniveṭheti.",
  "tika-s0402t1:38_0": "Mātarantiādīsu janikā mātā, janako pitā,",
  "tika-s0402t1:38_1": "manussabhūto khīṇāsavo arahāti adhippeto.",
  "tika-s0402t1:38_2": "Kiṁ pana ariyasāvako aññaṁ jīvitā voropeyyāti? Etampi aṭṭhānaṁ,",
  "tika-s0402t1:38_3": "puthujjanabhāvassa pana mahāsāvajjabhāvadassanatthaṁ ariyabhāvassa ca phaladassanatthaṁ evaṁ vuttaṁ.",
  "tika-s0402t1:38_4": "Paduṭṭhacittoti vadhakacittena paduṭṭhacitto.",
  "tika-s0402t1:38_5": "Lohitaṁ uppādeyyāti jīvamānakasarīre khuddakamakkhikāya pivanamattampi lohitaṁ uppādeyya.",
  "tika-s0402t1:38_6": "Saṅghaṁ bhindeyyāti samānasaṁvāsakaṁ samānasīmāyaṁ ṭhitaṁ saṅghaṁ ‘‘kammena uddesena voharanto anussāvanena salākaggāhenā’’ti (pari.",
  "tika-s0402t1:38_7": "458) evaṁ vuttehi pañcahi kāraṇehi bhindeyya.",
  "tika-s0402t1:38_8": "Aññaṁ satthāranti aññaṁ titthakaraṁ ‘‘ayaṁ me satthā’’ti evaṁ gaṇheyyāti netaṁ ṭhānaṁ vijjatīti attho.",
  "tika-s0402t1:39_0": "Na tegamissanti apāyanti te buddhaṁ saraṇaṁ gatā tannimittaṁ apāyaṁ na gamissanti,",
  "tika-s0402t1:39_1": "devakāyaṁ pana paripūressantīti attho.",
  "tika-s0402t1:39_2": "Dasahi ṭhānehīti dasahi kāraṇehi. Adhigaṇhantīti adhibhavanti.",
  "tika-s0402t1:40_0": "Velāmasuttādivasenāti ettha ‘‘karīsassa catutthabhāgappamāṇānaṁ caturāsītisahassasaṅkhānaṁ suvaṇṇapātirūpiyapātikaṁsapātīnaṁ yathākkamaṁ rūpiyasuvaṇṇahiraññapūrānaṁ sabbālaṅkārappaṭimaṇḍitānaṁ caturāsītiyā hatthisahassānaṁ, caturāsītiyā assasahassānaṁ,",
  "tika-s0402t1:40_1": "caturāsītiyā rathasahassānaṁ,",
  "tika-s0402t1:40_2": "caturāsītiyā dhenusahassānaṁ,",
  "tika-s0402t1:40_3": "caturāsītiyā kaññāsahassānaṁ,",
  "tika-s0402t1:40_4": "caturāsītiyā pallaṅkasahassānaṁ,",
  "tika-s0402t1:40_5": "caturāsītiyā vatthakoṭisahassānaṁ,",
  "tika-s0402t1:40_6": "aparimāṇassa ca khajjabhojjādibhedassa āhārassa pariccajanavasena sattamāsādhikāni satta saṁvaccharāni nirantaraṁ pavattavelāmamahādānato ekassa sotāpannassa dinnadānaṁ mahapphalataraṁ.",
  "tika-s0402t1:40_7": "Tato sataṁ sotāpannānaṁ dinnadānato ekassa sakadāgāmino, tato ekassa anāgāmino, tato ekassa arahato,",
  "tika-s0402t1:40_8": "tato ekassa paccekabuddhassa, tato sammāsambuddhassa,",
  "tika-s0402t1:40_9": "tato buddhappamukhassa saṅghassa dinnadānaṁ mahapphalataraṁ,",
  "tika-s0402t1:40_10": "tato cātuddisaṁ saṅghaṁ uddissa vihārakaraṇaṁ,",
  "tika-s0402t1:40_11": "tato saraṇagamanaṁ mahapphalatara’’nti imamatthaṁ pakāsentassa velāmasuttassa (a. ni. 9.20) vasena. Vuttañhetaṁ ‘‘yaṁ, gahapati,",
  "tika-s0402t1:40_12": "velāmo brāhmaṇo dānaṁ adāsi mahādānaṁ,",
  "tika-s0402t1:40_13": "yo ekaṁ diṭṭhisampannaṁ bhojeyya,",
  "tika-s0402t1:40_14": "idaṁ tato mahapphalatara’’ntiādi (a. ni. 9.20).",
  "tika-s0402t1:40_15": "Velāmasuttādīti ādi-saddena aggappasādasuttādīnaṁ (a. ni. 4.34; itivu. 90) saṅgaho daṭṭhabbo.",
  "tika-s0402t1:41_0": "Aññāṇaṁ vatthuttayassa guṇānaṁ ajānanaṁ tattha sammoho, ‘‘buddho nu kho,",
  "tika-s0402t1:41_1": "na nu kho’’tiādinā vicikicchā saṁsayo.",
  "tika-s0402t1:41_2": "Micchāñāṇaṁ tassa guṇānaṁ aguṇabhāvaparikappanena viparītaggāho.",
  "tika-s0402t1:41_3": "Ādi-saddena anādarāgāravādīnaṁ saṅgaho. Na mahājutikanti na ujjalaṁ,",
  "tika-s0402t1:41_4": "aparisuddhaṁ apariyodātanti attho. Na mahāvipphāranti anuḷāraṁ.",
  "tika-s0402t1:41_5": "Sāvajjoti diṭṭhitaṇhādivasena sadoso.",
  "tika-s0402t1:41_6": "Lokiyaṁ saraṇagamanaṁ sikkhāsamādānaṁ viya aggahitakālaparicchedaṁ jīvitapariyantameva hoti,",
  "tika-s0402t1:41_7": "tasmā tassa khandhabhedena bhedoti āha ‘‘anavajjo kālakiriyāyā’’ti.",
  "tika-s0402t1:41_8": "Soti anavajjo saraṇagamanabhedo.",
  "tika-s0402t1:41_9": "Satipi anavajjatte iṭṭhaphalopi na hotīti āha ‘‘aphalo’’ti. Kasmā? Avipākattā. Na hi taṁ akusalanti.",
  "tika-s0402t1:42_0": "Ko upāsakoti sarūpapucchā,",
  "tika-s0402t1:42_1": "tasmā ‘‘kiṁlakkhaṇo upāsako’’ti vuttaṁ hoti. Kasmāti hetupucchā.",
  "tika-s0402t1:42_2": "Tena kena pavattinimittena upāsakasaddo tasmiṁ puggale niruḷhoti dasseti .",
  "tika-s0402t1:42_3": "Tenāha ‘‘kasmā upāsakoti vuccatī’’ti.",
  "tika-s0402t1:42_4": "Saddassa abhidheyyo pavattinimittaṁ tadatthassa tabbhāvakāraṇaṁ.",
  "tika-s0402t1:42_5": "Kimassa sīlanti kīdisaṁ assa upāsakassa sīlaṁ,",
  "tika-s0402t1:42_6": "kittakena sīlenāyaṁ sīlasampanno nāma hotīti attho.",
  "tika-s0402t1:42_7": "Ko ājīvoti ko assa sammāājīvo?",
  "tika-s0402t1:42_8": "So pana micchājīvassa parivajjanena hotīti sopi vibhajīyatīti. Kā vipattīti kā sīlassa, ājīvassa vā vipatti.",
  "tika-s0402t1:42_9": "Anantarassa hi vidhi vā paṭisedho vāti.",
  "tika-s0402t1:42_10": "Kā sampatīti etthāpi eseva nayo.",
  "tika-s0402t1:43_0": "Yo kocīti khattiyādīsu yo koci.",
  "tika-s0402t1:43_1": "Tena saraṇagamanamevettha kāraṇaṁ, na jātiādivisesoti dasseti.",
  "tika-s0402t1:43_2": "Upāsanatoti teneva saraṇagamanena tattha ca sakkaccakiriyāya ādaragāravabahumānādiyogena payirupāsanato.",
  "tika-s0402t1:43_3": "Veramaṇiyoti veraṁ vuccati pāṇātipātādidussīlyaṁ,",
  "tika-s0402t1:43_4": "tassa maṇanato hananato vināsanato veramaṇiyo,",
  "tika-s0402t1:43_5": "pañca viratiyo viratippadhānattā tassa sīlassa.",
  "tika-s0402t1:43_6": "Tenevāha ‘‘paṭivirato hotī’’ti.",
  "tika-s0402t1:44_0": "Micchāvaṇijjāti na sammāvaṇijjā ayuttavaṇijjā asāruppavaṇijjā.",
  "tika-s0402t1:44_1": "Pahāyāti akaraṇeneva pajahitvā.",
  "tika-s0402t1:44_2": "Dhammenāti dhammato anapetena.",
  "tika-s0402t1:44_3": "Tena aññampi adhammikaṁ jīvikaṁ paṭikkhipati. Samenāti avisamena.",
  "tika-s0402t1:44_4": "Tena kāyavisamādiduccaritaṁ vajjetvā kāyasamādinā sucaritena ājīvaṁ dasseti.",
  "tika-s0402t1:44_5": "Satthavaṇijjāti āyudhabhaṇḍaṁ katvā vā kāretvā vā yathākataṁ vā paṭilabhitvā tassa vikkayo.",
  "tika-s0402t1:44_6": "Sattavaṇijjāti manussavikkayo.",
  "tika-s0402t1:44_7": "Maṁsavaṇijjāti sūnakārādayo viya migasūkarādike posetvā maṁsaṁ sampādetvā vikkayo.",
  "tika-s0402t1:44_8": "Majjavaṇijjāti yaṁ kiñci majjaṁ yojetvā tassa vikkayo.",
  "tika-s0402t1:44_9": "Visavaṇijjāti visaṁ yojetvā visaṁ gahetvā vā tassa vikkayo.",
  "tika-s0402t1:44_10": "Tattha satthavaṇijjā paroparodhanimittatāya akaraṇīyā vuttā.",
  "tika-s0402t1:44_11": "Sattavaṇijjā abhujissabhāvakaraṇato,",
  "tika-s0402t1:44_12": "maṁsavisavaṇijjā vadhahetuto, majjavaṇijjā pamādaṭṭhānato.",
  "tika-s0402t1:45_0": "Tassevāti pañcaveramaṇilakkhaṇassa sīlassa ceva pañcamicchāvaṇijjālakkhaṇassa ājīvassa ca. Vipattīti bhedo pakopo ca. Yāyāti yāya paṭipattiyā. Caṇḍāloti upāsakacaṇḍālo. Malanti upāsakamalaṁ. Paṭikuṭṭhoti upāsakanihīno.",
  "tika-s0402t1:45_1": "Buddhādīsu kammakammaphalesu ca saddhāvipariyāyo assaddhiyaṁ micchādhimokkho,",
  "tika-s0402t1:45_2": "yathāvuttena assaddhiyena samannāgato assaddho.",
  "tika-s0402t1:45_3": "Yathāvuttasīlavipattiājīvavipattivasena dussīlo.",
  "tika-s0402t1:45_4": "‘‘Iminā diṭṭhādinā idaṁ nāma maṅgalaṁ hotī’’ti – evaṁ bālajanaparikappitakotūhalasaṅkhātena diṭṭhasutamutamaṅgalena samannāgato kotūhalamaṅgaliko.",
  "tika-s0402t1:45_5": "Maṅgalaṁ paccetīti diṭṭhamaṅgalādibhedaṁ maṅgalameva pattiyāyati.",
  "tika-s0402t1:45_6": "No kammanti kammassakataṁ no pattiyāyati.",
  "tika-s0402t1:45_7": "Ito bahiddhāti ito sabbaññubuddhasāsanato bahiddhā bāhirakasamaye.",
  "tika-s0402t1:45_8": "Dakkhiṇeyyaṁ pariyesatīti duppaṭipannaṁ dakkhiṇārahasaññī gavesati.",
  "tika-s0402t1:45_9": "Pubbakāraṁ karotīti dānamānanādikaṁ kusalakiriyaṁ paṭhamataraṁ karoti.",
  "tika-s0402t1:45_10": "Ettha ca dakkhiṇeyyapariyesanapubbakāre ekaṁ katvā pañca dhammā veditabbā.",
  "tika-s0402t1:46_0": "Vipattiyaṁ vuttavipariyāyena sampatti veditabbā.",
  "tika-s0402t1:46_1": "Ayaṁ pana viseso – catunnampi parisānaṁ ratijananaṭṭhena upāsakova ratanaṁ upāsakaratanaṁ.",
  "tika-s0402t1:46_2": "Guṇasobhākittisaddasugandhatāhi upāsakova padumaṁ upāsakapadumaṁ. Tathā upāsakapuṇḍarīko.",
  "tika-s0402t1:47_0": "Ādimhīti ādiatthe. Koṭiyanti pariyantakoṭiyaṁ.",
  "tika-s0402t1:47_1": "Vihāraggenāti ovarakakoṭṭhāsena,",
  "tika-s0402t1:47_2": "‘‘imasmiṁ gabbhe vasantānaṁ idaṁ nāma phalaṁ pāpuṇātī’’tiādīnā taṁ taṁ vasanaṭṭhānakoṭṭhāsenāti attho. Ajjatanti ajja icceva attho.",
  "tika-s0402t1:48_0": "Pāṇehiupetanti iminā tassa saraṇagamanassa āpāṇakoṭikataṁ dassento ‘‘yāva me jīvitaṁ pavattatī’’tiādīni vatvā puna jīvitenapi taṁ vatthuttayaṁ paṭipūjento saraṇagamanaṁ rakkhāmīti uppannaṁ tassa brāhmaṇassa adhippāyaṁ vibhāvento ‘‘ahañhī’’tiādimāha.",
  "tika-s0402t1:48_1": "Pāṇehi upetanti hi yāva me pāṇā dharanti, tāva saraṇaṁ upetaṁ.",
  "tika-s0402t1:48_2": "Upento ca na vācāmattena na ekavāraṁ cittuppādamattena,",
  "tika-s0402t1:48_3": "atha kho pāṇānaṁ pariccajanavasenapi yāvajīvaṁ upetanti evamettha attho veditabbo.",
  "tika-s0402t1:49_0": "17-19.",
  "tika-s0402t1:49_1": "Sattame jāṇussoṇīti netaṁ tassa mātāpitūhi kataṁ nāmaṁ,",
  "tika-s0402t1:49_2": "apica kho ṭhānantarappaṭilābhaladdhanti dassento āha ‘‘jāṇussoṇīti ṭhānantaraṁ kirā’’tiādi.",
  "tika-s0402t1:49_3": "Ekaṁ ṭhānantaranti ekaṁ purohitaṭṭhānaṁ.",
  "tika-s0402t1:49_4": "Uṇhīsaādikakudhabhaṇḍehi saddhiṁ laddhaṁ tathā cassa raññā dinnanti vadanti.",
  "tika-s0402t1:49_5": "Tenāha ‘‘rañño santike ca laddhajāṇussoṇisakkārattā’’ti. Sesamettha uttānameva.",
  "tika-s0402t1:49_6": "Aṭṭhamanavamesu natthi vattabbaṁ.",
  "tika-s0402t1:50_0": "20-21.",
  "tika-s0402t1:50_1": "Dasame dunnikkhittanti duṭṭhu nikkhittaṁ padapaccābhaṭṭhaṁ katvā manasi ṭhapitaṁ.",
  "tika-s0402t1:50_2": "Pajjati ñāyati attho etenāti padaṁ,",
  "tika-s0402t1:50_3": "atthaṁ byañjayati pakāsetīti byañjanaṁ, padameva.",
  "tika-s0402t1:50_4": "Tenevāha ‘‘uppaṭipāṭiyā…pe… byañjananti vuccatī’’ti.",
  "tika-s0402t1:50_5": "Padasamudāyabyatirekena visuṁ pāḷi nāma natthīti āha ‘‘ubhayametaṁ pāḷiyāva nāma’’nti.",
  "tika-s0402t1:50_6": "Pakaṭṭhānañhi vacanappabandhānaṁ āḷiyeva pāḷīti vuccati.",
  "tika-s0402t1:50_7": "Sesamettha ekādasamañca uttānatthameva.",
  "tika-s0402t1:51_0": "Adhikaraṇavaggavaṇṇanā niṭṭhitā."
}