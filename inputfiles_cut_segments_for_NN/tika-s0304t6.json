{
  "tika-s0304t6:0_0": "7. Cittasaṁyuttaṁ",
  "tika-s0304t6:1_0": "1. Saṁyojanasuttavaṇṇanā",
  "tika-s0304t6:2_0": "343.Bhogagāmanti bhoguppattigāmaṁ. Pavattatīti appaṭihataṁ hutvā pavattati paṭisambhidappattiyā.",
  "tika-s0304t6:3_0": "Saṁyojanasuttavaṇṇanā niṭṭhitā.",
  "tika-s0304t6:4_0": "2. Paṭhamaisidattasuttavaṇṇanā",
  "tika-s0304t6:5_0": "344.Avisāradattāti pañhaṁ byākātuṁ veyyattiyābhāvena asamatthattā.",
  "tika-s0304t6:5_1": "Upāsako theresu byākātuṁ asakkontesu sayaṁ byākātukāmo pucchati,",
  "tika-s0304t6:5_2": "na vihesādhippāyo.",
  "tika-s0304t6:5_3": "Paṭhamavacanena abyākaronte disvāva punappunaṁ pucchitaṁ viheso viya hotīti katvā vuttaṁ ‘‘vihesetī’’ti.",
  "tika-s0304t6:6_0": "Paṭhamaisidattasuttavaṇṇanā niṭṭhitā.",
  "tika-s0304t6:7_0": "3. Dutiyaisidattasuttavaṇṇanā",
  "tika-s0304t6:8_0": "345.Avantiyāti avantiraṭṭhe,",
  "tika-s0304t6:8_1": "taṁ pana majjhimapadesato dakkhiṇadisāyaṁ.",
  "tika-s0304t6:8_2": "Tenāha ‘‘dakkhiṇāpathe’’ti.",
  "tika-s0304t6:8_3": "Adhippāyenāti tassa vacanassa anumodanādhippāyena vadati,",
  "tika-s0304t6:8_4": "na pana tato kiñci gahetukāmatādhippāyena.",
  "tika-s0304t6:9_0": "Dutiyaisidattasuttavaṇṇanā niṭṭhitā.",
  "tika-s0304t6:10_0": "4. Mahakapāṭihāriyasuttavaṇṇanā",
  "tika-s0304t6:11_0": "346.Tesaṁ anujānantoti tesaṁ dāsakammakarānaṁ sesake yathāruci vicāraṇaṁ anujānanto.",
  "tika-s0304t6:11_1": "Kudhitanti balavatā sūriyasantāpena saṅkuthitaṁ .",
  "tika-s0304t6:11_2": "Tenāha ‘‘heṭṭhā’’tiādi.",
  "tika-s0304t6:11_3": "Atitikhiṇanti ativiya tikkhadhātukaṁ.",
  "tika-s0304t6:11_4": "Asambhinnapadanti aññattha anāgatattā tipiṭake avomissakapadaṁ,",
  "tika-s0304t6:11_5": "idheva āgatapadanti attho.",
  "tika-s0304t6:11_6": "Paṭilīyamānenāti paṭikaṁsena visesanena vilīyamānena kāyena.",
  "tika-s0304t6:12_0": "Ettha cāti etasmiṁ adhiṭṭhāniddhikaraṇe.",
  "tika-s0304t6:12_1": "Abbhamaṇḍapaṁ katvāti samantato chādanavasena maṇḍapaṁ viya meghapaṭalaṁ uppādetvā.",
  "tika-s0304t6:12_2": "Devoti megho.",
  "tika-s0304t6:12_3": "Ekamekaṁ phusitakaṁ phusāyatu jālavinaddhaṁ viya vassatu.",
  "tika-s0304t6:12_4": "Evaṁ vuttappakārena nānāparikammaṁ nānādhiṭṭhānaṁ ekato parikammaṁ ekato adhiṭṭhānanti catukkamettha sambhavatīti dasseti ‘‘ettha cā’’tiādinā.",
  "tika-s0304t6:12_5": "Yathā tathāti yathāvuttesu catūsu pakāresu yena vā tena vā pakārena karontassa.",
  "tika-s0304t6:12_6": "Kataparikammassāti ‘‘evaṁ vā evaṁ vā hotū’’ti pavattitaparikammacittassa.",
  "tika-s0304t6:12_7": "‘‘Parikammānantarenāti adhiṭṭhānacittuppādanatthaṁ samāpannapādakajjhānato vuṭṭhāya adhiṭṭhānacittassa",
  "tika-s0304t6:12_8": "ekāvajjanavīthiyaṁ pavattaparikammaṁ sandhāya vutta’’nti vadanti.",
  "tika-s0304t6:13_0": "Mahakapāṭihāriyasuttavaṇṇanā niṭṭhitā.",
  "tika-s0304t6:14_0": "5. Paṭhamakāmabhūsuttavaṇṇanā",
  "tika-s0304t6:15_0": "347.",
  "tika-s0304t6:15_1": "Elaṁ vuccati doso,",
  "tika-s0304t6:15_2": "taṁ etassa natthīti nelaṁ,",
  "tika-s0304t6:15_3": "taṁ aṅgaṁ etassāti nelaṅgo,",
  "tika-s0304t6:15_4": "suvisuddhasīlaguṇo.",
  "tika-s0304t6:15_5": "Tenāha ‘‘nelaṅganti kho, bhante,",
  "tika-s0304t6:15_6": "sīlānametaṁ adhivacana’’nti.",
  "tika-s0304t6:15_7": "Aṭṭhakathāyaṁ pana dosābhāvameva dassetuṁ ‘‘nelaṅgoti niddoso’’ti vuttaṁ.",
  "tika-s0304t6:15_8": "Etaṁ bhikkhuṁ āgacchantanti mahākappinattheraṁ sandhāya vuttaṁ.",
  "tika-s0304t6:15_9": "Attano diṭṭhena kathesīti attano sabbaññutaññāṇena paccakkhato upalakkhitena atthena kathesi.",
  "tika-s0304t6:15_10": "Ayaṁ pana nayaggāhenāti ayaṁ pana gahapati asutvā kevalaṁ nayaggāhena āha.",
  "tika-s0304t6:16_0": "Paṭhamakāmabhūsuttavaṇṇanā niṭṭhitā.",
  "tika-s0304t6:17_0": "6. Dutiyakāmabhūsuttavaṇṇanā",
  "tika-s0304t6:18_0": "348.Nirodhaṁvalañjeti anāgāmibhāvato.",
  "tika-s0304t6:18_1": "Ime saṅkhārāti ime ‘‘kāyasaṅkhāro,",
  "tika-s0304t6:18_2": "vacīsaṅkhāro,",
  "tika-s0304t6:18_3": "cittasaṅkhāro’’ti vuccamānā tayo saṅkhārā.",
  "tika-s0304t6:18_4": "Saddatopi,",
  "tika-s0304t6:18_5": "atthatopi aññamaññaṁ missā,",
  "tika-s0304t6:18_6": "tato eva āluḷitā ākulā,",
  "tika-s0304t6:18_7": "avibhūtā dubbibhāvanā,",
  "tika-s0304t6:18_8": "duddīpanā asaṅkarato dīpetuṁ dukkarā.",
  "tika-s0304t6:18_9": "Tathā hi kusalacetanā eva ‘‘kāyasaṅkhāro’’tipi vuccati,",
  "tika-s0304t6:18_10": "‘‘vacīsaṅkhāro’’tipi,",
  "tika-s0304t6:18_11": "‘‘cittasaṅkhāro’’tipi.",
  "tika-s0304t6:18_12": "Assāsapassāsāpi katthaci ‘‘kāyasaṅkhāro’’ti,",
  "tika-s0304t6:18_13": "vitakkavicārāpi ‘‘vacīsaṅkhāro’’ti vuccanti,",
  "tika-s0304t6:18_14": "saññāvedanāpi ‘‘cittasaṅkhāro’’ti vuccanti.",
  "tika-s0304t6:18_15": "Tena vuttaṁ ‘‘tathā hī’’tiādi.",
  "tika-s0304t6:18_16": "Tattha ākaḍḍhitvā gahaṇaṁ ādānaṁ,",
  "tika-s0304t6:18_17": "sampattassa hatthe karaṇaṁ gahaṇaṁ,",
  "tika-s0304t6:18_18": "gahitassa vissajjanaṁ muñcanaṁ,",
  "tika-s0304t6:18_19": "phandanaṁ copanaṁ pāpetvā nipphādetvā.",
  "tika-s0304t6:18_20": "Hanusañcopananti kāyaviññattivasena pubbabhāge hanusañcopanaṁ katvā.",
  "tika-s0304t6:18_21": "Evañhi vacībhedakaraṇaṁ.",
  "tika-s0304t6:18_22": "Evaṁ imetiādi yathāvuttassa atthassa nigamanaṁ.",
  "tika-s0304t6:19_0": "Padatthaṁ pucchati itarasaṅkhārehi padatthato visesaṁ kathāpessāmīti.",
  "tika-s0304t6:19_1": "Kāyanissitāti ettha kāyanissitatā ca nesaṁ tabbhāvabhāvitāya veditabbā,",
  "tika-s0304t6:19_2": "na kāyassa nissayapaccayatāvasenāti dassento ‘‘kāye sati honti,",
  "tika-s0304t6:19_3": "asati na hontī’’ti āha.",
  "tika-s0304t6:19_4": "Kāyoti cettha karajakāyo daṭṭhabbo.",
  "tika-s0304t6:19_5": "Cittanissitāti cittaṁ nissāya taṁ nissayapaccayabhūtaṁ labhitvā uppannā.",
  "tika-s0304t6:20_0": "‘‘Samāpajjāmī’’ti padassa samīpe vuccamānaṁ ‘‘samāpajjissa’’nti padaṁ āsannānāgatakālavācī eva bhavituṁ yuttaṁ,",
  "tika-s0304t6:20_1": "na itaranti āha –",
  "tika-s0304t6:20_2": "‘‘padadvayena nevasaññānāsaññāyatanasamāpattikālo kathito’’ti.",
  "tika-s0304t6:20_3": "Tayidaṁ tassa tathā vattabbatāya vuttaṁ,",
  "tika-s0304t6:20_4": "na pana tassa tathā cittapavattisambhavato.",
  "tika-s0304t6:20_5": "Samāpannepi eseva nayo.",
  "tika-s0304t6:20_6": "Purimehīti ‘‘samāpajjissaṁ samāpajjāmī’’ti dvīhi padehi.",
  "tika-s0304t6:20_7": "Pacchimenāti ‘‘samāpanno’’ti padena.",
  "tika-s0304t6:21_0": "Bhāvitaṁ hoti uppāditaṁ hoti nirodhasamāpannatthāya.",
  "tika-s0304t6:21_1": "Anupubbasamāpattisamāpajjanasaṅkhātāya nirodhabhāvanāya taṁ cittaṁ bhāvitaṁ hoti.",
  "tika-s0304t6:21_2": "Tenāha ‘‘yaṁ ta’’ntiādi.",
  "tika-s0304t6:21_3": "Dutiyajjhāneyevāti dutiyajjhānakkhaṇe nirujjhati.",
  "tika-s0304t6:21_4": "Tattha anuppajjanato anuppādanato heṭṭhā nirodhoti adhippeto.",
  "tika-s0304t6:21_5": "Catunnaṁ arūpakkhandhānaṁ tajjā parikammasiddhā yā appavatti ,",
  "tika-s0304t6:21_6": "tattha ‘‘nirodhasamāpattisaññā’’ti,",
  "tika-s0304t6:21_7": "yā nesaṁ tathā appavatti.",
  "tika-s0304t6:21_8": "Sā ‘‘antonirodhe nirujjhatī’’ti vuttā.",
  "tika-s0304t6:22_0": "‘‘Cittasaṅkhāro niruddho’’ti vacanato tadaññesaṁ anirodhaṁ icchantānaṁ vādaṁ dassento ‘‘cittasaṅkhāro",
  "tika-s0304t6:22_1": "niruddhoti vacanato’’tiādiṁ vatvā tattha atippasaṅgadassanamukhena taṁ vādaṁ nisedhetuṁ ‘‘te vattabbā’’tiādimāha.",
  "tika-s0304t6:22_2": "Abhinivesaṁ akatvāti yathāgate byañjanamatte abhinivesaṁ akatvā.",
  "tika-s0304t6:22_3": "Ācariyānaṁ nayeti ācariyānaṁ paramparāgate dhammanaye dhammanettiyaṁ ṭhatvā.",
  "tika-s0304t6:23_0": "Kiriyamayapavattasminti parittabhūmakakusalākusaladhammapabandhe vattamāne.",
  "tika-s0304t6:23_1": "Tasmiñhi vattamāne kāyika-vācasika-kiriyasampavatti hoti,",
  "tika-s0304t6:23_2": "dassana-savanādivasena ārammaṇaggahaṇe pavattamāneti attho. Tenāha –",
  "tika-s0304t6:23_3": "‘‘bahiddhārammaṇesu pasāde ghaṭṭentesū’’ti.",
  "tika-s0304t6:23_4": "Makkhitāni viyāti puñchitāni viya honti ghaṭṭanāya vibādhitattā.",
  "tika-s0304t6:23_5": "Etenāyaṁ ghaṭṭanā pañcadvārikaviññāṇānaṁ vegasā uppajjanāya na ārammaṇanti dasseti.",
  "tika-s0304t6:23_6": "Tenevāha –",
  "tika-s0304t6:23_7": "‘‘antonirodhe pañca pasādā ativiya virocantī’’ti.",
  "tika-s0304t6:24_0": "Tato paraṁ sacittako bhavissāmīti idaṁ atthato āpannaṁ gahetvā vuttaṁ –",
  "tika-s0304t6:24_1": "‘‘ettakaṁ kālaṁ acittako bhavissāmī’’ti eteneva tassa atthassa siddhattā.",
  "tika-s0304t6:24_2": "Yaṁ evaṁ bhāvitanti ettha visuṁ cittassa bhāvanā nāma natthi,",
  "tika-s0304t6:24_3": "addhānaparicchedaṁ pana katvā nirodhasamāpattatthāya kātabbaparikammabhāvanāya eva tassa sijjhanato.",
  "tika-s0304t6:25_0": "Sā panesā nirodhakathā.",
  "tika-s0304t6:25_1": "Dvīhi balehīti samathavipassanābalehi.",
  "tika-s0304t6:25_2": "Tayo ca saṅkhārānanti tiṇṇaṁ kāyavacīcittasaṅkhārānaṁ paṭippassaddhiyā.",
  "tika-s0304t6:25_3": "Soḷasahi ñāṇacariyāhīti aniccānupassanādīnaṁ aṭṭhannaṁ anupassanāñāṇānaṁ,",
  "tika-s0304t6:25_4": "aṭṭhannañca maggaphalañāṇānaṁ vasena imāhi soḷasahi ñāṇappavattīhi.",
  "tika-s0304t6:25_5": "Navahi samādhicariyāhīti aṭṭha samāpattiyo aṭṭha samādhicariyā,",
  "tika-s0304t6:25_6": "tāsaṁ upacārasamādhi samādhibhāvasāmaññena ekā samādhicariyāti evaṁ navahi samādhicariyāhi.",
  "tika-s0304t6:25_7": "Vasībhāvatāpaññāti vasībhāvatāsaṅkhātā paññā.",
  "tika-s0304t6:25_8": "Sabbākārena visuddhimagge kathitā,",
  "tika-s0304t6:25_9": "te tāva ākārā tiṭṭhantu,",
  "tika-s0304t6:25_10": "sarūpamattassa panassa vattabbanti āha –",
  "tika-s0304t6:25_11": "‘‘ko panāyaṁ nirodho nāmā’’ti.",
  "tika-s0304t6:25_12": "Yadi khandhānaṁ appavatti,",
  "tika-s0304t6:25_13": "atha kimatthametaṁ jhānasukhādiṁ viya samāpajjantīti āha ‘‘saṅkhārāna’’ntiādi.",
  "tika-s0304t6:26_0": "Phalasamāpatticittanti arahattaṁ anāgāmiphalacittaṁ.",
  "tika-s0304t6:26_1": "‘‘Tato paraṁ bhavaṅgasamaye’’ti vuttattā āha ‘‘kiṁ pana…pe…",
  "tika-s0304t6:26_2": "na samuṭṭhāpetī’’ti.",
  "tika-s0304t6:26_3": "Samuṭṭhāpeti rūpasamuppādakattā.",
  "tika-s0304t6:26_4": "Imassāti nirodhaṁ samāpannabhikkhuno.",
  "tika-s0304t6:26_5": "Sā na samuṭṭhāpetīti sā catutthajjhānikā phalasamāpatti na samuṭṭhāpeti assāsapassāse.",
  "tika-s0304t6:26_6": "Phalasamāpattiyā catutthajjhānikabhāvo kathaṁ nicchitoti āha –",
  "tika-s0304t6:26_7": "‘‘kiṁ vā etenā’’tiādi.",
  "tika-s0304t6:26_8": "Vakkhamānākārenapi parihāro hotīti.",
  "tika-s0304t6:26_9": "Santasamāpattitoti nirodhasamāpattimeva sandhāya vadati.",
  "tika-s0304t6:26_10": "Abbohārikā honti atisukhumasabhāvattā,",
  "tika-s0304t6:26_11": "sañjīvattherassa pubbe samāpattikkhaṇe assāsapassāsā abbohārikabhāvaṁ gacchanti.",
  "tika-s0304t6:26_12": "Tena vuttaṁ ‘‘bhavaṅgasamayenevetaṁ kathita’’nti.",
  "tika-s0304t6:27_0": "Kiriyamaya…pe…",
  "tika-s0304t6:27_1": "uppajjatīti kasmā vuttaṁ?",
  "tika-s0304t6:27_2": "Nanu bhavaṅguppattikālampi vitakkavicārā uppajjantevāti?",
  "tika-s0304t6:27_3": "Kiñcāpi uppajjanti,",
  "tika-s0304t6:27_4": "vacīsaṅkhāralakkhaṇappattā pana na hontīti imamatthaṁ dassetuṁ ‘‘kiṁ bhavaṅga’’ntiādi vuttaṁ.",
  "tika-s0304t6:28_0": "Suññato phassotiādayo saguṇenapi ārammaṇenāti ārammaṇabhūtametaṁ.",
  "tika-s0304t6:28_1": "Suññatā nāma phalasamāpatti niccasukhaattasabhāvato suññattā.",
  "tika-s0304t6:28_2": "‘‘Suññato phasso’’ti vuttaṁ vuttanayena suññasabhāvattā.",
  "tika-s0304t6:28_3": "Animittā nāma phalasamāpatti rāganimittādīnaṁ abhāvato.",
  "tika-s0304t6:28_4": "Appaṇihitā nāma phalasamāpatti rāgapaṇidhiādīnamabhāvato.",
  "tika-s0304t6:28_5": "Sesaṁ vuttanayameva.",
  "tika-s0304t6:28_6": "Tenāha ‘‘animittappaṇihitesupi eseva nayo’’ti.",
  "tika-s0304t6:28_7": "Rāganimittādīnanti ettha ādi-saddena saṅkhāranimittassapi saṅgaho daṭṭhabbo.",
  "tika-s0304t6:28_8": "Yadaggena phalasamāpattisamphasso suññato nāma,",
  "tika-s0304t6:28_9": "tadaggena phalasamāpattipi suññatā nāma,",
  "tika-s0304t6:28_10": "phassasīsena pana desanā āgatāti tathā vuttaṁ.",
  "tika-s0304t6:28_11": "Animittappaṇihitesupi eseva nayo.",
  "tika-s0304t6:29_0": "Āgamanaṁ ettha,",
  "tika-s0304t6:29_1": "etāyāti vā āgamanikā,",
  "tika-s0304t6:29_2": "sā eva āgamaniyā ka-kārassa ya-kāraṁ katvā.",
  "tika-s0304t6:29_3": "Vuṭṭhāti nimittato maggassa uppādanena.",
  "tika-s0304t6:29_4": "Animittā nāma niccanimittassa ugghāṭanato.",
  "tika-s0304t6:29_5": "Ettha ca vuṭṭhānameva pamāṇaṁ,",
  "tika-s0304t6:29_6": "na pariggahadassanāni.",
  "tika-s0304t6:29_7": "Appaṇihitā nāma sukhapaṇidhiyā paṭipakkhato.",
  "tika-s0304t6:29_8": "Suññatā nāma attadiṭṭhiyā ujupaṭipakkhattā sattasuññatāya sudiṭṭhattā.",
  "tika-s0304t6:29_9": "Maggo animitto nāma vipassanāgamanato.",
  "tika-s0304t6:29_10": "Phalaṁ animittaṁ nāma maggāgamanato.",
  "tika-s0304t6:29_11": "Vikappo āpajjeyya āgamanassa vavatthānassa abhāvena,",
  "tika-s0304t6:29_12": "vipassanāya animittādināmalābho avavatthitoti adhippāyo.",
  "tika-s0304t6:29_13": "Tena vuttaṁ ‘‘tasmā’’tiādi.",
  "tika-s0304t6:29_14": "Yasmā pana sā maggavuṭṭhānakāle evarūpāpi hotīti tassa vasena maggaphalānaṁ viya phassassapi pavattirūpattā yathāvutto vikappo anavasaroti daṭṭhabbaṁ.",
  "tika-s0304t6:29_15": "Tayo phassā phusantīti puggalabhedavasena vuttaṁ.",
  "tika-s0304t6:29_16": "Na hi ekaṁyeva puggalaṁ etasmiṁ khaṇe tayo phassā phusanti.",
  "tika-s0304t6:29_17": "‘‘Tividho phasso phusatī’’ti vā bhavitabbaṁ.",
  "tika-s0304t6:29_18": "Yasmā pana ‘‘nirodhaphalasamāpattiyā vuṭṭhitassā’’tiādi yassa yathāvuttā tayo eva phassā sambhavanti,",
  "tika-s0304t6:29_19": "tassa anavasesaggahaṇavaseneva vuttaṁ ‘‘tayo phassā phusantī’’ti.",
  "tika-s0304t6:30_0": "Nibbānaṁ viveko nāma sabbasaṅkhāravivittabhāvato.",
  "tika-s0304t6:30_1": "Tasmiṁ viveke ekanteneva ninnapoṇattā eva hi te paṭippassaddhasabbussukkā uttamapurisā catunnaṁ khandhānaṁ",
  "tika-s0304t6:30_2": "appavattiṁ anavasesaggahaṇalakkhaṇaṁ nirodhasamāpattiṁ samāpajjantīti.",
  "tika-s0304t6:31_0": "Dutiyakāmabhūsuttavaṇṇanā niṭṭhitā.",
  "tika-s0304t6:32_0": "7. Godattasuttavaṇṇanā",
  "tika-s0304t6:33_0": "349.Nesanti appamāṇacetovimutti-ākiñcaññacetovimuttisaññitānaṁ jhānānaṁ.",
  "tika-s0304t6:33_1": "Atthopi nānāti ānetvā yojanā.",
  "tika-s0304t6:33_2": "Pharaṇaappamāṇatāya ‘‘appamāṇā cetovimuttī’’ti laddhanāmaṁ brahmavihārajjhānanti āha ‘‘bhūmantarato’’tiādi.",
  "tika-s0304t6:33_3": "Ākiñcaññā cetovimuttīti ākiñcaññāyatanajjhānanti āha ‘‘bhūmantarato’’tiādi.",
  "tika-s0304t6:33_4": "Vipassanāti aniccānupassanā,",
  "tika-s0304t6:33_5": "sabbāpi vā.",
  "tika-s0304t6:33_6": "Pamāṇakaraṇo nāma yassa sayaṁ uppajjati,",
  "tika-s0304t6:33_7": "tassa guṇābhāvadassanavasena pamāṇakaraṇato.",
  "tika-s0304t6:34_0": "Pharaṇaappamāṇatāyāti pharaṇavasena appamāṇagocaratāya.",
  "tika-s0304t6:34_1": "Nibbānampi appamāṇameva pamāṇagocarānaṁ kilesānaṁ ārammaṇabhāvassapi anāgamanato.",
  "tika-s0304t6:34_2": "Khalanti khale pasāritasālisīsādibhaṇḍaṁ.",
  "tika-s0304t6:34_3": "Kiñcehīti maddassu.",
  "tika-s0304t6:34_4": "Tenāha ‘‘maddanaṭṭho’’ti.",
  "tika-s0304t6:34_5": "Ārammaṇabhūtaṁ,",
  "tika-s0304t6:34_6": "palibuddhakaṁ vā natthi etassa kiñcananti akiñcanaṁ,",
  "tika-s0304t6:34_7": "akiñcanameva ākiñcaññaṁ.",
  "tika-s0304t6:35_0": "Rūpanimittassāti kasiṇarūpanimittassa.",
  "tika-s0304t6:35_1": "Na gahitāti sarūpato na gahitā,",
  "tika-s0304t6:35_2": "atthato pana gahitā eva. Tenāha –",
  "tika-s0304t6:35_3": "‘‘sā suññā rāgenātiādivacanato sabbattha anupavitthāvā’’ti.",
  "tika-s0304t6:36_0": "Nānāti saddavasena.",
  "tika-s0304t6:36_1": "Ekatthāti ārammaṇavasena ārammaṇabhāvena ekasabhāvā.",
  "tika-s0304t6:36_2": "Tenāha ‘‘appamāṇaṁ…pe…",
  "tika-s0304t6:36_3": "ekatthā’’ti.",
  "tika-s0304t6:36_4": "Ārammaṇavasenāti ārammaṇassa vasena.",
  "tika-s0304t6:36_5": "Cattāro hi maggā,",
  "tika-s0304t6:36_6": "cattāri phalāni ārammaṇavasena nibbānapaviṭṭhatāya ekatthā ekārammaṇā.",
  "tika-s0304t6:36_7": "Aññasmiṁ pana ṭhāneti idaṁ visuṁ visuṁ gahetvā vuttaṁ appamāṇādi pariyāyavuttaṁ,",
  "tika-s0304t6:36_8": "nibbānaṁ ārabbha pavattanato.",
  "tika-s0304t6:36_9": "Tasmā ‘‘aññasmi’’nti idaṁ tena tena pariyāyena tattha tattha āgatabhāvaṁ sandhāya vuttaṁ.",
  "tika-s0304t6:37_0": "Godattasuttavaṇṇanā niṭṭhitā.",
  "tika-s0304t6:38_0": "8. Nigaṇṭhanāṭaputtasuttavaṇṇanā",
  "tika-s0304t6:39_0": "350.Āgatāgamoti vācuggatapariyattidhammo.",
  "tika-s0304t6:39_1": "Viññātasāsanoti paṭividdhasatthusāsano.",
  "tika-s0304t6:39_2": "Tenāha ‘‘anāgāmī’’tiādi.",
  "tika-s0304t6:39_3": "Naggabhogganti avasanabhāvena naggaṁ,",
  "tika-s0304t6:39_4": "kuṭilajjhāsayatāya bhoggaṁ,",
  "tika-s0304t6:39_5": "tato eva nissirikaṁ.",
  "tika-s0304t6:39_6": "Naggatāya hi so rūpena nissiriko,",
  "tika-s0304t6:39_7": "bhoggatāya cittena.",
  "tika-s0304t6:39_8": "Bhagavato saddhāyāti bhagavati saddhāya.",
  "tika-s0304t6:39_9": "Tasmiṁ saddahanā okappanā tassa saddhātipi vattabbataṁ labhati.",
  "tika-s0304t6:39_10": "Gacchāmīti āgacchāmi,",
  "tika-s0304t6:39_11": "bujjhāmīti attho.",
  "tika-s0304t6:39_12": "Etaṁ nigaṇṭhena pucchitamatthamāha.",
  "tika-s0304t6:40_0": "Kāyaṁunnāmetvāti kāyaṁ abbhunnāmetvā.",
  "tika-s0304t6:40_1": "Kucchiṁ nīharitvāti piṭṭhiyā ninnamanena kucchiṁ purato nīharitvā.",
  "tika-s0304t6:40_2": "Gīvaṁ pasāraṇavasena paggayha paggahetvā sabbaṁ disaṁ pekkhamāno.",
  "tika-s0304t6:40_3": "Sabbamidaṁ nigaṇṭhassa pahaṭṭhākāradassanatthaṁ ‘‘idāni samaṇassa gotamassa upari vādaṁ āropetuṁ labbhatī’’ti.",
  "tika-s0304t6:40_4": "Tenāha ‘‘vātaṁ vā so’’tiādi.",
  "tika-s0304t6:40_5": "Sakāraṇāti yuttisahitā.",
  "tika-s0304t6:40_6": "Pañhamaggoti pañhasaṅkhāto vīmaṁsā,",
  "tika-s0304t6:40_7": "evaṁ bhavitabbanti citteneva parivīmaṁsā pañhā.",
  "tika-s0304t6:40_8": "Eko uddesoti ekaṁ uddisanaṁ atthassa saṁkhittavacanaṁ.",
  "tika-s0304t6:40_9": "Veyyākaraṇanti niddisanaṁ atthassa vicāretvā kathanaṁ.",
  "tika-s0304t6:40_10": "Evanti iminā nayena.",
  "tika-s0304t6:40_11": "Sabbatthāti sabbesu pañhuddesaveyyākaraṇesu attho vitthārato veditabbo.",
  "tika-s0304t6:41_0": "Nigaṇṭhanāṭaputtasuttavaṇṇanā niṭṭhitā.",
  "tika-s0304t6:42_0": "9. Acelakassapasuttavaṇṇanā",
  "tika-s0304t6:43_0": "351.",
  "tika-s0304t6:43_1": "Alaṁ samattho ariyabhāvāyāti alamariyo.",
  "tika-s0304t6:43_2": "Ñeyyajānanaṭṭhena ñāṇameva paccakkhato dassanaṭṭhena ñāṇadassanaṁ,",
  "tika-s0304t6:43_3": "soyeva atisayaṭṭhena ñāṇadassanaviseso.",
  "tika-s0304t6:43_4": "Pāvaḷā vuccati ānisadapadeso,",
  "tika-s0304t6:43_5": "taṁ pāvaḷaṁ rajoharaṇatthaṁ nipphoṭīyati etāyāti pāvaḷanipphoṭanā,",
  "tika-s0304t6:43_6": "morapiñchavatti.",
  "tika-s0304t6:44_0": "Acelakassapasuttavaṇṇanā niṭṭhitā.",
  "tika-s0304t6:45_0": "10. Gilānadassanasuttavaṇṇanā",
  "tika-s0304t6:46_0": "352.",
  "tika-s0304t6:46_1": "Mattarājā nāma eko bhummadevo bhūtādhipati surāpotalarukkhanivāsī.",
  "tika-s0304t6:46_2": "Tena vuttaṁ ‘‘mattarājakāle’’ti.",
  "tika-s0304t6:46_3": "‘‘Osadhitiṇavanappatīsū’’ti vatvā te yathākkamaṁ dassento ‘‘harītakā…pe…",
  "tika-s0304t6:46_4": "rukkhesu cā’’ti āha.",
  "tika-s0304t6:46_5": "Patthanāvasena cittaṁ ṭhapehi.",
  "tika-s0304t6:46_6": "Samijjhissatīti yathādhippāyaṁ samijjhissati.",
  "tika-s0304t6:46_7": "Tena hīti yasmā taṁ devāpi āsannamaraṇaṁ maññanti,",
  "tika-s0304t6:46_8": "tasmā sā varameva bhavissati,",
  "tika-s0304t6:46_9": "taṁ tumhākaṁ dīgharattaṁ hitāya sukhāya bhavissatīti adhippāyo.",
  "tika-s0304t6:47_0": "Gilānadassanasuttavaṇṇanā niṭṭhitā.",
  "tika-s0304t6:48_0": "Cittasaṁyuttavaṇṇanā niṭṭhitā."
}