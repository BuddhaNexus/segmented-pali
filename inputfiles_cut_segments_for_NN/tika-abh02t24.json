{
  "tika-abh02t24:0_0": "7. Satipaṭṭhānavibhaṅgo",
  "tika-abh02t24:1_0": "1. Suttantabhājanīyaṁ",
  "tika-abh02t24:2_0": "Uddesavāravaṇṇanā",
  "tika-abh02t24:3_0": "355.",
  "tika-abh02t24:3_1": "Samānasaddavacanīyānaṁ atthānaṁ uddharaṇaṁ atthuddhāro.",
  "tika-abh02t24:3_2": "So yasmā saddatthavicāro na hoti,",
  "tika-abh02t24:3_3": "tasmā vuttaṁ “na idha…pe…",
  "tika-abh02t24:3_4": "atthadassana”nti.",
  "tika-abh02t24:3_5": "Pa-saddo padhānatthadīpako “paṇītā dhammā”tiādīsu viya.",
  "tika-abh02t24:4_0": "Anavassutatā anupakiliṭṭhatā. Tenāha “tadubhayavītivattatā”ti.",
  "tika-abh02t24:5_0": "Bhusatthaṁ pakkhandananti bhusatthavisiṭṭhaṁ pakkhandanaṁ anupavisanaṁ.",
  "tika-abh02t24:6_0": "Assādassāti taṇhāya.",
  "tika-abh02t24:6_1": "“Niccaṁ attā”ti abhinivesavatthutāya diṭṭhiyā visesakāraṇānaṁ cittadhammānaṁ taṇhāyapi vatthubhāvato visesaggahaṇaṁ,",
  "tika-abh02t24:6_2": "tathā kāyavedanānaṁ diṭṭhiyāpi vatthubhāvasambhavato “visesenā”ti vuttaṁ.",
  "tika-abh02t24:6_3": "Sarāgavītarāgādivibhāgadvayavaseneva cittānupassanāya vuttattā taṁ “nātipabhedagata”nti vuttaṁ.",
  "tika-abh02t24:6_4": "Dhammāti idha saññāsaṅkhārakkhandhā adhippetā,",
  "tika-abh02t24:6_5": "saṅkhārakkhandho ca phassādivasena anekabhedoti dhammānupassanā “atipabhedagatā”ti vuttā.",
  "tika-abh02t24:6_6": "Sarāgādivibhāgavasena soḷasabhedattā vā cittānupassanā nātipabhedagatā vuttā,",
  "tika-abh02t24:6_7": "sutte āgatanayena nīvaraṇādivasena anekabhedattā dhammānupassanā atipabhedagatā vuttā.",
  "tika-abh02t24:6_8": "“Visuddhimaggoti vuttānī”ti ānetvā yojetabbaṁ.",
  "tika-abh02t24:6_9": "Tā anupassanā etesanti tadanupassanā,",
  "tika-abh02t24:6_10": "cittadhammānupassino puggalā, tesaṁ.",
  "tika-abh02t24:7_0": "Tattha “asubhabhāvadassanenā”ti yathāṭhitavasenāpi yojanā labbhateva.",
  "tika-abh02t24:7_1": "Bhavoghassa vedanā vatthu bhavassādabhāvato.",
  "tika-abh02t24:7_2": "Niccaggahaṇavasenāti attābhinivesavisiṭṭhassa niccaggahaṇassa vasena.",
  "tika-abh02t24:7_3": "Tathā hi vuttaṁ “sassatassa attano”ti.",
  "tika-abh02t24:7_4": "Oghesu vuttanayā eva yogāsavesupi yojanā atthato abhinnattāti te na gahitā.",
  "tika-abh02t24:7_5": "Niccaggahaṇavasenāti attābhinivesavisiṭṭhassa niccaggahaṇassa vasena.",
  "tika-abh02t24:7_6": "Paṭhamoghatatiyacatutthaganthayojanāyaṁ vuttanayeneva kāyacittadhammānaṁ itarupādānavatthutā gahetabbāti vedanāya diṭṭhupādānavatthutā dassitā.",
  "tika-abh02t24:7_7": "Tathā kāyavedanānaṁ chandadosāgativatthutā kāmoghabyāpādakāyaganthavatthutāvacanena vuttāti.",
  "tika-abh02t24:7_8": "Tenāha “avuttānaṁ vuttanayena vatthubhāvo yojetabbo”ti.",
  "tika-abh02t24:8_0": "Dhāraṇatā asammussanatā,",
  "tika-abh02t24:8_1": "anussaraṇameva vā.",
  "tika-abh02t24:8_2": "Ekatteti ekasabhāve nissaraṇādivasena.",
  "tika-abh02t24:8_3": "Samāgamo sacchikiriyā.",
  "tika-abh02t24:8_4": "Satipaṭṭhānasabhāvo sammāsatitā niyyānasatitā samānabhāgatā ekajātitā sabhāgatā.",
  "tika-abh02t24:8_5": "Purimasminti “ekatte nibbāne samāgamo ekattasamosaraṇa”nti etasmiṁ atthe.",
  "tika-abh02t24:8_6": "Visunti nānāatthadvayabhāvena.",
  "tika-abh02t24:8_7": "Tadeva gamanaṁ samosaraṇanti satisaddatthantarābhāvā…pe…",
  "tika-abh02t24:8_8": "ekabhāvassāti yojetabbaṁ.",
  "tika-abh02t24:8_9": "Satisaddatthavasena avuccamāneti “eko satipaṭṭhānasabhāvo ekatta”ntiādinā avuccamāne,",
  "tika-abh02t24:8_10": "“ekatte nibbāne samāgamo ekattasamosaraṇa”nti evaṁ vuccamāneti attho.",
  "tika-abh02t24:8_11": "Dhāraṇatāva satīti “saraṇatā”ti vuttadhāraṇatā eva satīti katvā.",
  "tika-abh02t24:8_12": "Satisaddatthantarābhāvāti satisaṅkhātassa saraṇekattasamosaraṇasaddatthato aññassa atthassa abhāvā.",
  "tika-abh02t24:8_13": "Purimanti saraṇapadaṁ.",
  "tika-abh02t24:8_14": "Nibbānasamosaraṇepīti yathāvutte dutiye atthe saraṇekattasamosaraṇapadāni sahitāneva satipaṭṭhānekabhāvassa ñāpakāni,",
  "tika-abh02t24:8_15": "evaṁ nibbānasamosaraṇepi “ekatte nibbāne samāgamo ekattasamosaraṇa”nti etasmimpi atthe sati…pe… kāraṇāni.",
  "tika-abh02t24:9_0": "Ānāpānapabbādīnanti ānāpānapabbairiyāpathacatusampajañña koṭṭhāsa dhātumanasikāranavasivathikapabbānīti etesaṁ.",
  "tika-abh02t24:9_1": "Imesu pana yasmā kesuci devānaṁ kammaṭṭhānaṁ na ijjhati,",
  "tika-abh02t24:9_2": "tasmā tāni anāmasitvā yadipi koṭṭhāsadhātumanasikāravasenevettha desanā pavattā,",
  "tika-abh02t24:9_3": "desanantare pana āgataṁ anavasesaṁ kāyānupassanāvibhāgaṁ dassetuṁ “cuddasavidhena kāyānupassanaṁ bhāvetvā”ti vuttaṁ.",
  "tika-abh02t24:9_4": "Tenāha “mahāsatipaṭṭhānasutte vuttāna”nti.",
  "tika-abh02t24:9_5": "“Tathā”ti iminā “mahāsatipaṭṭhānasutte vuttāna”nti imameva upasaṁharati.",
  "tika-abh02t24:9_6": "Pañcavidhenāti nīvaraṇaupādānakkhandhāyatanabojjhaṅgaariyasaccānaṁ vasena pañcadhā.",
  "tika-abh02t24:9_7": "Bhāvanānubhāvo ariyamaggaggahaṇasamatthatā.",
  "tika-abh02t24:10_0": "Taṁniyamatoti tassā kāyānupassanādipaṭipattiyā niyamato.",
  "tika-abh02t24:10_1": "Tassā bhikkhubhāve niyate sāpi bhikkhubhāve niyatāyeva nāma hoti.",
  "tika-abh02t24:11_0": "Kāyānupassanāuddesavaṇṇanā",
  "tika-abh02t24:12_0": "Etthāti kāye.",
  "tika-abh02t24:12_1": "Avayavā assa atthīti avayavī, samudāyo,",
  "tika-abh02t24:12_2": "samūhoti attho,",
  "tika-abh02t24:12_3": "so pana avayavavinimuttaṁ drabyantaranti gāho laddhi avayavīgāho.",
  "tika-abh02t24:12_4": "Hatthapādādiaṅgulinakhādiaṅgapaccaṅge sannivesavisiṭṭhe upādāya yāyaṁ aṅgapaccaṅgasamaññā ceva kāyasamaññā ca,",
  "tika-abh02t24:12_5": "taṁ atikkamitvā itthipurisarathaghaṭādidrabyantiparikappanaṁ samaññātidhāvanaṁ.",
  "tika-abh02t24:12_6": "Atha vā yathāvuttasamaññaṁ atikkamitvā pakatiādidrabyādijīvādikāyādipadatthantaraparikappanaṁ samaññātidhāvanaṁ.",
  "tika-abh02t24:12_7": "Niccasārādigāhabhūto abhiniveso sārādānābhiniveso.",
  "tika-abh02t24:13_0": "Na taṁ diṭṭhanti taṁ itthipurisādi diṭṭhaṁ na hoti.",
  "tika-abh02t24:13_1": "Diṭṭhaṁ vā itthipurisādi na hotīti yojanā.",
  "tika-abh02t24:13_2": "Yathāvuttanti kesādibhūtupādāyasamūhasaṅkhātaṁ.",
  "tika-abh02t24:14_0": "Kesādipathavinti kesādisaññitaṁ sasambhārapathaviṁ.",
  "tika-abh02t24:14_1": "Pubbāpariyabhāvenāti santānavasena.",
  "tika-abh02t24:14_2": "Aññatthāti “āpokāya”nti evamādīsu.",
  "tika-abh02t24:15_0": "Ajjhattabahiddhāti saparasantāne kāyo vuttoti.",
  "tika-abh02t24:15_1": "“Kāyo”ti cettha sammasanupagā rūpadhammā adhippetāti āha “ajjhattabahiddhādhammāna”nti.",
  "tika-abh02t24:15_2": "Ghaṭitaṁ ekābaddhaṁ ārammaṇaṁ ghaṭitārammaṇaṁ,",
  "tika-abh02t24:15_3": "ekārammaṇabhūtanti attho.",
  "tika-abh02t24:15_4": "Tenāha “ekato ārammaṇabhāvo natthī”ti.",
  "tika-abh02t24:16_0": "Antoolīyanā antosaṅkoco antarāvosānaṁ.",
  "tika-abh02t24:17_0": "Dvīhīti abhijjhāvinayadomanassavinayehi.",
  "tika-abh02t24:18_0": "Sati ca sampajaññañca satisampajaññaṁ, tena.",
  "tika-abh02t24:18_1": "Etena karaṇabhūtena.",
  "tika-abh02t24:18_2": "Vipakkhadhammehi anantaritattā avicchinnassa.",
  "tika-abh02t24:18_3": "Tassa sabbatthikakammaṭṭhānassa.",
  "tika-abh02t24:19_0": "Kāyānupassanāuddesavaṇṇanā niṭṭhitā.",
  "tika-abh02t24:20_0": "Vedanānupassanādiuddesavaṇṇanā",
  "tika-abh02t24:21_0": "Sukhādīnanti sukhadukkhādukkhamasukhānaṁ.",
  "tika-abh02t24:22_0": "Rūpādiārammaṇanānattabhedānaṁ vasena yojetabbanti sambandho.",
  "tika-abh02t24:22_1": "Tathā ca sesesupi.",
  "tika-abh02t24:22_2": "Savatthukāvatthukādīti ādi-saddena hīnādiyoniādibhedaṁ saṅgaṇhāti.",
  "tika-abh02t24:22_3": "Visuṁ visuṁ na vattabbanti codanaṁ dassetīti yojanā.",
  "tika-abh02t24:22_4": "Ekatthāti kāyādīsu ekasmiṁ.",
  "tika-abh02t24:22_5": "Purimacodanāyāti “pubbe pahīnattā puna pahānaṁ na vattabba”nti codanāya.",
  "tika-abh02t24:22_6": "Pahīnanti vikkhambhitaṁ.",
  "tika-abh02t24:22_7": "Paṭipakkhabhāvanāyāti maggabhāvanāya.",
  "tika-abh02t24:22_8": "Ubhayatthāti ubhayacodanāya.",
  "tika-abh02t24:22_9": "Ubhayanti parihāradvayaṁ.",
  "tika-abh02t24:22_10": "Yasmā purimacodanāya nānāpuggalaparihāro,",
  "tika-abh02t24:22_11": "nānācittakkhaṇikaparihāro ca sambhavati,",
  "tika-abh02t24:22_12": "dutiyacodanāya pana nānācittakkhaṇikaparihāroyeva,",
  "tika-abh02t24:22_13": "tasmā vuttaṁ “sambhavato yojetabba”nti.",
  "tika-abh02t24:22_14": "Maggasatipaṭṭhānabhāvanaṁ sandhāya vuttaṁ.",
  "tika-abh02t24:22_15": "Sabbatthāti sabbesu kāyādīsu.",
  "tika-abh02t24:23_0": "Vedanānupassanādiuddesavaṇṇanā niṭṭhitā.",
  "tika-abh02t24:24_0": "Uddesavāravaṇṇanā niṭṭhitā.",
  "tika-abh02t24:25_0": "Kāyānupassanāniddesavaṇṇanā",
  "tika-abh02t24:26_0": "356.Ajjhattādīti ādi-saddena idha vuttā bahiddhāajjhattabahiddhāanupassanappakārā viya mahāsatipaṭṭhānasutte",
  "tika-abh02t24:26_1": "vuttā samudayadhammānupassiādianupassanappakārāpi kāyānupassanābhāvato gahitā icceva veditabbaṁ.",
  "tika-abh02t24:26_2": "Tatthāti ajjhattādianupassanāyaṁ.",
  "tika-abh02t24:26_3": "Cuddasa pakārā mahāsatipaṭṭhānasutte āgatacuddasappakārādike apekkhitvā idha vuttā.",
  "tika-abh02t24:26_4": "Ajjhattādippakāro eko pakāroti āha “ekappakāraniddesenā”ti.",
  "tika-abh02t24:26_5": "Bāhiresūti ekaccesu aññatitthiyesu.",
  "tika-abh02t24:26_6": "Tesampi hi ānāpānādivasena samathapakkhikā kāyānupassanā sambhavati.",
  "tika-abh02t24:26_7": "Tenāha “ekadesasambhavato”ti.",
  "tika-abh02t24:27_0": "Tacassa ca atacaparicchinnatā tacena aparicchinnatā atthīti yojanā.",
  "tika-abh02t24:27_1": "“Dīghabāhu naccatū”tiādīsu viya aññapadatthepi samāse avayavapadatthasaṅgaho labbhatevāti vuttaṁ “kāyekadesabhūto taco gahito evā”ti.",
  "tika-abh02t24:27_2": "Tacapaṭibaddhānaṁ nakhadantanhārumaṁsānaṁ,",
  "tika-abh02t24:27_3": "tacapaṭibaddhānaṁ tadanuppaviṭṭhamūlānaṁ kesalomānaṁ,",
  "tika-abh02t24:27_4": "tappaṭibaddhapaṭibaddhānaṁ itaresaṁ samūhabhūto sabbo kāyo “tacapariyanto”tveva vuttoti dassento “tappaṭibaddhā”tiādimāha.",
  "tika-abh02t24:27_5": "Atthi kesā,",
  "tika-abh02t24:27_6": "atthi lomāti sambandho.",
  "tika-abh02t24:27_7": "Tattha atthīti puthuttavācī ekaṁ nipātapadaṁ,",
  "tika-abh02t24:27_8": "na kiriyāpadaṁ.",
  "tika-abh02t24:27_9": "Kiriyāpadatte hi santīti vattabbaṁ siyā,",
  "tika-abh02t24:27_10": "vacanavipallāsena vā vuttanti.",
  "tika-abh02t24:28_0": "Kammaṭṭhānassa vācuggatakaraṇādinā uggaṇhanaṁ uggaho.",
  "tika-abh02t24:28_1": "Koṭṭhāsapāḷiyā hi vācuggatakaraṇaṁ,",
  "tika-abh02t24:28_2": "manasikiriyāya kesādīnaṁ vaṇṇādito upadhāraṇassa ca paguṇabhāvāpādanaṁ idha uggaho.",
  "tika-abh02t24:28_3": "Yena pana nayena yogāvacaro tattha kusalo hoti,",
  "tika-abh02t24:28_4": "so vidhīti vutto.",
  "tika-abh02t24:29_0": "Purimehīti purimapurimehi pañcakachakkehi sambandho vutto.",
  "tika-abh02t24:29_1": "“Maṁsaṁ…pe…",
  "tika-abh02t24:29_2": "vakka”nti hi anulomato vakkapañcakassa puna “vakkaṁ…pe…",
  "tika-abh02t24:29_3": "kesā”ti vakkapañcakassa,",
  "tika-abh02t24:29_4": "tacapañcakassa ca paṭilomato sajjhāyakkamo sambandho dassito.",
  "tika-abh02t24:29_5": "Svāyaṁ sajjhāyoti sambandho.",
  "tika-abh02t24:29_6": "Visuṁ tipañcāhanti anulomato pañcāhaṁ,",
  "tika-abh02t24:29_7": "paṭilomato pañcāhaṁ,",
  "tika-abh02t24:29_8": "anulomapaṭilomato pañcāhanti evaṁ pañcakachakkesu paccekaṁ tipañcāhaṁ.",
  "tika-abh02t24:29_9": "Purimehi ekato tipañcāhanti tacapañcakādīhi saddhiṁ anulomato vakkapañcakādīni ekajjhaṁ katvā vuttanayeneva tipañcāhaṁ.",
  "tika-abh02t24:29_10": "Ādiantadassanavasenātiādibhūtassa anulomato sajjhāyassa,",
  "tika-abh02t24:29_11": "anulomapaṭilomato sajjhāye antabhūtassa paṭilomato sajjhāyassa dassanavasena.",
  "tika-abh02t24:29_12": "Tenāha “anuloma…pe…",
  "tika-abh02t24:29_13": "antimo”ti.",
  "tika-abh02t24:29_14": "Etampīti yadidaṁ purimehi saddhiṁ pacchimassa pañcakādino ekato sajjhāyakaraṇaṁ,",
  "tika-abh02t24:29_15": "pañcakādīnaṁ paccekaṁ anulomādinā sajjhāyappakārato añño sajjhāyappakāro esoti attho.",
  "tika-abh02t24:29_16": "Dvinnaṁ hatthānaṁ ekamukhā aññamaññasambandhā ṭhapitā aṅguliyo idha hatthasaṅkhalikāti adhippetāti āha “aṅgulipantī”ti.",
  "tika-abh02t24:29_17": "Asubhalakkhaṇaṁ kesādīnaṁ paṭikkūlabhāvo.",
  "tika-abh02t24:29_18": "Thaddhādibhāvo dhātulakkhaṇaṁ.",
  "tika-abh02t24:30_0": "Attano koṭṭhāso, samāno vā koṭṭhāso sakoṭṭhāso, tattha bhavo sakoṭṭhāsiko, kammaṭṭhānaṁ.",
  "tika-abh02t24:31_0": "Kāyānupassanaṁ hitvāti asubhato vā dhātuto anupassanaṁ manasikāraṁ akatvā.",
  "tika-abh02t24:31_1": "Pubbe viya pariyantatālañca āditālañca agantvā.",
  "tika-abh02t24:32_0": "Samādhānādivisesayogena adhikaṁ cittanti adhicittaṁ.",
  "tika-abh02t24:32_1": "Tena vuttaṁ “samathavipassanācitta”nti.",
  "tika-abh02t24:32_2": "Manasikaraṇaṁ cittanti ekantaṁ samādhinimittasseva samannāhārakaṁ cittaṁ.",
  "tika-abh02t24:32_3": "Vikkhepavasena cittassa nānārammaṇe visaṭappavatti idha pabhañjanaṁ,",
  "tika-abh02t24:32_4": "samādhānena tadabhāvato na ca pabhañjanasabhāvaṁ.",
  "tika-abh02t24:33_0": "Sakkhibhavanatā paccakkhakāritā.",
  "tika-abh02t24:33_1": "Pubbahetādiketi ādi-saddena tadanurūpamanasikārānuyogādiṁ saṅgaṇhāti.",
  "tika-abh02t24:34_0": "Samappavattanti līnuddhaccarahitaṁ.",
  "tika-abh02t24:34_1": "Tathāpavattiyāti majjhimasamathanimittaṁ paṭipattiyā,",
  "tika-abh02t24:34_2": "tattha ca pakkhandanena siddhāya yathāvuttasamappavattiyā.",
  "tika-abh02t24:34_3": "Paññāya tosetīti yāyaṁ tattha jātānaṁ dhammānaṁ anativattanā,",
  "tika-abh02t24:34_4": "indriyānaṁ ekarasatā,",
  "tika-abh02t24:34_5": "tadupagavīriyavāhanā,",
  "tika-abh02t24:34_6": "āsevanāti imāsaṁ sādhikā bhāvanāpaññā,",
  "tika-abh02t24:34_7": "tāya adhicittaṁ toseti pahaṭṭhaṁ karoti.",
  "tika-abh02t24:34_8": "Yathāvuttavisesasiddhiyāva hi taṁsādhikāya paññāya taṁ cittaṁ sampahaṁsitaṁ nāma hoti.",
  "tika-abh02t24:34_9": "Evaṁ sampahaṁsanto ca yasmā sabbaso paribandhavisodhanena paññāya cittaṁ vodāpetīti ca vuccati,",
  "tika-abh02t24:34_10": "tasmā “samuttejeti cā”ti vuttaṁ.",
  "tika-abh02t24:34_11": "Nirassādanti pubbenāparaṁ visesālābhena bhāvanārasavirahitaṁ.",
  "tika-abh02t24:34_12": "Sampahaṁsetīti bhāvanāya cittaṁ sammā pahāseti pamodeti.",
  "tika-abh02t24:34_13": "Samuttejetīti sammā tattha uttejeti.",
  "tika-abh02t24:35_0": "Āsayo pavattiṭṭhānaṁ.",
  "tika-abh02t24:36_0": "Vavatthitatanti asaṁkiṇṇataṁ.",
  "tika-abh02t24:37_0": "Antoti abbhantare koṭṭhāse. Sukhumanti sukhumanhāruādiṁ sandhāya vadati.",
  "tika-abh02t24:38_0": "Tālapaṭṭikā tālapattavilivehi katakaṭasārako.",
  "tika-abh02t24:39_0": "Gaṇanāya mattā-saddo katipayehi ūnabhāvadīpanatthaṁ vuccati.",
  "tika-abh02t24:39_1": "Dantaṭṭhivajjitāni tīhi ūnāni tīṇi aṭṭhisatāni.",
  "tika-abh02t24:39_2": "Tasmā “timattānī”ti vuttaṁ.",
  "tika-abh02t24:39_3": "Yaṁ pana visuddhimagge “atirekatisataaṭṭhikasamussaya”nti vuttaṁ,",
  "tika-abh02t24:39_4": "taṁ dantaṭṭhīnipi gahetvā sabbasaṅgāhikanayena vuttaṁ.",
  "tika-abh02t24:39_5": "“Gopphakaṭṭhikādīni avuttānī”ti na vattabbaṁ “ekekasmiṁ pāde dve gopphakaṭṭhīnī”ti vuttattā,",
  "tika-abh02t24:39_6": "“ānisadaṭṭhiādīnī”ti pana vattabbaṁ.",
  "tika-abh02t24:40_0": "Tena aṭṭhināti ūruṭṭhinā.",
  "tika-abh02t24:41_0": "Marumpehīti marumpacuṇṇehi.",
  "tika-abh02t24:42_0": "Susamāhitacittena hetubhūtena.",
  "tika-abh02t24:42_1": "Nānārammaṇavipphandanavirahenāti nānārammaṇabhāvena vipphandanaṁ nānārammaṇavipphandanaṁ,",
  "tika-abh02t24:42_2": "tena virahena.",
  "tika-abh02t24:42_3": "Anatikkantapītisukhassa jhānacittassa.",
  "tika-abh02t24:42_4": "Taṁsamaṅgīpuggalassa vā.",
  "tika-abh02t24:43_0": "Paṭikkūladhātuvaṇṇavisesanti paṭikkūlavisesaṁ,",
  "tika-abh02t24:43_1": "dhātuvisesaṁ,",
  "tika-abh02t24:43_2": "vaṇṇakasiṇavisesaṁ.",
  "tika-abh02t24:43_3": "Vakkapañcakādīsu pañcasu visuṁ,",
  "tika-abh02t24:43_4": "heṭṭhimehi ekato ca sajjhāye channaṁ channaṁ pañcāhānaṁ vasena pañca māsā paripuṇṇā labbhanti,",
  "tika-abh02t24:43_5": "tacapañcake pana visuṁ tipañcāhamevāti āha “addhamāse ūnepī”ti.",
  "tika-abh02t24:43_6": "Māsantaragamanaṁ sajjhāyassa sattamādimāsagamanaṁ.",
  "tika-abh02t24:44_0": "Yamentanti bandhentaṁ.",
  "tika-abh02t24:45_0": "“Nīlaṁ pīta”ntiādinā saṅghāṭe nīlādivavatthānaṁ taṁnissayattā mahābhūte upādāyāti āha “mahābhūtaṁ…pe…",
  "tika-abh02t24:45_1": "duggandhantiādinā”ti.",
  "tika-abh02t24:45_2": "Upādāyarūpaṁ mahābhūtena paricchinnanti yojanā.",
  "tika-abh02t24:45_3": "Tassāti upādārūpassa.",
  "tika-abh02t24:45_4": "Tatoti mahābhūtato.",
  "tika-abh02t24:45_5": "Chāyāya ātapapaccayabhāvo ātapo paccayo etissāti,",
  "tika-abh02t24:45_6": "ātapassa chāyāya uppādakabhāvo chāyātapānaṁ ātapapaccayachāyuppādakabhāvo.",
  "tika-abh02t24:45_7": "Tena uppādetabbauppādakabhāvo aññamaññaparicchedakatāti dasseti.",
  "tika-abh02t24:45_8": "Āyatanāni ca dvārāni cāti dvādasāyatanāni,",
  "tika-abh02t24:45_9": "tadekadesabhūtāni dvārāni ca.",
  "tika-abh02t24:46_0": "Sappaccayabhāvāti sappaccayattā.",
  "tika-abh02t24:47_0": "Yathāvuttena ākārenāti “iti idaṁ sattavidhaṁ uggahakosallaṁ suggahitaṁ katvā”tiādinā,",
  "tika-abh02t24:47_1": "“imaṁ pana kammaṭṭhānaṁ bhāvetvā arahattaṁ pāpuṇitukāmenā”tiādinā vā vuttappakārena vidhinā.",
  "tika-abh02t24:47_2": "“Avisesato pana sādhāraṇavasena evaṁ veditabbā”ti,",
  "tika-abh02t24:47_3": "“ito paṭṭhāyā”ti ca vadanti.",
  "tika-abh02t24:47_4": "Vaṇṇādimukhenāti vaṇṇapaṭikkūlasuññatāmukhena.",
  "tika-abh02t24:47_5": "Upaṭṭhānanti kammaṭṭhānassa upaṭṭhānaṁ,",
  "tika-abh02t24:47_6": "yo uggahoti vutto.",
  "tika-abh02t24:47_7": "Etthāti catukkapañcakajjhānapaṭhamajjhānavipassanāsu ekasmiṁ sandhīyati. Kena?",
  "tika-abh02t24:47_8": "Kammaṭṭhānamanasikāreneva,",
  "tika-abh02t24:47_9": "tasmā uggahova sandhi uggahasandhīti veditabbaṁ.",
  "tika-abh02t24:48_0": "Uṭṭhānakaṁ uppajjanakaṁ.",
  "tika-abh02t24:48_1": "Sātirekāni cha ambaṇāni kumbhaṁ.",
  "tika-abh02t24:48_2": "Tatoti mukhadhovanakhādanabhojanakiccato.",
  "tika-abh02t24:48_3": "Nivattatīti arahattādhigamena accantanivattivasena nivattati.",
  "tika-abh02t24:49_0": "Kammamevāti manasikārakammameva. Ārammaṇanti pubbabhāgabhāvanārammaṇaṁ.",
  "tika-abh02t24:50_0": "Tathāti vanamakkaṭo viya.",
  "tika-abh02t24:51_0": "Ekanti ekaṁ koṭṭhāsaṁ.",
  "tika-abh02t24:52_0": "Sattagahaṇarahiteti sattapaññattimpi anāmasitvā desitattā vuttaṁ.",
  "tika-abh02t24:52_1": "Sasantānatāya ahaṁkāravatthumhi appahīnamānassa pahīnākāraṁ sandhāyāha “viddhastāhaṁkāre”ti.",
  "tika-abh02t24:52_2": "Tatthāti parassa kāye.",
  "tika-abh02t24:53_0": "357.Ādimhi sevanā manasikārassa uppādanā ārambho.",
  "tika-abh02t24:54_0": "362.Gamitāti vigamitā.",
  "tika-abh02t24:55_0": "Kāyānupassanāniddesavaṇṇanā niṭṭhitā.",
  "tika-abh02t24:56_0": "Vedanānupassanāniddesavaṇṇanā",
  "tika-abh02t24:57_0": "363.Sampajānassāti sammā pakārehi jānantassa,",
  "tika-abh02t24:57_1": "vatthārammaṇehi saddhiṁ sukhasāmisādippakārehi aviparītaṁ vedanaṁ jānantassāti attho.",
  "tika-abh02t24:57_2": "Pubbabhāgabhāvanā vohārānusāreneva pavattatīti āha “vohāramattenā”ti.",
  "tika-abh02t24:57_3": "Vedayāmīti “ahaṁ vedayāmī”ti attupanāyikā vuttāti,",
  "tika-abh02t24:57_4": "pariññātavedanopi vā uppannāya sukhavedanāya lokavohārena “sukhaṁ vedanaṁ vedayāmī”ti jānāti,",
  "tika-abh02t24:57_5": "voharati ca,",
  "tika-abh02t24:57_6": "pageva itaro.",
  "tika-abh02t24:57_7": "Tenāha “vohāramattena vutta”nti.",
  "tika-abh02t24:58_0": "Ubhayanti vīriyasamādhiṁ.",
  "tika-abh02t24:58_1": "Saha yojetvāti samadhurakiccato anūnādhikaṁ katvā.",
  "tika-abh02t24:58_2": "Atthadhammādīsu sammohaviddhaṁsanavasena pavattā maggapaññā eva lokuttarapaṭisambhidā.",
  "tika-abh02t24:59_0": "Vaṇṇamukhādīsu tīsupi mukhesu.",
  "tika-abh02t24:59_1": "Pariggahassāti arūpapariggahassa.",
  "tika-abh02t24:59_2": "“Vatthu nāma karajakāyo”ti vacanena nivattitaṁ dassento “na cakkhādīni cha vatthūnī”ti āha.",
  "tika-abh02t24:59_3": "Aññamaññupatthambhena ṭhitesu dvīsu naḷakalāpesu ekassa itarapaṭibaddhaṭṭhititā viya nāmakāyassa rūpakāyapaṭibaddhavuttitādassanañhetaṁ",
  "tika-abh02t24:59_4": "nissayapaccayavisesadassananti.",
  "tika-abh02t24:60_0": "Tesanti yesaṁ phassaviññāṇāni pākaṭāni, tesaṁ.",
  "tika-abh02t24:60_1": "Aññesanti tato aññesaṁ,",
  "tika-abh02t24:60_2": "yesaṁ phassaviññāṇāni na pākaṭāni.",
  "tika-abh02t24:60_3": "Sukhadukkhavedanānaṁ suvibhūtavuttitāya vuttaṁ “sabbesaṁ vineyyānaṁ vedanā pākaṭā”ti.",
  "tika-abh02t24:60_4": "Vilāpetvā vilāpetvāti suvisuddhaṁ navanītaṁ vilāpetvā sītibhūtaṁ atisītale udake pakkhipitvā patthinnaṁ",
  "tika-abh02t24:60_5": "ṭhitaṁ matthetvā paripiṇḍetvā puna vilāpetvāti satavāraṁ evaṁ katvā.",
  "tika-abh02t24:61_0": "Tatthāpīti yattha arūpakammaṭṭhānaṁ eva…pe… dassitaṁ, tatthāpi.",
  "tika-abh02t24:61_1": "Yesu suttesu tadantogadhaṁ rūpakammaṭṭhānanti yojanā.",
  "tika-abh02t24:62_0": "Vedanānupassanāniddesavaṇṇanā niṭṭhitā.",
  "tika-abh02t24:63_0": "Cittānupassanāniddesavaṇṇanā",
  "tika-abh02t24:64_0": "365.",
  "tika-abh02t24:64_1": "Kilesasampayuttānaṁ na visuddhatā hotīti sambandho.",
  "tika-abh02t24:64_2": "Itarehipīti attanā sampayuttakilesato itarehipi asampayuttehi.",
  "tika-abh02t24:64_3": "Visuṁ vacananti aññākusalato visuṁ katvā vacanaṁ.",
  "tika-abh02t24:64_4": "Visiṭṭhaggahaṇanti visiṭṭhatāgahaṇaṁ,",
  "tika-abh02t24:64_5": "āveṇikasamohatādassananti attho,",
  "tika-abh02t24:64_6": "yato tadubhayaṁ momūhacittanti vuccati.",
  "tika-abh02t24:65_0": "Cittānupassanāniddesavaṇṇanā niṭṭhitā.",
  "tika-abh02t24:66_0": "Dhammānupassanāniddeso",
  "tika-abh02t24:67_0": "Ka. nīvaraṇapabbavaṇṇanā",
  "tika-abh02t24:68_0": "367. Ekasmiṁ yuge baddhagoṇānaṁ viya ekato pavatti yuganaddhatā.",
  "tika-abh02t24:69_0": "Gahaṇākārenāti asubhepi ārammaṇe “subha”nti gahaṇākārena.",
  "tika-abh02t24:69_1": "Nimittanti cāti subhanimittanti ca vuccatīti yojanā.",
  "tika-abh02t24:69_2": "Ekaṁsena sattā attano attano hitasukhameva āsīsantīti katvā vuttaṁ “ākaṅkhitassa hitasukhassā”ti.",
  "tika-abh02t24:69_3": "Anupāyo eva ca hitavisiṭṭhassa sukhassa ayonisomanasikāro,",
  "tika-abh02t24:69_4": "ākaṅkhitassa vā yathādhippetassa hitasukhassa anupāyabhūto.",
  "tika-abh02t24:69_5": "Avijjandhā hi tādisepi pavattantīti.",
  "tika-abh02t24:69_6": "Nipphādetabbeti ayonisomanasikārena nibbattetabbe kāmacchandeti attho.",
  "tika-abh02t24:70_0": "Tadanukūlattāti tesaṁ asubhe “subha”nti,",
  "tika-abh02t24:70_1": "“asubha”nti ca pavattānaṁ ayonisomanasikārayonisomanasikārānaṁ anukūlattā.",
  "tika-abh02t24:70_2": "Rūpādīsu aniccādiabhinivesassa,",
  "tika-abh02t24:70_3": "aniccasaññādīnañca yathāvuttamanasikārūpanissayatā tadanukūlatā.",
  "tika-abh02t24:71_0": "Āhāre paṭikkūlasaññaṁ so uppādetīti sambandho.",
  "tika-abh02t24:71_1": "Tabbipariṇāmassāti bhojanapariṇāmassa nissandādikassa.",
  "tika-abh02t24:71_2": "Tadādhārassāti udarassa,",
  "tika-abh02t24:71_3": "kāyasseva vā.",
  "tika-abh02t24:71_4": "Soti bhojanemattaññū.",
  "tika-abh02t24:71_5": "Suttantapariyāyena kāmarāgo “kāmacchandanīvaraṇa”nti vuccatīti āha “abhidhammapariyāyenā”ti.",
  "tika-abh02t24:71_6": "Abhidhamme hi “nīvaraṇaṁ dhammaṁ paṭicca nīvaraṇo dhammo uppajjati napurejātapaccayā”ti etassa vibhaṅge",
  "tika-abh02t24:71_7": "“arūpe kāmacchandanīvaraṇaṁ paṭicca thinamiddhanīvaraṇaṁ uddhaccanīvaraṇaṁ avijjānīvaraṇaṁ uppajjatī”tiādivacanato",
  "tika-abh02t24:71_8": "bhavarāgopi kāmacchandanīvaraṇaṁ vuttanti viññāyati.",
  "tika-abh02t24:71_9": "Tenāha “sabbopi lobho kāmacchandanīvaraṇa”nti.",
  "tika-abh02t24:72_0": "Sīmābhede kateti attādimariyādāya bhinnāya,",
  "tika-abh02t24:72_1": "attādīsu sabbattha ekarūpāya mettābhāvanāyāti attho.",
  "tika-abh02t24:72_2": "Vihārādiuddesarahitanti vihārādipadesaparicchedarahitaṁ.",
  "tika-abh02t24:72_3": "Uggahitāya mettāya.",
  "tika-abh02t24:72_4": "Aṭṭhavīsatividhāti itthiādivasena sattavidhā paccekaṁ averādīhi yojanāvasena aṭṭhavīsatividhā.",
  "tika-abh02t24:72_5": "Sattādiitthiādiaverādiyogenāti ettha sattādiaverādiyogena vīsati,",
  "tika-abh02t24:72_6": "itthiādiaverādiyogena aṭṭhavīsatīti aṭṭhacattārīsaṁ ekissā disāya.",
  "tika-abh02t24:72_7": "Tathā sesadisāsupīti sabbā saṅgahetvā āha “asītādhikacatusatappabhedā”ti.",
  "tika-abh02t24:73_0": "Katākatānusocanañca na hotīti yojanā.",
  "tika-abh02t24:73_1": "“Bahukaṁ sutaṁ hoti suttaṁ geyya”ntiādivacanato bahussutatā navaṅgassa sāsanassa vasena veditabbā,",
  "tika-abh02t24:73_2": "na vinayamattassevāti vuḍḍhataṁ pana anapekkhitvā icceva vuttaṁ,",
  "tika-abh02t24:73_3": "na bahussutatañcāti.",
  "tika-abh02t24:74_0": "Tiṭṭhati anuppannā vicikicchā ettha etesu “ahosiṁ nu kho ahamatītamaddhāna”ntiādikāya pavattiyā anekabhedesu",
  "tika-abh02t24:74_1": "purimuppannesu vicikicchādhammesūti te ṭhānīyā vuttā.",
  "tika-abh02t24:75_0": "Aṭṭhavatthukāpīti na kevalaṁ soḷasavatthukā,",
  "tika-abh02t24:75_1": "nāpi ratanattayavatthukā ca,",
  "tika-abh02t24:75_2": "atha kho aṭṭhavatthukāpi.",
  "tika-abh02t24:75_3": "Ratanattaye saṁsayāpannassa sikkhādīsu kaṅkhāsambhavato,",
  "tika-abh02t24:75_4": "tattha nibbematikassa tadabhāvato ca sesavicikicchānaṁ ratanattayavicikicchāmūlikatā daṭṭhabbā.",
  "tika-abh02t24:75_5": "Anupavisanaṁ “evameta”nti saddahanavasena ārammaṇassa pakkhandanaṁ.",
  "tika-abh02t24:76_0": "Nīvaraṇapabbavaṇṇanā niṭṭhitā.",
  "tika-abh02t24:77_0": "Kha. bojjhaṅgapabbavaṇṇanā",
  "tika-abh02t24:78_0": "Tenāti atthasannissitaggahaṇena.",
  "tika-abh02t24:79_0": "Paccayavasena dubbalabhāvo mandatā.",
  "tika-abh02t24:80_0": "Pabbatapadesavanagahanantaritopi gāmo na dūre,",
  "tika-abh02t24:80_1": "pabbataṁ parikkhipitvā gantabbatāya āvāso araññalakkhaṇūpeto,",
  "tika-abh02t24:80_2": "tasmā maṁsasoteneva assosīti vadanti.",
  "tika-abh02t24:81_0": "Sampattihetutāya pasādo sinehapariyāyena vutto.",
  "tika-abh02t24:82_0": "Indriyānaṁ tikkhabhāvāpādanaṁ tejanaṁ. Tosanaṁ pamodanaṁ.",
  "tika-abh02t24:83_0": "Bojjhaṅgapabbavaṇṇanā niṭṭhitā.",
  "tika-abh02t24:84_0": "Samathavipassanāvasena paṭhamassa satipaṭṭhānassa,",
  "tika-abh02t24:84_1": "suddhavipassanāvasena itaresaṁ.",
  "tika-abh02t24:84_2": "Āgamanavasena vuttaṁ aññathā maggasammāsatiyā kathaṁ kāyārammaṇatā siyāti adhippāyo.",
  "tika-abh02t24:84_3": "Kāyānupassiādīnaṁ catubbidhānaṁ puggalānaṁ vuttānaṁ.",
  "tika-abh02t24:84_4": "Tenāha “na hi sakkā ekassa…pe…",
  "tika-abh02t24:84_5": "vattu”nti.",
  "tika-abh02t24:84_6": "Anekasatisambhavāvabodhapasaṅgāti ekacittuppādena anekissā satiyā sambhavassa,",
  "tika-abh02t24:84_7": "sati ca tasmiṁ anekāvabodhassa ca āpajjanato.",
  "tika-abh02t24:84_8": "Sakiccaparicchinneti attano kiccavisesavisiṭṭhe.",
  "tika-abh02t24:84_9": "Dhammabhedenāti ārammaṇabhedavisiṭṭhena dhammavisesena.",
  "tika-abh02t24:84_10": "Na dhammassa dhammo kiccanti ekassa dhammassa aññadhammo kiccaṁ nāma na hoti tadabhāvato.",
  "tika-abh02t24:84_11": "Dhammabhedena dhammassa vibhāgena.",
  "tika-abh02t24:84_12": "Tassa bhedoti tassa kiccassa bhedo natthi.",
  "tika-abh02t24:84_13": "Tasmāti yasmā nayidha dhammassa vibhāgena kiccabhedo icchito,",
  "tika-abh02t24:84_14": "kiccabhedena pana dhammavibhāgo icchito, tasmā.",
  "tika-abh02t24:84_15": "Tena vuttaṁ “ekāvā”tiādi.",
  "tika-abh02t24:85_0": "Suttantabhājanīyavaṇṇanā niṭṭhitā.",
  "tika-abh02t24:86_0": "2. Abhidhammabhājanīyavaṇṇanā",
  "tika-abh02t24:87_0": "374.“Kāye kāyānupassī”ti idaṁ puggalādhiṭṭhānena satipaṭṭhānavisesanaṁ,",
  "tika-abh02t24:87_1": "tañca āgamanasiddhaṁ,",
  "tika-abh02t24:87_2": "aññathā tassa asambhavatoti āha “āgamanavasena…pe…",
  "tika-abh02t24:87_3": "desetvā”ti.",
  "tika-abh02t24:87_4": "Puggalaṁ anāmasitvāti “kāye kāyānupassī”ti evaṁ puggalaṁ aggahetvā.",
  "tika-abh02t24:87_5": "Tathā anāmasanato eva āgamanavisesanaṁ akatvā.",
  "tika-abh02t24:87_6": "Nayadvayeti anupassanānayo,",
  "tika-abh02t24:87_7": "suddhikanayoti etasmiṁ nayadvaye.",
  "tika-abh02t24:88_0": "Abhidhammabhājanīyavaṇṇanā niṭṭhitā.",
  "tika-abh02t24:89_0": "Satipaṭṭhānavibhaṅgavaṇṇanā niṭṭhitā."
}