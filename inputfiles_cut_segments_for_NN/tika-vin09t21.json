{
  "tika-vin09t21:0.1_0": "Bhikkhunīpātimokkhavaṇṇanā",
  "tika-vin09t21:0.2_0": "Pārājikakaṇḍaṁ",
  "tika-vin09t21:1_0": "Nātho bhikkhunīnaṁ hitatthāya yaṁ pātimokkhaṁ pakāsayīti sambandho.",
  "tika-vin09t21:1_1": "Tattha pakāsayīti desayi,",
  "tika-vin09t21:1_2": "paññāpayīti attho.",
  "tika-vin09t21:2_0": "Sādhāraṇapārājikaṁ",
  "tika-vin09t21:3_0": "1. Methunadhammasikkhāpadavaṇṇanā",
  "tika-vin09t21:4_0": "Abhilāpamattanti vacanamattaṁ,",
  "tika-vin09t21:4_1": "na atthoti adhippāyo.",
  "tika-vin09t21:4_2": "Liṅgabhedamattanti purisaliṅgaṁ itthiliṅganti visesamattaṁ.",
  "tika-vin09t21:4_3": "Visesoti nānāttaṁ.",
  "tika-vin09t21:4_4": "Chandena cevāti pemena ceva,",
  "tika-vin09t21:4_5": "sinehena cevāti attho .",
  "tika-vin09t21:4_6": "Ruciyā cāti icchāya ca.",
  "tika-vin09t21:4_7": "Padhaṁsitāyāti dūsitāya.",
  "tika-vin09t21:4_8": "Paripuṇṇā upasampadā yassā sā paripuṇṇūpasampadā,",
  "tika-vin09t21:4_9": "ubhatosaṅghena upasampannāti attho.",
  "tika-vin09t21:5_0": "Methunadhammasikkhāpadavaṇṇanā niṭṭhitā.",
  "tika-vin09t21:6_0": "Asādhāraṇapārājikaṁ",
  "tika-vin09t21:7_0": "5. Ubbhajāṇumaṇḍalasikkhāpadavaṇṇanā",
  "tika-vin09t21:8_0": "Ubbhakapparanti dutiyamahāsandhito uddhaṁ.",
  "tika-vin09t21:8_1": "Ito cito ca sañcaraṇanti hatthassa vā kāyassa vā tiriyaṁ ito cito ca sañcaraṇaṁ.",
  "tika-vin09t21:9_0": "Ekatoavassuteti (pāci. aṭṭha.",
  "tika-vin09t21:9_1": "662) bhikkhuniyā avassave,",
  "tika-vin09t21:9_2": "bhikkhuniyā kāyasaṁsaggarāgena avassutabhāve satīti attho.",
  "tika-vin09t21:9_3": "Bhikkhuniyā vaseneva ca ekatoavassutabhāvo gahetabbo.",
  "tika-vin09t21:9_4": "Vuttañhetaṁ samantapāsādikāyaṁ (pāci. aṭṭha. 662) –",
  "tika-vin09t21:10_0": "‘‘Ekatoavassuteti ettha kiñcāpi ‘ekato’ti avisesena vuttaṁ,",
  "tika-vin09t21:10_1": "tathāpi bhikkhuniyā eva avassute sati ayaṁ āpattibhedo vuttoti veditabbo’’ti.",
  "tika-vin09t21:11_0": "Purisassa kāyanti purisassa yaṁ kañci kāyaṁ.",
  "tika-vin09t21:11_1": "Ubhatoavassutepīti bhikkhuniyā ceva purisassa ca kāyasaṁsaggarāgena avassutabhāve satipi.",
  "tika-vin09t21:11_2": "Kāyenāti yathāparicchinnena attano kāyena.",
  "tika-vin09t21:11_3": "Kāyappaṭibaddhanti purisassa kāyappaṭibaddhaṁ.",
  "tika-vin09t21:11_4": "Avasesakāyena vāti yathāparicchinnakāyato avasesena kāyena,",
  "tika-vin09t21:11_5": "ubbhakkhakaadhojāṇumaṇḍalaadhokapparasaṅkhātena kāyenāti vuttaṁ hoti.",
  "tika-vin09t21:11_6": "Tassa kāyanti avassutassa tassa purisassa yaṁ kañci kāyaṁ.",
  "tika-vin09t21:11_7": "Yathā cettha sayaṁ āmasantiyā thullaccayaṁ,",
  "tika-vin09t21:11_8": "evaṁ tassa āmasanaṁ sādiyantiyāpīti daṭṭhabbaṁ.",
  "tika-vin09t21:11_9": "Purisassa kāyasaṁsaggarāgo natthīti purisassa methunarāgo,",
  "tika-vin09t21:11_10": "gehasitapemaṁ,",
  "tika-vin09t21:11_11": "suddhacittaṁ vā.",
  "tika-vin09t21:11_12": "Avaseseti pārājikakhettato avasese.",
  "tika-vin09t21:11_13": "Kāyappaṭibaddhena kāyappaṭibaddhādibhedeti ‘‘kāyappaṭibaddhena kāyappaṭibaddhaṁ āmasati,",
  "tika-vin09t21:11_14": "āpatti dukkaṭassā’’tiādike (pāci. 659,",
  "tika-vin09t21:11_15": "662) sabbavāre.",
  "tika-vin09t21:11_16": "‘‘Asañciccā’’tiādīsu virajjhitvā vā āmasantiyā,",
  "tika-vin09t21:11_17": "aññavihitāya vā,",
  "tika-vin09t21:11_18": "‘‘ayaṁ puriso’’ti vā ‘‘itthī’’ti vā ajānantiyā vā,",
  "tika-vin09t21:11_19": "tena phuṭṭhāyapi taṁ phassaṁ assādayantiyā vā āmasanepi sati anāpatti.",
  "tika-vin09t21:12_0": "Ubbhajāṇumaṇḍalasikkhāpadavaṇṇanā niṭṭhitā.",
  "tika-vin09t21:13_0": "6. Vajjappaṭicchādikāsikkhāpadavaṇṇanā",
  "tika-vin09t21:14_0": "Pārājikaṁ dhammaṁ ajjhāpannanti bhikkhūhi sādhāraṇānaṁ catunnaṁ,",
  "tika-vin09t21:14_1": "asādhāraṇānaṁ catunnañcāti aṭṭhannamaññataraṁ ajjhāpannaṁ.",
  "tika-vin09t21:14_2": "Idañca pārājikaṁ (pāci. aṭṭha.",
  "tika-vin09t21:14_3": "666) pacchā paññattaṁ,",
  "tika-vin09t21:14_4": "saṅgītikārakācariyehi pana purimena saddhiṁ yugaḷaṁ katvā imasmiṁ okāse ṭhapitanti veditabbaṁ.",
  "tika-vin09t21:14_5": "‘‘Aṭṭhannaṁ pārājikānaṁ aññatara’’nti (pāci.",
  "tika-vin09t21:14_6": "666) vacanato pana vajjappaṭicchādikaṁ yā paṭicchādeti,",
  "tika-vin09t21:14_7": "sāpi vajjappaṭicchādikā evāti daṭṭhabbaṁ.",
  "tika-vin09t21:14_8": "Kiñcāpi vajjappaṭicchādanaṁ pemavasena hoti,",
  "tika-vin09t21:14_9": "tathāpi sikkhāpadavītikkamacittaṁ domanassameva hotīti katvā dukkhavedanaṁ hotīti ‘‘tatra hi pācittiyaṁ…pe…",
  "tika-vin09t21:14_10": "sesaṁ tādisamevā’’ti vuttaṁ.",
  "tika-vin09t21:15_0": "Vajjappaṭicchādikāsikkhāpadavaṇṇanā niṭṭhitā.",
  "tika-vin09t21:16_0": "7. Ukkhittānuvattikāsikkhāpadavaṇṇanā",
  "tika-vin09t21:17_0": "Satthusāsanenāti ñattisampadāya ceva anussāvanasampadāya ca.",
  "tika-vin09t21:17_1": "Idha pana codanāsāraṇāpubbakameva ñattianussāvanaṁ satthusāsananti āha ‘‘idhāpī’’tiādi.",
  "tika-vin09t21:17_2": "Karaṇanti ñattiṭṭhapanañceva anussāvanāvacanañca.",
  "tika-vin09t21:17_3": "Anādaranti puggale ceva dhamme ca ādaravirahitaṁ.",
  "tika-vin09t21:17_4": "Tenāha ‘‘yenā’’tiādi.",
  "tika-vin09t21:17_5": "Tattha pariyāpannagaṇe vāti tasmiṁ saṅghe pariyāpanne sambahulapuggalasaṅkhāte gaṇe vā.",
  "tika-vin09t21:17_6": "‘‘Sammāvattanāya avattamānanti attho’’ti iminā adhippāyattho vutto.",
  "tika-vin09t21:17_7": "Ekakammādiketi ekakammaekuddesasamasikkhātāya.",
  "tika-vin09t21:17_8": "Saha ayanabhāvenāti saha vattanabhāvena.",
  "tika-vin09t21:17_9": "Samāno saṁvāso etesanti samānasaṁvāsakā.",
  "tika-vin09t21:18_0": "Idāni yena saṁvāsena te ‘‘samānasaṁvāsakā’’ti (pāci. aṭṭha.",
  "tika-vin09t21:18_1": "669) vuttā,",
  "tika-vin09t21:18_2": "so saṁvāso tassa ukkhittakassa tehi saddhiṁ natthi,",
  "tika-vin09t21:18_3": "yehi ca saddhiṁ tassa so saṁvāso natthi,",
  "tika-vin09t21:18_4": "na tena te bhikkhū attano sahāyā katā honti,",
  "tika-vin09t21:18_5": "tasmā so akatasahāyo nāmāti imamatthaṁ dassetuṁ ‘‘yassa panā’’tiādi vuttaṁ.",
  "tika-vin09t21:18_6": "Evaṁ padavaṇṇanaṁ katvā idāni atthamattaṁ dassetuṁ ‘‘samānasaṁvāsakabhāvaṁ anupagatanti attho’’ti vuttaṁ.",
  "tika-vin09t21:18_7": "Kiṁ taṁ anuvattananti kassaci āsaṅkā siyāti taṁ sarūpato dassento ‘‘yaṁdiṭṭhiko so hotī’’tiādimāha.",
  "tika-vin09t21:18_8": "Tattha soti yo ukkhittako, so.",
  "tika-vin09t21:19_0": "Ukkhittānuvattikāsikkhāpadavaṇṇanā niṭṭhitā.",
  "tika-vin09t21:20_0": "8. Aṭṭhavatthukāsikkhāpadavaṇṇanā",
  "tika-vin09t21:21_0": "Lokassādamittasanthavavasenāti (sārattha. ṭī.",
  "tika-vin09t21:21_1": "pācittiya 3.675) lokassādasaṅkhātassa mittasanthavassa vasena.",
  "tika-vin09t21:21_2": "Kiṁ tanti āha ‘‘kāyasaṁsaggarāgenā’’ti.",
  "tika-vin09t21:21_3": "Kāyasaṁsaggarāgeneva tintā idha avassutā nāma,",
  "tika-vin09t21:21_4": "na methunarāgenāti.",
  "tika-vin09t21:21_5": "Kathametaṁ viññāyatīti āha ‘‘ayameva hī’’tiādi.",
  "tika-vin09t21:21_6": "Kiṁ panettha kāraṇanti āha ‘‘samantapāsādikāyaṁ panassa vicāraṇā katā’’ti.",
  "tika-vin09t21:21_7": "Tatthāyaṁ vicāraṇā –",
  "tika-vin09t21:21_8": "ettha ca asaddhammoti kāyasaṁsaggova veditabbo,",
  "tika-vin09t21:21_9": "na methunadhammo.",
  "tika-vin09t21:21_10": "Na hi methunassa sāmantā thullaccayaṁ hoti.",
  "tika-vin09t21:21_11": "‘‘Viññū paṭibalo kāyasaṁsaggaṁ samāpajjitu’’nti (pāci.",
  "tika-vin09t21:21_12": "676) vacanampi cettha sādhakanti.",
  "tika-vin09t21:21_13": "Yaṁ yena kataṁ,",
  "tika-vin09t21:21_14": "taṁ tasseva hotīti.",
  "tika-vin09t21:21_15": "Purisapuggalassāti sāmivacananti dassetuṁ ‘‘yaṁ purisapuggalenā’’tiādi vuttaṁ.",
  "tika-vin09t21:21_16": "Tattha hatthoti attano hattho.",
  "tika-vin09t21:21_17": "Na kevalañcettha hatthaggahaṇanti ‘‘hattho nāma kapparaṁ upādāya yāva agganakhā’’ti (pāci.",
  "tika-vin09t21:21_18": "676) vuttassa hatthasseva gahaṇaṁ,",
  "tika-vin09t21:21_19": "atha kho tassa ca aññassapi apārājikakhettassa gahaṇaṁ ekajjhaṁ katvā ‘‘hatthaggahaṇa’’nti vuttaṁ.",
  "tika-vin09t21:21_20": "Tathā saṅghāṭikaṇṇaggahaṇanti na kevalaṁ saṅghāṭikaṇṇasseva gahaṇaṁ,",
  "tika-vin09t21:21_21": "atha kho tassa ca aññassapi yassa kassaci cīvarappadesassa gahaṇaṁ vuttanti dassetuṁ ‘‘ettha ca yassa kassacī’’tiādi vuttaṁ.",
  "tika-vin09t21:21_22": "Itthannāmaṁ ṭhānanti evaṁnāmakaṁ ṭhānaṁ.",
  "tika-vin09t21:21_23": "‘‘Paṭipāṭiyā vā uppaṭipāṭiyā vā pūretvā’’ti idaṁ nidassanamattaṁ.",
  "tika-vin09t21:21_24": "Tasmā paṭipāṭiyā vā uppaṭipāṭiyā vā ekantarikāya vā yena tena nayena pūretvāti attho.",
  "tika-vin09t21:22_0": "Tā āpattiyoti tā āpannā āpattiyo.",
  "tika-vin09t21:22_1": "Yathā cekekasmiṁ vatthusmiṁ evaṁ visuṁ visuṁ sattasu vatthūsu satakkhattumpi vītikkantesu tā āpattiyo desetvā muccati.",
  "tika-vin09t21:22_2": "Gaṇanūpikāti desitagaṇanaṁ upagacchati.",
  "tika-vin09t21:22_3": "Dhuranikkhepaṁ katvāti ‘‘aññaṁ vatthuṁ āpajjissāmī’’ti ussāhaṁ ṭhapetvā.",
  "tika-vin09t21:23_0": "Aṭṭhavatthukāsikkhāpadavaṇṇanā niṭṭhitā.",
  "tika-vin09t21:24_0": "Iti kaṅkhāvitaraṇiyā pātimokkhavaṇṇanāya",
  "tika-vin09t21:25_0": "Vinayatthamañjūsāyaṁ līnatthappakāsaniyaṁ",
  "tika-vin09t21:26_0": "Bhikkhunipātimokkhe pārājikavaṇṇanā niṭṭhitā."
}