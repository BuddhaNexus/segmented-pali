{
  "anya-e1205n0:0_0": "Dhātuvaṁso ",
  "anya-e1205n0:1_0": "Namo tassa bhagavato arahato sammāsambuddhassa",
  "anya-e1205n0:2_0": "1. Tathāgatassāgamanakathā",
  "anya-e1205n0:3_0": "Sambuddhamatulaṁ suddhaṁ dhammaṁ saṅghaṁ anuttaraṁ,",
  "anya-e1205n0:4_0": "Namassitvā pavakkhāmi dhātuvaṁsappakāsanaṁ;",
  "anya-e1205n0:5_0": "Tikkhattumagamā nātho laṅkādīpaṁ manoramaṁ,",
  "anya-e1205n0:6_0": "Sattānaṁ hitamicchanto sāsanassa ciraṭṭhitiṁ.",
  "anya-e1205n0:7_0": "Tattha tikkhattumagamā nātho’ti anamatagge saṁsāravaṭṭe parināmetvā appatisaraṇabhāvappattānaṁ lokiyalokuttarasukhanipphādanabhāvena",
  "anya-e1205n0:7_1": "nātho patisaraṇa bhūto bhagavā buddhadhammasaṅgharatanattayamaggaṁ ācikkhanto laṅkādīpaṁ tikkhattuṁ gato.",
  "anya-e1205n0:7_2": "Tattha paṭhamagamane tāva bodhimaṇḍaṁ āruyha puratthīmābhimukho nisīditvā sūriye anatthamiteyeva mārabalaṁ vidhametvā,",
  "anya-e1205n0:7_3": "paṭhamayāme pubbenivāsañāṇaṁ anussaritvā majjhimayāme cutupapātañāṇaṁ patvā pacchimayāmāvasāne paccayākāre",
  "anya-e1205n0:7_4": "ñāṇaṁ otāretvā dasabalacatuvesārajjādi guṇapatimaṇḍitaṁ sabbaññutañāṇaṁ paṭivijjhitvā bodhimaṇḍappadese",
  "anya-e1205n0:7_5": "anukkamena sattasattāhaṁ vītināmetvā aṭṭhame sattāhe ajapālanigrodhamūle nisinno dhammagambhirataṁ paccavekkhanena",
  "anya-e1205n0:7_6": "appossukkataṁ āpajjamāno dasasahassa brahmaparivārena sahampatimahābrahmunā āyācitadhammadesano hutvā",
  "anya-e1205n0:7_7": "buddhacakkhunā lokaṁ olokento pañcavaggiyānaṁ bhikkhunaṁ bahūpakārakaṁ anussaritvā uṭṭhāyāsanā kāsīnaṁ",
  "anya-e1205n0:7_8": "puraṁ gantvā aññākoṇaḍaññappamukhe aṭṭhārasa brahmakoṭiyo amataṁ pāyento dhammacakkaṁ pavattetvā pakkhassa",
  "anya-e1205n0:7_9": "pañcamiyaṁ pañcavaggiye sabbepi te arahante patiṭṭhāpetvā taṁ divasameva yasakulaputtassa rattibhāge",
  "anya-e1205n0:7_10": "sotāpattiphalaṁ datvā punadivase arahantaṁ datvā tassa sahāyake catupaññāsajane arahantaṁ pāpetvā evaṁ",
  "anya-e1205n0:7_11": "loke ekasaṭṭhiyā arahantesu jātesu vutthavasso pavāretvā,",
  "anya-e1205n0:7_12": "‘caratha bhikkhave cārika’ nti bhikkhu disāsu pesetvā sayaṁ uruvelaṁ gacchanto antarāmagge kappāsikavanasaṇḍe",
  "anya-e1205n0:7_13": "bhaddavaggiye kumāre tiṁsajane vinetvā ehibhikkhubhāvena pabbājetvā uruvelaṁ gantvā aḍḍhuḍḍhāni pāṭihāriyasahassāni",
  "anya-e1205n0:7_14": "dassento uruvelakassapādayo sahassajaṭilaparivāre tebhātikajaṭile vinento tattheva vihāsi.",
  "anya-e1205n0:7_15": "Aparabhāge aṅgamagadharaṭṭhavāsino uruvelakassapassa mahāyaññaṁ upaṭṭhāpesuṁ.",
  "anya-e1205n0:7_16": "So pana icchācārābhibhūto cintesi?",
  "anya-e1205n0:7_17": "‘‘Sacāyaṁ mahāsamaṇo imassa samāgamassa majjhe pāṭihāriyaṁ kareyya lābhasakkāro me parihāyissati’’ti.",
  "anya-e1205n0:7_18": "Tassevaṁ pavattaajjhāsayaṁ ñatvā pātova uttarakuruto bhikkhaṁ āharitvā anotatte āhāraṁ paribhuñjitvā",
  "anya-e1205n0:7_19": "sāyanha samaye phussapuṇṇamīuposathadivase laṅkādīpassatthāya laṅkādīpamupāgami.",
  "anya-e1205n0:8_0": "Tassa pana dīpassa mahāgaṅgāya dakkhiṇapasse āyāmato tiyojane puthulato ekayojanappamāṇe mahānāgavanuyyāne",
  "anya-e1205n0:8_1": "yakkhasamāgamassa majjhe tassa upari mahiyaṅgaṇathūpassa patiṭṭhānaṭṭhāne ākāseyeva ṭhīto vuṭṭhivātandhakāraṁ",
  "anya-e1205n0:8_2": "dassetvā tesaṁ bhayaṁ uppādesi.",
  "anya-e1205n0:8_3": "Te bhayena upaddutā ‘‘kassa nu kho imaṁ kamma’’nti ito cito olokento addasaṁsu bhagavantaṁ ākāse nisinnaṁ.",
  "anya-e1205n0:8_4": "Disvāna bhagavantaṁ abhayaṁ yāviṁsu.",
  "anya-e1205n0:8_5": "Tesaṁ bhagavā āha?",
  "anya-e1205n0:9_0": "‘‘Sace tumhe abhayaṁ icchatha mayhaṁ nisajjaṭṭhānassa okāsaṁ dethā’’ti.",
  "anya-e1205n0:9_1": "Sabbepi te tassa nisajjaṭṭhānaṁ adaṁsu.",
  "anya-e1205n0:9_2": "Bhagavā nisajjāya okāsaṁ gahetvā tesaṁ bhayaṁ vinodetvā tehi dinne bhumibhāge cammakhaṇḍaṁ pattharitvā nisīdi.",
  "anya-e1205n0:9_3": "Nisinnova pana bhagavā cammakhaṇḍaṁ pasāresi.",
  "anya-e1205n0:9_4": "Te yakkhā bhītatasitā aññattha gantuṁ asahamānā samantato sāgaratīre rāsibhūtā ahesuṁ.",
  "anya-e1205n0:9_5": "Satthā giridīpaṁ iddhānubhāvena āharitvā dassesi.",
  "anya-e1205n0:9_6": "Tesu tattha patiṭṭhitesu puna yathāṭṭhāneva ṭhapetvā pattharitacammakhaṇḍampi saṁkhipi.",
  "anya-e1205n0:9_7": "Tasmiṁ khaṇe tato tato devā sannipatiṁsu.",
  "anya-e1205n0:9_8": "Tesaṁ samāgame dhammaṁ desesi.",
  "anya-e1205n0:9_9": "Anekesaṁ pāṇakoṭīnaṁ dhammābhisamayo ahosi.",
  "anya-e1205n0:9_10": "Saraṇesu ca sīlesu ca patiṭṭhitā asaṅkheyyā ahesuṁ.",
  "anya-e1205n0:9_11": "Sumanakūṭe pana mahāsumanadevo sotāpattiphalaṁ patvā attano pūjanīyaṁ bhagavantaṁ yāci.",
  "anya-e1205n0:9_12": "Bhagavā tena yācito sīsaṁ pāṇinā parāmasitvā kesadhātuṁgahetvā tassa adāsi.",
  "anya-e1205n0:9_13": "Datvā ca pana laṅkādīpaṁ tikkhattuṁ padakkhiṇaṁ katvā parittaṁ katvā ārakkhaṁ saṁvidhāya puna uruvelameva āgato.",
  "anya-e1205n0:9_14": "So pana kesadhātuyo suvaṇṇacaṅgoṭakenādāya satthu nisinnaṭṭhāne nānāratanehi vicittaṁ thūpaṁ patiṭṭhāpetvā",
  "anya-e1205n0:9_15": "upari indanīlamaṇithūpikāhi pidahitvā gandhamālādīhi pūjento vihāsi.",
  "anya-e1205n0:9_16": "Parinibbute pana bhagavati sāriputtassa antevāsiko sarabhū nāma thero khīṇāsavo citakato iddhiyā tathāgatassa",
  "anya-e1205n0:9_17": "gīvaṭṭhiṁ ādāya tasmiṁ indanīlamaṇithūpe patiṭṭhāpetvā meghavaṇṇapāsāṇehi dvādasahatthaṁ thūpaṁ kārāpetvā gato.",
  "anya-e1205n0:9_18": "Tato devānampiyatissarañño bhātā cūḷābhayo nāma kumāro tamabbhutaṁ cetiyaṁ disvā abhippasanno taṁ paṭicchādento tiṁsahatthaṁ cetiyaṁ patiṭṭhāpesi.",
  "anya-e1205n0:9_19": "Puna duṭṭhagāmaṇī abhayamahārājā taṁ paṭicchādetvā asītihatthaṁ kañcukacetiyaṁ kārāpesi.",
  "anya-e1205n0:9_20": "Mahiyaṅgaṇa thūpassa patiṭṭhānādhikāro evaṁ vitthārato veditabbo?",
  "anya-e1205n0:10_0": "Bodhiṁ patvāna sambuddho bodhimūle narāsabho",
  "anya-e1205n0:11_0": "Nisīditvāna sattāhaṁ pāṭihīraṁ tato akā.",
  "anya-e1205n0:12_0": "Tato pubbuttare ṭhatvā pallaṅkā īsake jino",
  "anya-e1205n0:13_0": "Animisena nettena sattāhaṁ taṁ udikkhayi.",
  "anya-e1205n0:14_0": "Caṅkamitvāna sattāhaṁ cakkhame ratanāmaye",
  "anya-e1205n0:15_0": "Vicinitvā jino dhammaṁ varaṁ so ratanāghare.",
  "anya-e1205n0:16_0": "Ajapālamhi sattāhaṁ anubhosi samādhijaṁ",
  "anya-e1205n0:17_0": "Ramme ca mucalindasmiṁ vimuttisukhamuttamaṁ.",
  "anya-e1205n0:18_0": "Rājāyatanamūlamhi sattarattindivaṁ vasī",
  "anya-e1205n0:19_0": "Dantaponodakaṁ sakko adāsi satthuno tadā.",
  "anya-e1205n0:20_0": "Catuhi lokapālehi silāpattaṁ samāhaṭaṁ catukkamekakaṁ katvā adhiṭṭhānena nāyako.",
  "anya-e1205n0:21_0": "Vāṇijehi tadā dinnaṁ manthañca madhupiṇḍikaṁ",
  "anya-e1205n0:22_0": "Tahiṁ pana gahetvāna bhattakiccaṁ akā jino.",
  "anya-e1205n0:23_0": "Gaṇhiṁsu saraṇaṁ tassa tapussabhallikā ubho",
  "anya-e1205n0:24_0": "Saraṇaṁ agamuṁ te taṁ satthu dinnasiroruhā.",
  "anya-e1205n0:25_0": "Gantvāna te sakaṁ raṭṭhaṁ thūpaṁ katvā manoramaṁ",
  "anya-e1205n0:26_0": "Namassiṁsu ca pūjesuṁ dvebhātikopāsakā.",
  "anya-e1205n0:27_0": "Iti so sattasattāhaṁ vītināmesi nāyako?",
  "anya-e1205n0:28_0": "Brahmunā yācito satthā dhammacakkaṁ pavattituṁ.",
  "anya-e1205n0:29_0": "Tato bārāṇasiṁ gantvā dhammacakkaṁ pavattayi",
  "anya-e1205n0:30_0": "Koṇḍañño desite dhamme sotāpattiphalaṁ labhi.",
  "anya-e1205n0:31_0": "Brahmāno’ṭṭhārasakoṭī devatā ca asaṅkhiyā",
  "anya-e1205n0:32_0": "Sotāpattiphalaṁ pattā dhammacakke pavattite.",
  "anya-e1205n0:33_0": "Patto pāṭipade vappo bhaddiyo dutiye phalaṁ,",
  "anya-e1205n0:34_0": "Tatiye ca mahānāmo assajī ca catutthīyaṁ.",
  "anya-e1205n0:35_0": "Te sabbe sannipātetvā pañca’me pañcavaggiye,",
  "anya-e1205n0:36_0": "Anattasuttaṁ desetvā bodhiyagga phalena te.",
  "anya-e1205n0:37_0": "Bodhiṁ pāpetvā pañcāhe yasattherādike jane,",
  "anya-e1205n0:38_0": "Tato maggantare tiṁsakumāre bhaddavaggiye.",
  "anya-e1205n0:39_0": "Uruvelaṁ tato gantvā uruvelāya saññitaṁ,",
  "anya-e1205n0:40_0": "Uruvelenanuññāto uruvelanāgaṁ dami.",
  "anya-e1205n0:41_0": "Taṁ taṁ damī jino nāgaṁ damanena urādigaṁ,",
  "anya-e1205n0:42_0": "Tathāgataṁ nimantiṁsu disvā te pāṭihāriyaṁ.",
  "anya-e1205n0:43_0": "Idheva vanasaṇḍasmiṁ vihāretvā mahāmunī,",
  "anya-e1205n0:44_0": "Upaṭṭhāhāmase sabbe niccabhattena taṁ mayaṁ.",
  "anya-e1205n0:45_0": "Uruvelakassapassa mahāyaññe upaṭṭhite,",
  "anya-e1205n0:46_0": "Tassa’ttano nāgamane icchācāraṁ vijāniya.",
  "anya-e1205n0:47_0": "Uttarakuruto bhikkhaṁ haritvā dipaduttamo,",
  "anya-e1205n0:48_0": "Anotattadahe bhutvā sāyanha samaye sayaṁ.",
  "anya-e1205n0:49_0": "Bodhito navame māse phussapuṇṇamiyaṁ jino,",
  "anya-e1205n0:50_0": "Laṅkādīpaṁ visodhetuṁ laṅkādīpamupāgami.",
  "anya-e1205n0:51_0": "Yakkhe damitvā sambuddho dhātuṁ datvāna nāyako,",
  "anya-e1205n0:52_0": "Gantvāna uruvelaṁ so vasī tattha vane jino.",
  "anya-e1205n0:53_0": "Paṭhamagamanakathā samattā.",
  "anya-e1205n0:54_0": "Dutiyagamane pana bodhito pañcame vasse jetavanamahāvihāre vasanto cūḷodara’mahodarānaṁ mātulabhāgineyyānaṁ",
  "anya-e1205n0:54_1": "nāgānaṁ maṇipallaṅkaṁ nissāya saṅgāmaṁ paccupaṭṭhitaṁ disvā sayaṁ pattacīvaramādāya cittamāsassa kāḷapakkhe",
  "anya-e1205n0:54_2": "uposathadivase nāgadīpaṁ gantvā tesaṁ saṅgāmamajjhe ākāse nisinno andhakāraṁ akāsi.",
  "anya-e1205n0:54_3": "Te andhakārābhibhūte samassāsetvā ālokaṁ dassetvā attano saraṇabhūtānaṁ tesaṁ sāmaggikaraṇatthaṁ phalabharitarukkhaṁ cālento viya dhammaṁ desesi.",
  "anya-e1205n0:54_4": "Te ubhopi dhamme pasīditvā tampi pallaṅkaṁ tathāgatassa adaṁsu.",
  "anya-e1205n0:54_5": "Bhagavā pallaṅke nisinno dibbannapānehi santappito bhattānumodanaṁ katvā asītikoṭiyo nāge saraṇesu ca sīlesu ca patiṭṭhāpesi.",
  "anya-e1205n0:54_6": "Tasmiṁ samāgame mahodarassa mātulo maṇiakkhiko nāma nāgarājā bhagavantaṁ puna kalyāṇidesamāgamanatthaṁ. Ayāci.",
  "anya-e1205n0:54_7": "Bhagavā pana tuṇhībhāvena adhivāsetvā ‘‘jetavanameva gato.",
  "anya-e1205n0:55_0": "Evañhi so nāgadīpaṁ upeto,",
  "anya-e1205n0:56_0": "Mārābhibhu sabbavidu sumedho;",
  "anya-e1205n0:57_0": "Dametva nāge karuṇāyupeto,",
  "anya-e1205n0:58_0": "Gantvā vasī jetavane munindo.",
  "anya-e1205n0:59_0": "Dutiyagamanakathā samattā.",
  "anya-e1205n0:60_0": "Tatiyagamane pana bodhito aṭṭhame vasse jetavanamahāvihāre viharanto bhagavā?",
  "anya-e1205n0:60_1": "‘‘Mama parinibbānato pacchā tambapaṇṇidīpe sāsanaṁ patiṭṭhahissati,",
  "anya-e1205n0:60_2": "so dīpo bahu bhikkhubhikkhunīupāsakopāsikādi ariyagaṇasevito kāsāvapajjoto bhavissati,",
  "anya-e1205n0:60_3": "mayhaṁ catunnaṁ dāṭhādhātunaṁ antare ekā dāṭhā ca dakkhiṇaakkhadhātu ca nalāṭadhātu ca rāmagāmavāsīhi",
  "anya-e1205n0:60_4": "laddho ekakoṭṭhāso ca aññe bahusarīradhātu ca kesadhātuyo ca tattheva patiṭṭhahissanti anekāni saṅghārāmasahassāni ca.",
  "anya-e1205n0:60_5": "Buddhadhammasaṅgharatane patiṭṭhitasaddho mahājano bhavissati.",
  "anya-e1205n0:60_6": "Tasmā laṅkādīpaṁ gantvā tattha samāpattiṁ samāpajjitvā āgantuṁ vaṭṭatī ‘‘ti cintetvā ānandattheraṁ āmantesi?",
  "anya-e1205n0:60_7": "‘‘Ānanda catupaṭisambhidappattānaṁ pañcasatamahākhīṇāsavānaṁ bhikkhūnaṁ paṭivedesi.",
  "anya-e1205n0:60_8": "Amhehi saddhiṁ gantabba ‘‘nti.",
  "anya-e1205n0:60_9": "Ānandatthero kapilavatthukoḷiya nagaravāsīnaṁ pañcasatamahākhīṇāsavānaṁ bhikkhūnaṁ paṭivedesi.",
  "anya-e1205n0:60_10": "Te paṭiveditā pañcasatakhīṇāsavā pattacīvaradhārā hutvā satthāraṁ vanditvā añjaliṁ paggayha namassamānā aṭṭhaṁsu.",
  "anya-e1205n0:60_11": "Satthuno pana salalāya nāma gandhakuṭiyā avidūre rattasetanīluppalakumudapadumapuṇḍarīkasatapattasahassapattajalajehi",
  "anya-e1205n0:60_12": "sogandhika nānāpupphehi sañcannā,subhasopānā,",
  "anya-e1205n0:60_13": "pasāditasamatittikakākapeyyasuramaṇīyasītalamadhurodakā suphullapupphaphaladhārita nānāvidhavicittasālasalalacampakāsokarukkhānāgarukkhādīhi",
  "anya-e1205n0:60_14": "susajjitabhūmipadesā accantaramaṇiyā pokkharaṇī atthi.",
  "anya-e1205n0:60_15": "Tattha adhivattho mahānubhāvo sumanonāma nāgarājā soḷasasahassamattāhi nāgamāṇavikāhi parivuto mahantaṁ",
  "anya-e1205n0:60_16": "sirisampattiṁ anubhavamāno tathāgatassa rūpasobhaggappattaṁ attabhāvaṁ oloketvā mahantaṁ sukhasomanassaṁ",
  "anya-e1205n0:60_17": "anubhavamāno attano mātaraṁ nandanāgamānavikaṁ garuṭṭhāne ṭhapetvā tassā veyyāvaccaṁ kurumāno tasmiṁyeva",
  "anya-e1205n0:60_18": "pokkharaṇiṁ ajjhāvasati.",
  "anya-e1205n0:60_19": "Satthā pana attano gamanaṁ saṁvidhānānantare sumanaṁ nāgarājānaṁ avidure ṭhitaṁ āmantetvā saparivāro āgacchā hīti āha.",
  "anya-e1205n0:60_20": "So sādhuti sampaṭicchitvā attano parivāre chakoṭimatte nāge gahetvā supuppītacampakarukkhaṁ tathāgatassa sūriyaraṁsinivāraṇatthaṁ chattaṁ katvā gaṇhi.",
  "anya-e1205n0:60_21": "Atha bhagavā ravirasmipatthaṭasuvaṇṇapabbato viya virocamāno attano pattacīvaramādāya ākāsaṁ abbhūggañchi.",
  "anya-e1205n0:60_22": "Satthāraṁ parivāretvā ṭhītā te pañcasatakhīṇāsavāpi sakaṁ sakaṁ pattacīvaramādāya ākāsaṁ uggantvā satthāraṁ parivārayiṁsu.",
  "anya-e1205n0:60_23": "Satthā pañcasatakhīṇāsavaparivuto visākhapuṇṇamuposathadivase kalyāṇiyaṁ gantvā mahārahe maṇḍapamajjhe",
  "anya-e1205n0:60_24": "paññattavara buddhāsane pañcasatakhīṇāsavaparivuto hutvā nisīdi.",
  "anya-e1205n0:61_0": "Atha maṇiakkhiko nāma nāgarājā buddhapamukhaṁ bhikkhu saṅghaṁ anekehi dibbehi khajjabhojjehi santappetvā ekamantaṁ nisīdi.",
  "anya-e1205n0:61_1": "Satthā tassa bhattānumodanaṁ katvā sumanakuṭe padalañchanaṁ dassetvā tasmiṁ pabbatapāde anekapādapākiṇṇabhūmippadese",
  "anya-e1205n0:61_2": "nisinno divāvihāraṁ katvā tato vuṭṭhāya dīghavāpicetiyaṭṭhāne samāpattiṁ samāpajji.",
  "anya-e1205n0:61_3": "Mahāpathavī udakapariyantaṁ katvā satavāraṁ sahassavāraṁ saṅkampi.",
  "anya-e1205n0:61_4": "Tattha mahāsenaṁ nāma devaputtaṁ ārakkhatthāya nivattetvā tato vuṭṭhāya mahāthūpaṭṭhāne tatheva samāpattiṁ samāpajji.",
  "anya-e1205n0:61_5": "Mahāpathavi tatheva kampi.",
  "anya-e1205n0:61_6": "Tatrāpi visālarūpa devaputtaṁ ārakkhaṁ gaṇhanatthāya ṭhapetvā tato vuṭṭhāya thūpārāma cetiyaṭṭhāne tatheva nirodhasamāpattiṁ samāpajji.",
  "anya-e1205n0:61_7": "Mahāpathavī tatheva kampi.",
  "anya-e1205n0:61_8": "Tattha ca pathavipāla devaputtaṁ ārakkhatthāya.",
  "anya-e1205n0:61_9": "Nivattetvā tato vuṭṭhāya maricavaṭṭicetiyaṭṭhānaṁ gantvā pañcahi bhikkhusatehi saddhiṁ samāpattiṁ appayi.",
  "anya-e1205n0:61_10": "Pathavi tatheva kampi.",
  "anya-e1205n0:61_11": "Tasmiṁ ṭhāne indakadevaputtaṁ ārakkhaṁ gaṇhanatthāya ṭhapesi.",
  "anya-e1205n0:61_12": "Tato vuṭṭhāya kācaragāmacetiyaṭṭhāne tatheva samāpattiṁ samāpajji.",
  "anya-e1205n0:61_13": "Pathavi tatheva kampi.",
  "anya-e1205n0:61_14": "(Tasmiṁ ṭhāne mahāghosa devaputtaṁ ārakkhaṁ gaṇhanatthāya niyyādesi) etasmiṁ mahācetiyaṭṭhāne mahāghosaṁ",
  "anya-e1205n0:61_15": "nāma devaputtaṁ ārakkhaṁ gahaṇatthāya nivattetvā tato vuṭṭhāya tissamahāvihāracetiyaṭṭhāne tatheva samāpattiṁ",
  "anya-e1205n0:61_16": "samāpajji.",
  "anya-e1205n0:61_17": "Pathavi tatheva kampi.",
  "anya-e1205n0:61_18": "Tattha maṇimekhalaṁ nāma devadhītaraṁ ārakkhaṁ gāhāpetvā tato nāgamahāvihāracetiyaṭṭhāne tatheva samāpattiṁ samāpajji.",
  "anya-e1205n0:61_19": "Pathavi tatheva kampi.",
  "anya-e1205n0:61_20": "Tasmimpi mahindaṁ nāma devaputtaṁ ārakkhaṁ gahaṇatthāya ṭhapesi.",
  "anya-e1205n0:61_21": "Tato vuṭṭhāya mahāgaṅgāya dakkhiṇadisābhāge seru nāma dahassa ante varāha nāma soṇḍimatthake atimanoramaṁ",
  "anya-e1205n0:61_22": "udakabubbuḷakelāsakūṭapaṭibhāgaṁ cetiyaṁ patiṭṭhahissatī’ti pañcasatakhīṇāsavehi saddhiṁ nirodhasamāpattiṁ",
  "anya-e1205n0:61_23": "samāpajji.",
  "anya-e1205n0:61_24": "Bahalaghanamahāpathavi paribbhamitakumbhakāracakkaṁ viya pabhintamadamahā hatthināgassa kuñcanādakaraṇaṁ",
  "anya-e1205n0:61_25": "viya ucchukoṭṭana yanta-mukhasaddo viya (ca) satavāraṁ sahassavāraṁ nadamānā somanassappattā viya sakalalaṅkādīpaṁ",
  "anya-e1205n0:61_26": "unnādaṁ kurumānā saṁkampi.",
  "anya-e1205n0:61_27": "Tato vuṭṭhāya sumananāgarañño hatthesu ṭhita campakarukkhato pupphāni ādāya tattha pūjetvā punappunaṁ taṁ olokesi.",
  "anya-e1205n0:61_28": "So satthāraṁ vanditvā mayā bhante kiṁ kattabbanti pucchi.",
  "anya-e1205n0:61_29": "Imassa ṭhānassa ārakkhaṁ karohīti āha.",
  "anya-e1205n0:61_30": "So taṁ sutvā bhante tumhākaṁ gandhakuṭiṁ mama ārakkhaṁ karontassa rūpasobhaggappattaṁ asītyānubyañjanabyāmappabhādvattiṁsamahāpurisalakkhaṇavicittaṁ",
  "anya-e1205n0:61_31": "dassanānuttariyabhūtaṁ passantassa manosilātale sīhanādaṁ nadanto taruṇasīho viya gajjanto pāvussakamahāmegho",
  "anya-e1205n0:61_32": "viya ākāsagaṅgaṁ otaranto viya ratanadāmaṁ ganthento viya ca aṭṭhaṅgasamannāgataṁ savanīyasaraṁ vissajjetvā",
  "anya-e1205n0:61_33": "bramhaghosaṁ nicchārento nānānayehi vicittakathaṁ kathayamānānaṁ savanānurittayabhūtaṁ saṁsāraṇṇavanimuggānaṁ",
  "anya-e1205n0:61_34": "tāraṇasamatthaṁ madhura dhammadesanaṁ suṇantassa,",
  "anya-e1205n0:61_35": "ñāṇiddhiyā koṭippatte sāriputtamoggallānādayo asītimahāsāvake passantassa,",
  "anya-e1205n0:61_36": "tattheva mayhaṁ vasanaṁ ruccati.",
  "anya-e1205n0:61_37": "Na sakkomi aññattha tumhehi vinā vasitunti āha.",
  "anya-e1205n0:61_38": "Bhagavā tassa kathaṁ sutvā nagarāja,",
  "anya-e1205n0:61_39": "imaṁ padesaṁ tayā ciraṁ vasitaṭṭhānaṁ.",
  "anya-e1205n0:61_40": "Kakusandhassa bhagavato dhātu imasmiṁyeva ṭhāne patiṭṭhitā,",
  "anya-e1205n0:61_41": "tvameva tasmiṁ kāle varaniddo nāma nāgarājā hutvā tassā dhātuyā ārakkhaṁ gahetvā gandhamālādīhi pūjaṁ karonto ciraṁ vihāsi.",
  "anya-e1205n0:61_42": "Puna koṇāgamanassa bhagavato dhātu imasmiṁyeva ṭhāne patiṭṭhitā tvameva tasmiṁ kāle jayaseno nāma devaputto",
  "anya-e1205n0:61_43": "hutvā tassā dhātuyā ārakkhaṁ gahetvā gandhamālādīhi pūjaṁ katvā tattheva ciraṁ vihāsi.",
  "anya-e1205n0:61_44": "Puna kassapassa bhagavato dhātu imasmiṁyeva ṭhāne patiṭṭhitā.",
  "anya-e1205n0:61_45": "Tvameva tasmiṁ kāle dīghasālo nāma nāgarājā hutvā tāya dhātuyā ārakkhaṁ gahetvā gandhamālādīhi pūjaṁ karonto vihāsi.",
  "anya-e1205n0:61_46": "Mayi pana parinibbute kākavaṇṇatissamahārājā mayhaṁ nalāṭadhātuṁ imasmiṁyeva ṭhāne patiṭṭhāpessati,",
  "anya-e1205n0:61_47": "tasmā tvaṁ imassa ṭhānassa ārakkhaṁ karohīti vatvā pañcasīlesu patiṭṭhāpetvā pañcasatakhīṇāsavehi saddhiṁ",
  "anya-e1205n0:61_48": "cetiyaṭṭhānaṁ padakkhiṇaṁ katvā tvaṁ appamatto hohīti vatvā ākāsaṁ uppatitvā jetavanameva gato.",
  "anya-e1205n0:62_0": "Tassa pana nāgarañño mātā indamānavikā nāma āgantvā tathāgataṁ vanditvā ekamantaṁ ṭhitā,",
  "anya-e1205n0:62_1": "bhante mama putto sumano nāma nāgarājā kuhinti āha.",
  "anya-e1205n0:62_2": "Tava putto tambapaṇṇidīpe mahāvālukagaṅgāya dakkhiṇabhāge seru nāma dahassa samīpe varāha nāma soṇḍiyaṁ",
  "anya-e1205n0:62_3": "samādhi appitattā attano parivāre chakoṭimatte nāge gahetvā satthāraṁ vanditvā bhante ito paṭṭhāya tumhākaṁ",
  "anya-e1205n0:62_4": "dassanaṁ dullabhaṁ,",
  "anya-e1205n0:62_5": "khamatha meti accayaṁ desetvā mahatiṁ nāgasampattiṁ gahetvā puttassa sumananāgarājassa santikaṁ gantvā",
  "anya-e1205n0:62_6": "mahatiṁ issariyasampattiṁ anubhavanti tattheva ārakkhaṁ gahetvā ciraṁ vihāsi.",
  "anya-e1205n0:63_0": "Mahāpañño mahāsaddho mahāvīro mahāisi,",
  "anya-e1205n0:64_0": "Mahābalena sampanno mahantaguṇabhusito;",
  "anya-e1205n0:65_0": "Gantvāna tambapaṇṇiṁ so sattānuddayamānaso,",
  "anya-e1205n0:66_0": "Gantvā nāgavaraṁ dīpaṁ agā jetavanaṁ vidu.",
  "anya-e1205n0:67_0": "Atisayamatisāro sāradānaṁ karonto,",
  "anya-e1205n0:68_0": "Atiadhiramaṇiyo sabbalokekanetto;",
  "anya-e1205n0:69_0": "Atiguṇadharaṇīyo sabbasatte tamaggaṁ,",
  "anya-e1205n0:70_0": "Ativipuladayo tānetumāgā sudīpaṁ.",
  "anya-e1205n0:71_0": "Tatiyagamanakathā samattā.",
  "anya-e1205n0:72_0": "Iti ariyajanapasādanatthāya kate dhātuvaṁse tathāgatassa gamanaṁ nāma paṭhamo paricchedo.",
  "anya-e1205n0:73_0": "Āgantvā tambapaṇṇiṁ so sattānuddayamānaso",
  "anya-e1205n0:74_0": "Puna gantvā nāgadīpaṁ agā jetavanaṁ varaṁ",
  "anya-e1205n0:75_0": "Atisayamatisāro sāradāneka ratto",
  "anya-e1205n0:76_0": "Atidhitiramaṇiyo sabbalokekanetto",
  "anya-e1205n0:77_0": "Atiguṇaramaṇīyaṁ sabbasantekamaggaṁ",
  "anya-e1205n0:78_0": "Ativipuladayattā laṅkamāgā sudīpaṁ",
  "anya-e1205n0:79_0": "Iti sīhaḷabhāsāya kate dhātuvaṁse dissate."
}