{
  "tika-s0402t26:0_0": "(9) 4. Samaṇavaggo",
  "tika-s0402t26:1_0": "1-5. Samaṇasuttādivaṇṇanā",
  "tika-s0402t26:2_0": "82-86.",
  "tika-s0402t26:2_1": "Catutthassa paṭhame sammā ādānaṁ gahaṇaṁ samādānanti āha “samādānaṁ vuccati gahaṇa”nti.",
  "tika-s0402t26:2_2": "Adhikaṁ visiṭṭhaṁ sīlanti adhisīlaṁ.",
  "tika-s0402t26:2_3": "Lokiyasīlassa adhisīlabhāvo pariyāyenāti nippariyāyameva taṁ dassetuṁ “apica sabbampi lokiyasīla”ntiādi vuttaṁ.",
  "tika-s0402t26:2_4": "Sikkhitabbatoti āsevitabbato.",
  "tika-s0402t26:2_5": "Pañcapi dasapi vā sīlāni sīlaṁ nāma,",
  "tika-s0402t26:2_6": "pātimokkhasaṁvaro adhisīlaṁ nāma anavasesakāyikacetasikasaṁvarabhāvato maggasīlassa padaṭṭhānabhāvato ca.",
  "tika-s0402t26:2_7": "Aṭṭha samāpattiyo cittaṁ,",
  "tika-s0402t26:2_8": "vipassanāpādakajjhānaṁ adhicittaṁ maggasamādhissa adhiṭṭhānabhāvato.",
  "tika-s0402t26:2_9": "Kammassakatañāṇaṁ paññā,",
  "tika-s0402t26:2_10": "vipassanā adhipaññā maggapaññāya adhiṭṭhānabhāvato.",
  "tika-s0402t26:2_11": "Apica nibbānaṁ patthayantena samādinnaṁ pañcasīlaṁ dasasīlampi adhisīlameva nibbānādhigamassa paccayabhāvato.",
  "tika-s0402t26:2_12": "Nibbānaṁ patthayantena samāpannā aṭṭha samāpattiyopi adhicittameva.",
  "tika-s0402t26:3_0": "“Kalyāṇakārī kalyāṇaṁ, pāpakārī ca pāpakaṁ;",
  "tika-s0402t26:4_0": "Anubhoti dvayametaṁ, anubandhañhi kāraṇa”nti. –",
  "tika-s0402t26:5_0": "Evaṁ atīte anāgate ca vaṭṭamūlakadukkhasallakkhaṇavasena saṁvegavatthutāya vimuttiākaṅkhāya paccayabhūtā kammassakatapaññāpi adhipaññāti vadanti.",
  "tika-s0402t26:5_1": "Dutiyatatiyacatutthapañcamāni uttānatthāneva.",
  "tika-s0402t26:6_0": "Samaṇasuttādivaṇṇanā niṭṭhitā.",
  "tika-s0402t26:7_0": "6. Paṭhamasikkhāsuttavaṇṇanā",
  "tika-s0402t26:8_0": "87.",
  "tika-s0402t26:8_1": "Chaṭṭhe samattakārīti anūnena paripūrena ākārena samannāgato.",
  "tika-s0402t26:8_2": "Sikkhāpadānaṁ khuddānukhuddakattaṁ apekkhāsiddhanti āha “tatrāpi saṅghādisesaṁ khuddaka”ntiādi.",
  "tika-s0402t26:8_3": "Aṅguttaramahānikāyavaḷañjanakaācariyāti aṅguttaranikāyaṁ pariharantā ācariyā,",
  "tika-s0402t26:8_4": "aṅguttarabhāṇakāti vuttaṁ hoti.",
  "tika-s0402t26:8_5": "Lokavajjaṁ nāpajjati lokavajjasikkhāpadānaṁ vītikkamasādhakassa kilesagahanassa sabbaso pahīnattā.",
  "tika-s0402t26:8_6": "Paṇṇattivajjameva āpajjati paṇṇattivītikkamaṁ vā ajānatopi āpattisambhavato.",
  "tika-s0402t26:8_7": "Cittena āpajjanto rūpiyappaṭiggahaṇaṁ āpajjatīti upanikkhittasādiyena āpajjati.",
  "tika-s0402t26:9_0": "Brahmacariyassa ādibhūtāni ādibrahmacariyāni,",
  "tika-s0402t26:9_1": "tāni eva ādibrahmacariyakāni yathā “vinayo eva venayiko”ti āha “maggabrahmacariyassā”tiādi.",
  "tika-s0402t26:9_2": "Cattāri mahāsīlasikkhāpadānīti cattāri pārājikāni sandhāya vadati.",
  "tika-s0402t26:9_3": "Paṭipakkhadhammānaṁ anavasesato savanato paggharaṇato soto,",
  "tika-s0402t26:9_4": "ariyamaggoti āha “sotasaṅkhātena maggenā”ti.",
  "tika-s0402t26:9_5": "Vinipāteti virūpaṁ sadukkhaṁ saupāyāsaṁ nipātetīti vinipāto,",
  "tika-s0402t26:9_6": "apāyadukkhe khipanako.",
  "tika-s0402t26:9_7": "Dhammoti sabhāvo.",
  "tika-s0402t26:9_8": "Nāssa vinipāto dhammoti avinipātadhammo,",
  "tika-s0402t26:9_9": "na attānaṁ apāyesu vinipātanasabhāvoti vuttaṁ hoti. Kasmā?",
  "tika-s0402t26:9_10": "Ye dhammā apāyagamanīyā,",
  "tika-s0402t26:9_11": "tesaṁ pahīnattā.",
  "tika-s0402t26:9_12": "Tenāha “avinipātadhammoti catūsu apāyesu apatanasabhāvo”ti.",
  "tika-s0402t26:9_13": "Tattha apatanasabhāvoti anuppajjanasabhāvo.",
  "tika-s0402t26:9_14": "Sotāpattimagganiyāmenaniyatoti uparimaggādhigamassa avassaṁbhāvībhāvato niyato.",
  "tika-s0402t26:9_15": "Tenevāha “sambodhiparāyaṇo”ti.",
  "tika-s0402t26:9_16": "Heṭṭhimantato sattamabhavato upari anuppajjanadhammatāya vā niyato.",
  "tika-s0402t26:9_17": "Sambujjhatīti sambodhi,",
  "tika-s0402t26:9_18": "ariyamaggo.",
  "tika-s0402t26:9_19": "So pana paṭhamamaggassa adhigatattā avasiṭṭho ca adhigantabbabhāvena icchitabboti uparimaggattayasaṅkhātā",
  "tika-s0402t26:9_20": "sambodhi paraṁ ayanaṁ parā gati assāti sambodhiparāyaṇo.",
  "tika-s0402t26:9_21": "Tenāha “uparimaggattayasambodhiparāyaṇo”ti.",
  "tika-s0402t26:10_0": "Tanubhāvāti pariyuṭṭhānamandatāya ca kadāci karahaci uppattiyā ca tanubhāvena.",
  "tika-s0402t26:10_1": "Tanuttañhi dvīhi kāraṇehi veditabbaṁ adhiccuppattiyā ca pariyuṭṭhānamandatāya ca.",
  "tika-s0402t26:10_2": "Sakadāgāmissa hi vaṭṭānusārimahājanassa viya kilesā abhiṇhaṁ na uppajjanti,",
  "tika-s0402t26:10_3": "kadāci karahaci uppajjanti viraḷākārā hutvā viraḷavāpite khette aṅkurā viya.",
  "tika-s0402t26:10_4": "Uppajjamānāpi ca vaṭṭānusārimahājanasseva maddantā pharantā chādentā andhakāraṁ karontā na uppajjanti,",
  "tika-s0402t26:10_5": "mandamandā uppajjanti tanukākārā hutvā abbhapaṭalamiva makkhikāpattamiva ca.",
  "tika-s0402t26:10_6": "Tattha keci therā bhaṇanti “sakadāgāmissa kilesā kiñcāpi cirena uppajjanti,",
  "tika-s0402t26:10_7": "bahalāva uppajjanti.",
  "tika-s0402t26:10_8": "Tathā hissa puttā ca dhītaro ca dissantī”ti.",
  "tika-s0402t26:10_9": "Etaṁ pana appamāṇaṁ.",
  "tika-s0402t26:10_10": "Puttadhītaro hi aṅgapaccaṅgaparāmasanamattenapi hontīti.",
  "tika-s0402t26:10_11": "Dvīhiyeva kāraṇehissa kilesānaṁ tanuttaṁ veditabbaṁ adhiccuppattiyā ca pariyuṭṭhānamandatāya cāti.",
  "tika-s0402t26:11_0": "Heṭṭhābhāgiyānanti ettha heṭṭhāti mahaggatabhūmito heṭṭhā,",
  "tika-s0402t26:11_1": "kāmabhūmiyanti attho.",
  "tika-s0402t26:11_2": "Tesaṁ paccayabhāvena heṭṭhābhāgassa hitāti heṭṭhābhāgiyā,",
  "tika-s0402t26:11_3": "tesaṁ heṭṭhābhāgiyānaṁ,",
  "tika-s0402t26:11_4": "heṭṭhābhāgassa kāmabhavassa paccayabhāvena gahitānanti attho.",
  "tika-s0402t26:11_5": "Saṁyojenti bandhanti khandhagatibhavādīhi khandhagatibhavādayo,",
  "tika-s0402t26:11_6": "kammaṁ vā phalenāti saṁyojanānīti āha “saṁyojanānanti bandhanāna”nti.",
  "tika-s0402t26:11_7": "Asamucchinnarāgādikassa hi etarahi khandhādīnaṁ āyatiṁ khandhādīhi sambandho,",
  "tika-s0402t26:11_8": "samucchinnarāgādikassa pana taṁ natthi,",
  "tika-s0402t26:11_9": "katānampi kammānaṁ asamatthabhāvāpattito rāgādīnaṁ anvayato byatirekato ca saṁyojanaṭṭho siddho.",
  "tika-s0402t26:11_10": "Parikkhayenāti samucchedena.",
  "tika-s0402t26:12_0": "Opapātikoti upapātikayoniko upapatane sādhukārī.",
  "tika-s0402t26:12_1": "Sesayonipaṭikkhepavacanametaṁ.",
  "tika-s0402t26:12_2": "Tena gabbhavāsadukkhābhāvamāha.",
  "tika-s0402t26:12_3": "Tattha parinibbāyīti iminā sesadukkhābhāvaṁ.",
  "tika-s0402t26:12_4": "Tattha parinibbāyitā cassa kāmaloke khandhabījassa apunāgamanavasenevāti dassetuṁ “anāvattidhammo”ti vuttaṁ.",
  "tika-s0402t26:12_5": "Upariyevāti brahmalokeyeva.",
  "tika-s0402t26:12_6": "Anāvattidhammoti tato brahmalokā punappunaṁ paṭisandhivasena na āvattanadhammo.",
  "tika-s0402t26:12_7": "Tenāha “yonigativasena anāgamanadhammo”ti.",
  "tika-s0402t26:13_0": "Padesaṁpadesakārī ārādhetīti sīlakkhandhādīnaṁ pāripūriyā ekadesabhūtaṁ heṭṭhimamaggattayaṁ padeso,",
  "tika-s0402t26:13_1": "taṁ karonto padesaṁ ekadesabhūtaṁ heṭṭhimaṁ phalattayameva ārādheti,",
  "tika-s0402t26:13_2": "nipphādetīti attho.",
  "tika-s0402t26:13_3": "Tenāha “padesakārī puggalo nāma sotāpanno”tiādi.",
  "tika-s0402t26:13_4": "Paripūraṁ paripūrakārīti sīlakkhandhādīhi saddhindriyādīhi ca parito pūraṇena paripūrasaṅkhātaṁ arahattamaggaṁ",
  "tika-s0402t26:13_5": "karonto nibbattento paripūraṁ arahattaphalaṁ ārādheti,",
  "tika-s0402t26:13_6": "nipphādetīti attho.",
  "tika-s0402t26:13_7": "Tenāha “paripūrakārī nāma arahā”tiādi.",
  "tika-s0402t26:14_0": "Paṭhamasikkhāsuttavaṇṇanā niṭṭhitā.",
  "tika-s0402t26:15_0": "7-10. Dutiyasikkhāsuttādivaṇṇanā",
  "tika-s0402t26:16_0": "88-91.",
  "tika-s0402t26:16_1": "Sattame kulā kulaṁ gamanakoti kulato kulaṁ gacchanto.",
  "tika-s0402t26:16_2": "Dve vā tayo vā bhaveti devamanussavasena dve vā tayo vā bhave.",
  "tika-s0402t26:16_3": "Missakabhavavasena hetaṁ vuttaṁ.",
  "tika-s0402t26:16_4": "Desanāmattameva cetaṁ “dve vā tīṇi vā”ti.",
  "tika-s0402t26:16_5": "Yāva chaṭṭhabhavā saṁsarantopi kolaṁkolova hoti.",
  "tika-s0402t26:16_6": "Tenevāha “ayañhi dve vā bhave…pe…",
  "tika-s0402t26:16_7": "evamettha vikappo daṭṭhabbo”ti.",
  "tika-s0402t26:16_8": "Uḷārakulavacano vā ettha kulasaddo,",
  "tika-s0402t26:16_9": "kulato kulaṁ gacchatīti kolaṁkolo.",
  "tika-s0402t26:16_10": "Sotāpattiphalasacchikiriyato paṭṭhāya hi nīcakule uppatti nāma natthi,",
  "tika-s0402t26:16_11": "mahābhogakulesu eva nibbattatīti attho.",
  "tika-s0402t26:16_12": "Kevalo hi kulasaddo mahākulameva vadati “kulaputto”tiādīsu viya.",
  "tika-s0402t26:16_13": "Ekabījīti ettha khandhabījaṁ nāma kathitaṁ,",
  "tika-s0402t26:16_14": "khandhabījanti ca paṭisandhiviññāṇaṁ vuccati.",
  "tika-s0402t26:16_15": "Yassa hi sotāpannassa ekaṁ khandhabījaṁ atthi,",
  "tika-s0402t26:16_16": "ekaṁ bhavaggahaṇaṁ,",
  "tika-s0402t26:16_17": "so ekabījī nāma.",
  "tika-s0402t26:16_18": "Tenāha “ekasseva bhavassa bījaṁ etassa atthīti ekabījī”ti.",
  "tika-s0402t26:16_19": "“Mānusakaṁ bhava”nti idaṁ panettha desanāmattameva,",
  "tika-s0402t26:16_20": "“devabhavaṁ nibbattetī”tipi pana vattuṁ vaṭṭatiyeva.",
  "tika-s0402t26:17_0": "Uddhaṁvāhibhāvena uddhamassa taṇhāsotaṁ vaṭṭasotaṁ vāti uddhaṁsoto,",
  "tika-s0402t26:17_1": "uddhaṁ vā gantvā paṭilabhitabbato uddhamassa maggasotanti uddhaṁsoto.",
  "tika-s0402t26:17_2": "Paṭisandhivasena akaniṭṭhabhavaṁ gacchatīti akaniṭṭhagāmī.",
  "tika-s0402t26:17_3": "Yattha katthacīti avihādīsu yattha katthaci.",
  "tika-s0402t26:17_4": "Sappayogenāti vipassanāñāṇābhisaṅkhārasaṅkhātena payogena saha,",
  "tika-s0402t26:17_5": "mahatā vipassanāpayogenāti attho.",
  "tika-s0402t26:17_6": "Upahaccāti etassa upagantvāti attho.",
  "tika-s0402t26:17_7": "Tena vemajjhātikkamo kālakiriyāpagamanañca saṅgahitaṁ hoti,",
  "tika-s0402t26:17_8": "tasmā āyuvemajjhaṁ atikkamitvā parinibbāyanto upahaccaparinibbāyī nāma hotīti āha “yo pana kappasahassāyukesu avihesū”tiādi.",
  "tika-s0402t26:17_9": "So tividho hotīti ñāṇassa tikkhamajjhamudubhāvena tividho hoti.",
  "tika-s0402t26:17_10": "Tenāha “kappasahassāyukesū”tiādi.",
  "tika-s0402t26:18_0": "Saddhādhurenaabhinivisitvāti “sace saddhāya sakkā nibbattetuṁ,",
  "tika-s0402t26:18_1": "nibbattessāmi lokuttaramagga”nti evaṁ saddhādhuravasena abhinivisitvā vipassanaṁ paṭṭhapetvā.",
  "tika-s0402t26:18_2": "Paññādhurena abhiniviṭṭhoti “sace paññāya sakkā,",
  "tika-s0402t26:18_3": "nibbattessāmi lokuttaramagga”nti evaṁ paññādhuraṁ katvā abhiniviṭṭho.",
  "tika-s0402t26:18_4": "Yathāvuttameva aṭṭhavidhattaṁ kolaṁkolasattakkhattuparamesu atidisanto “tathā kolaṁkolā sattakkhattuparamā cā”ti āha.",
  "tika-s0402t26:18_5": "Vuttanayeneva aṭṭha kolaṁkolā,",
  "tika-s0402t26:18_6": "aṭṭha sattakkhattuparamāti vuttaṁ hoti.",
  "tika-s0402t26:19_0": "Tattha sattakkhattuṁ paramā bhavūpapatti attabhāvaggahaṇaṁ assa,",
  "tika-s0402t26:19_1": "tato paraṁ aṭṭhamaṁ bhavaṁ nādiyatīti sattakkhattuparamo.",
  "tika-s0402t26:19_2": "Bhagavatā gahitanāmavaseneva cetāni ariyāya jātiyā jātānaṁ tesaṁ nāmāni jātāni kumārānaṁ mātāpitūhi gahitanāmāni viya.",
  "tika-s0402t26:19_3": "Ettakañhi ṭhānaṁ gato ekabījī nāma hoti,",
  "tika-s0402t26:19_4": "ettakaṁ kolaṁkolo,",
  "tika-s0402t26:19_5": "ettakaṁ sattakkhattuparamoti bhagavatā etesaṁ nāmaṁ gahitaṁ.",
  "tika-s0402t26:19_6": "Niyamato pana ayaṁ ekabījī,",
  "tika-s0402t26:19_7": "ayaṁ kolaṁkolo,",
  "tika-s0402t26:19_8": "ayaṁ sattakkhattuparamoti natthi.",
  "tika-s0402t26:19_9": "Ko pana nesaṁ etaṁ pabhedaṁ niyametīti?",
  "tika-s0402t26:19_10": "Keci tāva therā “pubbahetu niyametī”ti vadanti,",
  "tika-s0402t26:19_11": "keci paṭhamamaggo,",
  "tika-s0402t26:19_12": "keci upari tayo maggā,",
  "tika-s0402t26:19_13": "keci tiṇṇaṁ maggānaṁ vipassanāti.",
  "tika-s0402t26:20_0": "Tattha “pubbahetu niyametī”ti vāde paṭhamamaggassa upanissayo kato nāma hoti,",
  "tika-s0402t26:20_1": "“upari tayo maggā nirupanissayā uppannā”ti vacanaṁ āpajjati.",
  "tika-s0402t26:20_2": "“Paṭhamamaggo niyamehī”ti vāde upari tiṇṇaṁ maggānaṁ niratthakatā āpajjati.",
  "tika-s0402t26:20_3": "“Upari tayo maggā niyamentī”ti vāde paṭhamamagge anuppanneyeva upari tayo maggā uppannāti āpajjatīti.",
  "tika-s0402t26:20_4": "“Tiṇṇaṁ maggānaṁ vipassanā niyametī”ti vādo pana yujjati.",
  "tika-s0402t26:20_5": "Sace hi upari tiṇṇaṁ maggānaṁ vipassanā balavatī hoti,",
  "tika-s0402t26:20_6": "ekabījī nāma hoti,",
  "tika-s0402t26:20_7": "tato mandatarāya kolaṁkolo,",
  "tika-s0402t26:20_8": "tato mandatarāya sattakkhattuparamoti.",
  "tika-s0402t26:21_0": "Ekacco hi sotāpanno vaṭṭajjhāsayo hoti vaṭṭābhirato,",
  "tika-s0402t26:21_1": "punappunaṁ vaṭṭasmiṁyeva carati sandissati.",
  "tika-s0402t26:21_2": "Anāthapiṇḍiko seṭṭhi,",
  "tika-s0402t26:21_3": "visākhā upāsikā,",
  "tika-s0402t26:21_4": "cūḷarathamahārathā devaputtā,",
  "tika-s0402t26:21_5": "anekavaṇṇo devaputto,",
  "tika-s0402t26:21_6": "sakko devarājā,",
  "tika-s0402t26:21_7": "nāgadatto devaputtoti ime hi ettakā janā vaṭṭajjhāsayā vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti,",
  "tika-s0402t26:21_8": "ime idha na gahitā.",
  "tika-s0402t26:21_9": "Na kevalañcimeva,",
  "tika-s0402t26:21_10": "yopi manussesuyeva sattakkhattuṁ saṁsaritvā arahattaṁ pāpuṇāti,",
  "tika-s0402t26:21_11": "yopi devaloke nibbatto devesuyeva sattakkhattuṁ aparāparaṁ saṁsaritvā arahattaṁ pāpuṇāti.",
  "tika-s0402t26:21_12": "Imepi idha na gahitā,",
  "tika-s0402t26:21_13": "kālena deve,",
  "tika-s0402t26:21_14": "kālena manusse saṁsaritvā pana arahattaṁ pāpuṇantova idha gahito,",
  "tika-s0402t26:21_15": "tasmā “sattakkhattuparamo”ti idaṁ idhaṭṭhakavokiṇṇabhavūpapattikasukkhavipassakassa nāmaṁ kathitanti veditabbaṁ.",
  "tika-s0402t26:22_0": "“Sakideva imaṁ lokaṁ āgantvā”ti vacanato pañcasu sakadāgāmīsu cattāro vajjetvā ekova gahito.",
  "tika-s0402t26:22_1": "Ekacco hi idha sakadāgāmiphalaṁ patvā idheva parinibbāyati,",
  "tika-s0402t26:22_2": "ekacco idha patvā devaloke parinibbāyati,",
  "tika-s0402t26:22_3": "ekacco devaloke patvā tattheva parinibbāyati,",
  "tika-s0402t26:22_4": "ekacco devaloke patvā idhūpapajjitvā parinibbāyati.",
  "tika-s0402t26:22_5": "Ime cattāropi idha na gahitā.",
  "tika-s0402t26:22_6": "Yo pana idha patvā devaloke yāvatāyukaṁ vasitvā puna idhūpapajjitvā parinibbāyissati,",
  "tika-s0402t26:22_7": "ayaṁ ekova idha gahitoti veditabbo.",
  "tika-s0402t26:23_0": "Idāni tassa pabhedaṁ dassento “tīsu pana vimokkhesū”tiādimāha.",
  "tika-s0402t26:23_1": "Imassa pana sakadāgāmino ekabījinā saddhiṁ kiṁ nānākaraṇanti?",
  "tika-s0402t26:23_2": "Ekabījissa ekāva paṭisandhi,",
  "tika-s0402t26:23_3": "sakadāgāmissa dve paṭisandhiyo,",
  "tika-s0402t26:23_4": "idaṁ tesaṁ nānākaraṇaṁ.",
  "tika-s0402t26:23_5": "Suññatavimokkhena vimuttakhīṇāsavo paṭipadāvasena catubbidho hoti,",
  "tika-s0402t26:23_6": "tathā animittaappaṇihitavimokkhehīti evaṁ dvādasa arahantā hontīti āha “yathā pana sakadāgāmino,",
  "tika-s0402t26:23_7": "tatheva arahanto dvādasa veditabbā”ti.",
  "tika-s0402t26:23_8": "Aṭṭhamanavamadasamāni uttānatthāneva.",
  "tika-s0402t26:24_0": "Dutiyasikkhāsuttādivaṇṇanā niṭṭhitā.",
  "tika-s0402t26:25_0": "11. Saṅkavāsuttavaṇṇanā",
  "tika-s0402t26:26_0": "92.",
  "tika-s0402t26:26_1": "Ekādasame vihārapaṭibaddhanavakammādibhāraṁ harati pavattetīti bhārahāro.",
  "tika-s0402t26:26_2": "Tenevāha “nave āvāse samuṭṭhāpeti,",
  "tika-s0402t26:26_3": "purāṇe paṭijaggatī”ti.",
  "tika-s0402t26:26_4": "Sikkhitabbato sikkhā,",
  "tika-s0402t26:26_5": "pajjitabbato,",
  "tika-s0402t26:26_6": "pajjanti etehīti vā padāni,",
  "tika-s0402t26:26_7": "sikkhāyeva padāni sikkhāpadānīti āha “sikkhāsaṅkhātehi padehī”ti.",
  "tika-s0402t26:26_8": "Dassetīti paccakkhato dasseti,",
  "tika-s0402t26:26_9": "hatthāmalakaṁ viya pākaṭe vibhūte katvā vibhāveti.",
  "tika-s0402t26:26_10": "Gaṇhāpetīti te dhamme manasā anupakkhite diṭṭhiyā suppaṭividdhe kārento uggaṇhāpeti.",
  "tika-s0402t26:26_11": "Samussāhetīti samādhimhi ussāhaṁ janeti.",
  "tika-s0402t26:26_12": "Paṭiladdhaguṇehīti tāya desanāya tannissayapaccattapurisakārena ca tesaṁ paṭividdhaguṇehi.",
  "tika-s0402t26:26_13": "Vodāpetīti tesaṁ cittasantānaṁ assaddhiyādikilesamalāpagamanena pabhassaraṁ karoti.",
  "tika-s0402t26:26_14": "Saṇhaṁ saṇhaṁ kathetīti ativiya sukhumaṁ katvā katheti.",
  "tika-s0402t26:27_0": "Accayanaṁ sādhumariyādaṁ madditvā vītikkamanaṁ accayoti āha “aparādho”ti.",
  "tika-s0402t26:27_1": "Acceti atikkamati etenāti vā accayo,",
  "tika-s0402t26:27_2": "vītikkamassa pavattanako akusaladhammo.",
  "tika-s0402t26:27_3": "So eva aparajjhati etenāti aparādho.",
  "tika-s0402t26:27_4": "So hi aparajjhantaṁ purisaṁ adhibhavitvā pavattati.",
  "tika-s0402t26:27_5": "Tenāha “atikkammaadhibhavitvā pavatto”ti.",
  "tika-s0402t26:27_6": "Paṭiggaṇhātūti adhivāsanavasena sampaṭicchatūti atthoti āha “khamatū”ti.",
  "tika-s0402t26:27_7": "Sadevakena lokena nissaraṇanti araṇīyato ariyo,",
  "tika-s0402t26:27_8": "tathāgatoti āha “ariyassa vinayeti buddhassa bhagavato sāsane”ti.",
  "tika-s0402t26:27_9": "Puggalādhiṭṭhānaṁ karontoti kāmaṁ “vuddhi hesā”ti dhammādhiṭṭhānavasena vākyaṁ āraddhaṁ,",
  "tika-s0402t26:27_10": "tathāpi desanaṁ pana puggalādhiṭṭhānaṁ karonto “saṁvaraṁ āpajjatī”ti āhāti yojanā.",
  "tika-s0402t26:28_0": "Saṅkavāsuttavaṇṇanā niṭṭhitā.",
  "tika-s0402t26:29_0": "Samaṇavaggavaṇṇanā niṭṭhitā."
}