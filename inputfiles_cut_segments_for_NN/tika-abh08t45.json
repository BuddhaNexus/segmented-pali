{
  "tika-abh08t45:0_0": "21. Ekavīsatimo paricchedo",
  "tika-abh08t45:1_0": "Paṭipadāñāṇadassanavisuddhiniddesavaṇṇanā",
  "tika-abh08t45:2_0": "1298.Aṭṭhañāṇavasenevāti udayabbayañāṇādīnaṁ aṭṭhannaṁ ñāṇānaṁ vasena.",
  "tika-abh08t45:2_1": "Vipassanācārassa matthakappattiyā saṅkhārupekkhāñāṇaṁ sikhāpattā vipassanā.",
  "tika-abh08t45:2_2": "Sikhāpatti panassā udayabbayañāṇādīnaṁ aṭṭhañāṇānaṁ vasenāti āha “aṭṭhañāṇavasenā”ti.",
  "tika-abh08t45:2_3": "Navamanti saccānulomikañāṇaṁ.",
  "tika-abh08t45:2_4": "Iti udayabbayādīni aṭṭha,",
  "tika-abh08t45:2_5": "idañca navamañāṇaṁ paṭipadāñāṇadassananti pavuccati.",
  "tika-abh08t45:2_6": "Paṭipajjati etāya ariyamaggoti paṭipadā,",
  "tika-abh08t45:2_7": "udayabbayādīnaṁ jānanaṭṭhena,",
  "tika-abh08t45:2_8": "paccakkhato dassanaṭṭhena ñāṇadassanañcāti katvā.",
  "tika-abh08t45:3_0": "1299.",
  "tika-abh08t45:3_1": "Tāni pana ñāṇāni sarūpato dassetuṁ “aṭṭha ñāṇānī”tiādi vuttaṁ.",
  "tika-abh08t45:3_2": "Tattha udayabbayānupassanāñāṇaṁ kiñcāpi tīraṇapariññāya patiṭṭhaṁ,",
  "tika-abh08t45:3_3": "tathāpi yathāvuttaṭṭhena paṭipadāñāṇadassanampi hotiyevāti tampi idha vuttaṁ.",
  "tika-abh08t45:3_4": "Itarattha pana uppannamattaṁ appaguṇaṁ sandhāya vuttaṁ.",
  "tika-abh08t45:3_5": "Appaguṇañhi niccasaññādipahānasiddhiyā pahānapariññāya adhiṭṭhānabhūtaṁ.",
  "tika-abh08t45:3_6": "Yato tadadhigamena aṭṭhārasasu mahāvipassanāsu ekaccā adhigatāva honti.",
  "tika-abh08t45:3_7": "Na hi udayabbayānaṁ paccakkhato paṭivedhena vinā sāmaññākārānaṁ tīraṇamattena sātisayaṁ paṭipakkhappahānaṁ sambhavati.",
  "tika-abh08t45:3_8": "Asati ca paṭipakkhappahāne kuto ñāṇādīnaṁ vajiramiva avihatavegatā tikhiṇavisadāditā vā,",
  "tika-abh08t45:3_9": "tasmā paguṇabhāvappattaṁ udayabbayañāṇaṁ pahānapariññāpakkhiyameva daṭṭhabbaṁ.",
  "tika-abh08t45:4_0": "1300-2.Bhaṅgeti saṅkhārānaṁ bhaṅge.",
  "tika-abh08t45:4_1": "Yathābhūtadassāvī bhāyati etasmāti bhayaṁ,",
  "tika-abh08t45:4_2": "tebhūmakadhammā,",
  "tika-abh08t45:4_3": "tesu bhayato upatiṭṭhantesu bhāyitabbākāraggāhiñāṇaṁ bhayeñāṇaṁ.",
  "tika-abh08t45:4_4": "Tathā hetaṁ “bhayatupaṭṭhānañāṇa”nti vuccati.",
  "tika-abh08t45:4_5": "Muccituṁ icchatīti muccitukamyaṁ, cittaṁ,",
  "tika-abh08t45:4_6": "puggalo vā,",
  "tika-abh08t45:4_7": "tassa bhāvo muccitukamyatā,",
  "tika-abh08t45:4_8": "taṁ pana ñāṇamevāti āha “ñāṇaṁ muccitukamyatā”ti.",
  "tika-abh08t45:4_9": "Puna paṭisaṅkhānākārena pavattaṁ ñāṇaṁ paṭisaṅkhānupassanāñāṇaṁ.",
  "tika-abh08t45:4_10": "Nirapekkhatāya saṅkhārānaṁ upekkhanavasena pavattaṁ ñāṇaṁ saṅkhārupekkhāñāṇaṁ.",
  "tika-abh08t45:4_11": "Gāthābandhatthaṁ pana visandhiniddeso.",
  "tika-abh08t45:4_12": "Oḷārikoḷārikassa saccapaṭicchādakatamassa vigamanena saccapaṭivedhānukūlattā saccānulomikaṁ.",
  "tika-abh08t45:4_13": "Taṁ pana idanti āha “saccānulomañāṇanti,",
  "tika-abh08t45:4_14": "anulomaṁ pavuccatī”ti.",
  "tika-abh08t45:5_0": "1303.",
  "tika-abh08t45:5_1": "Nanu ca udayabbayañāṇassa pageva siddhattā kimatthaṁ puna tatthāpi abhiyogoti ce?",
  "tika-abh08t45:5_2": "Aniccādilakkhaṇasallakkhaṇatthaṁ.",
  "tika-abh08t45:5_3": "Udayabbayañāṇañhi heṭṭhā dasahi upakkilesehi upakkiliṭṭhaṁ hutvā yāthāvasarasato tilakkhaṇaṁ sallakkhetuṁ nāsakkhi,",
  "tika-abh08t45:5_4": "upakkilesavinimuttaṁ pana sakkoti,",
  "tika-abh08t45:5_5": "tasmā lakkhaṇasallakkhaṇatthaṁ puna tattheva yogo kātabbo.",
  "tika-abh08t45:5_6": "Lakkhaṇāni cassa udayabbayādīnaṁ amanasikārā,",
  "tika-abh08t45:5_7": "santatiiriyāpathaghanachannatāya ca nopaṭṭhahanti,",
  "tika-abh08t45:5_8": "tasmā udayabbayaṁ manasi katvā santatiṁ ugghāṭetvā aniccalakkhaṇaṁ,",
  "tika-abh08t45:5_9": "abhiṇhapīḷanaṁ pariggahetvā iriyāpathaṁ ugghāṭetvā dukkhalakkhaṇaṁ,",
  "tika-abh08t45:5_10": "dhātuyo vinibbhujitvā ghanavinibbhogaṁ katvā anattalakkhaṇañca sallakkhetvā “aniccā dukkhā anattā”ti saṅkhārā punappunaṁ sammasitabbā.",
  "tika-abh08t45:5_11": "Tassevaṁ tulayato tīrayato yadā saṅkhāragataṁ attano lahuupaṭṭhānena,",
  "tika-abh08t45:5_12": "ñāṇassa ca tikkhatāya tirohituppādādibhedaṁ bhijjamānameva upaṭṭhāti,",
  "tika-abh08t45:5_13": "bhaṅgeyeva tassa ñāṇaṁ santiṭṭhati,",
  "tika-abh08t45:5_14": "tadā bhaṅgānupassanā nāma vipassanāñāṇaṁ adhigataṁ hoti.",
  "tika-abh08t45:5_15": "Tassa tadeva saṅkhāranirodhārammaṇabhaṅgānupassanaṁ āsevantassa yadā sabbabhavayonigatiṭṭhitinivāsesu",
  "tika-abh08t45:5_16": "saṅkhārā bhijjanasabhāvatāya yakkharakkhasādayo viya mahābhayaṁ hutvā upaṭṭhahanti,",
  "tika-abh08t45:5_17": "tadāssa bhayatupaṭṭhānañāṇaṁ adhigataṁ hoti.",
  "tika-abh08t45:5_18": "Kiṁ panidaṁ ñāṇaṁ bhāyatīti?",
  "tika-abh08t45:5_19": "Na bhāyati.",
  "tika-abh08t45:5_20": "Tañhi “atītā saṅkhārā niruddhā,",
  "tika-abh08t45:5_21": "paccuppannā nirujjhanti,",
  "tika-abh08t45:5_22": "anāgatā nirujjhissantī”ti tīraṇamattameva hoti,",
  "tika-abh08t45:5_23": "byasanāpannānaṁ pana sabbasaṅkhārānaṁ bhayato upaṭṭhitānaṁ gahaṇena bhayatupaṭṭhānañāṇanti vuccatīti.",
  "tika-abh08t45:6_0": "Tassa taṁ bhayatupaṭṭhānañāṇaṁ āsevantassa yadā sabbabhavagatesu saṅkhāresu tāṇaṁ vā leṇaṁ vā parāyaṇaṁ vā na paññāyati,",
  "tika-abh08t45:6_1": "ukkhittāsiko viya paccāmitto sādīnavā eva saṅkhārā upaṭṭhahanti,",
  "tika-abh08t45:6_2": "tassa saṅkhārānaṁ ādīnavameva passantassa ādīnavañāṇaṁ nāma uppannaṁ hoti.",
  "tika-abh08t45:6_3": "Tassevaṁ sabbasaṅkhāre ādīnavato passantassa yadā tibhavapariyāpannesu nibbedo uppajjati,",
  "tika-abh08t45:6_4": "ukkaṇṭhā saṇṭhahanti,",
  "tika-abh08t45:6_5": "sabbasaṅkhāravisaṁyutte santipade abhiratiṁ paṭilabhati,",
  "tika-abh08t45:6_6": "tadāssa nibbidānupassanaṁ nāma ñāṇaṁ uppannaṁ hoti.",
  "tika-abh08t45:6_7": "Tassa yadā iminā nibbidāñāṇena sabbasaṅkhāresu nibbindantassa ekasaṅkhārepi cittaṁ na sajjati,",
  "tika-abh08t45:6_8": "sabbasmā saṅkhārato sappamukhagatassa viya maṇḍūkassa muccitukāmatā uppajjati,",
  "tika-abh08t45:6_9": "tadā muccitukamyatāñāṇaṁ nāma uppannaṁ hoti.",
  "tika-abh08t45:6_10": "Tassevaṁ sabbasaṅkhārehi muccitukāmassa niccasukhasubhaattākārena pana upaṭṭhituṁ asamatthataṁ pāpetvā",
  "tika-abh08t45:6_11": "muccanassa upāyasampādanatthaṁ aniccantikatādīhi aniccalakkhaṇaṁ,",
  "tika-abh08t45:6_12": "abhiṇhapaṭipīḷanatādīhi dukkhalakkhaṇaṁ,",
  "tika-abh08t45:6_13": "ajaññakatādīhi paṭikkūlataṁ,",
  "tika-abh08t45:6_14": "tucchatādīhi anattalakkhaṇañca āropetvā sabbasaṅkhāragataṁ pariggaṇhantassa paṭisaṅkhānupassanāñāṇaṁ nāma uppannaṁ hoti.",
  "tika-abh08t45:6_15": "Tena panevaṁ pariggahitasaṅkhārena yā sā “suññamidaṁ attena vā attaniyena vā”tiādinā dvikoṭikādibhedā suññatā vuttā,",
  "tika-abh08t45:6_16": "sā pariggahetabbā.",
  "tika-abh08t45:6_17": "Tassevaṁ suññato disvā tilakkhaṇaṁ āropetvā sammasantassa yadā bhayañca nandiñca vippahāya vissaṭṭhabhariyassa",
  "tika-abh08t45:6_18": "viya saṅkhāragatesu upekkhā santiṭṭhati,",
  "tika-abh08t45:6_19": "tīsu bhavesu cittaṁ na sampasāriyati,",
  "tika-abh08t45:6_20": "tadāssa saṅkhārupekkhāñāṇaṁ nāma uppannaṁ hoti.",
  "tika-abh08t45:6_21": "Taṁ panetaṁ yāva nibbānaṁ na passati,",
  "tika-abh08t45:6_22": "tāva disākāko viya kūpakayaṭṭhiṁ punappunaṁ saṅkhārameva anabhimatampi nissāya saṅkhāravicinanepi majjhattameva hutvā tiṭṭhati.",
  "tika-abh08t45:6_23": "Tena vuttaṁ “etesu pana ñāṇesū”tiādi.",
  "tika-abh08t45:7_0": "1306.Vipassanā…pe…",
  "tika-abh08t45:7_1": "vuṭṭhānagāminīti sikhaṁ uttamabhāvaṁ pattattā sikhāpattā.",
  "tika-abh08t45:7_2": "Vuṭṭhānaṁ gacchatīti vuṭṭhānagāminī.",
  "tika-abh08t45:7_3": "“Vuṭṭhāna”nti hi bahiddhā nimittabhūtā abhiniviṭṭhavatthuto ceva ajjhattappavattato ca vuṭṭhahanato maggo vuccati,",
  "tika-abh08t45:7_4": "taṁ gacchatīti vuṭṭhānagāminī,",
  "tika-abh08t45:7_5": "maggena saddhiṁ ghaṭīyatīti attho.",
  "tika-abh08t45:8_0": "1307.Tanti yaṁ sikhāpattā vipassanā saccānulomañāṇanti ca vuccati,",
  "tika-abh08t45:8_1": "taṁ saṅkhārupekkhāñāṇaṁ.",
  "tika-abh08t45:8_2": "Āsevantassāti punappunaṁ sammasanavasena sevantassa bhāventassa bahulīkarontassa.",
  "tika-abh08t45:8_3": "Tassa hi adhimokkhasaddhā bhāvanāvasena balavatarā nibbattissati,",
  "tika-abh08t45:8_4": "vīriyaṁ supaggahitaṁ paṭipakkhavidhamanasamatthaṁ hoti,",
  "tika-abh08t45:8_5": "ārammaṇābhimukhabhāvena sati supatiṭṭhitā hoti,",
  "tika-abh08t45:8_6": "passaddhisukhānaṁ sātisayatāya cittaṁ susamāhitaṁ,",
  "tika-abh08t45:8_7": "tatova anulomañāṇuppattiyā paccayo bhavituṁ samatthā tikkhatamā saṅkhārupekkhā uppajjati.",
  "tika-abh08t45:9_0": "1308-12.Aniccā…pe…",
  "tika-abh08t45:9_1": "votarateva sāti aniccādīsu ekena ākārena sammasantī sattakkhattuṁ pavattitvā bhijjantī bhavaṅgaṁ otiṇṇā nāma hoti,",
  "tika-abh08t45:9_2": "tato paraṁ bhavaṅgavāroti katvā.",
  "tika-abh08t45:9_3": "Saṅkhārupekkhākatanayenāti aniccādinā ārammaṇakaraṇavaseneva saṅkhārupekkhāya katanayena,",
  "tika-abh08t45:9_4": "na sammasitanayena.",
  "tika-abh08t45:9_5": "Tenāha “aniccādi…pe…",
  "tika-abh08t45:9_6": "kurumāna”nti.",
  "tika-abh08t45:9_7": "Bhavaṅgāvaṭṭanaṁ katvāti bhavaṅgassa nivattanaṁ katvā cittassa bhavaṅgavasena pavattituṁ adatvā.",
  "tika-abh08t45:9_8": "Parikammanti maggassa parikammattā paṭisaṅkhārakattā.",
  "tika-abh08t45:9_9": "Upacāranti maggassa āsannattā,",
  "tika-abh08t45:9_10": "samīpacārittā vā.",
  "tika-abh08t45:10_0": "1313-6.",
  "tika-abh08t45:10_1": "Anulomattaṁ sayameva vadati “purimāna”ntiādinā.",
  "tika-abh08t45:10_2": "Idañhi aniccalakkhaṇādivasena saṅkhāre ārabbha pavattattā,",
  "tika-abh08t45:10_3": "“udayabbayavantānaṁyeva vata dhammānaṁ udayabbayañāṇaṁ uppādavaye addasā”ti ca “bhaṅgavantānaṁyeva vata",
  "tika-abh08t45:10_4": "bhaṅgānupassanaṁ bhaṅgamaddasā”ti ca “sabhayaṁyeva vata bhayatupaṭṭhānassa bhayato upaṭṭhita”nti ca “sādīnaveyeva",
  "tika-abh08t45:10_5": "vata ādīnavānupassanaṁ ādīnavamaddasā”ti ca “nibbinditabbeyeva vata nibbidāñāṇaṁ nibbinda”nti ca “muccitabbamhiyeva",
  "tika-abh08t45:10_6": "vata muccitukamyatāñāṇaṁ muccitukāmaṁ jāta”nti ca “paṭisaṅkhātabbameva vata paṭisaṅkhāñāṇena paṭisaṅkhāta”nti",
  "tika-abh08t45:10_7": "ca “upekkhitabbaṁyeva vata saṅkhārupekkhāya upekkhita”nti ca atthato vadamānaṁ viya imesañca aṭṭhannaṁ",
  "tika-abh08t45:10_8": "ñāṇānaṁ katakiccatāya anulometi sabbāsaṁyeva vipassanānaṁ lakkhaṇattayasammasanakiccattā,",
  "tika-abh08t45:10_9": "tathā upari ca ariyamagge sattatiṁsāya bodhipakkhiyadhammānaṁ tāya paṭipadāya pattabbatāya.",
  "tika-abh08t45:10_10": "Na hi anulomañāṇe thūlathūlasaccapaṭicchādakasaṁkilesavikkhambhanavasena appavattante gotrabhuñāṇaṁ uppajjati,",
  "tika-abh08t45:10_11": "gotrabhuñāṇe ca anuppanne maggañāṇaṁ na uppajjati,",
  "tika-abh08t45:10_12": "tasmā purimapacchimānaṁ bhāgānaṁ anulomattā “anulomanti saññita”nti.",
  "tika-abh08t45:10_13": "Tenevāti heṭṭhimañāṇānaṁ anulomamukhena,",
  "tika-abh08t45:10_14": "upari bodhipakkhiyānaṁ anulomanato ca.",
  "tika-abh08t45:10_15": "Saccānulomañāṇanti pavuccati maggasaccassa anulomikattā.",
  "tika-abh08t45:10_16": "Vuṭṭhānagāminiyāti saṅkhārārammaṇāya vuṭṭhānagāminiyā vipassanāya.",
  "tika-abh08t45:10_17": "Pariyosānanti purimā koṭi.",
  "tika-abh08t45:10_18": "Saṅkhārārammaṇavipassanāsu hi ayaṁ visesato vuṭṭhānagāminivipassanāti.",
  "tika-abh08t45:10_19": "Asaṅkhatārammaṇaṁ pana sabbena sabbaṁ ariyamaggasaṅkhātaṁ vuṭṭhānaṁ gacchati upetīti.",
  "tika-abh08t45:10_20": "Tatopi hi visesato “vuṭṭhānagāminivipassanā”ti vattabbataṁ labhatīti āha “ñeyyaṁ sabbappakārenā”tiādi.",
  "tika-abh08t45:11_0": "1317-8.Kittitāti thomitā,",
  "tika-abh08t45:11_1": "ariyamaggādhiṭṭhānatāya mahantānaṁ sīlakkhandhādīnaṁ esanato gavesanato mahesinā sammāsambuddhena.",
  "tika-abh08t45:11_2": "Santakilesatāya santā.",
  "tika-abh08t45:11_3": "Yoganti bhāvanaṁ,",
  "tika-abh08t45:11_4": "bhāvanābhiyogaṁ vā.",
  "tika-abh08t45:12_0": "Iti abhidhammatthavikāsiniyā nāma",
  "tika-abh08t45:13_0": "Abhidhammāvatārasaṁvaṇṇanāya",
  "tika-abh08t45:14_0": "Paṭipadāñāṇadassanavisuddhiniddesavaṇṇanā niṭṭhitā."
}