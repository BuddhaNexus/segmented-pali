{
  "mn34:0.1_0": "Majjhima Nikāya 34 ",
  "mn34:0.2_0": "Cūḷagopālakasutta ",
  "mn34:1.1_0": "Evaṁ me sutaṁ—",
  "mn34:1.2_0": "ekaṁ samayaṁ bhagavā vajjīsu viharati ukkacelāyaṁ gaṅgāya nadiyā tīre. ",
  "mn34:1.3_0": "Tatra kho bhagavā bhikkhū āmantesi: ",
  "mn34:1.4_0": "“bhikkhavo”ti. ",
  "mn34:1.5_0": "“Bhadante”ti te bhikkhū bhagavato paccassosuṁ. ",
  "mn34:1.6_0": "Bhagavā etadavoca: ",
  "mn34:2.1_0": "“Bhūtapubbaṁ,",
  "mn34:2.1_1": "bhikkhave,",
  "mn34:2.1_2": "māgadhako gopālako duppaññajātiko,",
  "mn34:2.1_3": "vassānaṁ pacchime māse saradasamaye,",
  "mn34:2.1_4": "asamavekkhitvā gaṅgāya nadiyā orimaṁ tīraṁ,",
  "mn34:2.1_5": "asamavekkhitvā pārimaṁ tīraṁ,",
  "mn34:2.1_6": "atittheneva gāvo patāresi uttaraṁ tīraṁ suvidehānaṁ.",
  "mn34:3.1_0": "Atha kho,",
  "mn34:3.1_1": "bhikkhave,",
  "mn34:3.1_2": "gāvo majjhegaṅgāya nadiyā sote āmaṇḍaliyaṁ karitvā tattheva anayabyasanaṁ āpajjiṁsu.",
  "mn34:3.2_0": "Taṁ kissa hetu? ",
  "mn34:3.3_0": "Tathā hi so,",
  "mn34:3.3_1": "bhikkhave,",
  "mn34:3.3_2": "māgadhako gopālako duppaññajātiko,",
  "mn34:3.3_3": "vassānaṁ pacchime māse saradasamaye,",
  "mn34:3.3_4": "asamavekkhitvā gaṅgāya nadiyā orimaṁ tīraṁ,",
  "mn34:3.3_5": "asamavekkhitvā pārimaṁ tīraṁ,",
  "mn34:3.3_6": "atittheneva gāvo patāresi uttaraṁ tīraṁ suvidehānaṁ.",
  "mn34:3.4_0": "Evameva kho,",
  "mn34:3.4_1": "bhikkhave,",
  "mn34:3.4_2": "ye hi keci samaṇā vā brāhmaṇā vā akusalā imassa lokassa akusalā parassa lokassa,",
  "mn34:3.4_3": "akusalā māradheyyassa akusalā amāradheyyassa,",
  "mn34:3.4_4": "akusalā maccudheyyassa akusalā amaccudheyyassa,",
  "mn34:3.4_5": "tesaṁ ye sotabbaṁ saddahātabbaṁ maññissanti,",
  "mn34:3.4_6": "tesaṁ taṁ bhavissati dīgharattaṁ ahitāya dukkhāya.",
  "mn34:4.1_0": "Bhūtapubbaṁ,",
  "mn34:4.1_1": "bhikkhave,",
  "mn34:4.1_2": "māgadhako gopālako sappaññajātiko,",
  "mn34:4.1_3": "vassānaṁ pacchime māse saradasamaye,",
  "mn34:4.1_4": "samavekkhitvā gaṅgāya nadiyā orimaṁ tīraṁ,",
  "mn34:4.1_5": "samavekkhitvā pārimaṁ tīraṁ,",
  "mn34:4.1_6": "tittheneva gāvo patāresi uttaraṁ tīraṁ suvidehānaṁ.",
  "mn34:5.1_0": "So paṭhamaṁ patāresi ye te usabhā gopitaro gopariṇāyakā. ",
  "mn34:5.2_0": "Te tiriyaṁ gaṅgāya sotaṁ chetvā sotthinā pāraṁ agamaṁsu. ",
  "mn34:5.3_0": "Athāpare patāresi balavagāvo dammagāvo. ",
  "mn34:5.4_0": "Tepi tiriyaṁ gaṅgāya sotaṁ chetvā sotthinā pāraṁ agamaṁsu. ",
  "mn34:5.5_0": "Athāpare patāresi vacchatare vacchatariyo. ",
  "mn34:5.6_0": "Tepi tiriyaṁ gaṅgāya sotaṁ chetvā sotthinā pāraṁ agamaṁsu. ",
  "mn34:5.7_0": "Athāpare patāresi vacchake kisābalake. ",
  "mn34:5.8_0": "Tepi tiriyaṁ gaṅgāya sotaṁ chetvā sotthinā pāraṁ agamaṁsu. ",
  "mn34:5.9_0": "Bhūtapubbaṁ,",
  "mn34:5.9_1": "bhikkhave,",
  "mn34:5.9_2": "vacchako taruṇako tāvadeva jātako mātugoravakena vuyhamāno,",
  "mn34:5.9_3": "sopi tiriyaṁ gaṅgāya sotaṁ chetvā sotthinā pāraṁ agamāsi.",
  "mn34:5.10_0": "Taṁ kissa hetu? ",
  "mn34:5.11_0": "Tathā hi so,",
  "mn34:5.11_1": "bhikkhave,",
  "mn34:5.11_2": "māgadhako gopālako sappaññajātiko,",
  "mn34:5.11_3": "vassānaṁ pacchime māse saradasamaye,",
  "mn34:5.11_4": "samavekkhitvā gaṅgāya nadiyā orimaṁ tīraṁ,",
  "mn34:5.11_5": "samavekkhitvā pārimaṁ tīraṁ,",
  "mn34:5.11_6": "tittheneva gāvo patāresi uttaraṁ tīraṁ suvidehānaṁ.",
  "mn34:5.12_0": "Evameva kho,",
  "mn34:5.12_1": "bhikkhave,",
  "mn34:5.12_2": "ye hi keci samaṇā vā brāhmaṇā vā kusalā imassa lokassa kusalā parassa lokassa,",
  "mn34:5.12_3": "kusalā māradheyyassa kusalā amāradheyyassa,",
  "mn34:5.12_4": "kusalā maccudheyyassa kusalā amaccudheyyassa,",
  "mn34:5.12_5": "tesaṁ ye sotabbaṁ saddahātabbaṁ maññissanti,",
  "mn34:5.12_6": "tesaṁ taṁ bhavissati dīgharattaṁ hitāya sukhāya.",
  "mn34:6.1_0": "Seyyathāpi,",
  "mn34:6.1_1": "bhikkhave,",
  "mn34:6.1_2": "ye te usabhā gopitaro gopariṇāyakā te tiriyaṁ gaṅgāya sotaṁ chetvā sotthinā pāraṁ agamaṁsu;",
  "mn34:6.2_0": "evameva kho,",
  "mn34:6.2_1": "bhikkhave,",
  "mn34:6.2_2": "ye te bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā,",
  "mn34:6.2_3": "te tiriyaṁ mārassa sotaṁ chetvā sotthinā pāraṅgatā.",
  "mn34:7.1_0": "Seyyathāpi te,",
  "mn34:7.1_1": "bhikkhave,",
  "mn34:7.1_2": "balavagāvo dammagāvo tiriyaṁ gaṅgāya sotaṁ chetvā sotthinā pāraṁ agamaṁsu;",
  "mn34:7.2_0": "evameva kho,",
  "mn34:7.2_1": "bhikkhave,",
  "mn34:7.2_2": "ye te bhikkhū pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā,",
  "mn34:7.2_3": "tepi tiriyaṁ mārassa sotaṁ chetvā sotthinā pāraṁ gamissanti.",
  "mn34:8.1_0": "Seyyathāpi te,",
  "mn34:8.1_1": "bhikkhave,",
  "mn34:8.1_2": "vacchatarā vacchatariyo tiriyaṁ gaṅgāya sotaṁ chetvā sotthinā pāraṁ agamaṁsu;",
  "mn34:8.2_0": "evameva kho,",
  "mn34:8.2_1": "bhikkhave,",
  "mn34:8.2_2": "ye te bhikkhū tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino sakideva imaṁ lokaṁ āgantvā dukkhassantaṁ karissanti,",
  "mn34:8.2_3": "tepi tiriyaṁ mārassa sotaṁ chetvā sotthinā pāraṁ gamissanti.",
  "mn34:9.1_0": "Seyyathāpi te, bhikkhave, vacchakā kisābalakā tiriyaṁ gaṅgāya sotaṁ chetvā sotthinā pāraṁ agamaṁsu; ",
  "mn34:9.2_0": "evameva kho,",
  "mn34:9.2_1": "bhikkhave,",
  "mn34:9.2_2": "ye te bhikkhū tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyanā,",
  "mn34:9.2_3": "tepi tiriyaṁ mārassa sotaṁ chetvā sotthinā pāraṁ gamissanti.",
  "mn34:10.1_0": "Seyyathāpi so,",
  "mn34:10.1_1": "bhikkhave,",
  "mn34:10.1_2": "vacchako taruṇako tāvadeva jātako mātugoravakena vuyhamāno tiriyaṁ gaṅgāya sotaṁ chetvā sotthinā pāraṁ agamāsi;",
  "mn34:10.2_0": "evameva kho,",
  "mn34:10.2_1": "bhikkhave,",
  "mn34:10.2_2": "ye te bhikkhū dhammānusārino saddhānusārino,",
  "mn34:10.2_3": "tepi tiriyaṁ mārassa sotaṁ chetvā sotthinā pāraṁ gamissanti.",
  "mn34:11.1_0": "Ahaṁ kho pana,",
  "mn34:11.1_1": "bhikkhave,",
  "mn34:11.1_2": "kusalo imassa lokassa kusalo parassa lokassa,",
  "mn34:11.1_3": "kusalo māradheyyassa kusalo amāradheyyassa,",
  "mn34:11.1_4": "kusalo maccudheyyassa kusalo amaccudheyyassa.",
  "mn34:11.1_5": "Tassa mayhaṁ,",
  "mn34:11.1_6": "bhikkhave,",
  "mn34:11.1_7": "ye sotabbaṁ saddahātabbaṁ maññissanti,",
  "mn34:11.1_8": "tesaṁ taṁ bhavissati dīgharattaṁ hitāya sukhāyā”ti.",
  "mn34:12.1_0": "Idamavoca bhagavā. ",
  "mn34:12.2_0": "Idaṁ vatvā sugato athāparaṁ etadavoca satthā: ",
  "mn34:12.3_0": "“Ayaṁ loko paro loko, ",
  "mn34:12.4_0": "jānatā suppakāsito; ",
  "mn34:12.5_0": "Yañca mārena sampattaṁ, ",
  "mn34:12.6_0": "appattaṁ yañca maccunā. ",
  "mn34:12.7_0": "Sabbaṁ lokaṁ abhiññāya, ",
  "mn34:12.8_0": "sambuddhena pajānatā; ",
  "mn34:12.9_0": "Vivaṭaṁ amatadvāraṁ, ",
  "mn34:12.10_0": "khemaṁ nibbānapattiyā. ",
  "mn34:12.11_0": "Chinnaṁ pāpimato sotaṁ, ",
  "mn34:12.12_0": "Viddhastaṁ vinaḷīkataṁ; ",
  "mn34:12.13_0": "Pāmojjabahulā hotha, ",
  "mn34:12.14_0": "Khemaṁ pattattha bhikkhavo”ti. ",
  "mn34:12.15_0": "Cūḷagopālakasuttaṁ niṭṭhitaṁ catutthaṁ. "
}