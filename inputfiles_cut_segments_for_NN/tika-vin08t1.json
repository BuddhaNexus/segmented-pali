{
  "tika-vin08t1:0_0": "1. Divāseyyavinicchayakathā",
  "tika-vin08t1:1_0": "1.",
  "tika-vin08t1:1_1": "Evaṁ pāḷimuttavinicchayakathānaṁ mātikaṁ ṭhapetvā idāni yathāṭhapitamātikānukkamena niddisanto “tattha divāseyyāti divānipajjana”ntiādimāha.",
  "tika-vin08t1:1_2": "Tattha tatthāti tesu mātikāpadesu samabhiniviṭṭhassa “divāseyyā”ti padassa “divānipajjana”nti attho daṭṭhabboti yojanā.",
  "tika-vin08t1:1_3": "Tattha divā-saddo ahavācako ākāranto nipāto.",
  "tika-vin08t1:1_4": "Vuttañhi abhidhānappadīpikāyaṁ “ānukūlyetu saddhañca,",
  "tika-vin08t1:1_5": "nattaṁ doso divā tvahe”ti.",
  "tika-vin08t1:1_6": "Sayanaṁ seyyā,",
  "tika-vin08t1:1_7": "karajakāyagatarūpānaṁ uddhaṁ anuggantvā dīghavasena vitthārato pavattanasaṅkhāto iriyāpathaviseso.",
  "tika-vin08t1:1_8": "Divākālasmiṁ seyyā divāseyyā.",
  "tika-vin08t1:1_9": "Aruṇuggamanato paṭṭhāya yāva sūriyatthaṅgamanā,",
  "tika-vin08t1:1_10": "etasmiṁ kāle sayanairiyāpathakaraṇanti.",
  "tika-vin08t1:1_11": "Tenāha “divānipajjananti attho”ti.",
  "tika-vin08t1:2_0": "Tatrāti tasmiṁ divāsayane ayaṁ vakkhamāno vinicchayo veditabboti yojanā.",
  "tika-vin08t1:2_1": "“Anujānāmi…pe…",
  "tika-vin08t1:2_2": "vacanato”ti ayaṁ paṭhamapārājikasikkhāpadassa vinītavatthūsu āgato bhagavatā āhaccabhāsito ñāpakapāṭho.",
  "tika-vin08t1:2_3": "Tattha divā paṭisallīyantenāti divā nipajjantena.",
  "tika-vin08t1:2_4": "Dvāraṁ saṁvaritvā paṭisallīyitunti dvāraṁ pidahitvā nipajjituṁ. “Divā…pe…",
  "tika-vin08t1:2_5": "nipajjitabbanti ñāpyaṁ.",
  "tika-vin08t1:2_6": "Nanu pāḷiyaṁ “ayaṁ nāma āpattī”ti na vuttā,",
  "tika-vin08t1:2_7": "atha kathamettha āpatti viññāyatīti codanaṁ sandhāyāha “ettha ca kiñcāpī”tiādi.",
  "tika-vin08t1:2_8": "Tattha etthāti etasmiṁ divānipajjane.",
  "tika-vin08t1:2_9": "Ca-saddo vākyārambhajotako,",
  "tika-vin08t1:2_10": "kiñcāpi-saddo nipātasamudāyo,",
  "tika-vin08t1:2_11": "yadipītyattho.",
  "tika-vin08t1:2_12": "Pāḷiyaṁ ayaṁ nāma āpattīti kiñcāpi na vuttā,",
  "tika-vin08t1:2_13": "pana tathāpi asaṁvaritvā nipajjantassa aṭṭhakathāyaṁ dukkaṭaṁ yasmā vuttaṁ,",
  "tika-vin08t1:2_14": "tasmā ettha āpatti viññāyatīti yojanā.",
  "tika-vin08t1:2_15": "Evaṁ santepi asati bhagavato vacane kathaṁ aṭṭhakathāyaṁ vuttaṁ siyāti āha “vivaritvā…pe…",
  "tika-vin08t1:2_16": "anuññātattā”ti.",
  "tika-vin08t1:2_17": "Etena bhagavato anujānanampi taṁ akarontassa āpattikāraṇaṁ hotīti dasseti.",
  "tika-vin08t1:3_0": "Tattha “uppanne vatthumhīti itthiyā kataajjhācāravatthusmi”nti vimativinodaniyaṁ vuttaṁ,",
  "tika-vin08t1:3_1": "sāratthadīpaniyaṁ pana “methunavatthusmiṁ uppanne”ti vuttaṁ,",
  "tika-vin08t1:3_2": "porāṇaṭīkāyampi tameva gahetvā “uppanne methunavatthusmi”nti vuttaṁ,",
  "tika-vin08t1:3_3": "tadetaṁ vicāretabbaṁ methunalakkhaṇassa abhāvā.",
  "tika-vin08t1:3_4": "Nanu sikkhāpadapaññāpanaṁ nāma buddhavisayo,",
  "tika-vin08t1:3_5": "atha kasmā aṭṭhakathāyaṁ dukkaṭaṁ vuttanti āha “bhagavato”tiādi.",
  "tika-vin08t1:3_6": "Na kevalaṁ upālittherādīhi eva aṭṭhakathā ṭhapitā,",
  "tika-vin08t1:3_7": "atha kho pāḷito ca atthato ca buddhena bhagavatā vutto.",
  "tika-vin08t1:3_8": "Na hi bhagavatā abyākataṁ tantipadaṁ nāma atthi,",
  "tika-vin08t1:3_9": "sabbesaṁyeva attho kathito,",
  "tika-vin08t1:3_10": "tasmā sambuddheneva tiṇṇaṁ piṭakānaṁ atthavaṇṇanakkamopi bhāsitoti daṭṭhabbaṁ.",
  "tika-vin08t1:3_11": "Tattha tattha hi bhagavatā pavattitā pakiṇṇakadesanāyeva aṭṭhakathāti.",
  "tika-vin08t1:4_0": "Kiṁ panettha etaṁ divā dvāraṁ asaṁvaritvā nipajjantassa dukkaṭāpattiāpajjanaṁ aṭṭhakathāyaṁ vuttattā eva siddhaṁ,",
  "tika-vin08t1:4_1": "udāhu aññenapīti āha “atthāpattī”tiādi.",
  "tika-vin08t1:4_2": "Etaṁ dukkaṭāpattiāpajjanaṁ na kevalaṁ aṭṭhakathāyaṁ vuttattā eva siddhaṁ,",
  "tika-vin08t1:4_3": "atha kho “atthāpatti divā āpajjati,",
  "tika-vin08t1:4_4": "no ratti”nti iminā parivārapāṭhenapi siddhaṁ hotīti yojanā.",
  "tika-vin08t1:4_5": "Katarasmiṁ pana vatthusmiṁ idaṁ sikkhāpadaṁ vuttanti?",
  "tika-vin08t1:4_6": "“Tena kho pana samayena aññataro bhikkhu vesāliyaṁ mahāvane kūṭāgārasālāyaṁ divā vihāragato dvāraṁ vivaritvā nipanno ahosi.",
  "tika-vin08t1:4_7": "Tassa aṅgamaṅgāni vātupatthaddhāni ahesuṁ.",
  "tika-vin08t1:4_8": "Tena kho pana samayena sambahulā itthiyo gandhañca mālañca ādāya vihāraṁ āgamiṁsu vihārapekkhikāyo.",
  "tika-vin08t1:4_9": "Atha kho tā itthiyo taṁ bhikkhuṁ passitvā aṅgajāte abhinisīditvā yāvadatthaṁ katvā ‘purisusabho vatāya’nti",
  "tika-vin08t1:4_10": "vatvā gandhañca mālañca āropetvā pakkamiṁsu.",
  "tika-vin08t1:4_11": "Bhikkhū kilinnaṁ passitvā bhagavato etamatthaṁ ārocesuṁ. Pañcahi,",
  "tika-vin08t1:4_12": "bhikkhave,",
  "tika-vin08t1:4_13": "ākārehi aṅgajātaṁ kammaniyaṁ hoti rāgena, vaccena,",
  "tika-vin08t1:4_14": "passāvena, vātena,",
  "tika-vin08t1:4_15": "uccāliṅgapāṇakadaṭṭhena.",
  "tika-vin08t1:4_16": "Imehi kho,",
  "tika-vin08t1:4_17": "bhikkhave,",
  "tika-vin08t1:4_18": "pañcahākārehi aṅgajātaṁ kammaniyaṁ hoti.",
  "tika-vin08t1:4_19": "Aṭṭhānametaṁ,",
  "tika-vin08t1:4_20": "bhikkhave,",
  "tika-vin08t1:4_21": "anavakāso,",
  "tika-vin08t1:4_22": "yaṁ tassa bhikkhuno rāgena aṅgajātaṁ kammaniyaṁ assa,",
  "tika-vin08t1:4_23": "arahaṁ so,",
  "tika-vin08t1:4_24": "bhikkhave, bhikkhu,",
  "tika-vin08t1:4_25": "anāpatti bhikkhave tassa bhikkhuno.",
  "tika-vin08t1:4_26": "Anujānāmi bhikkhave divā paṭisallīyantena dvāraṁ saṁvaritvā paṭisallīyitu”nti etasmiṁ vatthusmiṁ idaṁ vuttanti daṭṭhabbaṁ.",
  "tika-vin08t1:5_0": "2.",
  "tika-vin08t1:5_1": "Idāni dvāravisesaṁ dassetuṁ “kīdisa”ntiādimāha.",
  "tika-vin08t1:5_2": "Tattha parivattakadvāramevāti saṁvaraṇavivaraṇavasena ito cito ca parivattanayoggadvārameva.",
  "tika-vin08t1:5_3": "Rukkhasūcikaṇṭakadvāranti rukkhasūcidvāraṁ kaṇṭakadvārañca.",
  "tika-vin08t1:5_4": "“Rukkhasūcidvārakaṇṭakadvāra”micceva vā pāṭho.",
  "tika-vin08t1:5_5": "Yaṁ ubhosu passesu rukkhatthambhe nikhanitvā tattha vijjhitvā majjhe dve tisso rukkhasūciyo pavesetvā karonti,",
  "tika-vin08t1:5_6": "taṁ rukkhasūcidvāraṁ nāma.",
  "tika-vin08t1:5_7": "Pavesananikkhamanakāle apanetvā thakanayoggaṁ ekāya,",
  "tika-vin08t1:5_8": "bahūhi vā kaṇṭakasākhāhi kataṁ kaṇṭakadvāraṁ nāma.",
  "tika-vin08t1:5_9": "Gāmadvārassa pidhānatthaṁ padarena vā kaṇṭakasākhādīhi vā katassa kavāṭassa udukkhalapāsakarahitatāya",
  "tika-vin08t1:5_10": "ekena saṁvarituṁ vivarituñca asakkuṇeyyassa heṭṭhā ekaṁ cakkaṁ yojenti,",
  "tika-vin08t1:5_11": "yena parivattamānakakavāṭaṁ sukhathakanakaṁ hoti,",
  "tika-vin08t1:5_12": "taṁ sandhāya vuttaṁ “cakkalakayuttadvāra”nti.",
  "tika-vin08t1:5_13": "Cakkameva hi lātabbatthena saṁvaraṇavivaraṇatthāya gahetabbatthena cakkalakaṁ,",
  "tika-vin08t1:5_14": "tena yuttakavāṭampi cakkalakaṁ nāma,",
  "tika-vin08t1:5_15": "tena yuttadvāraṁ cakkalakayuttadvāraṁ.",
  "tika-vin08t1:6_0": "Mahādvāresu pana dve tīṇi cakkalakāni yojetīti āha “phalakesū”tiādi.",
  "tika-vin08t1:6_1": "Kiṭikāsūti veḷupesikādīhi kaṇṭakasākhādīhi ca katathakanakesu.",
  "tika-vin08t1:6_2": "Saṁsaraṇakiṭikadvāranti cakkalakayantena saṁsaraṇakiṭikāyuttamahādvāraṁ.",
  "tika-vin08t1:6_3": "Gopphetvāti āvuṇitvā,",
  "tika-vin08t1:6_4": "rajjūhi ganthetvā vā.",
  "tika-vin08t1:6_5": "Ekaṁ dussasāṇidvāramevāti ettha kilañjasāṇidvārampi saṅgahaṁ gacchati.",
  "tika-vin08t1:6_6": "Vajirabuddhiṭīkāyaṁ pana “dussadvāraṁ sāṇidvārañca dussasāṇidvāraṁ.",
  "tika-vin08t1:6_7": "Dussasāṇi kilañjasāṇītiādinā vuttaṁ sabbampi dussasāṇiyameva saṅgahetvā vuttaṁ,",
  "tika-vin08t1:6_8": "ekasadisattā ekanti vutta”nti vuttaṁ.",
  "tika-vin08t1:7_0": "3.",
  "tika-vin08t1:7_1": "Evaṁ dvāravisesaṁ dassetvā idāni yattakena dvāraṁ saṁvutaṁ hoti,",
  "tika-vin08t1:7_2": "taṁ pamāṇaṁ dassetuṁ “kittakena”tyādimāha.",
  "tika-vin08t1:7_3": "Tattha sūcīti majjhe chiddaṁ katvā pavesitā.",
  "tika-vin08t1:7_4": "Ghaṭikāti upari yojitā.",
  "tika-vin08t1:7_5": "Idāni yattha dvāraṁ saṁvaritvā nipajjituṁ na sakkā hoti,",
  "tika-vin08t1:7_6": "tattha kātabbavidhiṁ dassetuṁ “sace bahūnaṁ vaḷañjanaṭṭhānaṁ hotī”tiādi vuttaṁ.",
  "tika-vin08t1:7_7": "Bahūnaṁ avaḷañjanaṭṭhānepi ekaṁ āpucchitvā nipajjituṁ vaṭṭatiyeva.",
  "tika-vin08t1:7_8": "Atha bhikkhū…pe…",
  "tika-vin08t1:7_9": "nisinnā hontīti idaṁ tattha bhikkhūnaṁ sannihitabhāvadassanatthaṁ vuttaṁ,",
  "tika-vin08t1:7_10": "na sesairiyāpathasamaṅgitānivattanatthaṁ,",
  "tika-vin08t1:7_11": "tasmā nipannepi ābhogaṁ kātuṁ vaṭṭati.",
  "tika-vin08t1:7_12": "Nipajjitvā niddāyante pana ābhogaṁ kātuṁ na vaṭṭati.",
  "tika-vin08t1:7_13": "Asantapakkhe ṭhitattā raho nisajjāya viya dvārasaṁvaraṇaṁ nāma mātugāmānaṁ pavesanivāraṇatthaṁ anuññātanti āha “kevalaṁ bhikkhuniṁ vā”tiādi.",
  "tika-vin08t1:8_0": "Ettha ca taṁ yuttaṁ,",
  "tika-vin08t1:8_1": "evaṁ sabbatthapi yo yo theravādo vā aṭṭhakathāvādo vā pacchā vuccati,",
  "tika-vin08t1:8_2": "so sova pamāṇanti gahetabbanti idaṁ aṭṭhakathāvacanato atirekaṁ ācariyassa vacanaṁ.",
  "tika-vin08t1:8_3": "Ito pubbāparavacanaṁ aṭṭhakathāvacanameva.",
  "tika-vin08t1:8_4": "Tattha taṁ yuttanti “kurundaṭṭhakathāyaṁ pana…pe…",
  "tika-vin08t1:8_5": "na vattatī”ti yaṁ vacanaṁ aṭṭhakathācariyehi vuttaṁ,",
  "tika-vin08t1:8_6": "taṁ vacanaṁ yuttanti attho. Evaṁ…pe…",
  "tika-vin08t1:8_7": "gahetabbanti yathā cettha kurundiyaṁ vuttavacanaṁ yuttaṁ,",
  "tika-vin08t1:8_8": "evaṁ sabbatthapi vinicchaye yo yo theravādo vā aṭṭhakathāvādo vā pacchā vuccati,",
  "tika-vin08t1:8_9": "so sova pamāṇanti gahetabbaṁ,",
  "tika-vin08t1:8_10": "pure vutto theravādo vā aṭṭhakathāvādo vā pamāṇanti na gahetabbanti adhippāyo.",
  "tika-vin08t1:8_11": "Idaṁ vacanaṁ aṭṭhāne vuttaṁ viya dissati. Kathaṁ?",
  "tika-vin08t1:8_12": "Yaṁ tāva vuttaṁ,",
  "tika-vin08t1:8_13": "taṁ yuttanti.",
  "tika-vin08t1:8_14": "Taṁ imasmiṁ āpucchanaābhogakaraṇavinicchaye aññassa ayuttassa aṭṭhakathāvādassa vā theravādassa vā abhāvā vattuṁ na sakkā.",
  "tika-vin08t1:8_15": "Na hi pubbavākye “bhikkhū evā”ti avadhāraṇaṁ kataṁ,",
  "tika-vin08t1:8_16": "atha kho āsannavasena vā paṭṭhānavasena vā “bhikkhū cīvarakammaṁ”iccādikaṁyeva vuttaṁ.",
  "tika-vin08t1:8_17": "Yampi vuttaṁ “evaṁ sabbatthapī”tyādi,",
  "tika-vin08t1:8_18": "tampi anokāsaṁ.",
  "tika-vin08t1:8_19": "Imasmiṁ vinicchaye aññassa aṭṭhakathāvādassa vā ācariyavādassa vā avacanato pure pacchābhāvo ca na dissati,",
  "tika-vin08t1:8_20": "ayaṁ “pamāṇa”nti gahetabbo,",
  "tika-vin08t1:8_21": "ayaṁ “na gahetabbo”ti vattabbabhāvo ca.",
  "tika-vin08t1:9_0": "Upari pana “ko muccati,",
  "tika-vin08t1:9_1": "ko na muccatī”ti imassa pañhassa vissajjane mahāpaccarivādo ca kurundivādo ca mahāaṭṭhakathāvādo cāti tayo aṭṭhakathāvādā āgatā,",
  "tika-vin08t1:9_2": "eko mahāpadumattheravādo,",
  "tika-vin08t1:9_3": "tasmā tattheva yuttāyuttabhāvo ca pamāṇāpamāṇabhāvo ca gahetabbāgahetabbabhāvo ca dissati,",
  "tika-vin08t1:9_4": "tasmā tasmiṁyeva ṭhāne vattabbaṁ siyā,",
  "tika-vin08t1:9_5": "suvimalavipulapaññāveyyattiyasamannāgatena pana ācariyāsabhena avattabbaṭṭhāne vuttaṁ na siyā,",
  "tika-vin08t1:9_6": "tasmā upari aṭṭhakathāvādasaṁsandanāvasāne mahāpadumattherena vuttanti imassa vacanassa pacchato vuttaṁ siyā,",
  "tika-vin08t1:9_7": "taṁ pacchā lekhakehi parivattetvā likhitaṁ bhaveyya,",
  "tika-vin08t1:9_8": "pārājikakaṇḍaṭṭhakathāyañca idaṁ vacanaṁ vuttaṁ.",
  "tika-vin08t1:9_9": "Ṭīkāyañca imasmiṁ ṭhāne na vuttaṁ,",
  "tika-vin08t1:9_10": "upariyeva vuttaṁ,",
  "tika-vin08t1:9_11": "“yo ca yakkhagahitako,",
  "tika-vin08t1:9_12": "yo ca bandhitvā nipajjāpito”ti imassa aṭṭhakathāvādassa pacchimattā soyeva pamāṇato gahetabbo.",
  "tika-vin08t1:9_13": "Tathā ca vakkhati “sabbattha yo yo aṭṭhakathāvādo vā theravādo vā pacchā vuccati,",
  "tika-vin08t1:9_14": "so soyeva pamāṇato daṭṭhabbo”ti,",
  "tika-vin08t1:9_15": "tasmā idamettha vicāretvā gahetabbaṁ.",
  "tika-vin08t1:10_0": "4.",
  "tika-vin08t1:10_1": "Idāni dvāraṁ saṁvaraṇassa antarāye sati asaṁvaritvāpi nipajjituṁ vaṭṭatīti dassetuṁ “atha dvārassa”tyādimāha.",
  "tika-vin08t1:10_2": "Nisseṇiṁ āropetvāti uparimatalaṁ āropetvā visaṅkharitvā bhūmiyaṁ pātetvā,",
  "tika-vin08t1:10_3": "chaḍḍetvā vā nipajjituṁ vaṭṭati.",
  "tika-vin08t1:10_4": "Idaṁ ekābaddhatāya vuttaṁ.",
  "tika-vin08t1:10_5": "Dvepi dvārāni jaggitabbānīti ettha sace ekasmiṁ dvāre kavāṭaṁ vā natthi,",
  "tika-vin08t1:10_6": "heṭṭhā vuttanayena saṁvarituṁ vā na sakkā,",
  "tika-vin08t1:10_7": "itaraṁ dvāraṁ asaṁvaritvā nipajjituṁ vaṭṭati.",
  "tika-vin08t1:10_8": "Dvārapālassāti dvārakoṭṭhake mahādvāre,",
  "tika-vin08t1:10_9": "nisseṇimūle vā ṭhatvā dvārajagganakassa.",
  "tika-vin08t1:10_10": "Pacchimānaṁ bhāroti ekābaddhavasena āgacchante sandhāya vuttaṁ.",
  "tika-vin08t1:10_11": "Asaṁvutadvāre antogabbhe vāti yojetabbaṁ.",
  "tika-vin08t1:10_12": "Bahi vāti gabbhato bahi.",
  "tika-vin08t1:10_13": "Nipajjanakālepi…pe…",
  "tika-vin08t1:10_14": "vaṭṭatiyevāti ettha dvārajagganakassa tadadhīnattā tadā tassa tattha sannihitāsannihitabhāvaṁ anupadhāretvāpi ābhogaṁ kātuṁ vaṭṭatiyevāti vadanti.",
  "tika-vin08t1:11_0": "Yena kenaci parikkhitteti ettha parikkhepassa ubbedhato pamāṇaṁ sahaseyyappahonake vuttasadisameva.",
  "tika-vin08t1:11_1": "Vuttañhi samantapāsādikāyaṁ “yañhi senāsanaṁ upari pañcahi chadanehi aññena vā kenaci sabbameva paṭicchannaṁ,",
  "tika-vin08t1:11_2": "ayaṁ sabbacchannā nāma seyyā…pe…",
  "tika-vin08t1:11_3": "yaṁ pana senāsanaṁ bhūmito paṭṭhāya yāva chadanaṁ āhacca pākārena vā aññena vā kenaci antamaso vatthenapi parikkhittaṁ,",
  "tika-vin08t1:11_4": "ayaṁ sabbaparicchannā nāma seyyā.",
  "tika-vin08t1:11_5": "Chadanaṁ anāhacca sabbantimena pariyāyena diyaḍḍhahatthubbedhena pākārādinā parikkhittāpi sabbaparicchannāyevāti kurundaṭṭhakathāyaṁ vutta”nti.",
  "tika-vin08t1:11_6": "“Diyaḍḍhahatthubbedho vaḍḍhakihatthena gahetabbo”ti sāratthadīpaniyaṁ vimativinodaniyañca vuttaṁ.",
  "tika-vin08t1:11_7": "Mahāpariveṇanti mahantaṁ aṅgaṇaṁ.",
  "tika-vin08t1:11_8": "Tena bahujanasañcaraṇaṭṭhānaṁ dasseti.",
  "tika-vin08t1:11_9": "Tenāha “mahābodhī”tiādi.",
  "tika-vin08t1:12_0": "Aruṇe uggate vuṭṭhāti,",
  "tika-vin08t1:12_1": "anāpatti anāpattikhettabhūtāya rattiyā suddhacittena nipannattā.",
  "tika-vin08t1:12_2": "Pabujjhitvā puna supati,",
  "tika-vin08t1:12_3": "āpattīti aruṇe uggate pabujjhitvā aruṇuggamanaṁ ñatvā vā añatvā vā anuṭṭhahitvā sayitasantānena supati,",
  "tika-vin08t1:12_4": "uṭṭhahitvā kattabbassa dvārasaṁvaraṇādino akatattā akiriyasamuṭṭhānā āpatti hoti anāpattikhette katanipajjanakiriyāya anaṅgattā.",
  "tika-vin08t1:12_5": "Ayañhi āpatti īdise ṭhāne akiriyā,",
  "tika-vin08t1:12_6": "divā dvāraṁ asaṁvaritvā nipajjanakkhaṇe kiriyākiriyā ca acittakā cāti veditabbā.",
  "tika-vin08t1:12_7": "Purāruṇā pabujjhitvāpi yāva aruṇuggamanā sayantassapi purimanayena āpattiyeva.",
  "tika-vin08t1:13_0": "Aruṇe uggate vuṭṭhahissāmīti…pe…",
  "tika-vin08t1:13_1": "āpattiyevāti ettha kadā assa āpattīti? Vuccate –",
  "tika-vin08t1:13_2": "na tāva rattiyaṁ,",
  "tika-vin08t1:13_3": "“divā āpajjati,",
  "tika-vin08t1:13_4": "no ratti”nti vuttattā anādariyadukkaṭā na muccatīti vuttadukkaṭaṁ pana divāsayanadukkaṭameva na hoti anādariyadukkaṭattā eva.",
  "tika-vin08t1:13_5": "“Aruṇuggamane pana acittakaṁ akiriyasamuṭṭhānaṁ āpattiṁ āpajjatīti veditabba”nti vimativinodaniyaṁ vuttaṁ,",
  "tika-vin08t1:13_6": "sāratthadīpaniyampi “yathāparicchedameva vuṭṭhātīti aruṇe uggateyeva uṭṭhahati.",
  "tika-vin08t1:13_7": "Tassa āpattīti asuddhacitteneva nipannattā niddāyantassapi aruṇe uggate divāpaṭisallānamūlikā āpatti.",
  "tika-vin08t1:13_8": "‘Evaṁ nipajjanto anādariyadukkaṭāpi na muccatī’ti vuttattā asuddhacittena nipajjanto aruṇuggamanato puretaraṁ",
  "tika-vin08t1:13_9": "uṭṭhahantopi anuṭṭhahantopi nipajjanakāleyeva anādariyadukkaṭaṁ āpajjati,",
  "tika-vin08t1:13_10": "divāpaṭisallānamūlikaṁ pana dukkaṭaṁ aruṇeyeva āpajjatī”ti vuttaṁ,",
  "tika-vin08t1:13_11": "tasmā evaṁ nipajjantassa dve dukkaṭāni āpajjantīti veditabbaṁ.",
  "tika-vin08t1:14_0": "Sace dvāraṁ saṁvaritvā aruṇe uggate uṭṭhahissāmīti nipajjati,",
  "tika-vin08t1:14_1": "dvāre ca aññehi aruṇuggamanakāle vivaṭepi tassa anāpattiyeva dvārapidahanassa rattidivābhāgesu visesābhāvā.",
  "tika-vin08t1:14_2": "Āpattiāpajjanasseva kālaviseso icchitabbo,",
  "tika-vin08t1:14_3": "na tapparihārassāti gahetabbaṁ.",
  "tika-vin08t1:14_4": "“Dvāraṁ saṁvaritvā rattiṁ nipajjatī”ti hi vuttaṁ.",
  "tika-vin08t1:14_5": "Divā saṁvaritvā nipannassa kenaci vivaṭepi dvāre anāpattiyeva,",
  "tika-vin08t1:14_6": "attanāpi anuṭṭhahitvāva sati paccaye vivaṭepi anāpattīti vadanti,",
  "tika-vin08t1:14_7": "idampi vimativinodaniyameva vuttaṁ.",
  "tika-vin08t1:15_0": "Yathāparicchedameva vuṭṭhātīti aruṇe uggateyeva vuṭṭhāti,",
  "tika-vin08t1:15_1": "āpattiyevāti mūlāpattiṁ sandhāya vuttaṁ.",
  "tika-vin08t1:15_2": "Anādariyaāpatti pana purāruṇā uṭṭhitassapi tassa hoteva “dukkaṭā na muccatī”ti vuttattā.",
  "tika-vin08t1:15_3": "Dukkaṭā na muccatīti ca purāruṇā uṭṭhahitvā mūlāpattiyā muttopi anādariyadukkaṭā na muccatīti adhippāyo.",
  "tika-vin08t1:16_0": "5.Niddāvasena nipajjatīti niddābhibhūtatāya ekapassena nipajjati.",
  "tika-vin08t1:16_1": "“Niddāvasena nipajjatī”ti vohāravasena vuttaṁ,",
  "tika-vin08t1:16_2": "pādānaṁ pana bhūmito amocitattā ayaṁ nipanno nāma hotīti teneva anāpatti vuttā.",
  "tika-vin08t1:16_3": "Apassāya supantassāti kaṭiṭṭhito uddhaṁ piṭṭhikaṇṭake appamattakaṁ padesaṁ bhūmiṁ aphusāpetvā supantassa.",
  "tika-vin08t1:16_4": "Kaṭiṭṭhiṁ pana bhūmiṁ phusāpentassa sayanaṁ nāma na hoti.",
  "tika-vin08t1:16_5": "Piṭṭhipasāraṇalakkhaṇā hi seyyā dīghā,",
  "tika-vin08t1:16_6": "vandanādīsupi tiriyaṁ piṭṭhikaṇṭakānaṁ pasāritattā nipajjanamevāti āpatti pariharitabbāva.",
  "tika-vin08t1:16_7": "Vandanāpi hi pādamūle nipajjatītiādīsu nipajjanameva vuttā.",
  "tika-vin08t1:16_8": "Sahasā vuṭṭhātīti pakkhalitā patito viya sahasā vuṭṭhāti,",
  "tika-vin08t1:16_9": "tassapi anāpatti patanakkhaṇe avisayattā,",
  "tika-vin08t1:16_10": "visaye jāte sahasā vuṭṭhitattā ca.",
  "tika-vin08t1:16_11": "Yassa pana visaññitāya pacchāpi avisayo eva,",
  "tika-vin08t1:16_12": "tassa anāpattiyeva patanakkhaṇe viya.",
  "tika-vin08t1:16_13": "Tattheva sayati,",
  "tika-vin08t1:16_14": "na vuṭṭhātīti iminā visayepi akaraṇaṁ dasseti,",
  "tika-vin08t1:16_15": "teneva tassa āpattīti vuttaṁ.",
  "tika-vin08t1:17_0": "Idāni aṭṭhakathāvādasaṁsandanaṁ kātuṁ “ko muccati,",
  "tika-vin08t1:17_1": "ko na muccatī”tiādimāha.",
  "tika-vin08t1:17_2": "Tattha mahāpaccariyantiādīsu paccarīti uḷumpaṁ vuccati,",
  "tika-vin08t1:17_3": "tasmiṁ nisīditvā katattā tameva nāmaṁ jātaṁ.",
  "tika-vin08t1:17_4": "Kurundivallivihāro nāma atthi,",
  "tika-vin08t1:17_5": "tattha katattā kurundīti nāmaṁ jātaṁ.",
  "tika-vin08t1:17_6": "Mahāaṭṭhakathā nāma saṅgītittayamāruḷhā tepiṭakassa buddhavacanassa aṭṭhakathā.",
  "tika-vin08t1:17_7": "Yā mahāmahindattherena tambapaṇṇidīpaṁ ābhatā,",
  "tika-vin08t1:17_8": "tambapaṇṇiyehi therehi pacchā sīhaḷabhāsāya abhisaṅkhatā ca hoti.",
  "tika-vin08t1:17_9": "Ekabhaṅgenāti ekapassabhañjanena pāde bhūmito amocetvā ekapassena sarīraṁ bhañjitvā nipannoti vuttaṁ hoti.",
  "tika-vin08t1:17_10": "Mahāaṭṭhakathāyaṁ pana mahāpadumattherena vuttanti sambandho.",
  "tika-vin08t1:17_11": "Tena mahāaṭṭhakathāya likhitamahāpadumattheravāde “aya”nti dasseti.",
  "tika-vin08t1:17_12": "“Mucchitvā patitattā avisayattā āpatti na dissatī”ti therena vuttaṁ.",
  "tika-vin08t1:17_13": "Ācariyā pana yathā yakkhagahitako bandhitvā nipajjāpito ca paravaso hoti,",
  "tika-vin08t1:17_14": "evaṁ aparavasattā mucchitvā patito kañcikālaṁ jānitvā nipajjatīti anāpattiṁ na vadanti,",
  "tika-vin08t1:17_15": "visaññite pana sati anāpattiyeva.",
  "tika-vin08t1:18_0": "Dve janātiādi mahāaṭṭhakathāyameva vacanaṁ,",
  "tika-vin08t1:18_1": "tadeva pacchā vuttattā pamāṇaṁ.",
  "tika-vin08t1:18_2": "Yakkhagahitaggahaṇeneva cettha visaññibhūtopi saṅgahito,",
  "tika-vin08t1:18_3": "ekabhaṅgena nipanno pana anipannattā āpattito muccatiyevāti gahetabbaṁ.",
  "tika-vin08t1:18_4": "Sāratthadīpaniyañca “yo ca yakkhagahitako,",
  "tika-vin08t1:18_5": "yo ca bandhitvā nipajjāpito”ti imassa aṭṭhakathāvādassa pacchimattā soyeva pamāṇato gahetabbo,",
  "tika-vin08t1:18_6": "tathā ca vakkhati “sabbattha yo yo aṭṭhakathāvādo vā pacchā vuccati,",
  "tika-vin08t1:18_7": "so soyeva pamāṇato gahetabbo”ti.",
  "tika-vin08t1:18_8": "Imasmiṁ ṭhāne imassa aṭṭhakathāpāṭhassa ānītattā imasmiṁ vinayasaṅgahappakaraṇepi imasmiṁyeva ṭhāne so pāṭho vattabboti no khanti.",
  "tika-vin08t1:18_9": "Ettha ca “rattiṁ dvāraṁ vivaritvā nipanno aruṇe uggate uṭṭhāti,",
  "tika-vin08t1:18_10": "anāpattī”tiādivacanato aruṇuggamane saṁsayavinodanatthaṁ aruṇakathā vattabbā.",
  "tika-vin08t1:18_11": "Tatridaṁ vuccati –",
  "tika-vin08t1:19_0": "“Ko esa aruṇo nāma;",
  "tika-vin08t1:20_0": "Kena so aruṇo bhave;",
  "tika-vin08t1:21_0": "Kīdiso tassa vaṇṇā tu;",
  "tika-vin08t1:22_0": "Saṇṭhānaṁ kīdisaṁ bhave.",
  "tika-vin08t1:23_0": "“Kismiṁ kāle ca dese ca, aruṇo samugacchati;",
  "tika-vin08t1:24_0": "Kiṁ paccakkhasiddho eso, udāhu anumānato”ti.",
  "tika-vin08t1:25_0": "Tattha ko esa aruṇo nāmāti ettha esa aruṇo nāma sūriyassa pabhāviseso.",
  "tika-vin08t1:25_1": "Vuttañhetaṁ abhidhānappadīpikāyaṁ –",
  "tika-vin08t1:26_0": "“Sūrassodayato pubbuṭṭhitaraṁsi siyāruṇo”ti;",
  "tika-vin08t1:27_0": "Taṭṭīkāyañca “sūrassa udayato pubbe uṭṭhitaraṁsi aruṇo nāma siyā”ti.",
  "tika-vin08t1:27_1": "Vimativinodanīnāmikāyaṁ vinayaṭīkāyañca “aruṇoti cettha sūriyuggamanassa purecaro vaḍḍhanaghanaratto pabhāvisesoti daṭṭhabbo”ti vuttaṁ,",
  "tika-vin08t1:27_2": "tasmā sūriyappabhāyeva aruṇo nāma,",
  "tika-vin08t1:27_3": "na aññoti daṭṭhabbaṁ.",
  "tika-vin08t1:27_4": "Kena so aruṇo bhaveti ettha aruṇo vaṇṇo assāti aruṇo,",
  "tika-vin08t1:27_5": "kiñcirattavaṇṇasamannāgatoti attho.",
  "tika-vin08t1:27_6": "Atha vā arati gacchati rattavaṇṇabhāvena pavattatīti aruṇo.",
  "tika-vin08t1:27_7": "Vuttañhetaṁ abhidhānappadīpikāṭīkāyaṁ “aruṇavaṇṇatāya arati gacchatīti aruṇo”ti.",
  "tika-vin08t1:27_8": "Kīdiso tassa vaṇṇoti ettha abyattarattavaṇṇo tassa vaṇṇo bhave.",
  "tika-vin08t1:27_9": "Vuttañhi abhidhānappadīpikāyaṁ “aruṇo kiñcirattothā”ti.",
  "tika-vin08t1:27_10": "Taṭṭīkāyañca “kiñciratto abyattarattavaṇṇo aruṇo nāma yathā macchassa akkhī”ti.",
  "tika-vin08t1:27_11": "Vimativinodaniyañca “vaḍḍhanaghanaratto pabhāviseso”ti,",
  "tika-vin08t1:27_12": "tasmā sūriyassa rattappabhāyeva aruṇo nāma,",
  "tika-vin08t1:27_13": "na setappabhādayoti daṭṭhabbaṁ.",
  "tika-vin08t1:27_14": "Yadi evaṁ pātimokkhaṭṭhapanakkhandhakavaṇṇanāya vimativinodaniyaṁ “pāḷiyaṁ pana nandimukhiyāti odātadisāmukhatāya tuṭṭhamukhiyā”ti vuttaṁ,",
  "tika-vin08t1:27_15": "taṁ kathaṁ yujjeyyāti,",
  "tika-vin08t1:27_16": "no na yujjeyya.",
  "tika-vin08t1:27_17": "Tattha hi aruṇuggatakāle aruṇobhāsena odātadisāmukhabhāvo vutto,",
  "tika-vin08t1:27_18": "na aruṇobhāsassa odātabhāvo.",
  "tika-vin08t1:27_19": "Vuttañhetaṁ udānaṭṭhakathāyaṁ “nandimukhiyāti aruṇassa uggatattā eva aruṇobhāya sūriyālokūpajīvino satte",
  "tika-vin08t1:27_20": "nandāpanamukhiyā rattiyā jātāya vibhāyamānāyāti attho”ti.",
  "tika-vin08t1:28_0": "Jātakaṭṭhakathāyañca –",
  "tika-vin08t1:29_0": "“Jighaññarattiṁ aruṇasmimuhate;",
  "tika-vin08t1:30_0": "Yā dissati uttamarūpavaṇṇinī;",
  "tika-vin08t1:31_0": "Tathūpamā maṁ paṭibhāsi devate;",
  "tika-vin08t1:32_0": "Ācikkha me taṁ katamāsi accharā”ti. ;",
  "tika-vin08t1:33_0": "Imassa gāthāya atthavaṇṇanāyaṁ “tattha jighaññarattinti pacchimarattiṁ,",
  "tika-vin08t1:33_1": "rattipariyosāneti attho.",
  "tika-vin08t1:33_2": "Uhateti aruṇe uggate.",
  "tika-vin08t1:33_3": "Yāti yā puratthimā disā rattavaṇṇatāya uttamarūpadharā hutvā dissatī”ti.",
  "tika-vin08t1:33_4": "Evaṁ aruṇuggatasamaye puratthimadisāya rattavaṇṇatā vuttā,",
  "tika-vin08t1:33_5": "tasmā tasmiṁ samaye aruṇassa uṭṭhitattā puratthimāya disāya rattabhāgo sūriyālokassa patthaṭattā sesadisānaṁ odātabhāvo viññāyati.",
  "tika-vin08t1:34_0": "Saṇṭhānaṁkīdisaṁ bhaveti ettha aruṇassa pāṭekkaṁ saṇṭhānaṁ nāma natthi rasmimattattā.",
  "tika-vin08t1:34_1": "Yattakaṁ padesaṁ pharati,",
  "tika-vin08t1:34_2": "tattakaṁ tassa saṇṭhānanti daṭṭhabbaṁ.",
  "tika-vin08t1:34_3": "Atha vā puratthimadisāsaṇṭhānaṁ.",
  "tika-vin08t1:34_4": "Vuttañhi jātakaṭṭhakathāyaṁ “puratthimadisā rattavaṇṇatāya uttamarūpadharā hutvā dissatī”ti.",
  "tika-vin08t1:35_0": "Kismiṁ kāle ca dese ca,",
  "tika-vin08t1:35_1": "aruṇo samugacchatīti ettha esa aruṇo sūriyuggamanassa pure kāle puratthimadisāyaṁ uggacchati.",
  "tika-vin08t1:35_2": "Vuttañhetaṁ udānaṭṭhakathāyaṁ “uddhaste aruṇeti uggate aruṇe,",
  "tika-vin08t1:35_3": "aruṇo nāma puratthimadisāyaṁ sūriyodayato puretarameva uṭṭhitobhāso”ti.",
  "tika-vin08t1:35_4": "Abhidhānappadīpikāyañca “sūrassodayato pubbuṭṭhitaraṁsī”ti.",
  "tika-vin08t1:36_0": "Kiṁ paccakkhasiddho eso,",
  "tika-vin08t1:36_1": "udāhu anumānatoti ettha ayaṁ aruṇo nāma paccakkhasiddho eva,",
  "tika-vin08t1:36_2": "na anumānasiddho.",
  "tika-vin08t1:36_3": "Kasmā viññāyatīti ce?",
  "tika-vin08t1:36_4": "Cakkhuviññāṇagocaravaṇṇāyatanabhāvato.",
  "tika-vin08t1:36_5": "Akkhassa patīti paccakkhaṁ,",
  "tika-vin08t1:36_6": "cakkhurūpānaṁ abhimukhabhāvena āpāthagatattā cakkhuviññāṇaṁ hoti.",
  "tika-vin08t1:36_7": "Vuttañhetaṁ bhagavatā “cakkhuñca paṭicca rūpe ca uppajjati cakkhuviññāṇa”nti,",
  "tika-vin08t1:36_8": "tasmā ayaṁ aruṇavaṇṇo cakkhunā disvā jānitabbato paccakkhasiddhoyeva hoti,",
  "tika-vin08t1:36_9": "na evaṁ sati evaṁ bhaveyyāti anumānena punappunaṁ cintanena siddhoti.",
  "tika-vin08t1:36_10": "Imaṁ pañhavissajjanaṁ sādhukaṁ manasi karitvā paṇḍitehi rattobhāsoyeva aruṇoti paccetabbo sallakkhetabboti.",
  "tika-vin08t1:37_0": "Kasmā pana imasmiṁ ṭhāne aruṇakathā vuttāti?",
  "tika-vin08t1:37_1": "Imissā aruṇakathāya mahāvisayabhāvato. Kathaṁ?",
  "tika-vin08t1:37_2": "Uposathikā upāsakā ca upāsikāyo ca aruṇuggamanaṁ tathato ajānantā anuggateyeva aruṇe uggatasaññāya khādanīyaṁ vā khādanti,",
  "tika-vin08t1:37_3": "bhojanīyaṁ vā bhuñjanti,",
  "tika-vin08t1:37_4": "mālāgandhādīni vā dhārenti,",
  "tika-vin08t1:37_5": "tato tesaṁ sīlaṁ bhijjati.",
  "tika-vin08t1:37_6": "Sāmaṇerā tatheva vikālabhojanaṁ bhuñjitvā sīlavināsaṁ pāpuṇanti.",
  "tika-vin08t1:37_7": "Nissayapaṭipannakā bhikkhū ācariyupajjhāyehi vinā bahisīme carantā nissayappassambhanaṁ pāpuṇanti,",
  "tika-vin08t1:37_8": "antovasse bhikkhū upacārasīmato bahigacchantā vassacchedaṁ,",
  "tika-vin08t1:37_9": "tecīvarikā bhikkhū abaddhasīmāyaṁ cīvarena vippavasantā nissaggiyapācittiyaṁ,",
  "tika-vin08t1:37_10": "tathā sattabbhantarasīmāyaṁ,",
  "tika-vin08t1:37_11": "sahaseyyappahonakaṭṭhāne anupasampannamātugāmehi saha sayantā pācittiyaṁ,",
  "tika-vin08t1:37_12": "tathā yāvakālikaṁ bhuñjantā bhikkhū,",
  "tika-vin08t1:37_13": "pārivāsikādayo vattaṁ nikkhipantā ratticchedaṁ.",
  "tika-vin08t1:37_14": "Evamādianekādīnavasambhavato lajjipesalānaṁ bhikkhūnaṁ tathato aruṇuggamanassa jānanatthaṁ vuttāti daṭṭhabbā.",
  "tika-vin08t1:38_0": "Keci pana bhikkhū aḍḍharattisamaye ghaṭisuññattā aḍḍharattikālaṁ atikkamma aññadivaso hoti,",
  "tika-vin08t1:38_1": "tasmā tasmiṁ kāle aruṇaṁ uṭṭhitaṁ nāma hotīti maññamānā aḍḍharattiṁ atikkamma khādanīyabhojanīyādīni bhuñjanti,",
  "tika-vin08t1:38_2": "te pana buddhasamayaṁ ajānantā vedasamayameva manasi karontā evaṁ karonti,",
  "tika-vin08t1:38_3": "tasmā tesaṁ taṁkaraṇaṁ pamāṇaṁ na hoti.",
  "tika-vin08t1:38_4": "Bahavo pana bhikkhū aruṇassa paccakkhabhāvaṁ ajānantā anumānavasena cintituñca asakkontā anussavavaseneva",
  "tika-vin08t1:38_5": "paravacanaṁ saddahantā amhākaṁ ācariyā aruṇuggamanavelāyaṁ uṭṭhāya gacchantā sūriyuggamanavelāyaṁ dvisahassadaṇḍappamāṇaṁ",
  "tika-vin08t1:38_6": "ṭhānaṁ pāpuṇanti,",
  "tika-vin08t1:38_7": "tisahassadaṇḍappamāṇaṁ ṭhānaṁ pāpuṇantīti ca vadanti.",
  "tika-vin08t1:38_8": "Imamhā vihārā asukaṁ nāma vihāraṁ asukaṁ nāma cetiyaṁ asukaṁ nāma gāmaṁ pāpuṇantītiādīni ca vadantīti evaṁ anussavavacanaṁ vadanti,",
  "tika-vin08t1:38_9": "tampi appamāṇaṁ. Kasmā?",
  "tika-vin08t1:38_10": "Addhānaṁ nāma balavantassa javasampannassa ca rassaṁ hoti,",
  "tika-vin08t1:38_11": "dubbalassa santassa ca dīghaṁ hoti.",
  "tika-vin08t1:38_12": "Vuttañhi bhagavatā –",
  "tika-vin08t1:39_0": "“Dīghā jāgarato ratti, dīghaṁ santassa yojanaṁ;",
  "tika-vin08t1:40_0": "Dīgho bālāna saṁsāro, saddhammaṁ avijānata”nti. ;",
  "tika-vin08t1:41_0": "Tasmā addhānaṁ nāma sabbesaṁ ekasadisaṁ na hotīti aruṇuggamanassa lakkhaṇaṁ bhavituṁ na sakkā,",
  "tika-vin08t1:41_1": "na ca te āyasmanto piṭakattayato kiñci sādhakabhūtaṁ vacanaṁ āharanti,",
  "tika-vin08t1:41_2": "asakkhikaṁ aḍḍaṁ karonti viya yathājjhāsayameva vadantīti pamāṇaṁ na hoti.",
  "tika-vin08t1:42_0": "Aññe pana –",
  "tika-vin08t1:43_0": "“Atītarattiyā yāmo;",
  "tika-vin08t1:44_0": "Pacchimoḍḍhamamussa vā;",
  "tika-vin08t1:45_0": "Bhāviniyādippahāro;",
  "tika-vin08t1:46_0": "Tadaḍḍhaṁ vājjatehya hoti –",
  "tika-vin08t1:47_0": "Kaccāyanasārappakaraṇāgataṁ gāthaṁ vatvā atītarattiyā pacchimo yāmo ajja pariyāpanno,",
  "tika-vin08t1:47_1": "tasmā pacchimayāmassa ādito paṭṭhāya aruṇaṁ uggacchatī”ti vadanti.",
  "tika-vin08t1:47_2": "Ayaṁ vādo sakāraṇasaññāpakattā purimehi balavā hoti,",
  "tika-vin08t1:47_3": "evaṁ santepi ayuttoyeva. Kasmā?",
  "tika-vin08t1:47_4": "Ayañhi gāthā bāhirasaddasatthe jaṅgadāsappakaraṇe vuttanayena ajja bhavā ajjatanīti vuttaajjavohārassa pavattanakālaṁ dassetuṁ vuttā,",
  "tika-vin08t1:47_5": "na piṭakattaye vuttassa aruṇuggamanassa kālaṁ dassetuṁ,",
  "tika-vin08t1:47_6": "tasmā aññasādhyassa aññasādhakena sādhitattā ayuttoyeva.",
  "tika-vin08t1:48_0": "Apare pana “pahāro yāmasaññito”ti abhidhānappadīpikāyaṁ vuttattā pahārayāmasaddānaṁ ekatthattā tattheva",
  "tika-vin08t1:48_1": "“tiyāmā saṁvarī bhave”ti vuttattā rattiyā ca tiyāmabhāvato pāḷiyañca “abhikkantā, bhante, ratti,",
  "tika-vin08t1:48_2": "nikkhanto pacchimo yāmo,",
  "tika-vin08t1:48_3": "uddhasto aruṇo”ti āgatattā idāni rattiyā catūsu pahāresu tatiyappahārassa avasāne aruṇo uggato,",
  "tika-vin08t1:48_4": "tasmā avasesaekappahāramatto kālo divasabhāgaṁ bhajatīti vadeyyuṁ,",
  "tika-vin08t1:48_5": "ayaṁ vādo tatiyavādatopi balavataro. Kasmā?",
  "tika-vin08t1:48_6": "Ñāpakañāpyānaṁ anurūpabhāvato.",
  "tika-vin08t1:48_7": "Tathā hi “pahāro yāmasaññito”ti ayaṁ ñāpako pahārayāmānaṁ ekatthabhāvassa anurūpo,",
  "tika-vin08t1:48_8": "“tiyāmā saṁvarībhave”ti ayaṁ rattiyā tiyāmabhāvassa,",
  "tika-vin08t1:48_9": "“pāḷiyañcā”tiādi tatiyappahārassa avasāne aruṇuggamanassa,",
  "tika-vin08t1:48_10": "tathāpi ayuttoyeva hoti. Kasmā?",
  "tika-vin08t1:48_11": "“Avasesaekappahāramatto kālo divasabhāgaṁ bhajatī”ti vacanassa viruddhattā.",
  "tika-vin08t1:48_12": "Majjhimadese hi dasaghaṭikāpamāṇassa kālassa ekappahārattā sabbā ratti tiyāmāva hoti,",
  "tika-vin08t1:48_13": "na catuyāmā,",
  "tika-vin08t1:48_14": "idāni pana paccantavisayesu sattaṭṭhaghaṭikāmattassa kālassa ekappahārakatattā catuppahārā bhavati,",
  "tika-vin08t1:48_15": "tasmā majjhimadesavohāraṁ gahetvā abhidhānappadīpikāyañca “tiyāmā saṁvarī bhave”ti vuttaṁ,",
  "tika-vin08t1:48_16": "pāḷiyañca “nikkhanto pacchimo yāmo,",
  "tika-vin08t1:48_17": "uddhasto aruṇo”ti,",
  "tika-vin08t1:48_18": "tasmā rattipariyosāneyeva aruṇo uggatoti daṭṭhabbo.",
  "tika-vin08t1:48_19": "Tathā hi vuttaṁ vimativinodaniyaṁ “tathā pārivāsikādīnampi aruṇaṁ anuṭṭhāpetvā vattaṁ nikkhipantānaṁ ratticchedo vutto,",
  "tika-vin08t1:48_20": "uggate aruṇe nikkhipitabbanti hi vutta”nti.",
  "tika-vin08t1:49_0": "Sahaseyyasikkhāpadepi “anupasampannehi saha nivutthabhāvaparimocanatthaṁ purāruṇā nikkhamitvā”tiādi vuttaṁ.",
  "tika-vin08t1:49_1": "Evaṁ cīvaravippavāsādīsu ca sabbattha rattipariyosāne āgamanavasena aruṇuggamanaṁ dassitaṁ,",
  "tika-vin08t1:49_2": "na atītāruṇavasenāti.",
  "tika-vin08t1:49_3": "Jātakaṭṭhakathāyampi “rattipariyosāneti attho”ti.",
  "tika-vin08t1:49_4": "Na kevalaṁ majjhimadesesu rattiyāyeva tippahārabhāvo hoti,",
  "tika-vin08t1:49_5": "atha kho divasassapi.",
  "tika-vin08t1:49_6": "Tathā hi vuttaṁ aṭṭhasāliniyaṁ “sammāsambuddhassa abhidhammadesanāpariyosānañca tesaṁ bhikkhūnaṁ sattappakaraṇauggahaṇañca ekappahāreneva hotī”ti,",
  "tika-vin08t1:49_7": "mūlaṭīkāyañca “ekappahārenāti ettha pahāroti divasassa tatiyabhāgo vuccatī”ti,",
  "tika-vin08t1:49_8": "tasmā eko rattidivo chappahāro hotīti viññāyati.",
  "tika-vin08t1:49_9": "Evaṁ majjhimadesavohārena tiyāmasaṅkhātassa tippahārassa avasāne sabbarattipariyosāne uṭṭhitaṁ aruṇaṁ",
  "tika-vin08t1:49_10": "paccantadesavohārena tippahārassa avasāneti gahetvā ekappahārāvasesakāle aruṇo uggatoti vuttattā ayampi",
  "tika-vin08t1:49_11": "vādo ayuttoyeva hotīti daṭṭhabbo.",
  "tika-vin08t1:50_0": "Bahavo pana paṇḍitā “khuddasikkhānissaye vuttaṁ –",
  "tika-vin08t1:51_0": "‘Setaruṇañca paṭhamaṁ, dutiyaṁ nandiyāvaṭṭaṁ;",
  "tika-vin08t1:52_0": "Tatiyaṁ tambavaṇṇañca, catutthaṁ gadrabhaṁ mukha’nti. –",
  "tika-vin08t1:53_0": "Imaṁ gāthaṁ nissāya ekarattiyaṁ aruṇo catukkhattuṁ uṭṭhahati,",
  "tika-vin08t1:53_1": "tattha paṭhamaṁ setavaṇṇaṁ hoti,",
  "tika-vin08t1:53_2": "dutiyaṁ nandiyāvaṭṭapupphavaṇṇaṁ hoti,",
  "tika-vin08t1:53_3": "tatiyaṁ tambavaṇṇaṁ hoti,",
  "tika-vin08t1:53_4": "catutthaṁ gadrabhamukhavaṇṇaṁ hotī”ti vatvā rattobhāsato puretaraṁ atītarattikāleyeva vattanikkhipanādikammaṁ karonti.",
  "tika-vin08t1:53_5": "Tesaṁ taṁ karaṇaṁ anisammakāritaṁ āpajjati.",
  "tika-vin08t1:53_6": "Ayañhi gāthā neva pāḷiyaṁ dissati,",
  "tika-vin08t1:53_7": "na aṭṭhakathāyaṁ,",
  "tika-vin08t1:53_8": "na ṭīkāsu,",
  "tika-vin08t1:53_9": "kevalaṁ nissaye eva,",
  "tika-vin08t1:53_10": "nissayesu ca ekasmiṁyeva khuddasikkhānissaye dissati,",
  "tika-vin08t1:53_11": "na aññanissayesu,",
  "tika-vin08t1:53_12": "tatthāpi neva pubbāparasambandho dissati,",
  "tika-vin08t1:53_13": "na hetuphalādibhāvo,",
  "tika-vin08t1:53_14": "na ca liṅganiyamoti na nissayakārācariyena ṭhapitā bhaveyya,",
  "tika-vin08t1:53_15": "atha kho pacchā aññehi lekhakehi vā attano icchānurūpaṁ likhitā bhaveyya,",
  "tika-vin08t1:53_16": "tasmā ayaṁ gāthā kuto ābhatā pāḷito vā aṭṭhakathāto vā ṭīkāto vā vinayato vā suttantato vā abhidhammato",
  "tika-vin08t1:53_17": "vāti pabhavaṁ apariyesitvā nissaye diṭṭhamattameva sārato gahetvā pāḷiyaṭṭhakathāṭīkāsu vuttavacanaṁ",
  "tika-vin08t1:53_18": "anisāmetvā katattā anisammakāritaṁ āpajjati.",
  "tika-vin08t1:54_0": "Tatrāyaṁ pāḷi “tena kho pana samayena buddho bhagavā sītāsu hemantikāsu rattīsu antaraṭṭhakāsu himapātasamaye rattiṁ ajjhokāse ekacīvaro nisīdi,",
  "tika-vin08t1:54_1": "na bhagavantaṁ sītaṁ ahosi.",
  "tika-vin08t1:54_2": "Nikkhante paṭhame yāme sītaṁ bhagavantaṁ ahosi,",
  "tika-vin08t1:54_3": "dutiyaṁ bhagavā cīvaraṁ pārupi,",
  "tika-vin08t1:54_4": "na bhagavantaṁ sītaṁ ahosi.",
  "tika-vin08t1:54_5": "Nikkhante majjhime yāme sītaṁ bhagavantaṁ ahosi,",
  "tika-vin08t1:54_6": "tatiyaṁ bhagavā cīvaraṁ pārupi,",
  "tika-vin08t1:54_7": "na bhagavantaṁ sītaṁ ahosi.",
  "tika-vin08t1:54_8": "Nikkhante pacchime yāme uddhaste aruṇe nandimukhiyā rattiyā sītaṁ bhagavantaṁ ahosi,",
  "tika-vin08t1:54_9": "catutthaṁ bhagavā cīvaraṁ pārupi,",
  "tika-vin08t1:54_10": "na bhagavantaṁ sītaṁ ahosī”ti.",
  "tika-vin08t1:54_11": "Ayaṁ mahāvagge cīvarakkhandhakāgatā vinayapāḷi.",
  "tika-vin08t1:54_12": "Pāḷiyaṁ nandimukhiyāti tuṭṭhimukhiyā,",
  "tika-vin08t1:54_13": "pasannadisāmukhāyāti attho.",
  "tika-vin08t1:54_14": "Ayaṁ taṁsaṁvaṇṇanāya vimativinodanīpāṭho.",
  "tika-vin08t1:55_0": "“Tena kho pana samayena buddho bhagavā sāvatthiyaṁ viharati pubbārāme migāramātupāsāde.",
  "tika-vin08t1:55_1": "Tena kho pana samayena bhagavā tadahuposathe bhikkhusaṅghaparivuto nisinno hoti.",
  "tika-vin08t1:55_2": "Atha kho āyasmā ānando abhikkantāya rattiyā nikkhante paṭhame yāme uṭṭhāyāsanā ekaṁsaṁ uttarāsaṅgaṁ karitvā",
  "tika-vin08t1:55_3": "yena bhagavā tenañjaliṁ paṇāmetvā bhagavantaṁ etadavoca –",
  "tika-vin08t1:55_4": "abhikkantā,",
  "tika-vin08t1:55_5": "bhante ratti,",
  "tika-vin08t1:55_6": "nikkhanto paṭhamo yāmo,",
  "tika-vin08t1:55_7": "ciranisinno bhikkhusaṅgho, uddisatu, bhante,",
  "tika-vin08t1:55_8": "bhagavā bhikkhūnaṁ pātimokkhanti.",
  "tika-vin08t1:55_9": "Evaṁ vutte bhagavā tuṇhī ahosi.",
  "tika-vin08t1:55_10": "Dutiyampi kho āyasmā ānando abhikkantāya rattiyā nikkhante majjhime yāme uṭṭhāyāsanā ekaṁsaṁ uttarāsaṅgaṁ",
  "tika-vin08t1:55_11": "karitvā yena bhagavā tenañjaliṁ paṇāmetvā bhagavantaṁ etadavoca –",
  "tika-vin08t1:55_12": "abhikkantā, bhante, ratti,",
  "tika-vin08t1:55_13": "nikkhanto majjhimo yāmo,",
  "tika-vin08t1:55_14": "ciranisinno bhikkhusaṅgho, uddisatu, bhante,",
  "tika-vin08t1:55_15": "bhagavā bhikkhūnaṁ pātimokkhanti.",
  "tika-vin08t1:55_16": "Dutiyampi bhagavā tuṇhī ahosi.",
  "tika-vin08t1:55_17": "Tatiyampi kho āyasmā ānando abhikkantāya rattiyā nikkhante pacchime yāme uddhaste aruṇe nandimukhiyā",
  "tika-vin08t1:55_18": "rattiyā uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca –",
  "tika-vin08t1:55_19": "abhikkantā, bhante, ratti,",
  "tika-vin08t1:55_20": "nikkhanto pacchimo yāmo,",
  "tika-vin08t1:55_21": "uddhastaṁ aruṇaṁ,",
  "tika-vin08t1:55_22": "nandimukhī ratti,",
  "tika-vin08t1:55_23": "ciranisinno bhikkhusaṅgho,",
  "tika-vin08t1:55_24": "uddisatu bhante bhagavā bhikkhūnaṁ pātimokkhanti.",
  "tika-vin08t1:55_25": "Aparisuddhā, ānanda,",
  "tika-vin08t1:55_26": "parisā”ti.",
  "tika-vin08t1:55_27": "Ayaṁ cūḷavagge pātimokkhaṭṭhapanakkhandhakāgatā aparāpi vinayapāḷi.",
  "tika-vin08t1:56_0": "Nandimukhiyā rattiyāti aruṇuṭṭhitakāle pītimukhā viya ratti khāyati.",
  "tika-vin08t1:56_1": "Tenāha “nandimukhiyā”ti ayaṁ taṁsaṁvaṇṇanābhūtasamantapāsādikaṭṭhakathāpāṭho.",
  "tika-vin08t1:56_2": "Abhikkantāti parikkhīṇā.",
  "tika-vin08t1:56_3": "Uddhaste aruṇeti uggate aruṇasīse.",
  "tika-vin08t1:56_4": "Nandimukhiyāti tuṭṭhimukhiyā.",
  "tika-vin08t1:56_5": "Ayaṁ taṁsaṁvaṇṇanābhūtasāratthadīpanīpāṭho.",
  "tika-vin08t1:56_6": "Pāḷiyaṁ nandimukhiyāti odātadisāmukhitāya tuṭṭhamukhiyā.",
  "tika-vin08t1:56_7": "Ayaṁ taṁsaṁvaṇṇanāya vimativinodanīpāṭho.",
  "tika-vin08t1:57_0": "“Tatiyampi kho āyasmā ānando abhikkantāyarattiyā nikkhante pacchime yāme uddhaste aruṇe nandimukhiyā",
  "tika-vin08t1:57_1": "rattiyā uṭṭhāyāsanā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ etadavoca –",
  "tika-vin08t1:57_2": "abhikkantā, bhante, ratti,",
  "tika-vin08t1:57_3": "nikkhanto pacchimo yāmo,",
  "tika-vin08t1:57_4": "uddhasto aruṇo,",
  "tika-vin08t1:57_5": "nandimukhī ratti,",
  "tika-vin08t1:57_6": "ciranisinnā āgantukā bhikkhū,",
  "tika-vin08t1:57_7": "paṭisammodatu, bhante,",
  "tika-vin08t1:57_8": "bhagavā āgantuke bhikkhū”ti.",
  "tika-vin08t1:57_9": "Ayaṁ udānāgatā suttantapāḷi.",
  "tika-vin08t1:57_10": "Uddhastearuṇeti uggate aruṇe.",
  "tika-vin08t1:57_11": "Aruṇo nāma puratthimadisāyaṁ sūriyodayato puretarameva uṭṭhitobhāso.",
  "tika-vin08t1:57_12": "Nandimukhiyā rattiyāti aruṇassa uggatattā eva aruṇobhāya sūriyālokūpajīvino satte nandāpanamukhiyā rattiyā jātāya,",
  "tika-vin08t1:57_13": "vibhāyamānāyāti attho.",
  "tika-vin08t1:57_14": "Ayaṁ taṁsaṁvaṇṇanābhūtā udānaṭṭhakathā.",
  "tika-vin08t1:58_0": "Iti ettakāsu vinayasuttantāgatāsu pāḷiyaṭṭhakathāṭīkāsu ekasmimpiṭhāne aruṇo catukkhattuṁ uggatoti natthi,",
  "tika-vin08t1:58_1": "ekavārameva vutto.",
  "tika-vin08t1:58_2": "Catubbidhavaṇṇasamannāgatotipi natthi,",
  "tika-vin08t1:58_3": "ekavaṇṇo eva vutto.",
  "tika-vin08t1:58_4": "Jātakaṭṭhakathāyampi rattavaṇṇo eva vutto,",
  "tika-vin08t1:58_5": "na setavaṇṇādiko.",
  "tika-vin08t1:58_6": "Nandimukhīti ca satte nandāpanadisāmukhī ratti eva vuttā,",
  "tika-vin08t1:58_7": "na aruṇassa nandiyāvaṭṭapupphasadisavaṇṇatā.",
  "tika-vin08t1:58_8": "Tenāha “satte nandāpanamukhiyā rattiyā”ti.",
  "tika-vin08t1:58_9": "Evaṁ abhidhānappadīpikāpakaraṇavacanena viruddhattā pāḷiyaṭṭhakathādīhi asaṁsandanato dubbalasādhakattā ca ayampi vādo ayuttoyevāti daṭṭhabbo,",
  "tika-vin08t1:58_10": "tasmā sammāsambuddhassa āṇaṁ anatikkantena lajjibhikkhunā yadi kenaci appaṭicchanne vivaṭokāse hoti,",
  "tika-vin08t1:58_11": "macchakkhisamānaabyattarattobhāsassa paññāyamānakālato paṭṭhāya vattanikkhipanādikammaṁ kātabbaṁ.",
  "tika-vin08t1:59_0": "Yadi pana pabbatādinā paṭicchannaṭṭhānaṁ hoti,",
  "tika-vin08t1:59_1": "yattakena kālena vivaṭaṭṭhāne rattobhāso paññāyati,",
  "tika-vin08t1:59_2": "sūriyamaṇḍalassa dissanakālato ekaghaṭikāmattena vā dvighaṭikāmattena vā tattakaṁ kālaṁ sallakkhetvā",
  "tika-vin08t1:59_3": "imasmiṁ kāle aruṇo uggato bhaveyyāti takketvā kātabbaṁ,",
  "tika-vin08t1:59_4": "saṁsayaṁ anicchantena tatopi kañcikālaṁ adhivāsetvā nissaṁsayakāle kattabbaṁ,",
  "tika-vin08t1:59_5": "ayaṁ tattha sāmīci.",
  "tika-vin08t1:59_6": "Ayaṁ pana vādo yathāvuttappakaraṇavacanehi suṭṭhu saṁsandati yathā gaṅgodakena yamunodakaṁ,",
  "tika-vin08t1:59_7": "tasmā paṇḍitehi punappunaṁ pubbāparaṁ āloḷentena manasi kātabbo.",
  "tika-vin08t1:59_8": "Evaṁ manasi karitvā aruṇapaṭisaṁyuttesu ṭhānesu saṁsayo chinditabbo,",
  "tika-vin08t1:59_9": "saṁsayaṁ chinditvā visāradena hutvā taṁ taṁ kammaṁ kātabbanti.",
  "tika-vin08t1:60_0": "Visuddhatthāya sīlassa, bhikkhūnaṁ piyasīlinaṁ;",
  "tika-vin08t1:61_0": "Katāruṇakathā esā, na sārambhādikāraṇā.",
  "tika-vin08t1:62_0": "Tasmā suṭṭhūpadhāretvā, yuttaṁ gaṇhantu sādhavo;",
  "tika-vin08t1:63_0": "Ayuttañce chaḍḍayantu, mā hontu dummanādayoti.",
  "tika-vin08t1:64_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t1:65_0": "Divāseyyavinicchayakathālaṅkāro nāma",
  "tika-vin08t1:66_0": "Paṭhamo paricchedo."
}