{
  "mil5.4.2:0.1_0": "Milindapañha",
  "mil5.4.2:0.2_0": "Meṇḍakapañha",
  "mil5.4.2:0.3_0": "Sabbaññutañāṇavagga",
  "mil5.4.2:0.4_0": "2. Dhammavinayapaṭicchannāpaṭicchannapañha",
  "mil5.4.2:1.1_0": "“Bhante nāgasena, bhāsitampetaṁ bhagavatā—",
  "mil5.4.2:1.2_0": "‘tathāgatappavedito, bhikkhave,",
  "mil5.4.2:1.2_1": "dhammavinayo vivaṭo virocati no paṭicchanno’ti.",
  "mil5.4.2:1.3_0": "Puna ca pātimokkhuddeso kevalañca vinayapiṭakaṁ pihitaṁ paṭicchannaṁ.",
  "mil5.4.2:1.4_0": "Yadi, bhante nāgasena,",
  "mil5.4.2:1.4_1": "jinasāsane yuttaṁ vā pattaṁ vā samayaṁ labhetha,",
  "mil5.4.2:1.4_2": "vinayapaṇṇatti vivaṭā sobheyya.",
  "mil5.4.2:1.5_0": "Kena kāraṇena?",
  "mil5.4.2:1.6_0": "Kevalaṁ tattha sikkhā saṁyamo niyamo sīlaguṇaācārapaṇṇatti attharaso dhammaraso vimuttiraso.",
  "mil5.4.2:1.7_0": "Yadi, bhante nāgasena, bhagavatā bhaṇitaṁ—",
  "mil5.4.2:1.8_0": "‘tathāgatappavedito, bhikkhave,",
  "mil5.4.2:1.8_1": "dhammavinayo vivaṭo virocati no paṭicchanno’ti,",
  "mil5.4.2:1.8_2": "tena hi ‘pātimokkhuddeso kevalañca vinayapiṭakaṁ pihitaṁ paṭicchannan’ti yaṁ vacanaṁ, taṁ micchā.",
  "mil5.4.2:1.9_0": "Yadi pātimokkhuddeso kevalañca vinayapiṭakaṁ pihitaṁ paṭicchannaṁ, tena hi ‘tathāgatappavedito, bhikkhave,",
  "mil5.4.2:1.9_1": "dhammavinayo vivaṭo virocati no paṭicchanno’ti tampi vacanaṁ micchā.",
  "mil5.4.2:1.10_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.2:2.1_0": "“Bhāsitampetaṁ, mahārāja, bhagavatā—",
  "mil5.4.2:2.2_0": "‘tathāgatappavedito, bhikkhave,",
  "mil5.4.2:2.2_1": "dhammavinayo vivaṭo virocati no paṭicchanno’ti.",
  "mil5.4.2:2.3_0": "Puna ca pātimokkhuddeso kevalañca vinayapiṭakaṁ pihitaṁ paṭicchannaṁ, tañca pana na sabbesaṁ, sīmaṁ katvā pihitaṁ.",
  "mil5.4.2:3.1_0": "Tividhena, mahārāja,",
  "mil5.4.2:3.1_1": "bhagavatā pātimokkhuddeso sīmaṁ katvā pihito,",
  "mil5.4.2:3.1_2": "pubbakānaṁ tathāgatānaṁ vaṁsavasena pātimokkhuddeso sīmaṁ katvā pihito, dhammassa garukattā pihito,",
  "mil5.4.2:3.1_3": "bhikkhubhūmiyā garukattā pihito.",
  "mil5.4.2:4.1_0": "Kathaṁ pubbakānaṁ tathāgatānaṁ vaṁsavasena pātimokkhuddeso sīmaṁ katvā pihito?",
  "mil5.4.2:4.2_0": "Eso vaṁso, mahārāja,",
  "mil5.4.2:4.2_1": "sabbesaṁ pubbakānaṁ tathāgatānaṁ yadidaṁ bhikkhumajjhe pātimokkhuddeso avasesānaṁ pihito.",
  "mil5.4.2:4.3_0": "Yathā, mahārāja,",
  "mil5.4.2:4.3_1": "khattiyānaṁ khattiyamāyā khattiyesuyeva carati,",
  "mil5.4.2:4.3_2": "evametaṁ khattiyānaṁ lokassa paveṇī avasesānaṁ pihitā;",
  "mil5.4.2:4.4_0": "evameva kho, mahārāja,",
  "mil5.4.2:4.4_1": "eso vaṁso sabbesaṁ pubbakānaṁ tathāgatānaṁ yadidaṁ bhikkhumajjhe pātimokkhuddeso avasesānaṁ pihito.",
  "mil5.4.2:5.1_0": "Yathā vā pana, mahārāja, mahiyā gaṇā vattanti, seyyathidaṁ—",
  "mil5.4.2:5.2_0": "mallā atoṇā pabbatā dhammagiriyā brahmagiriyā naṭakā naccakā laṅghakā pisācā maṇibhaddā puṇṇabaddhā candimasūriyā siridevatā kālidevatā,",
  "mil5.4.2:5.2_1": "sivā vasudevā ghanikā asipāsā bhaddiputtāti,",
  "mil5.4.2:5.2_2": "tesaṁ tesaṁ rahassaṁ tesu tesu gaṇesuyeva carati, avasesānaṁ pihitaṁ;",
  "mil5.4.2:5.3_0": "evameva kho, mahārāja,",
  "mil5.4.2:5.3_1": "eso vaṁso sabbesaṁ pubbakānaṁ tathāgatānaṁ yadidaṁ bhikkhumajjhe pātimokkhuddeso avasesānaṁ pihito.",
  "mil5.4.2:5.4_0": "Evaṁ pubbakānaṁ tathāgatānaṁ vaṁsavasena pātimokkhuddeso sīmaṁ katvā pihito.",
  "mil5.4.2:6.1_0": "Kathaṁ dhammassa garukattā pātimokkhuddeso sīmaṁ katvā pihito?",
  "mil5.4.2:6.2_0": "Dhammo, mahārāja, garuko bhāriyo,",
  "mil5.4.2:6.2_1": "tattha sammattakārī aññaṁ ārādheti,",
  "mil5.4.2:6.2_2": "taṁ tattha paramparāsammattakāritāya pāpuṇāti,",
  "mil5.4.2:6.2_3": "na taṁ tattha paramparāsammattakāritāya pāpuṇāti,",
  "mil5.4.2:6.2_4": "mā cāyaṁ sāradhammo varadhammo asammattakārīnaṁ hatthagato oññāto avaññāto hīḷito khīḷito garahito bhavatu,",
  "mil5.4.2:6.2_5": "mā cāyaṁ sāradhammo varadhammo dujjanagato oññāto avaññāto hīḷito khīḷito garahito bhavatūti.",
  "mil5.4.2:6.3_0": "Evaṁ dhammassa garukattā pātimokkhuddeso sīmaṁ katvā pihito.",
  "mil5.4.2:7.1_0": "Yathā, mahārāja,",
  "mil5.4.2:7.1_1": "sāravarapavaraabhijātajātimantarattalohitacandanaṁ nāma savarapuramanugataṁ oññātaṁ avaññātaṁ hīḷitaṁ khīḷitaṁ garahitaṁ bhavati;",
  "mil5.4.2:7.2_0": "evameva kho, mahārāja,",
  "mil5.4.2:7.2_1": "mā cāyaṁ sāradhammo varadhammo paramparāasammattakārīnaṁ hatthagato oññāto avaññāto hīḷito khīḷito garahito bhavatu,",
  "mil5.4.2:7.2_2": "mā cāyaṁ sāradhammo varadhammo dujjanagato oññāto avaññāto hīḷito khīḷito garahito bhavatūti.",
  "mil5.4.2:7.3_0": "Evaṁ dhammassa garukattā pātimokkhuddeso sīmaṁ katvā pihito.",
  "mil5.4.2:8.1_0": "Kathaṁ bhikkhubhūmiyā garukattā pātimokkhuddeso sīmaṁ katvā pihito?",
  "mil5.4.2:8.2_0": "Bhikkhubhāvo kho, mahārāja,",
  "mil5.4.2:8.2_1": "loke atuliyo appamāṇo anagghiyo,",
  "mil5.4.2:8.2_2": "na sakkā kenaci agghāpetuṁ tuletuṁ parimetuṁ,",
  "mil5.4.2:8.2_3": "māyaṁ evarūpe bhikkhubhāve ṭhito lokena samasamo bhavatūti bhikkhūnaṁyeva antare pātimokkhuddeso carati.",
  "mil5.4.2:8.3_0": "Yathā, mahārāja,",
  "mil5.4.2:8.3_1": "loke varapavarabhaṇḍaṁ vatthaṁ vā attharaṇaṁ vā gajaturaṅgarathasuvaṇṇarajatamaṇimuttāitthiratanādīni vā vijitakammasūrā vā sabbe te rājānamupagacchanti;",
  "mil5.4.2:8.4_0": "evameva kho, mahārāja,",
  "mil5.4.2:8.4_1": "yāvatā loke sugatāgamapariyattiācārasaṁyamasīlasaṁvaraguṇā,",
  "mil5.4.2:8.4_2": "sabbe te bhikkhusaṅghamupagatā bhavanti.",
  "mil5.4.2:8.5_0": "Evaṁ bhikkhubhūmiyā garukattā pātimokkhuddeso sīmaṁ katvā pihito”ti.",
  "mil5.4.2:8.6_0": "“Sādhu, bhante nāgasena,",
  "mil5.4.2:8.6_1": "evametaṁ tathā sampaṭicchāmī”ti.",
  "mil5.4.2:9.1_0": "Dhammavinayapaṭicchannāpaṭicchannapañho dutiyo."
}