{
  "atk-abh03a26:0_0": "11. Ekādasamavaggo",
  "atk-abh03a26:1_0": "1-3. Tissopi anusayakathāvaṇṇanā",
  "atk-abh03a26:2_0": "605-613.",
  "atk-abh03a26:2_1": "Idāni anusayā abyākatā, ahetukā,",
  "atk-abh03a26:2_2": "cittavippayuttāti tissopi anusayakathā nāma honti.",
  "atk-abh03a26:2_3": "Tattha yasmā puthujjano kusalābyākate citte vattamāne “sānusayo”ti vattabbo,",
  "atk-abh03a26:2_4": "yo cassa tasmiṁ khaṇe hetu,",
  "atk-abh03a26:2_5": "na tena hetunā anusayā sahetukā,",
  "atk-abh03a26:2_6": "na tena cittena sampayuttā,",
  "atk-abh03a26:2_7": "tasmā “te abyākatā, ahetukā,",
  "atk-abh03a26:2_8": "cittavippayuttā”ti yesaṁ laddhi,",
  "atk-abh03a26:2_9": "seyyathāpi mahāsaṁghikānañceva sammitiyānañca;",
  "atk-abh03a26:2_10": "te sandhāya tīsupi kathāsu pucchā sakavādissa,",
  "atk-abh03a26:2_11": "paṭiññā itarassa.",
  "atk-abh03a26:2_12": "Sesaṁ heṭṭhā vuttanayattā sakkā pāḷimaggeneva jānitunti,",
  "atk-abh03a26:2_13": "tasmā na vitthāritanti.",
  "atk-abh03a26:3_0": "Tissopi anusayakathāvaṇṇanā.",
  "atk-abh03a26:4_0": "4. Ñāṇakathāvaṇṇanā",
  "atk-abh03a26:5_0": "614-615.",
  "atk-abh03a26:5_1": "Idāni ñāṇakathā nāma hoti.",
  "atk-abh03a26:5_2": "Tattha maggañāṇena aññāṇe vigatepi puna cakkhuviññāṇādivasena ñāṇavippayuttacitte vattamāne yasmā taṁ maggacittaṁ na pavattati,",
  "atk-abh03a26:5_3": "tasmā “na vattabbaṁ ñāṇī”ti yesaṁ laddhi,",
  "atk-abh03a26:5_4": "seyyathāpi mahāsaṁghikānaṁ;",
  "atk-abh03a26:5_5": "te sandhāya pucchā sakavādissa,",
  "atk-abh03a26:5_6": "paṭiññā itarassa.",
  "atk-abh03a26:5_7": "Atha naṁ “yadi aññāṇe vigate ‘ñāṇī’ti paññatti na siyā,",
  "atk-abh03a26:5_8": "rāgādīsu vigatesu vītarāgādipaññattipi na siyāti puggalapaññattiyaṁ akovidosī”ti codetuṁ rāge vigatetiādimāha.",
  "atk-abh03a26:5_9": "Itaro tesu vigatesu sarāgādibhāve yuttiṁ apassanto paṭikkhipati.",
  "atk-abh03a26:5_10": "Pariyosāne yasmā ñāṇapaṭilābhena so ñāṇīti vattabbataṁ arahati,",
  "atk-abh03a26:5_11": "tasmā na hevanti paṭikkhepo sakavādissāti.",
  "atk-abh03a26:6_0": "Ñāṇakathāvaṇṇanā.",
  "atk-abh03a26:7_0": "5. Ñāṇaṁ cittavippayuttantikathāvaṇṇanā",
  "atk-abh03a26:8_0": "616-617.",
  "atk-abh03a26:8_1": "Idāni ñāṇaṁ cittavippayuttantikathā nāma hoti.",
  "atk-abh03a26:8_2": "Tattha yasmā arahā cakkhuviññāṇādisamaṅgī paṭiladdhaṁ maggañāṇaṁ sandhāya “ñāṇī”ti vuccati,",
  "atk-abh03a26:8_3": "na cassa taṁ tena cittena sampayuttaṁ,",
  "atk-abh03a26:8_4": "tasmā “ñāṇaṁ cittavippayutta”nti yesaṁ laddhi,",
  "atk-abh03a26:8_5": "seyyathāpi pubbaseliyānaṁ;",
  "atk-abh03a26:8_6": "te sandhāya pucchā sakavādissa,",
  "atk-abh03a26:8_7": "paṭiññā itarassa.",
  "atk-abh03a26:8_8": "Atha naṁ “yadi te ñāṇaṁ cittavippayuttaṁ cittavippayuttesu rūpādīsu aññataraṁ siyā”ti codetuṁ rūpantiādimāha.",
  "atk-abh03a26:8_9": "Itaro paṭikkhipati.",
  "atk-abh03a26:8_10": "Sesaṁ heṭṭhā vuttanayameva.",
  "atk-abh03a26:8_11": "Pariyosāne pana paññavāti puṭṭho paṭilābhavasena taṁ pavattiṁ icchati,",
  "atk-abh03a26:8_12": "tasmā paṭijānātīti.",
  "atk-abh03a26:9_0": "Ñāṇaṁ cittavippayuttantikathāvaṇṇanā.",
  "atk-abh03a26:10_0": "6. Idaṁ dukkhantikathāvaṇṇanā",
  "atk-abh03a26:11_0": "618-820.",
  "atk-abh03a26:11_1": "Idāni idaṁ dukkhantikathā nāma hoti.",
  "atk-abh03a26:11_2": "Tattha yesaṁ “lokuttaramaggakkhaṇe yogāvacaro idaṁ dukkhanti vācaṁ bhāsati,",
  "atk-abh03a26:11_3": "evamassa idaṁ dukkhanti vācaṁ bhāsato ca idaṁ dukkhanti ñāṇaṁ pavattatī”ti laddhi,",
  "atk-abh03a26:11_4": "seyyathāpi andhakānaṁ;",
  "atk-abh03a26:11_5": "te sandhāya pucchā sakavādissa,",
  "atk-abh03a26:11_6": "maggakkhaṇe tathā vācābhāsanaṁ ñāṇappavattiñca sandhāya paṭiññā itarassa.",
  "atk-abh03a26:11_7": "Yasmā pana so sesasaccapaṭisaṁyuttaṁ vācaṁ puthujjanova bhāsati,",
  "atk-abh03a26:11_8": "na ca tassa tathā ñāṇappavattīti icchati,",
  "atk-abh03a26:11_9": "tasmā samudayādipañhesu paṭikkhipati.",
  "atk-abh03a26:11_10": "Rūpaṁ aniccantiādi dukkhapariyāyadassanavasena vuttaṁ.",
  "atk-abh03a26:11_11": "Itaro pana sakasamaye tādisaṁ vohāraṁ apassanto paṭikkhipati.",
  "atk-abh03a26:11_12": "Iti ca danti cātiādi yadi tassa dukkhe ñāṇaṁ pavattati,",
  "atk-abh03a26:11_13": "i-kāra daṁ-kāra du-kāra kha-kāresu paṭipāṭiyā catūhi ñāṇehi pavattitabbanti dassetuṁ vuttaṁ.",
  "atk-abh03a26:11_14": "Itaro pana tathā na icchati,",
  "atk-abh03a26:11_15": "tasmā paṭikkhipati.",
  "atk-abh03a26:12_0": "Idaṁ dukkhantikathāvaṇṇanā.",
  "atk-abh03a26:13_0": "7. Iddhibalakathāvaṇṇanā",
  "atk-abh03a26:14_0": "621-624.",
  "atk-abh03a26:14_1": "Idāni iddhibalakathā nāma hoti.",
  "atk-abh03a26:14_2": "Tattha iddhipādabhāvanānisaṁsassa atthaṁ ayoniso gahetvā “iddhibalena samannāgato kappaṁ tiṭṭheyyā”ti yesaṁ laddhi,",
  "atk-abh03a26:14_3": "seyyathāpi mahāsaṁghikānaṁ;",
  "atk-abh03a26:14_4": "te sandhāya iddhibalena samannāgato kappaṁ tiṭṭheyyāti pucchā sakavādissa.",
  "atk-abh03a26:14_5": "Tattha kappo nāma mahākappo,",
  "atk-abh03a26:14_6": "kappekadeso,",
  "atk-abh03a26:14_7": "āyukappoti tividho.",
  "atk-abh03a26:14_8": "“Cattārimāni,",
  "atk-abh03a26:14_9": "bhikkhave,",
  "atk-abh03a26:14_10": "kappassa asaṅkhyeyyānī”ti ettha hi mahākappova kappoti vutto.",
  "atk-abh03a26:14_11": "“Brahmakāyikānaṁ devānaṁ kappo āyuppamāṇa”nti ettha kappekadesā.",
  "atk-abh03a26:14_12": "“Kappaṁ nirayamhi paccati,",
  "atk-abh03a26:14_13": "kappaṁ saggamhi modatī”ti ettha āyukappo.",
  "atk-abh03a26:14_14": "Āyukappanaṁ āyuvidhānaṁ kammassa vipākavasena vā vassagaṇanāya vā āyuparicchedoti attho.",
  "atk-abh03a26:14_15": "Tesu mahākappaṁ sandhāya pucchati,",
  "atk-abh03a26:14_16": "itaro paṭijānāti.",
  "atk-abh03a26:15_0": "Atha naṁ sakavādī “sace te iddhibalena samannāgato,",
  "atk-abh03a26:15_1": "‘yo ciraṁ jīvati,",
  "atk-abh03a26:15_2": "so vassasataṁ appaṁ vā bhiyyo’ti evaṁ paricchinnā āyukappā uddhaṁ mahākappaṁ vā mahākappekadesaṁ vā jīveyya",
  "atk-abh03a26:15_3": "iddhimayikenassa āyunā bhavitabba”nti codetuṁ iddhimayiko so āyūtiādimāha.",
  "atk-abh03a26:15_4": "Itaro “jīvitindriyaṁ nāma iddhimayikaṁ natthi,",
  "atk-abh03a26:15_5": "kammasamuṭṭhānamevā”ti vuttattā paṭikkhipati.",
  "atk-abh03a26:15_6": "Ko panettha iddhimato viseso,",
  "atk-abh03a26:15_7": "nanu aniddhimāpi āyukappaṁ tiṭṭheyyāti?",
  "atk-abh03a26:15_8": "Ayaṁ viseso –",
  "atk-abh03a26:15_9": "iddhimā hi yāvatāyukaṁ jīvitappavattiyā antarāyakare dhamme iddhibalena paṭibāhitvā antarā akālamaraṇaṁ nivāretuṁ sakkoti,",
  "atk-abh03a26:15_10": "aniddhimato etaṁ balaṁ natthi.",
  "atk-abh03a26:15_11": "Ayametesaṁ viseso.",
  "atk-abh03a26:16_0": "Atītaṁ anāgatanti idaṁ avisesena kappaṁ tiṭṭheyyāti paṭiññātattā codeti.",
  "atk-abh03a26:16_1": "Dve kappetiādi “yadi iddhimā jīvitaparicchedaṁ atikkamituṁ sakkoti,",
  "atk-abh03a26:16_2": "na kevalaṁ ekaṁ anekepi kappe tiṭṭheyyā”ti codanatthaṁ vuttaṁ.",
  "atk-abh03a26:16_3": "Uppanno phassotiādi na sabbaṁ iddhiyā labbhati,",
  "atk-abh03a26:16_4": "iddhiyā avisayopi atthīti dassetuṁ vuttaṁ.",
  "atk-abh03a26:16_5": "Sesamettha uttānatthamevāti.",
  "atk-abh03a26:17_0": "Iddhibalakathāvaṇṇanā.",
  "atk-abh03a26:18_0": "8. Samādhikathāvaṇṇanā",
  "atk-abh03a26:19_0": "625-626.",
  "atk-abh03a26:19_1": "Idāni samādhikathā nāma hoti.",
  "atk-abh03a26:19_2": "Tattha yesaṁ ekacittakkhaṇe uppannāpi ekaggatā samādhānaṭṭhena samādhīti aggahetvā “satta rattindivāni",
  "atk-abh03a26:19_3": "ekantasukhapaṭisaṁvedī viharitu”ntiādivacanaṁ nissāya “cittasantati samādhī”ti laddhi,",
  "atk-abh03a26:19_4": "seyyathāpi sabbatthivādānañceva uttarāpathakānañca;",
  "atk-abh03a26:19_5": "te sandhāya cittasantatīti pucchā sakavādissa,",
  "atk-abh03a26:19_6": "paṭiññā itarassa.",
  "atk-abh03a26:19_7": "Atha naṁ “yadi cittasantati samādhi,",
  "atk-abh03a26:19_8": "cittasantati nāma atītāpi atthi,",
  "atk-abh03a26:19_9": "anāgatāpi atthi.",
  "atk-abh03a26:19_10": "Na hi ekaṁ paccuppannacittameva cittasantati nāma hoti,",
  "atk-abh03a26:19_11": "kiṁ te sabbāpi sā samādhī”ti codetuṁ atītātiādimāha,",
  "atk-abh03a26:19_12": "itaro tathā anicchanto paṭikkhipati.",
  "atk-abh03a26:20_0": "Nanuatītaṁ niruddhantiādi “cittasantatiyaṁ paccuppannameva cittaṁ kiccakaraṁ,",
  "atk-abh03a26:20_1": "atītānāgataṁ niruddhattā anuppannattā ca natthi,",
  "atk-abh03a26:20_2": "kathaṁ taṁ samādhi nāma hotī”ti dassetuṁ vuttaṁ.",
  "atk-abh03a26:20_3": "Ekacittakkhaṇikoti pucchā paravādissa.",
  "atk-abh03a26:20_4": "Tato yā sakasamaye “samādhiṁ,",
  "atk-abh03a26:20_5": "bhikkhave,",
  "atk-abh03a26:20_6": "bhāvethā”tiādīsu paccuppannakusalacittasampayuttā ekaggatā samādhīti vuttā,",
  "atk-abh03a26:20_7": "taṁ sandhāya paṭiññā sakavādissa.",
  "atk-abh03a26:20_8": "Cakkhuviññāṇasamaṅgītiādi “ekacittakkhaṇiko”ti vacanamattaṁ gahetvā chalena vuttaṁ,",
  "atk-abh03a26:20_9": "teneva sakavādinā paṭikkhittaṁ.",
  "atk-abh03a26:20_10": "Nanu vuttaṁ bhagavatāti suttaṁ purimapacchimavasena pavattamānassa samādhissa abbokiṇṇataṁ sādheti,",
  "atk-abh03a26:20_11": "na santatiyā samādhibhāvaṁ,",
  "atk-abh03a26:20_12": "tasmā asādhakanti.",
  "atk-abh03a26:21_0": "Samādhikathāvaṇṇanā.",
  "atk-abh03a26:22_0": "9. Dhammaṭṭhitatākathāvaṇṇanā",
  "atk-abh03a26:23_0": "627.",
  "atk-abh03a26:23_1": "Idāni dhammaṭṭhitatākathā nāma hoti.",
  "atk-abh03a26:23_2": "Tattha “ṭhitāva sā dhātū”ti vacanaṁ nissāya “paṭiccasamuppādasaṅkhātā dhammaṭṭhitatā nāma ekā atthi,",
  "atk-abh03a26:23_3": "sā ca parinipphannā”ti yesaṁ laddhi,",
  "atk-abh03a26:23_4": "seyyathāpi andhakānaṁ;",
  "atk-abh03a26:23_5": "te sandhāya pucchā sakavādissa,",
  "atk-abh03a26:23_6": "paṭiññā itarassa.",
  "atk-abh03a26:23_7": "Atha naṁ “yadi parinipphannānaṁ avijjādīnaṁ aññā dhammaṭṭhitatā nāma parinipphannā atthi,",
  "atk-abh03a26:23_8": "tāyapi ca te dhammaṭṭhitatāya aññā ṭhitatā parinipphannā āpajjatī”ti codetuṁ tāya ṭhitatātiādimāha.",
  "atk-abh03a26:23_9": "Paravādī evarūpāya laddhiyā abhāvena paṭikkhipati.",
  "atk-abh03a26:23_10": "Dutiyaṁ puṭṭho anantarapaccayatañceva aññamaññapaccayatañca sandhāya paṭijānāti.",
  "atk-abh03a26:23_11": "Sesaṁ heṭṭhā vuttanayattā uttānatthamevāti.",
  "atk-abh03a26:24_0": "Dhammaṭṭhitatākathāvaṇṇanā.",
  "atk-abh03a26:25_0": "10. Aniccatākathāvaṇṇanā",
  "atk-abh03a26:26_0": "628.",
  "atk-abh03a26:26_1": "Idāni aniccatākathā nāma hoti.",
  "atk-abh03a26:26_2": "Tattha “aniccānaṁ rūpādīnaṁ aniccatāpi rūpādayo viya parinipphannā”ti yesaṁ laddhi,",
  "atk-abh03a26:26_3": "seyyathāpi andhakānaṁ;",
  "atk-abh03a26:26_4": "te sandhāya pucchā sakavādissa,",
  "atk-abh03a26:26_5": "paṭiññā itarassa.",
  "atk-abh03a26:26_6": "Atha naṁ “yadi te rūpādayo viya aniccatā parinipphannā,",
  "atk-abh03a26:26_7": "tassāpi aññāya parinipphannāya aniccatāya bhavitabba”nti codetuṁ tāya aniccatāyātiādimāha.",
  "atk-abh03a26:26_8": "Itaro dvinnaṁ aniccatāya ekato abhāvena paṭikkhipitvā puna yasmā sā aniccatā niccā na hoti,",
  "atk-abh03a26:26_9": "teneva aniccena saddhiṁ antaradhāyati,",
  "atk-abh03a26:26_10": "tasmā paṭijānāti.",
  "atk-abh03a26:26_11": "Athassa sakavādī lesokāsaṁ adatvā yā tena dutiyā aniccatā paṭiññātā,",
  "atk-abh03a26:26_12": "tāyapi tato parāyapīti paramparavasena anupacchedadosaṁ āropento tāya tāyevātiādimāha.",
  "atk-abh03a26:26_13": "Jarā parinipphannātiādi yasmā uppannassa jarāmaraṇato aññā aniccatā nāma natthi,",
  "atk-abh03a26:26_14": "tasmā aniccatāvibhāgānuyuñjanavasena vuttaṁ.",
  "atk-abh03a26:26_15": "Tatrāpi paravādino purimanayeneva paṭiññā ca paṭikkhepo ca veditabbo.",
  "atk-abh03a26:27_0": "629.Rūpaṁ parinipphannantiādi yesaṁ sā aniccatā,",
  "atk-abh03a26:27_1": "tehi saddhiṁ saṁsandanatthaṁ vuttaṁ.",
  "atk-abh03a26:27_2": "Tattha “yathā parinipphannānaṁ rūpādīnaṁ aniccatājarāmaraṇāni atthi,",
  "atk-abh03a26:27_3": "evaṁ parinipphannānaṁ aniccatādīnaṁ tāni natthī”ti maññamāno ekantena paṭikkhipatiyevāti.",
  "atk-abh03a26:28_0": "Aniccatākathāvaṇṇanā.",
  "atk-abh03a26:29_0": "Ekādasamo vaggo."
}