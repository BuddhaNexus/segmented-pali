{
  "mil6.3.11:0.1_0": "Milindapañha",
  "mil6.3.11:0.2_0": "Anumānapañha",
  "mil6.3.11:0.3_0": "Vessantaravagga",
  "mil6.3.11:0.4_0": "11. Nibbānasacchikaraṇapañha",
  "mil6.3.11:1.1_0": "“Bhante nāgasena, tumhe bhaṇatha—",
  "mil6.3.11:1.2_0": "‘nibbānaṁ na atītaṁ, na anāgataṁ, na paccuppannaṁ, na uppannaṁ na anuppannaṁ na uppādanīyan’ti.",
  "mil6.3.11:1.3_0": "Idha,",
  "mil6.3.11:1.3_1": "bhante nāgasena,",
  "mil6.3.11:1.3_2": "yo koci sammāpaṭipanno nibbānaṁ sacchikaroti,",
  "mil6.3.11:1.3_3": "so uppannaṁ sacchikaroti,",
  "mil6.3.11:1.3_4": "udāhu uppādetvā sacchikarotī”ti?",
  "mil6.3.11:1.4_0": "“Yo koci, mahārāja,",
  "mil6.3.11:1.4_1": "sammāpaṭipanno nibbānaṁ sacchikaroti,",
  "mil6.3.11:1.4_2": "so na uppannaṁ sacchikaroti,",
  "mil6.3.11:1.4_3": "na uppādetvā sacchikaroti, api ca, mahārāja,",
  "mil6.3.11:1.4_4": "atthesā nibbānadhātu,",
  "mil6.3.11:1.4_5": "yaṁ so sammāpaṭipanno sacchikarotī”ti.",
  "mil6.3.11:2.1_0": "“Mā,",
  "mil6.3.11:2.1_1": "bhante nāgasena,",
  "mil6.3.11:2.1_2": "imaṁ pañhaṁ paṭicchannaṁ katvā dīpehi,",
  "mil6.3.11:2.1_3": "vivaṭaṁ pākaṭaṁ katvā dīpehi chandajāto ussāhajāto,",
  "mil6.3.11:2.1_4": "yaṁ te sikkhitaṁ,",
  "mil6.3.11:2.1_5": "taṁ sabbaṁ etthevākirāhi,",
  "mil6.3.11:2.1_6": "etthāyaṁ jano sammūḷho vimatijāto saṁsayapakkhando,",
  "mil6.3.11:2.1_7": "bhindetaṁ antodosasallan”ti.",
  "mil6.3.11:2.2_0": "“Atthesā, mahārāja,",
  "mil6.3.11:2.2_1": "nibbānadhātu santā sukhā paṇītā,",
  "mil6.3.11:2.2_2": "taṁ sammāpaṭipanno jinānusiṭṭhiyā saṅkhāre sammasanto paññāya sacchikaroti.",
  "mil6.3.11:2.3_0": "Yathā, mahārāja, antevāsiko ācariyānusiṭṭhiyā vijjaṁ paññāya sacchikaroti;",
  "mil6.3.11:2.4_0": "evameva kho, mahārāja, sammāpaṭipanno jinānusiṭṭhiyā paññāya nibbānaṁ sacchikaroti.",
  "mil6.3.11:3.1_0": "Kathaṁ pana taṁ nibbānaṁ daṭṭhabbanti?",
  "mil6.3.11:3.2_0": "Anītito nirupaddavato abhayato khemato santato sukhato sātato paṇītato sucito sītalato daṭṭhabbaṁ.",
  "mil6.3.11:4.1_0": "Yathā, mahārāja,",
  "mil6.3.11:4.1_1": "puriso bahukaṭṭhapuñjena jalitakaṭṭhitena agginā dayhamāno vāyāmena tato muñcitvā niraggikokāsaṁ pavisitvā tattha paramasukhaṁ labheyya;",
  "mil6.3.11:4.2_0": "evameva kho, mahārāja,",
  "mil6.3.11:4.2_1": "yo sammāpaṭipanno,",
  "mil6.3.11:4.2_2": "so yoniso manasikārena byapagatatividhaggisantāpaṁ paramasukhaṁ nibbānaṁ sacchikaroti.",
  "mil6.3.11:4.3_0": "Yathā, mahārāja, aggi, evaṁ tividhaggi daṭṭhabbo;",
  "mil6.3.11:4.4_0": "yathā aggigato puriso, evaṁ sammāpaṭipanno daṭṭhabbo;",
  "mil6.3.11:4.5_0": "yathā niraggikokāso, evaṁ nibbānaṁ daṭṭhabbaṁ.",
  "mil6.3.11:5.1_0": "Yathā vā pana, mahārāja,",
  "mil6.3.11:5.1_1": "puriso ahikukkuramanussakuṇapasarīravaḷañjakoṭṭhāsarāsigato kuṇapajaṭājaṭitantaramanupaviṭṭho vāyāmena",
  "mil6.3.11:5.1_2": "tato muñcitvā nikkuṇapokāsaṁ pavisitvā tattha paramasukhaṁ labheyya;",
  "mil6.3.11:5.2_0": "evameva kho, mahārāja,",
  "mil6.3.11:5.2_1": "yo sammāpaṭipanno,",
  "mil6.3.11:5.2_2": "so yoniso manasikārena byapagatakilesakuṇapaṁ paramasukhaṁ nibbānaṁ sacchikaroti.",
  "mil6.3.11:5.3_0": "Yathā, mahārāja, kuṇapaṁ, evaṁ pañca kāmaguṇā daṭṭhabbā;",
  "mil6.3.11:5.4_0": "yathā kuṇapagato puriso, evaṁ sammāpaṭipanno daṭṭhabbo;",
  "mil6.3.11:5.5_0": "yathā nikkuṇapokāso, evaṁ nibbānaṁ daṭṭhabbaṁ.",
  "mil6.3.11:6.1_0": "Yathā vā pana, mahārāja,",
  "mil6.3.11:6.1_1": "puriso bhīto tasito kampito viparītavibbhantacitto vāyāmena tato muñcitvā daḷhaṁ thiraṁ acalaṁ abhayaṭṭhānaṁ pavisitvā tattha paramasukhaṁ labheyya;",
  "mil6.3.11:6.2_0": "evameva kho, mahārāja,",
  "mil6.3.11:6.2_1": "yo sammāpaṭipanno,",
  "mil6.3.11:6.2_2": "so yoniso manasikārena byapagatabhayasantāsaṁ paramasukhaṁ nibbānaṁ sacchikaroti.",
  "mil6.3.11:6.3_0": "Yathā, mahārāja, bhayaṁ, evaṁ jātijarābyādhimaraṇaṁ paṭicca aparāparaṁ pavattabhayaṁ daṭṭhabbaṁ;",
  "mil6.3.11:6.4_0": "yathā bhīto puriso, evaṁ sammāpaṭipanno daṭṭhabbo;",
  "mil6.3.11:6.5_0": "yathā abhayaṭṭhānaṁ, evaṁ nibbānaṁ daṭṭhabbaṁ.",
  "mil6.3.11:7.1_0": "Yathā vā pana, mahārāja,",
  "mil6.3.11:7.1_1": "puriso kiliṭṭhamalinakalalakaddamadese patito vāyāmena taṁ kalalakaddamaṁ apavāhetvā parisuddhavimaladesamupagantvā tattha paramasukhaṁ labheyya;",
  "mil6.3.11:7.2_0": "evameva kho, mahārāja,",
  "mil6.3.11:7.2_1": "yo sammāpaṭipanno,",
  "mil6.3.11:7.2_2": "so yoniso manasikārena byapagatakilesamalakaddamaṁ paramasukhaṁ nibbānaṁ sacchikaroti.",
  "mil6.3.11:7.3_0": "Yathā, mahārāja, kalalaṁ, evaṁ lābhasakkārasiloko daṭṭhabbo;",
  "mil6.3.11:7.4_0": "yathā kalalagato puriso, evaṁ sammāpaṭipanno daṭṭhabbo;",
  "mil6.3.11:7.5_0": "yathā parisuddhavimaladeso, evaṁ nibbānaṁ daṭṭhabbaṁ.",
  "mil6.3.11:8.1_0": "Tañca pana nibbānaṁ sammāpaṭipanno kinti sacchikaroti?",
  "mil6.3.11:8.2_0": "Yo so, mahārāja, sammāpaṭipanno, so saṅkhārānaṁ pavattaṁ sammasati.",
  "mil6.3.11:8.3_0": "Pavattaṁ sammasamāno tattha jātiṁ passati jaraṁ passati byādhiṁ passati maraṇaṁ passati,",
  "mil6.3.11:8.3_1": "na tattha kiñci sukhaṁ sātaṁ passati āditopi majjhatopi pariyosānatopi.",
  "mil6.3.11:8.4_0": "So tattha kiñci na gayhūpagaṁ passati.",
  "mil6.3.11:8.5_0": "Yathā, mahārāja,",
  "mil6.3.11:8.5_1": "puriso divasasantatte ayoguḷe jalite tatte kaṭhite āditopi majjhatopi pariyosānatopi na kiñci gayhūpagaṁ padesaṁ passati;",
  "mil6.3.11:8.6_0": "evameva kho, mahārāja,",
  "mil6.3.11:8.6_1": "yo saṅkhārānaṁ pavattaṁ sammasati,",
  "mil6.3.11:8.6_2": "so pavattaṁ sammasamāno tattha jātiṁ passati jaraṁ passati byādhiṁ passati maraṇaṁ passati,",
  "mil6.3.11:8.6_3": "na tattha kiñci sukhaṁ sātaṁ passati āditopi majjhatopi pariyosānatopi.",
  "mil6.3.11:8.7_0": "So tattha na kiñci gayhūpagaṁ passati,",
  "mil6.3.11:8.7_1": "tassa gayhūpagaṁ apassantassa citte arati saṇṭhāti,",
  "mil6.3.11:8.7_2": "kāyasmiṁ ḍāho okkamati,",
  "mil6.3.11:8.7_3": "so atāṇo asaraṇo asaraṇībhūto bhavesu nibbindati.",
  "mil6.3.11:9.1_0": "Yathā, mahārāja,",
  "mil6.3.11:9.1_1": "puriso jalitajālaṁ mahantaṁ aggikkhandhaṁ paviseyya,",
  "mil6.3.11:9.1_2": "so tattha atāṇo asaraṇo asaraṇībhūto aggimhi nibbindeyya;",
  "mil6.3.11:9.2_0": "evameva kho, mahārāja,",
  "mil6.3.11:9.2_1": "tassa gayhūpagaṁ apassantassa citte arati saṇṭhāti,",
  "mil6.3.11:9.2_2": "kāyasmiṁ ḍāho okkamati,",
  "mil6.3.11:9.2_3": "so atāṇo asaraṇo asaraṇībhūto bhavesu nibbindati.",
  "mil6.3.11:10.1_0": "Tassa pavatte bhayadassāvissa evaṁ cittaṁ uppajjati ‘santattaṁ kho panetaṁ pavattaṁ ādittaṁ sampajjalitaṁ bahudukkhaṁ bahūpāyāsaṁ,",
  "mil6.3.11:10.1_1": "yadi koci labhetha appavattaṁ etaṁ santaṁ etaṁ paṇītaṁ,",
  "mil6.3.11:10.1_2": "yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan’ti.",
  "mil6.3.11:10.2_0": "Iti hetaṁ tassa appavatte cittaṁ pakkhandati pasīdati pahaṁsayati tusayati ‘paṭiladdhaṁ kho me nissaraṇan’ti.",
  "mil6.3.11:11.1_0": "Yathā, mahārāja,",
  "mil6.3.11:11.1_1": "puriso vippanaṭṭho videsapakkhando nibbāhanamaggaṁ disvā tattha pakkhandati pasīdati pahaṁsayati tusayati ‘paṭiladdho me nibbāhanamaggo’ti;",
  "mil6.3.11:11.2_0": "evameva kho, mahārāja,",
  "mil6.3.11:11.2_1": "pavatte bhayadassāvissa appavatte cittaṁ pakkhandati pasīdati pahaṁsayati tusayati ‘paṭiladdhaṁ kho me nissaraṇan’ti.",
  "mil6.3.11:12.1_0": "So appavattatthāya maggaṁ āyūhati gavesati bhāveti bahulīkaroti,",
  "mil6.3.11:12.1_1": "tassa tadatthaṁ sati santiṭṭhati,",
  "mil6.3.11:12.1_2": "tadatthaṁ vīriyaṁ santiṭṭhati,",
  "mil6.3.11:12.1_3": "tadatthaṁ pīti santiṭṭhati,",
  "mil6.3.11:12.1_4": "tassa taṁ cittaṁ aparāparaṁ manasikaroto pavattaṁ samatikkamitvā appavattaṁ okkamati,",
  "mil6.3.11:12.1_5": "appavattamanuppatto, mahārāja,",
  "mil6.3.11:12.1_6": "sammāpaṭipanno ‘nibbānaṁ sacchikarotī’ti vuccatī”ti.",
  "mil6.3.11:12.2_0": "“Sādhu, bhante nāgasena, evametaṁ tathā sampaṭicchāmī”ti.",
  "mil6.3.11:13.1_0": "Nibbānasacchikaraṇapañho ekādasamo."
}