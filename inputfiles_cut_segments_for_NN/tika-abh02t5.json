{
  "tika-abh02t5:0_0": "6. Paṭiccasamuppādavibhaṅgo",
  "tika-abh02t5:1_0": "1. Suttantabhājanīyaṁ",
  "tika-abh02t5:2_0": "Uddesavāravaṇṇanā",
  "tika-abh02t5:3_0": "225.",
  "tika-abh02t5:3_1": "‘‘‘Kiṁvādī bhante sammāsambuddho’ti?",
  "tika-abh02t5:3_2": "‘Vibhajjavādī mahārājā’’’ti (pārā. aṭṭha.",
  "tika-abh02t5:3_3": "1.tatiyasaṅgītikathā) moggaliputtatissattherena vuttattā sammāsambuddhasāvakā vibhajjavādino.",
  "tika-abh02t5:3_4": "Te hi venayikādibhāvaṁ vibhajja vadanti,",
  "tika-abh02t5:3_5": "cīvarādīnaṁ sevitabbāsevitabbabhāvaṁ vā sassatucchedavāde vā vibhajja vadanti ‘‘sassato attā ca loko cā’’tiādīnaṁ ṭhapanīyānaṁ ṭhapanato rāgādikkhayassa sassatassa rāgādikāyaduccaritādiucchedassa ca vacanato,",
  "tika-abh02t5:3_6": "na pana ekaṁsabyākaraṇīyādayo tayo pañhe apanetvā vibhajjabyākaraṇīyameva vadantīti.",
  "tika-abh02t5:3_7": "Vibhajjavādīnaṁ maṇḍalaṁ samūho vibhajjavādimaṇḍalaṁ,",
  "tika-abh02t5:3_8": "vibhajjavādino vā bhagavato parisā vibhajjavādimaṇḍalantipi vadanti.",
  "tika-abh02t5:3_9": "Ācariyehi vuttaaviparītatthadīpanena te anabbhācikkhantena.",
  "tika-abh02t5:3_10": "‘‘Avijjā puññāneñjābhisaṅkhārānaṁ hetupaccayo hotī’’tiādiṁ vadanto kathāvatthumhi paṭikkhitte puggalavādādike ca vadanto sakasamayaṁ vokkamati nāma, tathā avokkamantena.",
  "tika-abh02t5:3_11": "Parasamayaṁ dosāropanabyāpāravirahena anāyūhantena.",
  "tika-abh02t5:3_12": "‘‘Idampi yuttaṁ gahetabba’’nti parasamayaṁ asampiṇḍentenāti keci vadanti.",
  "tika-abh02t5:4_0": "‘‘Tathāhaṁ bhagavatā dhammaṁ desitaṁ ājānāmi,",
  "tika-abh02t5:4_1": "yathā tadevidaṁ viññāṇaṁ sandhāvati saṁsarati anañña’’ntiādiṁ (ma. ni.",
  "tika-abh02t5:4_2": "1.396) vadanto suttaṁ paṭibāhati nāma, tathā appaṭibāhantena.",
  "tika-abh02t5:4_3": "‘‘Tathāhaṁ bhagavatā dhammaṁ desitaṁ ājānāmi,",
  "tika-abh02t5:4_4": "yathā yeme antarāyikā dhammā vuttā bhagavatā,",
  "tika-abh02t5:4_5": "te paṭisevato nālaṁ antarāyāyā’’ti (ma. ni. 1.234; pāci. 418, 429),",
  "tika-abh02t5:4_6": "‘‘supinante kato vītikkamo āpattikaro hotī’’ti ca evamādiṁ vadanto vinayaṁ paṭilometi nāma,",
  "tika-abh02t5:4_7": "tabbipariyāyena taṁ anulomentena.",
  "tika-abh02t5:4_8": "Paṭilomento hi kammantaraṁ bhindanto dhammatañca vilometi.",
  "tika-abh02t5:4_9": "Suttante vutte cattāro mahāpadese,",
  "tika-abh02t5:4_10": "aṭṭhakathāyañca vutte suttasuttānulomaācariyavādaattanomatimahāpadese olokentena.",
  "tika-abh02t5:4_11": "Taṁolokanena hi sutte vinaye ca santiṭṭhati nātidhāvati.",
  "tika-abh02t5:4_12": "Dhammanti paṭiccasamuppādapāḷiṁ. Atthanti tadatthaṁ.",
  "tika-abh02t5:4_13": "Hetuhetuphalāni idha nādhippetāni.",
  "tika-abh02t5:4_14": "‘‘Dukkhādīsu aññāṇaṁ avijjā’’ti vuttamatthaṁ parivattitvā puna ‘‘pubbante aññāṇa’’ntiādīhi aparehipi pariyāyehi niddisantena.",
  "tika-abh02t5:4_15": "‘‘Saṅkhārā iminā pariyāyena bhavoti vuccanti,",
  "tika-abh02t5:4_16": "taṇhā iminā pariyāyena upādāna’’ntiādinā niddisantenāti vadanti.",
  "tika-abh02t5:5_0": "Sattoti sattasuññatāti vadanti,",
  "tika-abh02t5:5_1": "sattasuññesu vā saṅkhāresu sattavohāro.",
  "tika-abh02t5:5_2": "Paccayākārameva cāti paccayākāro eva ca, ma-kāro padasandhikaro.",
  "tika-abh02t5:6_0": "Tasmāti vuttanayena atthavaṇṇanāya kātabbattā dukkarattā ca.",
  "tika-abh02t5:7_0": "Patiṭṭhaṁ nādhigacchāmīti yattha ṭhitassa vaṇṇanā sukarā hoti,",
  "tika-abh02t5:7_1": "taṁ nayaṁ attanoyeva ñāṇabalena nādhigacchāmīti attho.",
  "tika-abh02t5:7_2": "Nissayaṁ pana ācikkhanto āha ‘‘sāsanaṁ panida’’ntiādi.",
  "tika-abh02t5:7_3": "Idha sāsananti pāḷidhammamāha, paṭiccasamuppādameva vā.",
  "tika-abh02t5:7_4": "So hi anulomapaṭilomādinānādesanānayamaṇḍito abbocchinno ajjāpi pavattatīti nissayo hoti.",
  "tika-abh02t5:7_5": "Tadaṭṭhakathāsaṅkhāto ca pubbācariyamaggoti.",
  "tika-abh02t5:8_0": "‘‘Taṁ suṇātha samāhitā’’ti ādarajanane kiṁ payojananti taṁ dassento āha ‘‘vuttañheta’’ntiādi. Aṭṭhiṁ katvāti atthaṁ katvā, yathā vā na nassati,",
  "tika-abh02t5:8_1": "evaṁ aṭṭhigataṁ viya karonto aṭṭhiṁ katvā.",
  "tika-abh02t5:8_2": "Pubbakālato aparakāle bhavaṁ pubbāpariyaṁ.",
  "tika-abh02t5:8_3": "Paṭhamārambhādito pabhuti khaṇe khaṇe ñāṇavisesaṁ kilesakkhayavisesañca labhatīti attho.",
  "tika-abh02t5:9_0": "Kammavipākakilesavaṭṭānaṁ mūlakāraṇattā ādito vuttattā ca avijjā paṭiccasamuppādassa mūlaṁ.",
  "tika-abh02t5:9_1": "Tattha valliyā mūle diṭṭhe tato pabhuti valliyā haraṇaṁ viya paṭiccasamuppādassa mūle diṭṭhe tato pabhuti paṭiccasamuppādadesanāti upamāsaṁsandanā na kātabbā.",
  "tika-abh02t5:9_2": "Na hi bhagavato ‘‘idameva diṭṭhaṁ,",
  "tika-abh02t5:9_3": "itaraṁ adiṭṭha’’nti vibhajanīyaṁ atthi sabbassa diṭṭhattā.",
  "tika-abh02t5:9_4": "Mūlato pabhuti pana valliyā haraṇaṁ viya mūlato pabhuti paṭiccasamuppādadesanā katāti idamettha sāmaññamadhippetaṁ,",
  "tika-abh02t5:9_5": "bodhaneyyajjhāsayavasena vā bodhetabbabhāvena mūlādidassanasāmaññañca yojetabbaṁ.",
  "tika-abh02t5:10_0": "Tassāti –",
  "tika-abh02t5:11_0": "‘‘Sa kho so, bhikkhave,",
  "tika-abh02t5:11_1": "kumāro vuddhimanvāya indriyānaṁ paripākamanvāya pañcahi kāmaguṇehi samappito…pe… rajanīyehi,",
  "tika-abh02t5:11_2": "so cakkhunā rūpaṁ disvā piyarūpe rūpe sārajjati, apiyarūpe rūpe byāpajjati,",
  "tika-abh02t5:11_3": "anupaṭṭhitakāyasatī ca viharati parittacetaso.",
  "tika-abh02t5:11_4": "So tañca cetovimuttiṁ paññāvimuttiṁ yathābhūtaṁ nappajānāti.",
  "tika-abh02t5:11_5": "Yatthassa te uppannā pāpakā akusalā dhammā aparisesā nirujjhanti,",
  "tika-abh02t5:11_6": "so evaṁ anurodhavirodhaṁ samāpanno yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā,",
  "tika-abh02t5:11_7": "so taṁ vedanaṁ abhinandati abhivadati ajjhosāya tiṭṭhatī’’ti (ma. ni. 1.408) –",
  "tika-abh02t5:12_0": "Evaṁ vuttassa. Evaṁ sotadvārādīsupi. Abhivadatoti ‘‘aho sukhaṁ,",
  "tika-abh02t5:12_1": "aho sukha’’nti vacībhedakarappattāya balavataṇhāya ‘‘ahaṁ mamā’’ti abhivadato.",
  "tika-abh02t5:12_2": "Tato balavatiyā mocetuṁ asakkuṇeyyabhāvena ajjhosāya tiṭṭhato.",
  "tika-abh02t5:12_3": "Tatopi balavatī upādānabhūtā taṇhā nandī.",
  "tika-abh02t5:12_4": "Ettha ca abhinandanādinā taṇhā vuttā,",
  "tika-abh02t5:12_5": "nandīvacanena tappaccayaṁ upādānaṁ catubbidhampi nanditātadavippayogatāhi taṇhādiṭṭhābhinandanabhāvehi cāti veditabbaṁ.",
  "tika-abh02t5:12_6": "‘‘Jātipaccayā jarāmaraṇa’’ntiādikañca tattheva mahātaṇhāsaṅkhayavimuttisutte (ma. ni. 1.402-403) vuttaṁ.",
  "tika-abh02t5:13_0": "Vipākavaṭṭabhūte paṭisandhipavattiphassādayo kammasamuṭṭhānañca ojaṁ sandhāya ‘‘cattāro āhārā taṇhānidānā’’tiādi vuttaṁ,",
  "tika-abh02t5:13_1": "vaṭṭūpatthambhakā pana itarepi āhārā taṇhāpabhave tasmiṁ avijjamāne na vijjantīti ‘‘taṇhānidānā’’ti vattuṁ vaṭṭanti.",
  "tika-abh02t5:14_0": "Tato tatoti catubbidhāsu desanāsu tato tato desanāto.",
  "tika-abh02t5:14_1": "Ñāyappaṭivedhāya saṁvattatīti ñāyoti maggo,",
  "tika-abh02t5:14_2": "soyeva vā paṭiccasamuppādo ‘‘ariyo cassa ñāyo paññāya sudiṭṭho hotī’’ti (saṁ. ni. 2.41) vacanato.",
  "tika-abh02t5:14_3": "Sayameva hi samantabhadrakattā tathā tathā paṭivijjhitabbattā tāya tāya desanāya attano paṭivedhāya saṁvattatīti.",
  "tika-abh02t5:14_4": "Samantabhadrakattaṁ desanāvilāsappatti ca catunnampi desanānaṁ samānaṁ kāraṇanti visesakāraṇaṁ vattukāmo āha ‘‘visesato’’ti. Assa bhagavato desanā,",
  "tika-abh02t5:14_5": "assa vā paṭiccasamuppādassa desanāti yojetabbaṁ.",
  "tika-abh02t5:14_6": "Pavattikāraṇavibhāgo avijjādikova,",
  "tika-abh02t5:14_7": "kāraṇanti vā gahitānaṁ pakatiādīnaṁ avijjādīnañca akāraṇatā kāraṇatā ca.",
  "tika-abh02t5:14_8": "Tattha sammūḷhā keci akāraṇaṁ ‘‘kāraṇa’’nti gaṇhanti,",
  "tika-abh02t5:14_9": "keci na kiñci kāraṇaṁ bujjhantīti tesaṁ yathāsakehi anurūpehi kāraṇehi saṅkhārādipavattisandassanatthaṁ anulomadesanā pavattā,",
  "tika-abh02t5:14_10": "itarāsaṁ tadatthatāsambhavepi na tāsaṁ tadatthameva pavatti atthantarasabbhāvato.",
  "tika-abh02t5:14_11": "Ayaṁ pana tadatthā evāti etissā tadatthatā vuttā.",
  "tika-abh02t5:14_12": "Pavattiādīnavapaṭicchādikā avijjā ādi,",
  "tika-abh02t5:14_13": "tato saṅkhārā uppajjanti tato viññāṇanti evaṁ pavattiyā uppattikkamasandassanatthañca.",
  "tika-abh02t5:15_0": "Anuvilokayato yo sambodhito pubbabhāge taṁtaṁphalapaṭivedho pavatto,",
  "tika-abh02t5:15_1": "tadanusārena tadanugamena jarāmaraṇādikassa jātiādikāraṇaṁ yaṁ adhigataṁ,",
  "tika-abh02t5:15_2": "tassa sandassanatthaṁ assa paṭilomadesanā pavattā,",
  "tika-abh02t5:15_3": "anuvilokayato paṭilomadesanā pavattāti vā sambandho.",
  "tika-abh02t5:15_4": "Desentopi hi bhagavā kicchāpannaṁ lokaṁ anuviloketvā pubbabhāga…pe… sandassanatthaṁ desetīti.",
  "tika-abh02t5:15_5": "Āhārataṇhādayo paccuppannaddhā,",
  "tika-abh02t5:15_6": "saṅkhārāvijjā atītaddhāti iminā adhippāyenāha ‘‘yāva atītaṁ addhānaṁ atiharitvā’’ti,",
  "tika-abh02t5:15_7": "āhārā vā taṇhāya pabhāvetabbā anāgato addhā, taṇhādayo paccuppanno, saṅkhārāvijjā atītoti.",
  "tika-abh02t5:15_8": "Paccakkhaṁ pana phalaṁ dassetvā taṁnidānadassanavasena phalakāraṇaparamparāya dassanaṁ yujjatīti āhārā purimataṇhāya uppāditā paccuppanno addhā, taṇhādayo atīto,",
  "tika-abh02t5:15_9": "saṅkhārāvijjā tatopi atītataro saṁsārassa anādibhāvadassanatthaṁ vuttoti yāva atītaṁ addhānanti yāva atītataraṁ addhānanti attho yutto.",
  "tika-abh02t5:16_0": "Āyatiṁ punabbhavābhinibbattiāhārakā vā cattāro āhārā –",
  "tika-abh02t5:17_0": "‘‘Āhāretīti ahaṁ na vadāmi, āhāretīti cāhaṁ vadeyyuṁ,",
  "tika-abh02t5:17_1": "tatrassa kallo pañho ‘ko nu kho, bhante, āhāretī’ti. Evaṁ cāhaṁ na vadāmi,",
  "tika-abh02t5:17_2": "evaṁ pana avadantaṁ maṁ yo evaṁ puccheyya ‘kissa nu kho, bhante, viññāṇāhāro’ti. Esa kallo pañho, tatra kallaṁ veyyākaraṇaṁ,",
  "tika-abh02t5:17_3": "viññāṇāhāro āyatiṁ punabbhavābhinibbattiyā’’ti (saṁ. ni. 2.12) –",
  "tika-abh02t5:18_0": "Vacanato taṁsampayuttattā phassacetanānaṁ tappavattihetuttā ca kabaḷīkārāhārassa.",
  "tika-abh02t5:18_1": "Tena hi upatthambhitarūpakāyassa,",
  "tika-abh02t5:18_2": "tañca icchantassa kammaviññāṇāyūhanaṁ hoti.",
  "tika-abh02t5:18_3": "Bhojanañhi saddhādīnaṁ rāgādīnañca upanissayoti vuttanti.",
  "tika-abh02t5:18_4": "Tasmā ‘‘te kammavaṭṭasaṅgahitā āhārā paccuppanno addhā’’ti imasmiṁ pariyāye purimoyevattho yutto.",
  "tika-abh02t5:18_5": "Atītaddhuto pabhuti ‘‘iti kho, bhikkhave,",
  "tika-abh02t5:18_6": "avijjāpaccayā saṅkhārā’’tiādinā (saṁ. ni.",
  "tika-abh02t5:18_7": "2.3) atīte tato parañca hetuphalapaṭipāṭiṁ paccakkhānaṁ āhārānaṁ nidānadassanavasena ārohitvā nivattanena vinā abujjhantānaṁ taṁsandassanatthaṁ sā ayaṁ desanā pavattāti attho.",
  "tika-abh02t5:18_8": "Anāgataddhuno sandassanatthanti anāgataddhuno duppaṭivijjhantānaṁ apassantānaṁ paccakkhaṁ paccuppannaṁ hetuṁ dassetvā hetuphalaparamparāya tassa sandassanatthanti attho.",
  "tika-abh02t5:19_0": "Mūlakāraṇasaddaṁ apekkhitvā ‘‘na akāraṇa’’nti napuṁsakaniddeso kato. Akāraṇaṁ yadi siyā,",
  "tika-abh02t5:19_1": "suttaṁ paṭibāhitaṁ siyāti dassento suttaṁ āharati.",
  "tika-abh02t5:19_2": "Vaṭṭakathāya sīsabhāvo vaṭṭahetuno kammassapi hetubhāvo.",
  "tika-abh02t5:19_3": "Tattha bhavataṇhāyapi hetubhūtā avijjā,",
  "tika-abh02t5:19_4": "tāya paṭicchāditādīnave bhave taṇhuppattitoti avijjā visesena sīsabhūtāti ‘‘mūlakāraṇa’’nti vuttā.",
  "tika-abh02t5:19_5": "Purimāya koṭiyā apaññāyamānāya uppādavirahato niccataṁ gaṇheyyāti āha ‘‘evañcetaṁ, bhikkhave, vuccatī’’tiādi.",
  "tika-abh02t5:19_6": "Tena ito pubbe uppannapubbatā natthīti apaññāyanato purimakoṭiapaññāyanaṁ vuttanti imamatthaṁ dasseti.",
  "tika-abh02t5:20_0": "Avijjātaṇhāhetukkamena phalesu vattabbesu ‘‘sugatiduggatigāmino’’ti vacanaṁ saddalakkhaṇāvirodhanatthaṁ.",
  "tika-abh02t5:20_1": "Dvande hi pūjitassa pubbanipātoti.",
  "tika-abh02t5:20_2": "Savarā kira maṁsassa aṭṭhinā alagganatthaṁ punappunaṁ tāpetvā koṭṭetvā uṇhodakaṁ pāyetvā virittaṁ sūnaṁ aṭṭhito muttamaṁsaṁ gāviṁ mārenti. Tenāha ‘‘aggisantāpi’’ccādi.",
  "tika-abh02t5:20_3": "Tattha yathā vajjhā gāvī ca avijjābhibhūtatāya yathāvuttaṁ uṇhodakapānaṁ ārabhati,",
  "tika-abh02t5:20_4": "evaṁ puthujjano yathāvuttaṁ duggatigāmikammaṁ.",
  "tika-abh02t5:20_5": "Yathā pana sā uṇhodakapāne ādīnavaṁ disvā taṇhāvasena sītudakapānaṁ ārabhati,",
  "tika-abh02t5:20_6": "evamayaṁ avijjāya mandattā duggatigāmikamme ādīnavaṁ disvā taṇhāvasena sugatigāmikammaṁ ārabhati.",
  "tika-abh02t5:20_7": "Dukkhe hi avijjaṁ taṇhā anuvattati, sukhe taṇhaṁ avijjāti.",
  "tika-abh02t5:21_0": "Evanti avijjāya nivutattā taṇhāya saṁyuttattā ca.",
  "tika-abh02t5:21_1": "Ayaṁ kāyoti saviññāṇakakāyo khandhapañcakaṁ,",
  "tika-abh02t5:21_2": "‘‘saḷāyatanapaccayā phasso’’ti vacanato phassakāraṇañcetaṁ vuccatīti āyatanachakkaṁ vā. Samudāgatoti uppanno.",
  "tika-abh02t5:21_3": "Bahiddhā ca nāmarūpanti bahiddhā saviññāṇakakāyo khandhapañcakaṁ, saḷāyatanāni vā. Itthetanti itthaṁ etaṁ.",
  "tika-abh02t5:21_4": "Attano ca paresañca pañcakkhandhā dvādasāyatanāni ca dvārārammaṇabhāvena vavatthitāni dvayanāmānīti attho.",
  "tika-abh02t5:21_5": "‘‘Dvayaṁ paṭicca phassoti aññattha cakkhurūpādīni dvayāni paṭicca cakkhusamphassādayo vuttā,",
  "tika-abh02t5:21_6": "idha pana ajjhattikabāhirāni āyatanāni.",
  "tika-abh02t5:21_7": "Mahādvayaṁ nāma kireta’’nti (saṁ. ni. aṭṭha. 2.2.19) vuttaṁ.",
  "tika-abh02t5:21_8": "Ayamettha adhippāyo – aññattha ‘‘cakkhuñca paṭicca rūpe ca uppajjati cakkhuviññāṇaṁ,",
  "tika-abh02t5:21_9": "tiṇṇaṁ saṅgati phasso’’tiādinā (saṁ. ni.",
  "tika-abh02t5:21_10": "2.43) ‘‘cakkhu ceva rūpā ca…pe… mano ceva dhammā cā’’ti vuttāni dvayāni paṭicca cakkhusamphassādayo vuttā,",
  "tika-abh02t5:21_11": "idha pana ‘‘ayañceva kāyo’’ti cakkhādinissaye sesadhamme cakkhādinissite eva katvā vuttaṁ,",
  "tika-abh02t5:21_12": "cakkhādikāyaṁ ekattena ‘‘ajjhattikāyatana’’nti gahetvā ‘‘bahiddhā nāmarūpa’’nti vuttaṁ,",
  "tika-abh02t5:21_13": "rūpādiārammaṇaṁ ekatteneva bāhirāyatananti tāni ajjhattikabāhirāni āyatanāni paṭicca phasso vutto, tasmā mahādvayaṁ nāmetanti.",
  "tika-abh02t5:21_14": "Evañca katvā ‘‘attano ca parassa ca pañcahi khandhehi chahāyatanehi cāpi ayamattho dīpetabbovā’’ti (saṁ. ni. aṭṭha. 2.2.19) vuttaṁ.",
  "tika-abh02t5:21_15": "‘‘Ayaṁ kāyo’’ti hi vuttāni sanissayāni cakkhādīni attano pañcakkhandhā,",
  "tika-abh02t5:21_16": "‘‘bahiddhā nāmarūpa’’nti vuttāni rūpādīni paresaṁ.",
  "tika-abh02t5:21_17": "Tathā ayaṁ kāyo attanova ajjhattikāni āyatanāni,",
  "tika-abh02t5:21_18": "bahiddhā nāmarūpaṁ paresaṁ bāhirānīti.",
  "tika-abh02t5:21_19": "Aññathā ajjhattikāyatanamatte eva ‘‘ayaṁ kāyo’’ti vutte na ajjhattikāyatanāneva attano pañcakkhandhā hontīti attano ca paresañca pañcakkhandhehi dīpanā na sambhaveyyāti.",
  "tika-abh02t5:21_20": "Saḷevāyatanānīti saḷeva samphassakāraṇāni,",
  "tika-abh02t5:21_21": "yehi kāraṇabhūtehi āyatanehi uppannena phassena phuṭṭho bālo sukhadukkhaṁ paṭisaṁvedeti.",
  "tika-abh02t5:22_0": "Ādi-saddena ‘‘etesaṁ vā aññatarena avijjānīvaraṇassa, bhikkhave,",
  "tika-abh02t5:22_1": "paṇḍitassa taṇhāya saṁyuttassā’’tiādi yojetabbaṁ.",
  "tika-abh02t5:22_2": "Tasmiñhi sutte saṅkhāre avijjātaṇhānissite eva katvā kāyaggahaṇena viññāṇanāmarūpasaḷāyatanāni gahetvā etasmiñca kāye saḷāyatanānaṁ phassaṁ taṁnissitameva katvā vedanāya visesapaccayabhāvaṁ dassentena bhagavatā bālapaṇḍitānaṁ atītaddhāvijjātaṇhāmūlako vedanānto paṭiccasamuppādo dassito.",
  "tika-abh02t5:22_3": "Puna ca bālapaṇḍitānaṁ visesaṁ dassentena –",
  "tika-abh02t5:23_0": "‘‘Yāya ca, bhikkhave,",
  "tika-abh02t5:23_1": "avijjāya nivutassa bālassa yāya ca taṇhāya saṁyuttassa ayaṁ kāyo samudāgato,",
  "tika-abh02t5:23_2": "sā ceva avijjā bālassa appahīnā, sā ca taṇhā aparikkhīṇā. Taṁ kissa hetu? Na, bhikkhave,",
  "tika-abh02t5:23_3": "bālo acari brahmacariyaṁ sammā dukkhakkhayāya,",
  "tika-abh02t5:23_4": "tasmā bālo kāyassa bhedā kāyūpago hoti,",
  "tika-abh02t5:23_5": "so kāyūpago samāno na parimuccati jātiyā…pe… dukkhasmāti vadāmī’’ti (saṁ. ni. 2.19) –",
  "tika-abh02t5:24_0": "Vedanāpabhavaṁ sāvijjaṁ taṇhaṁ dassetvā upādānabhave ca taṁnissite katvā ‘‘kāyūpago hotī’’tiādinā jātiādike dassentena paccuppannahetusamuṭṭhānato pabhuti ubhayamūlova paṭiccasamuppādo vutto,",
  "tika-abh02t5:24_1": "tabbipariyāyena ca paṇḍitassa paccuppannahetuparikkhayato pabhuti ubhayamūlako paṭilomapaṭiccasamuppādoti.",
  "tika-abh02t5:25_0": "Duggatigāmikammassa visesapaccayattā avijjā ‘‘avindiyaṁ vindatī’’ti vuttā,",
  "tika-abh02t5:25_1": "tathā visesapaccayo vindiyassa na hotīti ‘‘vindiyaṁ na vindatī’ti ca.",
  "tika-abh02t5:25_2": "Attani nissitānaṁ cakkhuviññāṇādīnaṁ pavattanaṁ uppādanaṁ āyatanaṁ.",
  "tika-abh02t5:25_3": "Sammohabhāveneva anabhisamayabhūtattā aviditaṁ aññātaṁ karoti.",
  "tika-abh02t5:25_4": "Antavirahite javāpetīti ca vaṇṇāgamavipariyāyavikāravināsadhātuatthavisesayogehi pañcavidhassa niruttilakkhaṇassa vasena tīsupi padesu a-kāra vi-kāra ja-kāre gahetvā aññesaṁ vaṇṇānaṁ lopaṁ katvā ja-kārassa ca dutiyassa āgamaṁ katvā ‘‘avijjā’’ti vuttā.",
  "tika-abh02t5:25_5": "Byañjanatthaṁ dassetvā sabhāvatthaṁ dassetuṁ ‘‘apicā’’tiādimāha.",
  "tika-abh02t5:25_6": "Cakkhuviññāṇādīnaṁ vatthārammaṇāni ‘‘idaṁ vatthu,",
  "tika-abh02t5:25_7": "idamārammaṇa’’nti avijjāya ñātuṁ na sakkāti avijjā tappaṭicchādikā vuttā.",
  "tika-abh02t5:25_8": "Vatthārammaṇasabhāvacchādanato eva avijjādīnaṁ paṭiccasamuppādabhāvassa,",
  "tika-abh02t5:25_9": "jarāmaraṇādīnaṁ paṭiccasamuppannabhāvassa ca chādanato paṭiccasamuppādapaṭiccasamuppannachādanaṁ veditabbaṁ.",
  "tika-abh02t5:26_0": "Saṅkhāra-saddaggahaṇena āgatā saṅkhārā saṅkhāra-saddena āgatasaṅkhārā.",
  "tika-abh02t5:26_1": "Yadipi avijjāpaccayā saṅkhārāpi saṅkhāra-saddena āgatā,",
  "tika-abh02t5:26_2": "te pana imissā desanāya padhānāti visuṁ vuttā.",
  "tika-abh02t5:26_3": "Tasmā ‘‘duvidhā’’ti ettha abhisaṅkharaṇakasaṅkhāraṁ saṅkhāra-saddenāgataṁ sandhāya tattha vuttampi vajjetvā saṅkhārasaddena āgatasaṅkhārā yojetabbā.",
  "tika-abh02t5:26_4": "‘‘Saṅkhāra-saddenāgatasaṅkhārā’’ti vā samudāyo vutto,",
  "tika-abh02t5:26_5": "tadekadeso ca idha vaṇṇitabbabhāvena ‘‘avijjāpaccayā saṅkhārā’’ti,",
  "tika-abh02t5:26_6": "tasmā vaṇṇitabbasabbasaṅgahaṇavasena duvidhatā vuttāti veditabbā.",
  "tika-abh02t5:26_7": "Paṭhamaṁ nirujjhati vacīsaṅkhārotiādinā vitakkavicāraassāsapassāsasaññāvedanāvacīsaṅkhārādayo vuttā,",
  "tika-abh02t5:26_8": "na avijjāsaṅkhāresu vuttā kāyasañcetanādayo.",
  "tika-abh02t5:27_0": "Paritassatīti pipāsati.",
  "tika-abh02t5:27_1": "Bhavatīti upapattibhavaṁ sandhāya vuttaṁ, bhāvayatīti kammabhavaṁ.",
  "tika-abh02t5:27_2": "Cuti khandhānaṁ maraṇanti ‘‘maranti etenā’’ti vuttaṁ.",
  "tika-abh02t5:27_3": "‘‘Dukkhā vedanā uppādadukkhā ṭhitidukkhā’’ti (ma. ni.",
  "tika-abh02t5:27_4": "1.465) vacanato dvedhā khaṇati. Āyāsoti parissamo visādo.",
  "tika-abh02t5:27_5": "Kevala-saddo asammissavācako hoti ‘‘kevalā sālayo’’ti,",
  "tika-abh02t5:27_6": "niravasesavācako ca ‘‘kevalā aṅgamagadhā’’ti, tasmā dvedhāpi atthaṁ vadati.",
  "tika-abh02t5:27_7": "Tattha asammissassāti sukharahitassa.",
  "tika-abh02t5:27_8": "Na hi ettha kiñci uppādavayarahitaṁ atthīti.",
  "tika-abh02t5:28_0": "Taṁsampayutte,",
  "tika-abh02t5:28_1": "puggalaṁ vā sammohayatīti sammohanarasā.",
  "tika-abh02t5:28_2": "Ārammaṇasabhāvassa chādanaṁ hutvā gayhatīti chādanapaccupaṭṭhānā.",
  "tika-abh02t5:28_3": "‘‘Āsavasamudayā avijjāsamudayo’’ti (ma. ni.",
  "tika-abh02t5:28_4": "1.103) vacanato āsavapadaṭṭhānā.",
  "tika-abh02t5:28_5": "Paṭisandhijananatthaṁ āyūhanti byāpāraṁ karontīti āyūhanarasā, rāsikaraṇaṁ vā āyūhanaṁ.",
  "tika-abh02t5:28_6": "Nāmarūpassa purecārikabhāvena pavattatīti pubbaṅgamarasaṁ.",
  "tika-abh02t5:28_7": "Purimabhavena saddhiṁ ghaṭanaṁ hutvā gayhatīti paṭisandhipaccupaṭṭhānaṁ.",
  "tika-abh02t5:28_8": "Viññāṇena saha sampayujjatīti sampayogarasaṁ.",
  "tika-abh02t5:28_9": "Aññamaññaṁ sampayogābhāvato rūpaṁ vikiratīti vikiraṇarasaṁ.",
  "tika-abh02t5:28_10": "Evañca katvā pisiyamānā taṇḍulādayo vikiranti cuṇṇī bhavantīti.",
  "tika-abh02t5:28_11": "Nāmassa kadāci kusalādibhāvo ca atthīti tato visesanatthaṁ ‘‘abyākatapaccupaṭṭhāna’’nti āha.",
  "tika-abh02t5:28_12": "‘‘Acetanā abyākatā’’ti ettha viya anārammaṇatā vā abyākatatā daṭṭhabbā.",
  "tika-abh02t5:28_13": "Āyatanalakkhaṇanti ghaṭanalakkhaṇaṁ, āyānaṁ tananalakkhaṇaṁ vā.",
  "tika-abh02t5:28_14": "Dassanādīnaṁ kāraṇabhāvo dassanādirasatā.",
  "tika-abh02t5:28_15": "Akusalavipākupekkhāya aniṭṭhabhāvato dukkhena itarāya ca iṭṭhabhāvato sukhena saṅgahitattā ‘‘sukhadukkhapaccupaṭṭhānā’’ti āha.",
  "tika-abh02t5:28_16": "Dukkhasamudayattā hetulakkhaṇā taṇhā.",
  "tika-abh02t5:28_17": "‘‘Tatratatrābhinandinī’’ti (dī. ni. 2.400; ma. ni. 1.133, 460; vibha.",
  "tika-abh02t5:28_18": "203) vacanato abhinandanarasā. Cittassa,",
  "tika-abh02t5:28_19": "puggalassa vā rūpādīsu atittabhāvo hutvā gayhatīti atittabhāvapaccupaṭṭhānā.",
  "tika-abh02t5:28_20": "Taṇhādaḷhattaṁ hutvā kāmupādānaṁ,",
  "tika-abh02t5:28_21": "sesāni diṭṭhi hutvā upaṭṭhahantīti taṇhādaḷhattadiṭṭhipaccupaṭṭhānā.",
  "tika-abh02t5:28_22": "Kammupapattibhavavasena bhavassa lakkhaṇādayo yojetabbā.",
  "tika-abh02t5:29_0": "Ādi-saddena anubodhādibhāvaggahaṇaṁ.",
  "tika-abh02t5:29_1": "Dukkhādīsu aññāṇaṁ appaṭipatti,",
  "tika-abh02t5:29_2": "asubhādīsu subhādivipallāsā micchāpaṭipatti.",
  "tika-abh02t5:29_3": "Diṭṭhivippayuttā vā appaṭipatti,",
  "tika-abh02t5:29_4": "diṭṭhisampayuttā micchāpaṭipatti.",
  "tika-abh02t5:29_5": "Na avijjāya eva chadvārikatā chaḷārammaṇatā ca,",
  "tika-abh02t5:29_6": "atha kho aññesupi paṭiccasamuppādaṅgesu arūpadhammānanti āha ‘‘sabbesupī’’ti.",
  "tika-abh02t5:29_7": "Nobhayagocaranti manāyatanamāha.",
  "tika-abh02t5:29_8": "Na hi arūpadhammānaṁ desavasena āsannatā dūratā ca atthi asaṇṭhānattā,",
  "tika-abh02t5:29_9": "tasmā manāyatanassa gocaro na manāyatanaṁ sampatto asampatto vāti vuccatīti.",
  "tika-abh02t5:30_0": "Sokādīnaṁ sabbhāvā aṅgabahuttappasaṅge ‘‘dvādasevā’’ti aṅgānaṁ vavatthānaṁ veditabbaṁ.",
  "tika-abh02t5:30_1": "Na hi sokādayo aṅgabhāvena vuttā,",
  "tika-abh02t5:30_2": "phalena pana kāraṇaṁ avijjaṁ mūlaṅgaṁ dassetuṁ te vuttāti.",
  "tika-abh02t5:30_3": "Jarāmaraṇabbhāhatassa hi bālassa te sambhavantīti sokādīnaṁ jarāmaraṇakāraṇatā vuttā.",
  "tika-abh02t5:30_4": "‘‘Sārīrikāya dukkhāya vedanāya phuṭṭho’’ti (saṁ. ni.",
  "tika-abh02t5:30_5": "4.252) ca sutte jarāmaraṇanimittañca dukkhaṁ saṅgahitanti taṁtaṁnimittānaṁ sādhakabhāvena vuttaṁ.",
  "tika-abh02t5:30_6": "Yasmā pana jarāmaraṇeneva sokādīnaṁ ekasaṅkhepo kato,",
  "tika-abh02t5:30_7": "tasmā tesaṁ jātipaccayatā yujjati.",
  "tika-abh02t5:30_8": "Jarāmaraṇapaccayabhāve hi avijjāya ekasaṅkhepo kātabbo siyā,",
  "tika-abh02t5:30_9": "jātipaccayā pana jarāmaraṇaṁ sokādayo ca sambhavantīti.",
  "tika-abh02t5:30_10": "Tattha jarāmaraṇaṁ ekantikaṁ aṅgabhāveneva gahitaṁ,",
  "tika-abh02t5:30_11": "sokādayo pana rūpabhavādīsu abhāvato anekantikā kevalaṁ pākaṭena phalena avijjānidassanatthaṁ gahitā.",
  "tika-abh02t5:30_12": "Tena anāgate jātiyā sati tato parāya paṭisandhiyā hetuhetubhūtā avijjā dassitāti bhavacakkassa avicchedo dassito hotīti.",
  "tika-abh02t5:30_13": "Suttañca sokādīnaṁ avijjā kāraṇanti etassevatthassa sādhakaṁ daṭṭhabbaṁ,",
  "tika-abh02t5:30_14": "na sokādīnaṁ bālassa jarāmaraṇanimittatāmattassa.",
  "tika-abh02t5:30_15": "‘‘Assutavā puthujjano’’ti (saṁ. ni.",
  "tika-abh02t5:30_16": "4.252) hi vacanena avijjā sokādīnaṁ kāraṇanti dassitā,",
  "tika-abh02t5:30_17": "na ca jarāmaraṇanimittameva dukkhaṁ dukkhanti.",
  "tika-abh02t5:31_0": "Uddesavāravaṇṇanā niṭṭhitā.",
  "tika-abh02t5:32_0": "Avijjāpadaniddesavaṇṇanā",
  "tika-abh02t5:33_0": "226.‘‘Avijjāpaccayā 92 saṅkhārā’’ti hi vuttanti etena avijjāya visesanabhāvena saṅkhārānañca padhānabhāvena vuttattā saṅkhārānaṁ niddisitabbabhāvassa kāraṇaṁ dasseti. Pitā kathīyati ‘‘dīgho sāmo, mitto rasso, odāto datto’’ti.",
  "tika-abh02t5:34_0": "Rasitabbo paṭivijjhitabbo sabhāvo raso, attano raso saraso,",
  "tika-abh02t5:34_1": "yāthāvo saraso yāthāvasaraso,",
  "tika-abh02t5:34_2": "so eva lakkhitabbattā lakkhaṇanti yāthāvasarasalakkhaṇaṁ. ‘‘Katamā ca, bhikkhave, avijjā? Dukkhe aññāṇa’’ntiādinā (saṁ. ni. 2.2; ma. ni.",
  "tika-abh02t5:34_3": "1.103) sutte cattāreva vuttānīti ‘‘suttantikapariyāyenā’’ti āha.",
  "tika-abh02t5:34_4": "Nikkhepakaṇḍe panātiādinā idha catūsu ṭhānesu kathitāya eva avijjāya nikkhepakaṇḍe aṭṭhasu ṭhānesu kiccajātito pañcavīsatiyā padehi lakkhaṇato ca kathitattā tadatthasaṁvaṇṇanāvasena vibhāvanaṁ karoti.",
  "tika-abh02t5:34_5": "Ahāpetvā vibhajitabbavibhajanañhi abhidhammapariyāyo.",
  "tika-abh02t5:35_0": "Jāyati etthāti jāti, uppattiṭṭhānaṁ.",
  "tika-abh02t5:35_1": "Yadipi nirodhamagge avijjā ārammaṇaṁ na karoti,",
  "tika-abh02t5:35_2": "te pana jānitukāmassa tappaṭicchādanavasena anirodhamaggesu nirodhamaggaggahaṇakaāraṇavasena ca pavattamānā tattha uppajjatīti vuccatīti tesampi avijjāya uppattiṭṭhānatā hoti,",
  "tika-abh02t5:35_3": "itaresaṁ ārammaṇabhāvena cāti.",
  "tika-abh02t5:35_4": "Saṅghikabaladevagoṇādīnaṁ saṅghāṭinaṅgalādīni viya aññasetādīnaṁ avijjāya dukkhādivisayānaṁ andhattakarānaṁ lobhādīnaṁ nivattako aññāṇādisabhāvo lakkhaṇanti daṭṭhabbaṁ.",
  "tika-abh02t5:36_0": "Atthatthanti phalaphalaṁ.",
  "tika-abh02t5:36_1": "Āmeḍitavacanañhi sabbesaṁ atthānaṁ visuṁ visuṁ pākaṭakaraṇabhāvappakāsanatthaṁ.",
  "tika-abh02t5:36_2": "Attho eva vā attho atthatthoti atthassa aviparītatādassanatthaṁ atthenevatthaṁ visesayati.",
  "tika-abh02t5:36_3": "Na hi ñāṇaṁ anatthaṁ atthoti gaṇhātīti.",
  "tika-abh02t5:36_4": "Evaṁ kāraṇakāraṇanti etthāpi daṭṭhabbaṁ.",
  "tika-abh02t5:36_5": "Taṁ ākāranti atthatthādiākāraṁ. Gahetvāti citte pavesetvā,",
  "tika-abh02t5:36_6": "cittena puggalena vā gahitaṁ katvā.",
  "tika-abh02t5:36_7": "Paṭividdhassa puna avekkhaṇā paccavekkhaṇā.",
  "tika-abh02t5:36_8": "Duccintitacintitādilakkhaṇassa bālassa bhāvo bālyaṁ. Pajānātīti pakārehi jānāti. Balavamohanaṁ pamoho. Samantato mohanaṁ sammoho.",
  "tika-abh02t5:37_0": "Dukkhārammaṇatāti dukkhārammaṇatāya,",
  "tika-abh02t5:37_1": "yāya vā avijjāya chādentiyā dukkhārammaṇā taṁsampayuttadhammā,",
  "tika-abh02t5:37_2": "sā tesaṁ bhāvoti dukkhārammaṇatā, ārammaṇameva vā ārammaṇatā,",
  "tika-abh02t5:37_3": "dukkhaṁ ārammaṇatā etissāti dukkhārammaṇatā.",
  "tika-abh02t5:38_0": "Duddasattā gambhīrā na sabhāvato,",
  "tika-abh02t5:38_1": "tasmā tadārammaṇatā avijjā uppajjati,",
  "tika-abh02t5:38_2": "itaresaṁ sabhāvato gambhīrattā tadārammaṇatā nuppajjatīti adhippāyo.",
  "tika-abh02t5:38_3": "Apica kho panāti maggassa saṅkhatasabhāvattā tatopi nirodhassa gambhīratarataṁ dasseti.",
  "tika-abh02t5:39_0": "Avijjāpadaniddesavaṇṇanā niṭṭhitā.",
  "tika-abh02t5:40_0": "Saṅkhārapadaniddesavaṇṇanā",
  "tika-abh02t5:41_0": "Punātīti sodheti apuññaphalato dukkhasaṁkilesato ca,",
  "tika-abh02t5:41_1": "hitasukhajjhāsayena puññaṁ karotīti taṁnipphādanena kārakassajjhāsayaṁ pūretīti puñño,",
  "tika-abh02t5:41_2": "pūrako pujjanibbattako ca niruttilakkhaṇena ‘‘puñño’’ti veditabbo.",
  "tika-abh02t5:41_3": "Samādhipaccanīkānaṁ atidūratāya na iñjati na calatīti attho.",
  "tika-abh02t5:41_4": "Kāyassāti dvārassa sāmibhāvena niddeso kato.",
  "tika-abh02t5:42_0": "Puññupaganti bhavasampattupagaṁ. Tatthāti vibhaṅgasutte (saṁ. ni. 2.2).",
  "tika-abh02t5:42_1": "Tañhi padhānabhāvena gahitanti. Sammādiṭṭhisutte (ma. ni. 1.102) pana ‘‘tayome, āvuso, saṅkhārā’’ti āgatanti.",
  "tika-abh02t5:42_2": "Sabbaññujinabhāsito pana ayaṁ, na paccekajinabhāsito,",
  "tika-abh02t5:42_3": "imassatthassa dīpanatthaṁ etesaṁ suttānaṁ vasena te gahitā.",
  "tika-abh02t5:42_4": "Kathaṁ panetena gahaṇenāyamattho dīpito hotīti taṁdassanatthamāha ‘‘abhidhammepi hi suttepi ekasadisāva tanti niddiṭṭhā’’ti.",
  "tika-abh02t5:42_5": "Sabbaññubhāsitoti pākaṭena suttantena sadisattā ayampi sabbaññubhāsitoti ñāyatīti vuttaṁ hotīti.",
  "tika-abh02t5:43_0": "‘‘Terasāpī’’ti vuttaṁ,",
  "tika-abh02t5:43_1": "tattha ñāṇavippayuttānaṁ na bhāvanāmayatā pākaṭāti ‘‘yathā hī’’tiādimāha .",
  "tika-abh02t5:43_2": "Pathavī pathavītiādibhāvanā ca kasiṇaparikammakaraṇaṁ maṇḍalakaraṇañca bhāvanaṁ bhajāpenti.",
  "tika-abh02t5:44_0": "Dānavasena pavattā cittacetasikā dhammā dānaṁ.",
  "tika-abh02t5:44_1": "Tattha byāpārabhūtā āyūhanacetanā dānaṁ ārabbha dānaṁ adhikicca uppajjatīti vuccati, evaṁ itaresu.",
  "tika-abh02t5:44_2": "Somanassacittenāti anumodanāpavattinidassanamattametaṁ daṭṭhabbaṁ.",
  "tika-abh02t5:44_3": "Upekkhāsahagatenapi hi anussarati evāti.",
  "tika-abh02t5:45_0": "Asarikkhakampi sarikkhakena catutthajjhānavipākena vehapphalādīsu vināpi asaññesu kaṭattārūpaṁ.",
  "tika-abh02t5:45_1": "Rūpameva saphandanattā ‘‘saiñjana’’nti vuttaṁ iñjanakaranīvaraṇādīnaṁ avikkhambhanato,",
  "tika-abh02t5:45_2": "rūpataṇhāsaṅkhātassa iñjanakassa kāraṇattā vā.",
  "tika-abh02t5:45_3": "Teneva rūpārammaṇaṁ nimittārammaṇañca sabbampi catutthajjhānaṁ nippariyāyena ‘‘aniñjana’’nti na vuccatīti.",
  "tika-abh02t5:45_4": "Mahātulāya dhārayamāno nāḷiyā minamāno ca samudāyameva dhāreti minati ca, na ekekaṁ guñjaṁ, ekekaṁ taṇḍulaṁ vā,",
  "tika-abh02t5:45_5": "evaṁ bhagavāpi aparimāṇā paṭhamakusalacetanāyo samudāyavaseneva gahetvā ekajātikattā ekameva katvā dasseti. Evaṁ dutiyādayopīti.",
  "tika-abh02t5:46_0": "‘‘Kāyadvāre pavattā’’ti avatvā ‘‘ādānaggahaṇacopanaṁ pāpayamānā uppannā’’tipi vattuṁ vaṭṭatīti vacanavisesamattameva dasseti.",
  "tika-abh02t5:46_1": "Kāyadvāre pavatti eva hi ādānādipāpanāti.",
  "tika-abh02t5:46_2": "Purimena vā dvārassa upalakkhaṇabhāvo vutto,",
  "tika-abh02t5:46_3": "pacchimena cetanāya saviññattirūpasamuṭṭhāpanaṁ.",
  "tika-abh02t5:46_4": "Tattha ākaḍḍhitvā gahaṇaṁ ādānaṁ,",
  "tika-abh02t5:46_5": "sampayuttassa gahaṇaṁ gahaṇaṁ, phandanaṁ copanaṁ.",
  "tika-abh02t5:47_0": "Etthāti kāyavacīsaṅkhāraggahaṇe, kāyavacīsañcetanāgahaṇe vā.",
  "tika-abh02t5:47_1": "Aṭṭhakathāyaṁ abhiññācetanā na gahitā viññāṇassa paccayo na hotīti. Kasmā pana na hoti,",
  "tika-abh02t5:47_2": "nanu sāpi kusalā vipākadhammā cāti? Saccaṁ,",
  "tika-abh02t5:47_3": "anupacchinnataṇhāvijjāmāne pana santāne sabyāpārappavattiyā tassā kusalatā vipākadhammatā ca vuttā, na vipākuppādanena,",
  "tika-abh02t5:47_4": "sā pana vipākaṁ uppādayantī rūpāvacarameva uppādeyya.",
  "tika-abh02t5:47_5": "Na hi aññabhūmikaṁ kammaṁ aññabhūmikaṁ vipākaṁ uppādetīti.",
  "tika-abh02t5:47_6": "Attanā sadisārammaṇañca tiṭṭhānikaṁ taṁ uppādeyya cittuppādakaṇḍe rūpāvacaravipākassa kammasadisārammaṇasseva vuttattā,",
  "tika-abh02t5:47_7": "na ca rūpāvacaravipāko parittādiārammaṇo atthi,",
  "tika-abh02t5:47_8": "abhiññācetanā ca parittādiārammaṇāva hoti,",
  "tika-abh02t5:47_9": "tasmā vipākaṁ na uppādetīti viññāyati.",
  "tika-abh02t5:47_10": "Kasiṇesu ca uppāditassa catutthajjhānasamādhissa ānisaṁsabhūtā abhiññā.",
  "tika-abh02t5:47_11": "Yathāha ‘‘so evaṁ samāhite citte’’tiādi (dī. ni. 1.244-245; ma. ni. 1.384-386). Tasmā samādhiphalasadisā sā,",
  "tika-abh02t5:47_12": "na ca phalaṁ detīti dānasīlānisaṁso tasmiṁ bhave paccayalābho viya sāpi vipākaṁ na uppādeti. Yathā ca abhiññācetanā,",
  "tika-abh02t5:47_13": "evaṁ uddhaccacetanāpi na hotīti idaṁ uddhaccasahagate dhamme visuṁ uddharitvā ‘‘tesaṁ vipāke ñāṇaṁ atthapaṭisambhidā’’ti (vibha. 725) vuttattā vicāretabbaṁ.",
  "tika-abh02t5:48_0": "Ayaṁ panettha amataggapathānugato vinicchayo – dassanabhāvanānaṁ abhāvepi yesaṁ puthujjanānaṁ sekkhānañca dassanabhāvanāhi bhavitabbaṁ,",
  "tika-abh02t5:48_1": "tesaṁ taduppattikāle tehi pahātuṁ sakkuṇeyyā akusalā ‘‘dassanena pahātabbā bhāvanāya pahātabbā’’ti ca vuccanti,",
  "tika-abh02t5:48_2": "puthujjanānaṁ pana bhāvanāya abhāvā bhāvanāya pahātabbacintā natthi.",
  "tika-abh02t5:48_3": "Tena tesaṁ pavattamānā te dassanena pahātuṁ asakkuṇeyyāpi ‘‘bhāvanāya pahātabbā’’ti na vuccanti. Yadi vucceyyuṁ,",
  "tika-abh02t5:48_4": "dassanena pahātabbā bhāvanāya pahātabbānaṁ kesañci keci kadāci ārammaṇārammaṇādhipatiupanissayapaccayehi paccayo bhaveyyuṁ,",
  "tika-abh02t5:48_5": "na ca paṭṭhāne ‘‘dassanena pahātabbā bhāvanāya pahātabbānaṁ kesañci kenaci paccayena paccayo’’ti vuttā.",
  "tika-abh02t5:48_6": "Sekkhānaṁ pana vijjamānā bhāvanāya pahātuṁ sakkuṇeyyā bhāvanāya pahātabbā.",
  "tika-abh02t5:48_7": "Teneva sekkhānaṁ dassanena pahātabbā cattattā vantattā muttattā pahīnattā paṭinissaṭṭhattā ukkheṭitattā samukkheṭitattā assāditabbā abhinanditabbā ca na honti,",
  "tika-abh02t5:48_8": "pahīnatāya eva somanassahetubhūtā avikkhepahetubhūtā ca na domanassaṁ uddhaccañca uppādentīti na te tesaṁ ārammaṇārammaṇādhipatibhāvaṁ pakatūpanissayabhāvañca gacchanti.",
  "tika-abh02t5:48_9": "Na hi pahīne upanissāya ariyo rāgādikilese uppādeti.",
  "tika-abh02t5:49_0": "Vuttañca ‘‘sotāpattimaggena ye kilesā pahīnā,",
  "tika-abh02t5:49_1": "te kilese na puneti na pacceti na paccāgacchati…pe… arahattamaggena…pe… na paccāgacchatī’’ti (mahāni. 80; cūḷani.",
  "tika-abh02t5:49_2": "mettagūmāṇavapucchāniddesa 27),",
  "tika-abh02t5:49_3": "na ca puthujjanānaṁ dassanena pahātuṁ sakkuṇeyyā itaresaṁ na kenaci paccayena paccayo hontīti sakkā vattuṁ ‘‘diṭṭhiṁ assādeti abhinandati, taṁ ārabbha rāgo uppajjati,",
  "tika-abh02t5:49_4": "diṭṭhi vicikicchā uddhaccaṁ uppajjati.",
  "tika-abh02t5:49_5": "Vicikicchaṁ ārabbha vicikicchā diṭṭhi uddhaccaṁ uppajjatī’’ti diṭṭhivicikicchānaṁ uddhaccārammaṇapaccayabhāvassa vuttattā.",
  "tika-abh02t5:49_6": "Ettha hi uddhaccanti uddhaccasahagataṁ cittuppādaṁ sandhāya vuttaṁ.",
  "tika-abh02t5:49_7": "Evañca katvā adhipatipaccayaniddese ‘‘diṭṭhiṁ garuṁ katvā assādeti abhinandati,",
  "tika-abh02t5:49_8": "taṁ garuṁ katvā rāgo uppajjati, diṭṭhi uppajjatī’’ti (paṭṭhā. 1.1.409) ettakameva vuttaṁ,",
  "tika-abh02t5:49_9": "na vuttaṁ ‘‘uddhaccaṁ uppajjatī’’ti.",
  "tika-abh02t5:49_10": "Tasmā dassanabhāvanāhi pahātabbānaṁ atītādibhāvena navattabbattepi yādisānaṁ tāhi anuppattidhammatā āpādetabbā,",
  "tika-abh02t5:49_11": "tesu puthujjanesu vattamānā dassanaṁ apekkhitvā tena pahātuṁ sakkuṇeyyā dassanena pahātabbā,",
  "tika-abh02t5:49_12": "sekkhesu vattamānā bhāvanaṁ apekkhitvā tāya pahātuṁ sakkuṇeyyā bhāvanāya pahātabbā.",
  "tika-abh02t5:49_13": "Tesu bhāvanāya pahātabbā sahāyavirahā vipākaṁ na janayantīti bhāvanāya pahātabbacetanāya nānākkhaṇikakammapaccayabhāvo na vutto,",
  "tika-abh02t5:49_14": "apekkhitabbadassanabhāvanārahitānaṁ pana puthujjanesu uppajjamānānaṁ sakabhaṇḍe chandarāgādīnaṁ uddhaccasahagatacittuppādassa ca saṁyojanattayatadekaṭṭhakilesānaṁ anupacchinnatāya aparikkhīṇasahāyānaṁ vipākuppādanaṁ na sakkā paṭikkhipitunti uddhaccasahagatadhammānaṁ vipāko vibhaṅge vuttoti.",
  "tika-abh02t5:50_0": "Yadi evaṁ,",
  "tika-abh02t5:50_1": "apekkhitabbadassanabhāvanārahitānaṁ akusalānaṁ nevadassanenanabhāvanāyapahātabbatā āpajjatīti? Nāpajjati,",
  "tika-abh02t5:50_2": "appahātabbānaṁ ‘‘neva dassanena na bhāvanāya pahātabbā’’ti (dha. sa. tikamātikā 8) vuttattā,",
  "tika-abh02t5:50_3": "appahātabbaviruddhasabhāvattā ca akusalānaṁ.",
  "tika-abh02t5:50_4": "Evampi tesaṁ imasmiṁ tike navattabbatā āpajjatīti?",
  "tika-abh02t5:50_5": "Nāpajjati cittuppādakaṇḍe dassitānaṁ dvādasaakusalacittuppādānaṁ dvīhi padehi saṅgahitattā.",
  "tika-abh02t5:50_6": "Yathā hi dhammavasena saṅkhatadhammā sabbe saṅgahitāti uppannattike kālavasena asaṅgahitāpi atītā navattabbāti na vuttā cittuppādarūpabhāvena gahitesu navattabbassa abhāvā,",
  "tika-abh02t5:50_7": "evamidhāpi cittuppādabhāvena gahitesu navattabbassa abhāvā navattabbatā na vuttāti veditabbā.",
  "tika-abh02t5:50_8": "Yattha hi cittuppādo koci niyogato navattabbo atthi,",
  "tika-abh02t5:50_9": "tattha tesaṁ catuttho koṭṭhāso atthīti yathāvuttapadesu viya tatthāpi bhinditvā bhajāpetabbe cittuppāde bhinditvā bhajāpeti ‘‘siyā navattabbā parittārammaṇā’’tiādinā.",
  "tika-abh02t5:50_10": "Tadabhāvā uppannattike idha ca tathā na vuttā.",
  "tika-abh02t5:51_0": "Atha vā yathā sappaṭighehi samānasabhāvattā rūpadhātuyaṁ tayo mahābhūtā ‘‘sappaṭighā’’ti vuttā.",
  "tika-abh02t5:51_1": "Yathāha ‘‘asaññasattānaṁ anidassanaṁ sappaṭighaṁ ekaṁ mahābhūtaṁ paṭicca dve mahābhūtā,",
  "tika-abh02t5:51_2": "dve mahābhūte paṭicca ekaṁ mahābhūta’’nti (paṭṭhā. 2.22.9).",
  "tika-abh02t5:51_3": "Evaṁ puthujjanānaṁ pavattamānā bhāvanāya pahātabbasamānasabhāvā ‘‘bhāvanāya pahātabbā’’ti vucceyyunti natthi navattabbatāpasaṅgo.",
  "tika-abh02t5:51_4": "Evañca sati puthujjanānaṁ pavattamānāpi bhāvanāya pahātabbā sakabhaṇḍe chandarāgādayo parabhaṇḍe chandarāgādīnaṁ upanissayapaccayo,",
  "tika-abh02t5:51_5": "rāgo ca rāgadiṭṭhīnaṁ adhipatipaccayoti ayamattho laddho hoti.",
  "tika-abh02t5:51_6": "Yathā pana aphoṭṭhabbattā rūpadhātuyaṁ tayo mahābhūtā na paramatthato sappaṭighā,",
  "tika-abh02t5:51_7": "evaṁ apekkhitabbabhāvanārahitā puthujjanesu pavattamānā sakabhaṇḍe chandarāgādayo na paramatthato bhāvanāya pahātabbāti bhāvanāya pahātabbānaṁ nānākkhaṇikakammapaccayatā na vuttā,",
  "tika-abh02t5:51_8": "na ca ‘‘dassanena pahātabbā bhāvanāya pahātabbānaṁ kenaci paccayena paccayo’’ti vuttā.",
  "tika-abh02t5:51_9": "Ye hi dassanena pahātabbapaccayā kilesā,",
  "tika-abh02t5:51_10": "na te dassanato uddhaṁ pavattanti,",
  "tika-abh02t5:51_11": "dassanena pahātabbapaccayassapi pana uddhaccasahagatassa sahāyavekallamattameva dassanena kataṁ,",
  "tika-abh02t5:51_12": "na tassa koci bhāvo dassanena anuppattidhammataṁ āpāditoti tassa ekantabhāvanāya pahātabbatā vuttā.",
  "tika-abh02t5:51_13": "Tasmā tassa tādisasseva sati sahāye vipākuppādanavacanaṁ,",
  "tika-abh02t5:51_14": "asati ca vipākānuppādanavacanaṁ na virujjhatīti.",
  "tika-abh02t5:52_0": "Sāpi viññāṇapaccayabhāve yadi apanetabbā,",
  "tika-abh02t5:52_1": "kasmā ‘‘samavīsati cetanā’’ti vuttanti tassa kāraṇaṁ dassento āha ‘‘avijjāpaccayā panasabbāpetā hontī’’ti. Yadi evaṁ,",
  "tika-abh02t5:52_2": "abhiññācetanāya saha ‘‘ekavīsatī’’ti vattabbanti? Na, avacanassa vuttakāraṇattā,",
  "tika-abh02t5:52_3": "taṁ pana itarāvacanassapi kāraṇanti samānacetanāvacanakāraṇavacanena yaṁ kāraṇaṁ apekkhitvā ekā vuttā,",
  "tika-abh02t5:52_4": "tena kāraṇena itarāyapi vattabbataṁ,",
  "tika-abh02t5:52_5": "yañca kāraṇaṁ apekkhitvā itarā na vuttā,",
  "tika-abh02t5:52_6": "tena kāraṇena vuttāyapi avattabbataṁ dasseti.",
  "tika-abh02t5:52_7": "Āneñjābhisaṅkhāro cittasaṅkhāro evāti bhedābhāvā pākaṭoti na tassa saṁyogo dassito.",
  "tika-abh02t5:53_0": "Sukhasaññāya gahetvāti etena taṇhāpavattiṁ dasseti.",
  "tika-abh02t5:53_1": "Taṇhāparikkhāreti taṇhāya parivāre,",
  "tika-abh02t5:53_2": "taṇhāya ‘‘sukhaṁ subha’’ntiādinā saṅkhate vā alaṅkateti attho.",
  "tika-abh02t5:53_3": "Taṇhā hi dukkhassa samudayoti ajānanto ‘‘aho vatāhaṁ kāyassa bhedā paraṁ maraṇā khattiyamahāsālānaṁ vā sahabyataṁ upapajjeyya’’nti saṅkhāre parikkharotīti.",
  "tika-abh02t5:53_4": "Amaraṇatthāti gahitā dukkarakiriyā amaratapo, devabhāvatthaṁ tapo vā,",
  "tika-abh02t5:53_5": "dukkhattā vā maro mārako tapo amaratapo.",
  "tika-abh02t5:53_6": "Diṭṭhe adiṭṭha-saddo viya maresu amara-saddo daṭṭhabbo.",
  "tika-abh02t5:54_0": "Jātiādipapātadukkhajananato marupapātasadisatā puññābhisaṅkhārassa vuttā.",
  "tika-abh02t5:54_1": "Ramaṇīyabhāvena ca assādabhāvena ca gayhamānaṁ puññaphalaṁ dīpasikhāmadhulittasatthadhārāsadisaṁ,",
  "tika-abh02t5:54_2": "tadattho ca puññābhisaṅkhāro taṁnipātalehanasadiso.",
  "tika-abh02t5:55_0": "‘‘Sukho imissā paribbājikāya taruṇāya mudukāya lomasāya bāhāya samphasso’’tiādinā (ma. ni.",
  "tika-abh02t5:55_1": "1.469) sukhasaññāya bālo viya gūthakīḷanaṁ kilesābhibhūtatāya kodhāratiabhibhūto asavaso maritukāmo viya visakhādanaṁ karaṇaphalakkhaṇesu jigucchanīyaṁ dukkhañca apuññābhisaṅkhāraṁ ārabhati.",
  "tika-abh02t5:55_2": "Lobhasahagatassa vā gūthakīḷanasadisatā,",
  "tika-abh02t5:55_3": "dosasahagatassa visakhādanasadisatā yojetabbā.",
  "tika-abh02t5:55_4": "Kāmaguṇasamiddhiyā sabhayassapi pisācanagarassa sukhavipallāsahetubhāvo viya arūpavipākānaṁ nirantaratāya anupalakkhiyamānauppādavayānaṁ,",
  "tika-abh02t5:55_5": "dīghasantānatāya agayhamānavipariṇāmānaṁ,",
  "tika-abh02t5:55_6": "saṅkhāravipariṇāmadukkhabhūtānampi niccādivipallāsahetubhāvoti tesaṁ pisācanagarasadisatā,",
  "tika-abh02t5:55_7": "tadabhimukhagamanasadisatā ca āneñjābhisaṅkhārassa yojetabbā.",
  "tika-abh02t5:56_0": "Tāvāti vattabbantarāpekkho nipāto,",
  "tika-abh02t5:56_1": "tasmā avijjā saṅkhārānaṁ paccayoti idaṁ tāva siddhaṁ,",
  "tika-abh02t5:56_2": "idaṁ pana aparaṁ vattabbanti attho.",
  "tika-abh02t5:56_3": "Avijjāpaccayā pana sabbāpetā hontīti vuttanti abhiññācetanānaṁ paccayabhāvaṁ dasseti.",
  "tika-abh02t5:56_4": "Cetopariyapubbenivāsaanāgataṁsañāṇehi paresaṁ attano ca samohacittajānanakāleti yojetabbā.",
  "tika-abh02t5:57_0": "Avijjāsammūḷhattāti bhavādīnavapaṭicchādikāya avijjāya sammūḷhattā.",
  "tika-abh02t5:57_1": "Rāgādīnanti rāgadiṭṭhivicikicchuddhaccadomanassānaṁ avijjāsampayuttarāgādiassādanakālesu avijjaṁ ārabbha uppatti veditabbā.",
  "tika-abh02t5:57_2": "Garuṁ katvā assādanaṁ rāgadiṭṭhisampayuttāya eva avijjāya yojetabbaṁ, assādanañca rāgo,",
  "tika-abh02t5:57_3": "tadavippayuttā ca diṭṭhīti assādanavacaneneva yathāvuttaṁ avijjaṁ garuṁ karontī diṭṭhi ca vuttāti veditabbā.",
  "tika-abh02t5:57_4": "Rāgādīhi ca pāḷiyaṁ sarūpena vuttehi taṁsampayuttasaṅkhārassa avijjārammaṇāditaṁ dasseti.",
  "tika-abh02t5:57_5": "Anavijjārammaṇassa paṭhamajavanassa ārammaṇādhipatianantarādipaccayavacanesu avuttassa vuttassa ca sabbassa saṅgaṇhanatthaṁ ‘‘yaṁ kiñcī’’ti āha.",
  "tika-abh02t5:57_6": "Vuttanayenāti samatikkamabhavapatthanāvasena vuttanayena.",
  "tika-abh02t5:58_0": "Ekakāraṇavādo āpajjatīti dosappasaṅgo vutto.",
  "tika-abh02t5:58_1": "Aniṭṭho hi ekakāraṇavādo sabbassa sabbakāle sambhavāpattito ekasadisasabhāvāpattito ca.",
  "tika-abh02t5:58_2": "Yasmā tīsu pakāresu avijjamānesu pārisesena catutthe eva ca vijjamāne ekahetuphaladīpane attho atthi, tasmā na nupapajjati.",
  "tika-abh02t5:59_0": "Yathāphassaṁ vedanāvavatthānatoti ‘‘sukhavedanīyaṁ, bhikkhave,",
  "tika-abh02t5:59_1": "phassaṁ paṭicca uppajjati sukhā vedanā’’tiādinā (saṁ. ni. 2.62),",
  "tika-abh02t5:59_2": "‘‘cakkhuñca paṭicca…pe… tiṇṇaṁ saṅgati phasso,",
  "tika-abh02t5:59_3": "phassapaccayā vedanā’’tiādinā (saṁ. ni.",
  "tika-abh02t5:59_4": "2.43) ca sukhavedanīyādicakkhusamphassādianurūpena sukhavedanādicakkhusamphassajāvedanādīnaṁ vavatthānato,",
  "tika-abh02t5:59_5": "samānesu cakkhurūpādīsu phassavasena sukhādivipariyāyābhāvato,",
  "tika-abh02t5:59_6": "samānesu ca rūpamanasikārādīsu cakkhādisaṅghaṭṭanavasena cakkhusamphassajādivipariyāyābhāvato,",
  "tika-abh02t5:59_7": "aññapaccayasāmaññepi phassavasena sukhādicakkhusamphassajādīnaṁ oḷārikasukhumādisaṅkarābhāvato cāti attho.",
  "tika-abh02t5:59_8": "Sukhādīnaṁ yathāvuttasamphassassa aviparīto paccayabhāvo eva yathāvedanaṁ phassavavatthānaṁ,",
  "tika-abh02t5:59_9": "kāraṇaphalavisesena vā phalakāraṇavisesanicchayo hotīti ubhayatthāpi nicchayo vavatthānanti vutto.",
  "tika-abh02t5:59_10": "Kammādayoti kammāhārautuādayo apākaṭā semhapaṭikārena rogavūpasamato.",
  "tika-abh02t5:60_0": "‘‘Assādānupassino taṇhā pavaḍḍhatī’’ti vacanatoti ‘‘saṁyojanīyesu, bhikkhave,",
  "tika-abh02t5:60_1": "dhammesu assādānupassino viharato taṇhā pavaḍḍhati, taṇhāpaccayā upādānaṁ,",
  "tika-abh02t5:60_2": "upādānapaccayā bhavo’’ti (saṁ. ni.",
  "tika-abh02t5:60_3": "2.53-54) iminā suttena taṇhāya saṅkhārakāraṇabhāvassa vuttattāti attho.",
  "tika-abh02t5:60_4": "Puna tassāpi avijjā kāraṇanti dassanatthaṁ ‘‘avijjāsamudayā āsavasamudayoti vacanato’’ti āha.",
  "tika-abh02t5:60_5": "Taṇhā vā caturupādānabhūtā kāmabhavadiṭṭhāsavā ca saṅkhārassa kāraṇanti pākaṭāti suttadvayenapi avijjāya saṅkhārakāraṇabhāvameva dasseti.",
  "tika-abh02t5:60_6": "Assādānupassinoti hi vacanena ādīnavapaṭicchādanakiccā avijjā taṇhāya kāraṇanti dassitā hotīti. Yasmā avidvā,",
  "tika-abh02t5:60_7": "tasmā puññābhisaṅkhārādike abhisaṅkharotīti avijjāya saṅkhārakāraṇabhāvassa pākaṭattā aviddasubhāvo saṅkhārakāraṇabhāvena vutto khīṇāsavassa saṅkhārābhāvato asādhāraṇattā ca.",
  "tika-abh02t5:60_8": "Puññābhisaṅkhārādīnaṁ sādhāraṇāni vatthārammaṇādīnīti puññabhavādiādīnavapaṭicchādikā avijjā puññābhisaṅkhārādīnaṁ asādhāraṇaṁ kāraṇanti vā attho daṭṭhabbo.",
  "tika-abh02t5:60_9": "Ṭhānaviruddhoti atthitāviruddho.",
  "tika-abh02t5:60_10": "Keci pana ‘‘paṭisandhiādīni ṭhānānī’’ti vadanti,",
  "tika-abh02t5:60_11": "evaṁ sati purimacittaṁ pacchimacittassa ṭhānaviruddho paccayoti na idaṁ ekantikaṁ siyā.",
  "tika-abh02t5:60_12": "Bhavaṅgampi hi bhavaṅgassa anantarapaccayo, javanaṁ javanassāti,",
  "tika-abh02t5:60_13": "na ca sippādīnaṁ paṭisandhiādiṭhānaṁ atthīti na taṁ idha adhippetaṁ.",
  "tika-abh02t5:60_14": "Kammaṁ rūpassa namanaruppanavirodhā sārammaṇānārammaṇavirodhā ca sabhāvaviruddho paccayo,",
  "tika-abh02t5:60_15": "khīrādīni dadhiādīnaṁ madhurambilarasādisabhāvavirodhā.",
  "tika-abh02t5:60_16": "Avijānanakicco āloko vijānanakiccassa viññāṇassa,",
  "tika-abh02t5:60_17": "amadanakiccā ca guḷādayo madanakiccassa āsavassa.",
  "tika-abh02t5:61_0": "Golomāvilomāni dabbāya paccayo, dadhiādīni bhūtiṇakassa.",
  "tika-abh02t5:61_1": "Ettha ca avīti rattā eḷakā vuccanti. Vipākāyeva te ca na,",
  "tika-abh02t5:61_2": "tasmā dukkhavipākāyapi avijjāya tadavipākānaṁ puññāneñjābhisaṅkhārānaṁ paccayattaṁ na na yujjatīti attho.",
  "tika-abh02t5:61_3": "Tadavipākattepi sāvajjatāya tadaviruddhānaṁ taṁsadisānañca apuññābhisaṅkhārānameva paccayo,",
  "tika-abh02t5:61_4": "na itaresanti etassa pasaṅgassa nivāraṇatthaṁ ‘‘viruddho cāviruddho ca, sadisāsadiso tathā.",
  "tika-abh02t5:61_5": "Dhammānaṁ paccayo siddho’’ti vuttaṁ,",
  "tika-abh02t5:61_6": "tasmā tamatthaṁ pākaṭaṁ karonto ‘‘iti ayaṁ avijjā’’tiādimāha.",
  "tika-abh02t5:62_0": "Acchejjasuttāvutābhejjamaṇīnaṁ viya pubbāpariyavavatthānaṁ niyati, niyatiyā,",
  "tika-abh02t5:62_1": "niyati eva vā saṅgati samāgamo niyatisaṅgati,",
  "tika-abh02t5:62_2": "tāya bhāvesu pariṇatā manussadevavihaṅgādibhāvaṁ pattā niyatisaṅgatibhāvapariṇatā.",
  "tika-abh02t5:62_3": "Niyatiyā saṅgatiyā bhāvena ca pariṇatā nānappakārataṁ pattā niyatisaṅgatibhāvapariṇatāti ca atthaṁ vadanti.",
  "tika-abh02t5:62_4": "Etehi ca vikappanehi avijjā akusalaṁ cittaṁ katvā puññādīsu yattha katthaci pavattatīti imamatthaṁ dassento āha ‘‘so evaṁ avijjāyā’’tiādi.",
  "tika-abh02t5:63_0": "Apariṇāyako bāloti arahattamaggasampaṭipādakakalyāṇamittarahitoti attho.",
  "tika-abh02t5:63_1": "Arahattamaggāvasānaṁ vā ñāṇaṁ samavisamaṁ dassetvā nibbānaṁ nayatīti pariṇāyakanti vuttaṁ, tena rahito apariṇāyako.",
  "tika-abh02t5:63_2": "Dhammaṁ ñatvāti sappurisūpanissayena catusaccappakāsakasuttādidhammaṁ ñatvā,",
  "tika-abh02t5:63_3": "maggañāṇeneva vā sabbadhammapavaraṁ nibbānaṁ ñatvā,",
  "tika-abh02t5:63_4": "taṁjānanāyattattā pana sesasaccābhisamayassa samānakālampi taṁ purimakālaṁ viya katvā vuttaṁ.",
  "tika-abh02t5:64_0": "Saṅkhārapadaniddesavaṇṇanā niṭṭhitā.",
  "tika-abh02t5:65_0": "Viññāṇapadaniddesavaṇṇanā",
  "tika-abh02t5:66_0": "227.",
  "tika-abh02t5:66_1": "Yathāvuttasaṅkhārapaccayā uppajjamānaṁ taṁkammanibbattameva viññāṇaṁ bhavituṁ arahatīti ‘‘bāttiṁsa lokiyavipākaviññāṇāni saṅgahitāni hontī’’ti āha. Dhātukathāyaṁ (dhātu.",
  "tika-abh02t5:66_2": "466) pana vippayuttenasaṅgahitāsaṅgahitapadaniddese –",
  "tika-abh02t5:67_0": "‘‘Saṅkhārapaccayā viññāṇena ye dhammā…pe… saḷāyatanapaccayā phassena,",
  "tika-abh02t5:67_1": "phassapaccayā vedanāya ye dhammā vippayuttā,",
  "tika-abh02t5:67_2": "te dhammā katihi khandhehi…pe… saṅgahitā?",
  "tika-abh02t5:67_3": "Te dhammā asaṅkhataṁ khandhato ṭhapetvā ekena khandhena ekādasahāyatanehi ekādasahi dhātūhi saṅgahitā. Katihi asaṅgahitā?",
  "tika-abh02t5:67_4": "Catūhi khandhehi ekenāyatanena sattahi dhātūhi asaṅgahitā’’ti –",
  "tika-abh02t5:68_0": "Vacanato sabbaviññāṇaphassavedanāpariggaho kato.",
  "tika-abh02t5:68_1": "Yadi hi ettha viññāṇaphassavedanā sappadesā siyuṁ,",
  "tika-abh02t5:68_2": "‘‘vipākā dhammā’’ti imassa viya vissajjanaṁ siyā,",
  "tika-abh02t5:68_3": "tasmā tattha abhidhammabhājanīyavasena saṅkhārapaccayā viññāṇādayo gahitāti veditabbā.",
  "tika-abh02t5:68_4": "Avijjāpaccayā saṅkhārā ca abhidhammabhājanīye catubhūmakakusalasaṅkhāro akusalasaṅkhāro ca vuttoti so eva dhātukathāyaṁ gahitoti daṭṭhabbo.",
  "tika-abh02t5:68_5": "Bhavo pana dhātukathāyaṁ kammupapattibhavavisesadassanatthaṁ na abhidhammabhājanīyavasena gahito.",
  "tika-abh02t5:68_6": "Evañca katvā tattha ‘‘upādānapaccayā bhavo’’ti anuddharitvā ‘‘kammabhavo’’tiādināva nayena bhavo uddhaṭo.",
  "tika-abh02t5:68_7": "Vipākañhetanti viññāṇassa vipākattā saṅkhārapaccayattaṁ sādheti,",
  "tika-abh02t5:68_8": "tassa pana sādhanatthaṁ ‘‘upacitakammābhāve vipākābhāvato’’ti vuttanti taṁ vivaranto ‘‘vipākañcā’’tiādimāha.",
  "tika-abh02t5:69_0": "Yebhuyyena lobhasampayuttajavanāvasāneti javanena tadārammaṇaniyame somanassasahagatānantaraṁ somanassasahagatatadārammaṇassa vuttattā somanassasahagatāneva sandhāya vuttanti veditabbaṁ.",
  "tika-abh02t5:69_1": "Yasmā pana tihetukajavanāvasāne ca kadāci ahetukaṁ tadārammaṇaṁ hoti, tasmā ‘‘yebhuyyenā’’ti āha.",
  "tika-abh02t5:69_2": "Sakiṁ vāti ‘‘dirattatirattā’’dīsu viya veditabbaṁ.",
  "tika-abh02t5:69_3": "Dvikkhattumeva pana uppajjantīti vadanti.",
  "tika-abh02t5:69_4": "‘‘Dirattatiratta’’nti ettha pana vā-saddassa abhāvā vacanasiliṭṭhatāmattena dirattaggahaṇaṁ katanti yujjati,",
  "tika-abh02t5:69_5": "‘‘nirantaratirattadassanatthaṁ vā’’ti.",
  "tika-abh02t5:69_6": "Idha pana vā-saddo vikappanattho vuttoti sakiṁ eva ca kadāci pavattiṁ sandhāya ‘‘sakiṁ vā’’ti vuttanti daṭṭhabbaṁ.",
  "tika-abh02t5:69_7": "Teneva hi sakiṁ tadārammaṇappavattiyā vicāretabbataṁ dassento ‘‘cittappavattigaṇanāyaṁ panā’’tiādimāha.",
  "tika-abh02t5:69_8": "Tattha cittappavattigaṇanāyanti vipākakathāyaṁ balavarūpādike ārammaṇe vuttaṁ cittappavattigaṇanaṁ sandhāyāha.",
  "tika-abh02t5:69_9": "Tattha hi dveva tadārammaṇuppattivārā āgatā.",
  "tika-abh02t5:69_10": "Javanavisayānubhavanañhi tadārammaṇaṁ āsannabhede tasmiṁ visaye ekacittakkhaṇāvasiṭṭhāyuke na uppajjeyyāti adhippāyo.",
  "tika-abh02t5:69_11": "Anurūpāya paṭisandhiyāti akusalavipākassa apāyapaṭisandhi,",
  "tika-abh02t5:69_12": "kāmāvacarādikusalavipākānaṁ kāmarūpārūpasugatipaṭisandhiyo yathākammaṁ anurūpā.",
  "tika-abh02t5:70_0": "Paṭisandhikathā mahāvisayāti katvā pavattimeva tāva dassento ‘‘pavattiyaṁ panā’’tiādimāha.",
  "tika-abh02t5:70_1": "Ahetukadvayādīnaṁ dvāraniyamāniyamāvacanaṁ bhavaṅgabhūtānaṁ sayameva dvārattā cutipaṭisandhibhūtānañca bhavaṅgasaṅkhātena aññena ca dvārena anuppattito niyataṁ aniyataṁ vā dvāraṁ etesanti vattuṁ asakkuṇeyyattā.",
  "tika-abh02t5:70_2": "Ekassa sattassa pavattarūpāvacaravipāko pathavīkasiṇādīsu yasmiṁ ārammaṇe pavatto,",
  "tika-abh02t5:70_3": "tato aññasmiṁ tassa pavatti natthīti rūpāvacarānaṁ niyatārammaṇatā vuttā.",
  "tika-abh02t5:70_4": "Tatrassāti pavattiyaṁ bāttiṁsavidhassa.",
  "tika-abh02t5:71_0": "Indriyappavattiānubhāvato eva cakkhusotadvārabhedena,",
  "tika-abh02t5:71_1": "tassa ca viññāṇavīthibhedāyattattā vīthibhedena ca bhavitabbaṁ,",
  "tika-abh02t5:71_2": "tasmiñca sati ‘‘āvajjanānantaraṁ dassanaṁ savanaṁ vā tadanantaraṁ sampaṭicchana’’ntiādinā cittaniyamena bhavitabbaṁ.",
  "tika-abh02t5:71_3": "Tathā ca sati sampaṭicchanasantīraṇānampi bhāvo siddho hoti,",
  "tika-abh02t5:71_4": "na indriyappavattiānubhāvena dassanasavanamattasseva,",
  "tika-abh02t5:71_5": "nāpi indriyānaṁ eva dassanasavanakiccatāti imamatthaṁ dassento āha ‘‘dvāravīthibhede cittaniyamato cā’’ti.",
  "tika-abh02t5:71_6": "Paṭhamakusalena ce tadārammaṇassa uppatti hoti,",
  "tika-abh02t5:71_7": "taṁ paṭhamakusalānantaraṁ uppajjamānaṁ janakaṁ anubandhati nāma,",
  "tika-abh02t5:71_8": "dutiyakusalādianantaraṁ uppajjamānaṁ janakasadisaṁ anubandhati nāma,",
  "tika-abh02t5:71_9": "akusalānantaraṁ uppajjamānañca kāmāvacaratāya janakasadisanti.",
  "tika-abh02t5:72_0": "Ekādasa tadārammaṇacittāni…pe… tadārammaṇaṁ na gaṇhantīti tadārammaṇabhāvatāya ‘‘tadārammaṇa’’nti laddhanāmāni tadārammaṇabhāvaṁ na gaṇhanti,",
  "tika-abh02t5:72_1": "tadārammaṇabhāvena nappavattantīti attho.",
  "tika-abh02t5:72_2": "Atha vā nāmagottaṁ ārabbha javane javite tadārammaṇaṁ tassa javanassa ārammaṇaṁ na gaṇhanti, nālambantīti attho.",
  "tika-abh02t5:72_3": "Rūpārūpadhammeti rūpārūpāvacare dhamme.",
  "tika-abh02t5:72_4": "Idaṁ pana vatvā ‘‘abhiññāñāṇaṁārabbhā’’ti visesanaṁ parittādiārammaṇatāya kāmāvacarasadisesu ceva tadārammaṇānuppattidassanatthaṁ.",
  "tika-abh02t5:72_5": "Micchattaniyatā dhammā maggo viya bhāvanāya siddhā mahābalā cāti tattha javanena pavattamānena sānubandhanena na bhavitabbanti tesu tadārammaṇaṁ paṭikkhittaṁ.",
  "tika-abh02t5:72_6": "Lokuttaradhammeārabbhāti eteneva siddhe ‘‘sammattaniyatadhammesū’’ti visuṁ uddharaṇaṁ sammattamicchattaniyatadhammānaṁ aññamaññapaṭipakkhāti balavabhāvena tadārammaṇassa avatthubhāvadassanatthaṁ.",
  "tika-abh02t5:73_0": "Evaṁ pavattiyaṁ viññāṇappavattiṁ dassetvā paṭisandhiyaṁ dassetuṁ ‘‘yaṁ pana vutta’’ntiādimāha.",
  "tika-abh02t5:73_1": "Kena katthāti kena cittena kasmiṁ bhave.",
  "tika-abh02t5:73_2": "Ekūnavīsati paṭisandhiyo tena tena cittena pavattamānā paṭisandhikkhaṇe rūpārūpadhammāti tena tena cittena sā sā tattha tattha paṭisandhi hotīti vuttā. Tassāti cittassa.",
  "tika-abh02t5:74_0": "Āgantvāti āgataṁ viya hutvā.",
  "tika-abh02t5:74_1": "Gopakasīvalīti rañño hitārakkhe gopakakule jāto sīvalināmako.",
  "tika-abh02t5:74_2": "Kammādianussaraṇabyāpārarahitattā ‘‘sammūḷhakālakiriyā’’ti vuttā.",
  "tika-abh02t5:74_3": "Abyāpāreneva hi tattha kammādiupaṭṭhānaṁ hotīti.",
  "tika-abh02t5:74_4": "‘‘Pisiyamānāya makkhikāya paṭhamaṁ kāyadvārāvajjanaṁ bhavaṅgaṁ nāvaṭṭeti attanā cintiyamānassa kassaci atthitāyā’’ti keci kāraṇaṁ vadanti,",
  "tika-abh02t5:74_5": "tadetaṁ akāraṇaṁ bhavaṅgavisayato aññassa cintiyamānassa abhāvā aññacittappavattakāle ca bhavaṅgāvaṭṭanasseva asambhavato.",
  "tika-abh02t5:74_6": "Idaṁ panettha kāraṇaṁ siyā – ‘‘tānissa tamhi samaye olambanti ajjholambanti abhippalambantī’’ti (ma. ni.",
  "tika-abh02t5:74_7": "3.248) vacanato tīsu javanavāresu appavattesveva kammādiupaṭṭhānena bhavitabbaṁ.",
  "tika-abh02t5:74_8": "Anekajavanavārappavattiyā hi ajjholambanaṁ abhippalambanañca hotīti.",
  "tika-abh02t5:74_9": "Tasmā kāyadvārāvajjanaṁ anāvaṭṭetvā manodvārāvajjanameva kammādiālambaṇaṁ paṭhamaṁ bhavaṅgaṁ āvaṭṭeti,",
  "tika-abh02t5:74_10": "tato phoṭṭhabbassa balavattā dutiyavāre kāyaviññāṇavīthi paccuppanne phoṭṭhabbe pavattati,",
  "tika-abh02t5:74_11": "tato purimajavanavāragahitesveva kammādīsu kamena manodvārajavanaṁ javitvā mūlabhavaṅgasaṅkhātaṁ āgantukabhavaṅgasaṅkhātaṁ vā tadārammaṇaṁ bhavaṅgaṁ otarati,",
  "tika-abh02t5:74_12": "tadārammaṇābhāve vā bhavaṅgameva.",
  "tika-abh02t5:74_13": "Etasmiṁ ṭhāne kālaṁ karotīti tadārammaṇānantarena cuticittena,",
  "tika-abh02t5:74_14": "tadārammaṇābhāve vā bhavaṅgasaṅkhāteneva cuticittena cavatīti attho.",
  "tika-abh02t5:74_15": "Bhavaṅgameva hi cuticittaṁ hutvā pavattatīti cuticittaṁ idha ‘‘bhavaṅga’’nti vuttanti.",
  "tika-abh02t5:74_16": "Manodvāravisayo lahukoti lahukapaccupaṭṭhānaṁ sandhāya vuttaṁ ‘‘arūpadhammānaṁ…pe… lahuko’’ti.",
  "tika-abh02t5:74_17": "Arūpadhammassa hi manodvārassa visayo lahukapaccupaṭṭhānoti.",
  "tika-abh02t5:74_18": "Balavati ca rūpadhammassa kāyadvārassa visaye appavattitvā manodvāravisaye kammādimhi paṭhamaṁ cittappavattidassanena arūpadhammānaṁ visayassa lahukatā dīpitāti.",
  "tika-abh02t5:74_19": "Rūpānaṁ visayābhāvepi vā ‘‘arūpadhammāna’’nti vacanaṁ yesaṁ visayo atthi,",
  "tika-abh02t5:74_20": "taṁdassanatthamevāti daṭṭhabbaṁ.",
  "tika-abh02t5:74_21": "Tena lahukammādīsu cittappavattito lahugahaṇīyatā visayassa lahukatā.",
  "tika-abh02t5:75_0": "Kammādīnaṁ bhūmicittupādādivasena vitthārato ananto pabhedoti ‘‘saṅkhepato’’ti āha.",
  "tika-abh02t5:76_0": "Avijjātaṇhādikilesesu anupacchinnesveva kammādino upaṭṭhānaṁ,",
  "tika-abh02t5:76_1": "tañcārabbha cittasantānassa bhavantaraninnapoṇapabbhāratā hotīti āha ‘‘anupacchinnakilesabalavināmita’’nti.",
  "tika-abh02t5:76_2": "Santāne hi vināmite tadekadesabhūtaṁ paṭisandhicittañca vināmitameva hoti,",
  "tika-abh02t5:76_3": "na ca ekadesavināmitabhāvena vinā santānavināmitatā atthīti.",
  "tika-abh02t5:76_4": "Sabbattha pana ‘‘duggatipaṭisandhininnāya cutiyā purimajavanāni akusalāni,",
  "tika-abh02t5:76_5": "itarāya ca kusalānī’’ti nicchinanti. ‘‘Nimittassādagadhitaṁ vā, bhikkhave,",
  "tika-abh02t5:76_6": "viññāṇaṁ tiṭṭhamānaṁ tiṭṭhati anubyañjanassādagadhitaṁ vā.",
  "tika-abh02t5:76_7": "Tasmiṁ ce samaye kālaṁ karoti, ṭhānametaṁ vijjati,",
  "tika-abh02t5:76_8": "yaṁ dvinnaṁ gatīnaṁ aññataraṁ gatiṁ upapajjeyya nirayaṁ vā tiracchānayoniṁ vā’’ti (saṁ. ni. 4.235) vuttaṁ.",
  "tika-abh02t5:76_9": "Tasmā āsannaṁ akusalaṁ duggatiyaṁ,",
  "tika-abh02t5:76_10": "kusalañca sugatiyaṁ paṭisandhiyā upanissayo hotīti.",
  "tika-abh02t5:77_0": "Rāgādihetubhūtaṁ hīnamārammaṇanti akusalavipākassa ārammaṇaṁ bhavituṁ yuttaṁ aniṭṭhārammaṇaṁ āha.",
  "tika-abh02t5:77_1": "Tampi hi saṅkappavasena rāgassapi hetu hotīti.",
  "tika-abh02t5:77_2": "Akusalavipākajanakakammasahajātānaṁ vā taṁsadisāsannacutijavanacetanāsahajātānañca rāgādīnaṁ hetubhāvo eva hīnatā.",
  "tika-abh02t5:77_3": "Tañhi pacchānutāpajanakakammānamārammaṇaṁ kammavasena aniṭṭhaṁ akusalavipākassa ārammaṇaṁ bhaveyya,",
  "tika-abh02t5:77_4": "aññathā ca iṭṭhārammaṇe pavattassa akusalakammassa vipāko kammanimittārammaṇo na bhaveyya.",
  "tika-abh02t5:77_5": "Na hi akusalavipāko iṭṭhārammaṇo bhavitumarahatīti.",
  "tika-abh02t5:77_6": "Pañcadvāre ca āpāthamāgacchantaṁ paccuppannaṁ kammanimittaṁ āsannakatakammārammaṇasantatiyaṁ uppannaṁ taṁsadisañca daṭṭhabbaṁ,",
  "tika-abh02t5:77_7": "aññathā tadeva paṭisandhiārammaṇūpaṭṭhāpakaṁ tadeva ca paṭisandhijanakaṁ bhaveyya,",
  "tika-abh02t5:77_8": "na ca paṭisandhiyā upacārabhūtāni viya ‘‘etasmiṁ tayā pavattitabba’’nti paṭisandhiyā ārammaṇaṁ anupādentāni viya ca pavattāni cutiāsannāni javanāni paṭisandhijanakāni bhaveyyuṁ.",
  "tika-abh02t5:77_9": "‘‘Katattā upacitattā’’ti (dha. sa. 431) hi vuttaṁ.",
  "tika-abh02t5:77_10": "Tadā ca taṁsamānavīthiyaṁ viya pavattamānāni kathaṁ katūpacitāni siyuṁ, na ca assāditāni tadā,",
  "tika-abh02t5:77_11": "na ca lokiyāni lokuttarāni viya samānavīthiphalāni honti.",
  "tika-abh02t5:78_0": "‘‘Pubbe vāssa taṁ kataṁ hoti pāpakammaṁ dukkhavedanīyaṁ,",
  "tika-abh02t5:78_1": "pacchā vāssa taṁ kataṁ hoti pāpakammaṁ dukkhavedanīyaṁ,",
  "tika-abh02t5:78_2": "maraṇakāle vāssa hoti micchādiṭṭhi samattā samādinnā,",
  "tika-abh02t5:78_3": "tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī’’ti (ma. ni. 3.303) –",
  "tika-abh02t5:79_0": "Ādinā sutte maraṇakāle samattāya samādinnāya micchādiṭṭhiyā sammādiṭṭhiyā ca sahajātacetanāya paṭisandhidānaṁ vuttaṁ,",
  "tika-abh02t5:79_1": "na ca dubbalehi pañcadvārikajavanehi micchādiṭṭhi sammādiṭṭhi vā samattā hoti samādinnā. Vakkhati ca –",
  "tika-abh02t5:80_0": "‘‘Sabbampi hetaṁ kusalākusaladhammapaṭivijānanādicavanapariyosānaṁ kiccaṁ manodvārikacitteneva hoti,",
  "tika-abh02t5:80_1": "na pañcadvārikenāti sabbassapetassa kiccassa karaṇe sahajavanakāni vīthicittāni paṭikkhittānī’’ti (vibha. aṭṭha. 766).",
  "tika-abh02t5:81_0": "Tattha hi ‘‘na kiñci dhammaṁ paṭivijānātīti ‘manopubbaṅgamā dhammā’ti (dha. pa.",
  "tika-abh02t5:81_1": "1-2) evaṁ vuttaṁ ekampi kusalaṁ vā akusalaṁ vā na paṭivijānātī’’ti (vibha. aṭṭha. 766) ca vuttaṁ.",
  "tika-abh02t5:81_2": "Yesaṁ paṭivibhāvanappavattiyā sukhaṁ vā dukkhaṁ vā anveti,",
  "tika-abh02t5:81_3": "tesaṁ sā pavatti pañcadvāre paṭikkhittā,",
  "tika-abh02t5:81_4": "kusalākusalakammasamādānañca tādisamevāti.",
  "tika-abh02t5:81_5": "Tadārammaṇānantaraṁ pana cavanaṁ,",
  "tika-abh02t5:81_6": "tadanantarā ca upapatti manodvārikā eva hoti,",
  "tika-abh02t5:81_7": "na sahajavanakavīthicitte pariyāpannāti iminā adhippāyena idha pañcadvārikatadārammaṇānantaraṁ cuti,",
  "tika-abh02t5:81_8": "tadanantaraṁ paṭisandhi ca vuttāti daṭṭhabbaṁ.",
  "tika-abh02t5:81_9": "Tattha avasesapañcacittakkhaṇāyuke rūpādimhi uppannaṁ paṭisandhiṁ sandhāyeva ‘‘paccuppannārammaṇaṁ upapatticittaṁ paccuppannārammaṇassa bhavaṅgassa anantarapaccayena paccayo’’ti,",
  "tika-abh02t5:81_10": "avasesekacittakkhaṇāyuke ca uppannaṁ sandhāya ‘‘paccuppannārammaṇaṁ upapatticittaṁ atītārammaṇassa bhavaṅgassa anantarapaccayena paccayo’’ti (paṭṭhā. 2.19.28) vuttanti veditabbaṁ.",
  "tika-abh02t5:82_0": "Suddhāya vāti mahaggatakammanimittārammaṇāya javanavīthiyā tadārammaṇarahitāyāti attho.",
  "tika-abh02t5:82_1": "Sā pana javanavīthi mahaggatavipākassa upacāro viya daṭṭhabbā.",
  "tika-abh02t5:82_2": "Keci pana taṁ vīthiṁ mahaggatāvasānaṁ vadanti. Atītārammaṇā ekādasavidhā, navattabbārammaṇā sattavidhā.",
  "tika-abh02t5:83_0": "Etenānusārena āruppacutiyāpi anantarā paṭisandhi veditabbāti idaṁ kasmā vuttaṁ,",
  "tika-abh02t5:83_1": "nanu ‘‘pathavīkasiṇajjhānādivasena paṭiladdhamahaggatasugatiyaṁ ṭhitassā’’ti evamādike eva naye ayampi paṭisandhi avaruddhāti? Na,",
  "tika-abh02t5:83_2": "tattha rūpāvacaracutianantarāya eva paṭisandhiyā vuttattā.",
  "tika-abh02t5:83_3": "Tattha hi ‘‘pathavīkasiṇādikaṁ vā nimittaṁ mahaggatacittaṁ vā manodvāre āpāthamāgacchati.",
  "tika-abh02t5:83_4": "Cakkhusotānaṁ vā’’tiādikena rūpāvacaracutiyā eva anantarā paṭisandhi vuttāti viññāyati.",
  "tika-abh02t5:83_5": "Athāpi yathāsambhavayojanāya ayampi paṭisandhi tattheva avaruddhā,",
  "tika-abh02t5:83_6": "arūpāvacaracutianantarā pana rūpāvacarapaṭisandhi natthi,",
  "tika-abh02t5:83_7": "arūpāvacare ca uparūparicutiyā heṭṭhimā heṭṭhimā paṭisandhīti catutthāruppacutiyā navattabbārammaṇā paṭisandhi natthi.",
  "tika-abh02t5:83_8": "Tena tato tattheva atītārammaṇā kāmāvacare ca atītapaccuppannārammaṇā paṭisandhi itarāhi ca yathāsambhavaṁ atītanavattabbārammaṇā āruppapaṭisandhi,",
  "tika-abh02t5:83_9": "atītapaccuppannārammaṇā ca kāmāvacarapaṭisandhi yojetabbāti imassa visesassa dassanatthaṁ visuṁ uddharaṇaṁ kataṁ.",
  "tika-abh02t5:84_0": "Evaṁ ārammaṇavasena ekavidhāya kāmāvacarasugaticutiyā duvidhā duggatipaṭisandhi,",
  "tika-abh02t5:84_1": "duggaticutiyā duvidhā sugatipaṭisandhi,",
  "tika-abh02t5:84_2": "kāmāvacarasugaticutiyā dviekadvippakārānaṁ kāmarūpāruppānaṁ vasena pañcavidhā sugatipaṭisandhi,",
  "tika-abh02t5:84_3": "rūpāvacaracutiyā ca tatheva pañcavidhā,",
  "tika-abh02t5:84_4": "duvidhāya āruppacutiyā paccekaṁ dvinnaṁ dvinnaṁ kāmāruppānaṁ vasena aṭṭhavidhā ca paṭisandhi dassitā,",
  "tika-abh02t5:84_5": "duggaticutiyā pana ekavidhāya duggatipaṭisandhi duvidhā na dassitā,",
  "tika-abh02t5:84_6": "taṁ dassetuṁ ‘‘duggatiyaṁ ṭhitassa panā’’tiādimāha. Yathāvuttā pana –",
  "tika-abh02t5:85_0": "Dvidvipañcappakārā ca, pañcāṭṭhaduvidhāpi ca;",
  "tika-abh02t5:86_0": "Catuvīsati sabbāpi, tā honti paṭisandhiyo.",
  "tika-abh02t5:87_0": "‘‘Kāmāvacarassa kusalassa kammassa katattā’’tiādinā (dha. sa. 431, 455,",
  "tika-abh02t5:87_1": "498) nānākkhaṇikakammapaccayabhāvo dassitappakāroti upanissayapaccayabhāvameva dassento ‘‘vuttañheta’’ntiādimāha.",
  "tika-abh02t5:88_0": "Ādinā sahātiādinā vimissaviññāṇena saha.",
  "tika-abh02t5:88_1": "Omato dve vā tayo vā dasakā uppajjantīti gabbhaseyyakānaṁ vasena vuttaṁ.",
  "tika-abh02t5:88_2": "Aññattha hi aneke kalāpā saha uppajjanti.",
  "tika-abh02t5:88_3": "Brahmattabhāvepi hi anekagāvutappamāṇe aneke kalāpā sahuppajjantīti tiṁsato adhikāneva rūpāni honti gandharasāhārānaṁ paṭikkhittattā cakkhusotavatthusattakajīvitachakkabhāvepi tesaṁ bahuttā.",
  "tika-abh02t5:88_4": "Aṭṭhakathāyaṁ pana tatthapi cakkhusotavatthudasakānaṁ jīvitanavakassa ca uppatti vuttā,",
  "tika-abh02t5:88_5": "pāḷiyaṁ pana ‘‘rūpadhātuyā upapattikkhaṇe ṭhapetvā asaññasattānaṁ devānaṁ pañcāyatanāni pātubhavanti,",
  "tika-abh02t5:88_6": "pañca dhātuyo pātubhavantī’’ti vuttaṁ,",
  "tika-abh02t5:88_7": "tathā ‘‘rūpadhātuyā cha āyatanāni nava dhātuyo’’ti sabbasaṅgahavasena tattha vijjamānāyatanadhātuyo dassetuṁ vuttaṁ.",
  "tika-abh02t5:88_8": "Kathāvatthumhi ca ghānāyatanādīnaṁ viya gandhāyatanādīnañca tattha bhāvo paṭikkhitto ‘‘atthi tattha ghānāyatananti? Āmantā, atthi tattha gandhāyatananti?",
  "tika-abh02t5:88_9": "Na hevaṁ vattabbe’’tiādinā (kathā. 519),",
  "tika-abh02t5:88_10": "na ca aphoṭṭhabbāyatanānaṁ pathavīdhātuādīnaṁ viya agandharasāyatanānaṁ gandharasānaṁ tattha bhāvo sakkā vattuṁ phusituṁ asakkuṇeyyatāvinimuttassa pathavīādisabhāvassa viya gandharasabhāvavinimuttassa gandharasasabhāvassa abhāvā.",
  "tika-abh02t5:89_0": "Yadi ca ghānasamphassādīnaṁ kāraṇabhāvo natthīti āyatanānīti tena vucceyyuṁ,",
  "tika-abh02t5:89_1": "dhātu-saddo pana nissattanijjīvavācakoti gandhadhāturasadhātūti avacane natthi kāraṇaṁ,",
  "tika-abh02t5:89_2": "dhammabhāvo ca tesaṁ ekantena icchitabbo sabhāvadhāraṇādilakkhaṇato aññassa abhāvā,",
  "tika-abh02t5:89_3": "dhammānañca āyatanabhāvo ekantato yamake (yama. 1.",
  "tika-abh02t5:89_4": "āyatanayamaka.13) vutto ‘‘dhammo āyatananti? Āmantā’’ti.",
  "tika-abh02t5:89_5": "Tasmā tesaṁ gandharasāyatanabhāvābhāvepi koci āyatanasabhāvo vattabbo.",
  "tika-abh02t5:89_6": "Yadi ca phoṭṭhabbabhāvato añño pathavīdhātuādibhāvo viya gandharasabhāvato añño tesaṁ koci sabhāvo siyā, tesaṁ dhammāyatane saṅgaho.",
  "tika-abh02t5:89_7": "Gandharasabhāve pana āyatanabhāve ca sati gandho ca so āyatanañca gandhāyatanaṁ,",
  "tika-abh02t5:89_8": "raso ca so āyatanañca rasāyatananti idamāpannamevāti gandharasāyatanabhāvo ca na sakkā nivāretuṁ, ‘‘tayo āhārā’’ti (vibha.",
  "tika-abh02t5:89_9": "993) ca vacanato kabaḷīkārāhārassa tattha abhāvo viññāyati.",
  "tika-abh02t5:89_10": "Tasmā yathā pāḷiyā avirodho hoti, tathā rūpagaṇanā kātabbā.",
  "tika-abh02t5:89_11": "Evañhi dhammatā na vilomitā hotīti.",
  "tika-abh02t5:90_0": "Jātiuṇṇāyāti gabbhaṁ phāletvā gahitauṇṇāyātipi vadanti. Sambhavabhedoti atthitābhedo.",
  "tika-abh02t5:90_1": "Nijjhāmataṇhikā kira niccaṁ dukkhāturatāya kāmaṁ sevitvā gabbhaṁ na gaṇhanti.",
  "tika-abh02t5:91_0": "Rūpībrahmesu tāva opapātikayonikesūti opapātikayonikehi rūpībrahme niddhāreti.",
  "tika-abh02t5:91_1": "‘‘Saṁsedajopapātīsu avakaṁsato tiṁsā’’ti etaṁ vivaranto āha ‘‘avakaṁsato panā’’tiādi, taṁ panetaṁ pāḷiyā na sameti.",
  "tika-abh02t5:91_2": "Na hi pāḷiyaṁ kāmāvacarānaṁ saṁsedajopapātikānaṁ aghānakānaṁ upapatti vuttā. Dhammahadayavibhaṅge (vibha. 1007) hi –",
  "tika-abh02t5:92_0": "‘‘Kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni,",
  "tika-abh02t5:92_1": "kassaci aparāni dasāyatanāni, kassaci navāyatanāni,",
  "tika-abh02t5:92_2": "kassaci sattāyatanāni pātubhavantī’’ti –",
  "tika-abh02t5:93_0": "Vuttaṁ,",
  "tika-abh02t5:93_1": "na vuttaṁ ‘‘aṭṭhāyatanāni pātubhavantī’’ti.",
  "tika-abh02t5:93_2": "Tathā ‘‘dasāyatanāni pātubhavantī’’ti tikkhattuṁ vattabbaṁ siyā,",
  "tika-abh02t5:93_3": "aghānakaupapattiyā vijjamānāya tikkhattuñca ‘‘navāyatanāni pātubhavantī’’ti, na ca taṁ vuttaṁ.",
  "tika-abh02t5:93_4": "Evaṁ dhātupātubhāvādipañhesu yamakepi ghānajivhākāyānaṁ sahacāritā vuttāti.",
  "tika-abh02t5:94_0": "Cutipaṭisandhīnaṁ khandhādīhi aññamaññaṁ samānatā abhedo, asamānatā bhedo.",
  "tika-abh02t5:94_1": "Nayamukhamattaṁ dassetvā vuttaṁ avuttañca sabbaṁ saṅgaṇhitvā āha ‘‘ayaṁ tāva arūpabhūmīsuyeva nayo’’ti.",
  "tika-abh02t5:94_2": "Rūpārūpāvacarānaṁ upacārassa balavatāya tato cavitvā duggatiyaṁ upapatti natthīti ‘‘ekaccasugaticutiyā’’ti āha.",
  "tika-abh02t5:94_3": "Ekaccaduggatipaṭisandhīti ettha ekaccaggahaṇassa payojanaṁ maggitabbaṁ.",
  "tika-abh02t5:94_4": "Ayaṁ panetthādhippāyo siyā – nānattakāyanānattasaññīsu vuttā ekacce vinipātikā tihetukādipaṭisandhikā,",
  "tika-abh02t5:94_5": "tesaṁ taṁ paṭisandhiṁ vinipātabhāvena duggatipaṭisandhīti gahetvā sabbasugaticutiyāva sā paṭisandhi hoti,",
  "tika-abh02t5:94_6": "na ekaccasugaticutiyā evāti taṁnivattanatthaṁ ekaccaduggatiggahaṇaṁ kataṁ.",
  "tika-abh02t5:94_7": "Apāyapaṭisandhi eva hi ekaccasugaticutiyā hoti, na sabbasugaticutiyā.",
  "tika-abh02t5:94_8": "Atha vā duggatipaṭisandhi duvidhā ekaccasugaticutiyā anantarā duggaticutiyā cāti.",
  "tika-abh02t5:94_9": "Tattha pacchimaṁ vajjetvā purimaṁ eva gaṇhituṁ āha ‘‘ekaccaduggatipaṭisandhī’’ti.",
  "tika-abh02t5:94_10": "Ahetukacutiyā sahetukapaṭisandhīti duhetukā tihetukā ca yojetabbā.",
  "tika-abh02t5:94_11": "Maṇḍūkadevaputtādīnaṁ viya hi ahetukacutiyā tihetukapaṭisandhipi hotīti.",
  "tika-abh02t5:95_0": "Tassa tassa viparītato ca yathāyogaṁ yojetabbanti ‘‘ekaccasugaticutiyā ekaccaduggatipaṭisandhī’’tiādīsu bhedavisesesu ‘‘ekaccaduggaticutiyā ekaccasugatipaṭisandhī’’tiādinā yaṁ yaṁ yujjati, taṁ taṁ yojetabbanti attho.",
  "tika-abh02t5:95_1": "Yujjamānamattāpekkhanavasena napuṁsakaniddeso kato,",
  "tika-abh02t5:95_2": "yojetabbanti vā bhāvattho daṭṭhabbo.",
  "tika-abh02t5:95_3": "Amahaggatabahiddhārammaṇāya mahaggataajjhattārammaṇātiādīsu pana viparītayojanā na kātabbā.",
  "tika-abh02t5:95_4": "Na hi mahaggataajjhattārammaṇāya cutiyā arūpabhūmīsu amahaggatabahiddhārammaṇā paṭisandhi atthi.",
  "tika-abh02t5:95_5": "Catukkhandhāya arūpacutiyā pañcakkhandhā kāmāvacarapaṭisandhīti etassa vipariyāyo sayameva yojito.",
  "tika-abh02t5:95_6": "Atītārammaṇacutiyā paccuppannārammaṇā paṭisandhīti etassa ca vipariyāyo natthi evāti.",
  "tika-abh02t5:95_7": "Bhedaviseso eva ca evaṁ vitthārena dassito,",
  "tika-abh02t5:95_8": "abhedaviseso pana ekekasmiṁ bhede tattha tattheva cutipaṭisandhiyojanāvasena yojetabbo ‘‘pañcakkhandhāya kāmāvacarāya pañcakkhandhā kāmāvacarā…pe… avitakkaavicārāya avitakkaavicārā’’ti,",
  "tika-abh02t5:95_9": "catukkhandhāya pana catukkhandhā sayameva yojitā.",
  "tika-abh02t5:95_10": "Eteneva nayena sakkā ñātunti pañcakkhandhādīsu abhedaviseso na dassitoti.",
  "tika-abh02t5:95_11": "Tato hetuṁ vināti tattha hetuṁ vinā.",
  "tika-abh02t5:96_0": "Aṅgapaccaṅgasandhīnaṁ bandhanāni aṅgapaccaṅgasandhibandhanāni, tesaṁ chedakānaṁ.",
  "tika-abh02t5:96_1": "Niruddhesu cakkhādīsūti atimandabhāvūpagamanaṁ sandhāya vuttanti veditabbaṁ.",
  "tika-abh02t5:96_2": "Pañcadvārikaviññāṇānantarampi hi pubbe cuti dassitā. Yamake ca (yama. 1.āyatanayamaka.120) –",
  "tika-abh02t5:97_0": "‘‘Yassa cakkhāyatanaṁ nirujjhati,",
  "tika-abh02t5:97_1": "tassa manāyatanaṁ nirujjhatīti? Āmantā.",
  "tika-abh02t5:97_2": "Yassa vā pana manāyatanaṁ nirujjhati,",
  "tika-abh02t5:97_3": "tassa cakkhāyatanaṁ nirujjhatīti?",
  "tika-abh02t5:97_4": "Sacittakānaṁ acakkhukānaṁ cavantānaṁ tesaṁ manāyatanaṁ nirujjhati,",
  "tika-abh02t5:97_5": "no ca tesaṁ cakkhāyatanaṁ nirujjhati.",
  "tika-abh02t5:97_6": "Sacakkhukānaṁ cavantānaṁ tesaṁ manāyatanañca nirujjhati,",
  "tika-abh02t5:97_7": "cakkhāyatanañca nirujjhatī’’ti –",
  "tika-abh02t5:98_0": "Ādinā cakkhāyatanādīnaṁ cuticittena saha nirodho vuttoti.",
  "tika-abh02t5:98_1": "Laddho avaseso avijjādiko viññāṇassa paccayo etenāti laddhāvasesapaccayo, saṅkhāro.",
  "tika-abh02t5:98_2": "Avijjāpaṭicchāditādīnave tasmiṁ kammādivisaye paṭisandhiviññāṇassa ārammaṇabhāvena uppattiṭṭhānabhūte taṇhāya appahīnattā eva purimuppannāya ca santatiyā pariṇatattā paṭisandhiṭṭhānābhimukhaṁ viññāṇaṁ ninnapoṇapabbhāraṁ hutvā pavattatīti āha ‘‘taṇhā nāmetī’’ti.",
  "tika-abh02t5:98_3": "Sahajātasaṅkhārāti cutiāsannajavanaviññāṇasahajātacetanā, sabbepi vā phassādayo.",
  "tika-abh02t5:98_4": "Tasmiṁ paṭisandhiṭṭhāne kammādivisaye viññāṇaṁ khipanti,",
  "tika-abh02t5:98_5": "khipantā viya tasmiṁ visaye paṭisandhivasena viññāṇapatiṭṭhānassa hetubhāvena pavattantīti attho.",
  "tika-abh02t5:99_0": "Tanti taṁ viññāṇaṁ,",
  "tika-abh02t5:99_1": "cutipaṭisandhitadāsannaviññāṇānaṁ santativasena viññāṇanti upanītekattaṁ.",
  "tika-abh02t5:99_2": "Taṇhāya nāmiyamānaṁ…pe… pavattatīti namanakhipanapurimanissayajahanāparanissayassādananissayarahitapavattanāni santativasena tassevekassa viññāṇassa honti, na aññassāti dasseti.",
  "tika-abh02t5:99_3": "Santativasenāti ca vadanto ‘‘tadevidaṁ viññāṇaṁ sandhāvati saṁsarati anañña’’nti (ma. ni.",
  "tika-abh02t5:99_4": "1.396) idañca micchāgāhaṁ paṭikkhipati.",
  "tika-abh02t5:99_5": "Sati hi nānattanaye santativasena ekattanayo hotīti.",
  "tika-abh02t5:99_6": "Orimatīrarukkhavinibaddharajju viya purimabhavattabhāvavinibandhaṁ kammādiārammaṇaṁ daṭṭhabbaṁ, puriso viya viññāṇaṁ,",
  "tika-abh02t5:99_7": "tassa mātikātikkamanicchā viya taṇhā,",
  "tika-abh02t5:99_8": "atikkamanapayogo viya khipanakasaṅkhārā.",
  "tika-abh02t5:99_9": "Yathā ca so puriso paratīre patiṭṭhahamāno paratīrarukkhavinibaddhaṁ kiñci assādayamāno anassādayamāno vā kevalaṁ pathaviyaṁ sabalapayogeheva patiṭṭhāti,",
  "tika-abh02t5:99_10": "evamidampi bhavantarattabhāvavinibaddhaṁ hadayavatthunissayaṁ pañcavokārabhave assādayamānaṁ catuvokārabhave anassādayamānaṁ vā kevalaṁ ārammaṇasampayuttakammeheva pavattati.",
  "tika-abh02t5:99_11": "Tattha assādayamānanti pāpuṇantaṁ, paṭilabhamānanti attho.",
  "tika-abh02t5:100_0": "Bhavantarādipaṭisandhānatoti bhavantarassa ādisambandhanato,",
  "tika-abh02t5:100_1": "bhavantarādayo vā bhavayonigativiññāṇaṭṭhitisattāvāsantarā, tesaṁ paṭisandhānatoti attho.",
  "tika-abh02t5:100_2": "Kammanti paṭisandhijanakaṁ kammaṁ.",
  "tika-abh02t5:100_3": "Saṅkhārāti cutiāsannajavanaviññāṇasahagatā khipanakasaṅkhārā.",
  "tika-abh02t5:101_0": "Saddādihetukāti ettha paṭighoso saddahetuko, padīpo padīpantarādihetuko, muddā lañchanahetukā,",
  "tika-abh02t5:101_1": "chāyā ādāsādigatamukhādihetukā.",
  "tika-abh02t5:101_2": "Aññatra agantvā hontīti saddādipaccayadesaṁ agantvā saddādihetukā honti tato pubbe abhāvā,",
  "tika-abh02t5:101_3": "evamidampi paṭisandhiviññāṇaṁ na hetudesaṁ gantvā taṁhetukaṁ hoti tato pubbe abhāvā,",
  "tika-abh02t5:101_4": "tasmā na idaṁ hetudesato purimabhavato āgataṁ paṭighosādayo viya saddādidesato,",
  "tika-abh02t5:101_5": "nāpi tattha hetunā vinā uppannaṁ saddādīhi vinā paṭighosādayo viyāti attho.",
  "tika-abh02t5:101_6": "Atha vā aññatra agantvā hontīti pubbe paccayadese sannihitā hutvā tato aññatra gantvā tappaccayā na honti uppattito pubbe abhāvā,",
  "tika-abh02t5:101_7": "nāpi saddādipaccayā na honti,",
  "tika-abh02t5:101_8": "evamidampīti vuttanayena yojetabbaṁ.",
  "tika-abh02t5:101_9": "Esa nayoti bījaṅkurādīsu sabbahetuhetusamuppannesu yathāsambhavaṁ yojanā kātabbāti dasseti.",
  "tika-abh02t5:101_10": "Idhāpi hi hetuhetusamuppannaviññāṇānaṁ ekantamekatte sati na manussagatiko devagatibhūto siyā,",
  "tika-abh02t5:101_11": "ekantanānatte na kammavato phalaṁ siyā. Tato ‘‘rattassa bījaṁ,",
  "tika-abh02t5:101_12": "rattassa phala’’ntiādikassa viya ‘‘bhūtapubbāhaṁ, bhante,",
  "tika-abh02t5:101_13": "rohitasso nāma isī’’tiādikassa (saṁ. ni. 1.107) vohārassa lopo siyā,",
  "tika-abh02t5:101_14": "tasmā ettha santānabandhe sati hetuhetusamuppannesu na ekantameva ekatā vā nānatā vā upagantabbā.",
  "tika-abh02t5:101_15": "Ettha ca ekantaekatāpaṭisedhena ‘‘sayaṁkataṁ sukhaṁ dukkha’’nti imaṁ diṭṭhiṁ nivāreti,",
  "tika-abh02t5:101_16": "ekantanānatāpaṭisedhena ‘‘paraṁkataṁ sukhaṁ dukkha’’nti,",
  "tika-abh02t5:101_17": "hetuhetusamuppannabhāvavacanena ‘‘adhiccasamuppanna’’nti. Etthāti ekasantāne.",
  "tika-abh02t5:102_0": "Catumadhuraalattakarasādibhāvanā ambamātuluṅgādibījānaṁ abhisaṅkhāro.",
  "tika-abh02t5:102_1": "Ettha bījaṁ viya kammavā satto, abhisaṅkhāro viya kammaṁ,",
  "tika-abh02t5:102_2": "bījassa aṅkurādippabandho viya sattassa paṭisandhiviññāṇādippabandho,",
  "tika-abh02t5:102_3": "tatthuppannassa madhurassa rattakesarassa vā phalassa vā tasseva bījassa,",
  "tika-abh02t5:102_4": "tato eva ca abhisaṅkhārato bhāvo viya kammakārakasseva sattassa,",
  "tika-abh02t5:102_5": "taṁkammato eva ca phalassa bhāvo veditabbo.",
  "tika-abh02t5:102_6": "Bālasarīre kataṁ vijjāpariyāpuṇanaṁ sippasikkhanaṁ osadhappayogo ca na vuḍḍhasarīraṁ gacchanti.",
  "tika-abh02t5:102_7": "Atha ca taṁnimittaṁ vijjāpāṭavaṁ sippajānanaṁ anāmayatā ca vuḍḍhasarīre hoti,",
  "tika-abh02t5:102_8": "na ca taṁ aññassa hoti taṁsantatipariyāpanne eva vuḍḍhasarīre uppajjanato,",
  "tika-abh02t5:102_9": "na ca yathāpayuttena vijjāpariyāpuṇanādinā vinā aññato hoti tadabhāve abhāvato.",
  "tika-abh02t5:102_10": "Evamidhāpi santāne yaṁ phalaṁ, etaṁ nāññassa, na ca aññatoti yojetabbaṁ.",
  "tika-abh02t5:102_11": "Na aññatoti etena ca saṅkhārābhāve phalābhāvameva dasseti, nāññapaccayanivāraṇaṁ karoti.",
  "tika-abh02t5:103_0": "Yampi vuttaṁ, tattha vadāmāti vacanaseso.",
  "tika-abh02t5:103_1": "Tattha vā upabhuñjake asati siddhā bhuñjakasammutīti sambandho.",
  "tika-abh02t5:103_2": "Phalatīti sammuti phalatisammuti.",
  "tika-abh02t5:104_0": "Evaṁsantepīti asaṅkantipātubhāve,",
  "tika-abh02t5:104_1": "tattha ca yathāvuttadosapariharaṇe sati siddheti attho.",
  "tika-abh02t5:104_2": "Pavattito pubbeti kammāyūhanakkhaṇato pubbe.",
  "tika-abh02t5:104_3": "Pacchā cāti vipaccanapavattito pacchā ca.",
  "tika-abh02t5:104_4": "Avipakkavipākā katattā ce paccayā,",
  "tika-abh02t5:104_5": "vipakkavipākānampi katattaṁ samānanti tesampi phalāvahatā siyāti āsaṅkānivattanatthaṁ āha ‘‘na ca niccaṁ phalāvahā’’ti.",
  "tika-abh02t5:104_6": "Na vijjamānattā vā avijjamānattā vāti etena vijjamānattaṁ avijjamānattañca nissāya vuttadoseva pariharati.",
  "tika-abh02t5:105_0": "Tassā pāṭibhogakiriyāya, bhaṇḍakīṇanakiriyāya,",
  "tika-abh02t5:105_1": "iṇagahaṇādikiriyāya vā karaṇamattaṁ taṁkiriyākaraṇamattaṁ.",
  "tika-abh02t5:105_2": "Tadeva tadatthaniyyātane paṭibhaṇḍadāne iṇadāne ca paccayo hoti,",
  "tika-abh02t5:105_3": "aphalitaniyyātanādiphalanti attho.",
  "tika-abh02t5:106_0": "Avisesenāti ‘‘tihetuko tihetukassā’’tiādikaṁ bhedaṁ akatvāva sāmaññato, piṇḍavasenāti attho.",
  "tika-abh02t5:106_1": "Sabbattha upanissayapaccayo balavakammassa vasena yojetabbo.",
  "tika-abh02t5:106_2": "‘‘Dubbalañhi upanissayapaccayo na hotī’’ti vakkhamānamevetaṁ paṭṭhānavaṇṇanāyanti.",
  "tika-abh02t5:106_3": "Avisesenāti sabbapuññābhisaṅkhāraṁ saha saṅgaṇhāti.",
  "tika-abh02t5:106_4": "Dvādasākusalacetanābhedoti ettha uddhaccasahagatā kasmā gahitāti vicāretabbametaṁ.",
  "tika-abh02t5:106_5": "Ekassa viññāṇassa tatheva paccayo paṭisandhiyaṁ,",
  "tika-abh02t5:106_6": "no pavatteti ekasseva paccayabhāvaniyamo paṭisandhiyaṁ, no pavatte.",
  "tika-abh02t5:106_7": "Pavatte hi sattannampi paccayoti adhippāyo.",
  "tika-abh02t5:106_8": "‘‘Tathā kāmāvacaradevalokepi aniṭṭhā rūpādayo natthī’’ti vuttaṁ,",
  "tika-abh02t5:106_9": "devānaṁ pana pubbanimittapātubhāvakāle milātamālādīnaṁ aniṭṭhatā kathaṁ na siyā.",
  "tika-abh02t5:107_0": "Sveva dvīsu bhavesūti ettha ekūnatiṁsacetanābhedampi cittasaṅkhāraṁ cittasaṅkhārabhāvena ekattaṁ upanetvā ‘‘svevā’’ti vuttaṁ.",
  "tika-abh02t5:107_1": "Tadekadeso pana kāmāvacaracittasaṅkhārova terasannaṁ navannañca paccayo daṭṭhabbo.",
  "tika-abh02t5:107_2": "Ekadesapaccayabhāvena hi samudāyo vuttoti.",
  "tika-abh02t5:108_0": "Yattha ca vitthārappakāsanaṁ kataṁ,",
  "tika-abh02t5:108_1": "tato bhavato paṭṭhāya mukhamattappakāsanaṁ kātukāmo āha ‘‘ādito paṭṭhāyā’’ti.",
  "tika-abh02t5:108_2": "Tena ‘‘dvīsu bhavesū’’tiādi vuttaṁ.",
  "tika-abh02t5:108_3": "Tatiyajjhānabhūmivasenāti etena ekattakāyaekattasaññīsāmaññena catutthajjhānabhūmi ca asaññāruppavajjā gahitāti veditabbā.",
  "tika-abh02t5:108_4": "Yathāsambhavanti ekavīsatiyā kāmāvacararūpāvacarakusalavipākesu cuddasannaṁ paṭisandhiyaṁ pavatte ca, sattannaṁ pavatte eva. Ayaṁ yathāsambhavo.",
  "tika-abh02t5:109_0": "Catunnaṁviññāṇānanti bhavādayo apekkhitvā vuttaṁ,",
  "tika-abh02t5:109_1": "catūsu antogadhānaṁ pana tiṇṇaṁ viññāṇānaṁ tīsu viññāṇaṭṭhitīsu ca paccayabhāvo yojetabbo,",
  "tika-abh02t5:109_2": "aviññāṇake sattāvāse saṅkhārapaccayā viññāṇe avijjamānepi tassa saṅkhārahetukattaṁ dassetuṁ ‘‘apicā’’tiādimāha.",
  "tika-abh02t5:109_3": "Etasmiñca mukhamattappakāsane puññābhisaṅkhārādīnaṁ duggatiādīsu pavattiyaṁ kusalavipākādiviññāṇānaṁ paccayabhāvo bhavesu vuttanayeneva viññāyatīti na vuttoti veditabbo.",
  "tika-abh02t5:110_0": "Viññāṇapadaniddesavaṇṇanā niṭṭhitā.",
  "tika-abh02t5:111_0": "Nāmarūpapadaniddesavaṇṇanā",
  "tika-abh02t5:112_0": "228.",
  "tika-abh02t5:112_1": "Suttantābhidhammesu nāmarūpadesanāviseso desanābhedo.",
  "tika-abh02t5:112_2": "Tayo khandhāti etaṁ yadipi pāḷiyaṁ natthi,",
  "tika-abh02t5:112_3": "atthato pana vuttameva hotīti katvā vuttanti veditabbaṁ.",
  "tika-abh02t5:113_0": "Aṇḍajānañca abhāvakānanti yojetabbaṁ.",
  "tika-abh02t5:113_1": "Santatisīsānīti kalāpasantānamūlāni.",
  "tika-abh02t5:113_2": "Yadipi vikārarūpāni paṭisandhikkhaṇe na santi,",
  "tika-abh02t5:113_3": "lakkhaṇaparicchedarūpāni pana santīti tāni aparinipphannāni paramatthato vivajjento āha ‘‘rūparūpato’’ti.",
  "tika-abh02t5:114_0": "Kāmabhave pana yasmā sesaopapātikānanti ettha kiñcāpi kāmabhave ‘‘opapātikā’’ti vuttā na santi,",
  "tika-abh02t5:114_1": "yena sesaggahaṇaṁ sātthakaṁ bhaveyya,",
  "tika-abh02t5:114_2": "aṇḍajagabbhaseyyakehi pana opapātikasaṁsedajā sesā hontīti sesaggahaṇaṁ katanti veditabbaṁ.",
  "tika-abh02t5:114_3": "Atha vā brahmakāyikādikehi opapātikehi vuttehi sese sandhāya ‘‘sesaopapātikāna’’nti āha.",
  "tika-abh02t5:114_4": "Te pana arūpinopi santīti ‘‘kāmabhave’’ti vuttaṁ,",
  "tika-abh02t5:114_5": "aparipuṇṇāyatanānaṁ pana nāmarūpaṁ yathāsambhavaṁ rūpamissakaviññāṇaniddese vuttanayena sakkā dhammagaṇanāto viññātunti na vuttanti daṭṭhabbaṁ.",
  "tika-abh02t5:115_0": "Avakaṁsato dve aṭṭhakāneva utucittasamuṭṭhānāni hontīti sasaddakālaṁ sandhāya ‘‘ukkaṁsato dvinnaṁ navakāna’’nti vuttaṁ.",
  "tika-abh02t5:115_1": "Pubbeti khandhavibhaṅgeti vadanti.",
  "tika-abh02t5:115_2": "Tattha hi ‘‘ekekacittakkhaṇe tikkhattuṁ uppajjamāna’’nti vuttaṁ.",
  "tika-abh02t5:115_3": "Idheva vā vuttaṁ santatidvayādikaṁ sattakapariyosānaṁ sandhāyāha ‘‘pubbe vuttaṁ kammasamuṭṭhānaṁ sattatividha’’nti,",
  "tika-abh02t5:115_4": "taṁ panuppajjamānaṁ ekekacittakkhaṇe tikkhattuṁ uppajjatīti iminādhippāyena vuttaṁ ‘‘ekekacittakkhaṇe tikkhattuṁ uppajjamāna’’nti.",
  "tika-abh02t5:115_5": "Catuddisā vavatthāpitāti aññamaññasaṁsaṭṭhasīsā mūlena catūsu disāsu vavatthāpitā aññamaññaṁ āliṅgetvā ṭhitā bhinnavāhanikā viya.",
  "tika-abh02t5:116_0": "Pañcavokārabhave ca pavattiyanti rūpājanakakammajaṁ pañcaviññāṇappavattikālaṁ sahajātaviññāṇapaccayañca sandhāyāha.",
  "tika-abh02t5:116_1": "Tadā hi tato nāmameva hotīti,",
  "tika-abh02t5:116_2": "kammaviññāṇapaccayā pana sadāpi ubhayaṁ hotīti sakkā vattuṁ,",
  "tika-abh02t5:116_3": "pacchājātaviññāṇapaccayā ca rūpaṁ upatthaddhaṁ hotīti.",
  "tika-abh02t5:116_4": "Asaññesūtiādi kammaviññāṇapaccayaṁ sandhāya vuttaṁ,",
  "tika-abh02t5:116_5": "pañcavokārabhave ca pavattiyanti bhavaṅgādijanakakammato aññena rūpuppattikālaṁ nirodhasamāpattikālaṁ bhavaṅgādiuppattikālato aññakālañca sandhāya vuttanti yuttaṁ.",
  "tika-abh02t5:116_6": "Bhavaṅgādiuppattikāle hi taṁjanakeneva kammunā uppajjamānaṁ rūpaṁ,",
  "tika-abh02t5:116_7": "so ca vipāko kammaviññāṇapaccayo hotīti sakkā vattuṁ.",
  "tika-abh02t5:116_8": "Sahajātaviññāṇapaccayānapekkhampi hi pavattiyaṁ kammena pavattamānaṁ rūpaṁ nāmañca na kammaviññāṇānapekkhaṁ hotīti.",
  "tika-abh02t5:116_9": "Sabbatthāti paṭisandhiyaṁ pavatte ca.",
  "tika-abh02t5:116_10": "Sahajātaviññāṇapaccayā nāmarūpaṁ,",
  "tika-abh02t5:116_11": "kammaviññāṇapaccayā ca nāmarūpañca yathāsambhavaṁ yojetabbaṁ.",
  "tika-abh02t5:116_12": "Nāmañcarūpañca nāmarūpañca nāmarūpanti ettha nāmarūpa-saddo attano ekadesena nāma-saddena nāma-saddassa sarūpo,",
  "tika-abh02t5:116_13": "rūpa-saddena ca rūpa-saddassa,",
  "tika-abh02t5:116_14": "tasmā ‘‘sarūpānaṁ ekaseso’’ti nāmarūpa-saddassa ṭhānaṁ itaresañca nāmarūpa-saddānaṁ adassanaṁ daṭṭhabbaṁ.",
  "tika-abh02t5:117_0": "Vipākato aññaṁ avipākaṁ. Yato dvidhā mataṁ,",
  "tika-abh02t5:117_1": "tato yuttameva idanti yojetabbaṁ.",
  "tika-abh02t5:117_2": "Kusalādicittakkhaṇeti ādi-saddena akusalakiriyacittakkhaṇe viya vipākacittakkhaṇepi vipākājanakakammasamuṭṭhānaṁ saṅgahitanti veditabbaṁ.",
  "tika-abh02t5:117_3": "Vipākacittakkhaṇe pana abhisaṅkhāraviññāṇapaccayā pubbe vuttanayena ubhayañca upalabbhatīti tādisavipākacittakkhaṇavajjanatthaṁ ‘‘kusalādicittakkhaṇe’’ti vuttaṁ.",
  "tika-abh02t5:118_0": "Suttantikapariyāyenāti paṭṭhāne rūpānaṁ upanissayapaccayassa avuttattā vuttaṁ,",
  "tika-abh02t5:118_1": "suttante pana ‘‘yasmiṁ sati yaṁ hoti, asati ca na hoti,",
  "tika-abh02t5:118_2": "so tassa upanissayo nidānaṁ hetu pabhavo’’ti katvā ‘‘viññāṇūpanisaṁ nāmarūpa’’nti rūpassa ca viññāṇūpanissayatā vuttā.",
  "tika-abh02t5:118_3": "Vanapatthapariyāye ca vanasaṇḍagāmanigamanagarajanapadapuggalūpanissayo iriyāpathavihāro,",
  "tika-abh02t5:118_4": "tato ca cīvarādīnaṁ jīvitaparikkhārānaṁ kasirena ca appakasirena ca samudāgamanaṁ vuttaṁ,",
  "tika-abh02t5:118_5": "na ca vanasaṇḍādayo ārammaṇūpanissayādibhāvaṁ iriyāpathānaṁ cīvarādisamudāgamanassa ca bhajanti,",
  "tika-abh02t5:118_6": "tasmā vinā abhāvo eva ca suttantapariyāyato upanissayabhāvo daṭṭhabbo.",
  "tika-abh02t5:118_7": "Nāmassa abhisaṅkhāraviññāṇaṁ kammārammaṇapaṭisandhiādikāle ārammaṇapaccayova hotīti vattabbameva natthīti rūpasseva suttantikapariyāyato ekadhā paccayabhāvo vutto.",
  "tika-abh02t5:118_8": "Sasaṁsayassa hi rūpassa taṁpaccayo hotīti vutte nāmassa hotīti vattabbameva natthīti.",
  "tika-abh02t5:119_0": "Pavattassa pākaṭattā apākaṭaṁ paṭisandhiṁ gahetvā pucchati ‘‘kathaṁ paneta’’ntiādinā. Suttato nāmaṁ,",
  "tika-abh02t5:119_1": "yuttito rūpaṁ viññāṇapaccayā hotīti jānitabbaṁ.",
  "tika-abh02t5:119_2": "Yuttito sādhetvā suttena taṁ daḷhaṁ karonto ‘‘kammasamuṭṭhānassapi hī’’tiādimāha.",
  "tika-abh02t5:119_3": "Cittasamuṭṭhānassevāti cittasamuṭṭhānassa viya.",
  "tika-abh02t5:119_4": "Yasmā nāmarūpameva pavattamānaṁ dissati,",
  "tika-abh02t5:119_5": "tasmā tadeva vadantena anuttaraṁ dhammacakkaṁ pavattitaṁ.",
  "tika-abh02t5:119_6": "Suññatāpakāsanañhi dhammacakkappavattananti adhippāyo.",
  "tika-abh02t5:119_7": "Nāmarūpamattatāvacaneneva vā pavattiyā dukkhasaccamattatā vuttā,",
  "tika-abh02t5:119_8": "dukkhasaccappakāsanena ca tassa samudayo, tassa ca nirodho,",
  "tika-abh02t5:119_9": "nirodhagāmī ca maggo pakāsito eva hoti.",
  "tika-abh02t5:119_10": "Ahetukassa dukkhassa hetunirodhā, anirujjhanakassa ca abhāvā,",
  "tika-abh02t5:119_11": "nirodhassa ca upāyena vinā anadhigantabbattāti catusaccappakāsanaṁ dhammacakkappavattanaṁ yojetabbaṁ.",
  "tika-abh02t5:120_0": "Nāmarūpapadaniddesavaṇṇanā niṭṭhitā.",
  "tika-abh02t5:121_0": "Saḷāyatanapadaniddesavaṇṇanā",
  "tika-abh02t5:122_0": "229.Niyamatoti ca idaṁ catunnaṁ bhūtānaṁ, channaṁ vatthūnaṁ,",
  "tika-abh02t5:122_1": "jīvitassa ca yathāsambhavaṁ sahajātanissayapurejātaindriyādinā ekantena saḷāyatanassa pavattamānassa paccayabhāvaṁ sandhāya vuttaṁ.",
  "tika-abh02t5:122_2": "Rūpāyatanādīnaṁ pana sahajātanissayānupālanabhāvo natthīti aggahaṇaṁ veditabbaṁ.",
  "tika-abh02t5:122_3": "Ārammaṇārammaṇapurejātādibhāvo ca tesaṁ na santatipariyāpannānameva,",
  "tika-abh02t5:122_4": "na ca cakkhādīnaṁ viya ekappakārenevāti aniyamato paccayabhāvo.",
  "tika-abh02t5:122_5": "Niyamato…pe… jīvitindriyanti evanti ettha evaṁ-saddena vā rūpāyatanādīnampi saṅgaho veditabbo.",
  "tika-abh02t5:122_6": "Chaṭṭhāyatanañca saḷāyatanañca saḷāyatananti ettha yadipi chaṭṭhāyatanasaḷāyatana-saddānaṁ saddato sarūpatā natthi,",
  "tika-abh02t5:122_7": "atthato pana saḷāyatanekadesova chaṭṭhāyatananti ekadesasarūpatā atthīti ekadesasarūpekaseso katoti veditabbo.",
  "tika-abh02t5:122_8": "Atthatopi hi sarūpānaṁ ekadesasarūpekasesaṁ icchanti ‘‘vaṅko ca kuṭilo ca kuṭilā’’ti,",
  "tika-abh02t5:122_9": "tasmā atthato ekadesasarūpānañca ekasesena bhavitabbanti.",
  "tika-abh02t5:123_0": "Atha vā chaṭṭhāyatanañca manāyatanañca chaṭṭhāyatananti vā, manāyatananti vā,",
  "tika-abh02t5:123_1": "chaṭṭhāyatanañca chaṭṭhāyatanañca chaṭṭhāyatananti vā,",
  "tika-abh02t5:123_2": "manāyatanañca manāyatanañca manāyatananti vā ekasesaṁ katvā cakkhādīhi saha ‘‘saḷāyatana’’nti vuttanti tameva ekasesaṁ nāmamattapaccayassa,",
  "tika-abh02t5:123_3": "nāmarūpapaccayassa ca manāyatanassa vasena kataṁ atthato dassento āha ‘‘chaṭṭhāyatanañca saḷāyatanañca saḷāyatananti evaṁ katekasesassā’’ti.",
  "tika-abh02t5:123_4": "Yathāvuttopi hi ekaseso atthato chaṭṭhāyatanañca saḷāyatanañcāti evaṁ kato nāma hotīti.",
  "tika-abh02t5:123_5": "Sabbattha ca ekasese kate ekavacananiddeso katekasesānaṁ saḷāyatanādisaddavacanīyatāsāmaññavasena katoti daṭṭhabbo.",
  "tika-abh02t5:123_6": "Abyākatavāre vakkhatīti kiñcāpi akusalavāre kusalavāre ca ‘‘nāmapaccayā chaṭṭhāyatana’’nti vuttaṁ,",
  "tika-abh02t5:123_7": "suttantabhājanīye pana vipākachaṭṭhāyatanameva gahitanti adhippāyena abyākatavārameva sādhakabhāvena udāhaṭanti daṭṭhabbaṁ.",
  "tika-abh02t5:123_8": "Paccayanaye pana ‘‘chaṭṭhā hoti taṁ avakaṁsato’’tiādinā avipākassapi paccayo uddhaṭo,",
  "tika-abh02t5:123_9": "so niravasesaṁ vattukāmatāya uddhaṭoti veditabbo.",
  "tika-abh02t5:123_10": "Idha saṅgahitanti idha ekasesanayena saṅgahitaṁ,",
  "tika-abh02t5:123_11": "tattha abyākatavāre lokiyavipākabhājanīye vibhattanti veditabbanti adhippāyo.",
  "tika-abh02t5:124_0": "Neyyanti ñeyyaṁ.",
  "tika-abh02t5:124_1": "Ukkaṁsāvakaṁsoti ettha sattadhā paccayabhāvato ukkaṁso aṭṭhadhā paccayabhāvo,",
  "tika-abh02t5:124_2": "tato pana navadhā tato vā dasadhāti ayaṁ ukkaṁso,",
  "tika-abh02t5:124_3": "avakaṁso pana dasadhā paccayabhāvato navadhā paccayabhāvo, tato aṭṭhadhā,",
  "tika-abh02t5:124_4": "tato sattadhāti evaṁ veditabbo,",
  "tika-abh02t5:124_5": "na pana sattadhā paccayabhāvato eva dvepi ukkaṁsāvakaṁsā yojetabbā tato avakaṁsābhāvatoti.",
  "tika-abh02t5:125_0": "Hadayavatthuno sahāyaṁ hutvāti etena arūpe viya asahāyaṁ nāmaṁ na hoti,",
  "tika-abh02t5:125_1": "hadayavatthu ca nāmena saha chaṭṭhāyatanassa paccayo hotīti ettakameva dasseti,",
  "tika-abh02t5:125_2": "na pana yathā hadayavatthu paccayo hoti,",
  "tika-abh02t5:125_3": "tathā nāmampīti ayamattho adhippeto.",
  "tika-abh02t5:125_4": "Vatthu hi vippayuttapaccayo hoti, na nāmaṁ,",
  "tika-abh02t5:125_5": "nāmañca vipākahetādipaccayo hoti, na vatthūti.",
  "tika-abh02t5:125_6": "Pavatte arūpadhammā kammajarūpassa ṭhitippattasseva paccayā honti,",
  "tika-abh02t5:125_7": "na uppajjamānassāti vippayuttaatthiavigatā ca pacchājātavippayuttādayo eva cakkhādīnaṁ yojetabbā.",
  "tika-abh02t5:126_0": "Avasesamanāyatanassāti ettha ‘‘pañcakkhandhabhave panā’’ti etassa anuvattamānattā pañcavokārabhave eva pavattamānaṁ pañcaviññāṇehi avasesamanāyatanaṁ vuttanti daṭṭhabbaṁ.",
  "tika-abh02t5:126_1": "Nāmarūpassa sahajātādisādhāraṇapaccayabhāvo sampayuttādiasādhāraṇapaccayabhāvo ca yathāsambhavaṁ yojetabbo.",
  "tika-abh02t5:127_0": "Saḷāyatanapadaniddesavaṇṇanā niṭṭhitā.",
  "tika-abh02t5:128_0": "Phassapadaniddesavaṇṇanā",
  "tika-abh02t5:129_0": "230.",
  "tika-abh02t5:129_1": "‘‘Chaṭṭhāyatanapaccayā phasso’’ti abhidhammabhājanīyapāḷi āruppaṁ sandhāya vuttāti ‘‘chaṭṭhāyatanapaccayā phassoti pāḷianusārato’’ti āha.",
  "tika-abh02t5:129_2": "Ajjhattanti sasantatipariyāpannameva gaṇhāti.",
  "tika-abh02t5:129_3": "Tañhi sasantatipariyāpannakammanibbattaṁ tādisassa phassassa paccayo hoti,",
  "tika-abh02t5:129_4": "rūpādīni pana bahiddhā anupādinnāni ca phassassa ārammaṇaṁ honti,",
  "tika-abh02t5:129_5": "na tāni cakkhādīni viya sasantatipariyāpannakammakilesanimittapavattibhāvena phassassa paccayoti paṭhamācariyavāde na gahitāni,",
  "tika-abh02t5:129_6": "dutiyācariyavāde pana yathā tathā vā paccayabhāve sati na sakkā vajjetunti gahitānīti.",
  "tika-abh02t5:130_0": "Yadi sabbāyatanehi eko phasso sambhaveyya,",
  "tika-abh02t5:130_1": "‘‘saḷāyatanapaccayā phasso’’ti ekassa vacanaṁ yujjeyya.",
  "tika-abh02t5:130_2": "Athāpi ekamhā āyatanā sabbe phassā sambhaveyyuṁ,",
  "tika-abh02t5:130_3": "tathāpi sabbāyatanehi sabbaphassasambhavato āyatanabhedena phassabhedo natthīti tadabhedavasena ekassa vacanaṁ yujjeyya,",
  "tika-abh02t5:130_4": "tathā pana asambhavato na yuttanti codeti ‘‘na sabbāyatanehī’’tiādinā.",
  "tika-abh02t5:130_5": "Aññassapi vā asambhavantassa vidhānassa bodhanatthameva ‘‘nāpi ekamhā āyatanā sabbe phassā’’ti vuttaṁ,",
  "tika-abh02t5:130_6": "‘‘na sabbāyatanehi eko phasso sambhotī’’ti idameva pana ekaphassavacanassa ayuttadīpakaṁ kāraṇanti veditabbaṁ.",
  "tika-abh02t5:130_7": "Nidassanavasena vā etaṁ vuttaṁ,",
  "tika-abh02t5:130_8": "nāpi ekamhā āyatanā sabbe phassā sambhonti,",
  "tika-abh02t5:130_9": "evaṁ na sabbāyatanehi eko phasso sambhoti,",
  "tika-abh02t5:130_10": "tasmā ekassa vacanaṁ ayuttanti.",
  "tika-abh02t5:130_11": "Parihāraṁ pana anekāyatanehi ekaphassassa sambhavatoti dassento ‘‘tatridaṁ vissajjana’’ntiādimāha.",
  "tika-abh02t5:130_12": "Ekopi anekāyatanappabhavo ekopanekāyatanappabhavo.",
  "tika-abh02t5:130_13": "Chadhāpaccayatte pañcavibhāvayeti evaṁ sesesupi yojanā.",
  "tika-abh02t5:130_14": "Tathā cāti paccuppannāni rūpādīni paccuppannañca dhammāyatanapariyāpannaṁ rūparūpaṁ sandhāya vuttaṁ.",
  "tika-abh02t5:130_15": "Ārammaṇapaccayamattenāti taṁ sabbaṁ apaccuppannaṁ aññañca dhammāyatanaṁ sandhāya vuttaṁ.",
  "tika-abh02t5:131_0": "Phassapadaniddesavaṇṇanā niṭṭhitā.",
  "tika-abh02t5:132_0": "Vedanāpadaniddesavaṇṇanā",
  "tika-abh02t5:133_0": "231.",
  "tika-abh02t5:133_1": "‘‘Sesāna’’nti ettha sampaṭicchanassa cakkhusamphassādayo pañca yadipi anantarādīhipi paccayā honti,",
  "tika-abh02t5:133_2": "anantarādīnaṁ pana upanissaye antogadhattā santīraṇatadārammaṇānañca sādhāraṇassa tassa vasena ‘‘ekadhā’’ti vuttaṁ.",
  "tika-abh02t5:134_0": "Tebhūmakavipākavedanānampi sahajātamanosamphassasaṅkhāto so phasso aṭṭhadhā paccayo hotīti yojetabbaṁ.",
  "tika-abh02t5:134_1": "Paccayaṁ anupādinnampi keci icchantīti ‘‘yā panā’’tiādinā manodvārāvajjanaphassassa paccayabhāvo vutto,",
  "tika-abh02t5:134_2": "tañca mukhamattadassanatthaṁ daṭṭhabbaṁ.",
  "tika-abh02t5:134_3": "Etena nayena sabbassa anantarassa anānantarassa ca phassassa tassā tassā vipākavedanāya upanissayatā yojetabbāti.",
  "tika-abh02t5:135_0": "Vedanāpadaniddesavaṇṇanā niṭṭhitā.",
  "tika-abh02t5:136_0": "Taṇhāpadaniddesavaṇṇanā",
  "tika-abh02t5:137_0": "232.Mamattenāti sampiyāyamānena,",
  "tika-abh02t5:137_1": "assādanataṇhāyāti vuttaṁ hoti.",
  "tika-abh02t5:137_2": "Tattha putto viya vedanā daṭṭhabbā,",
  "tika-abh02t5:137_3": "khīrādayo viya vedanāya paccayabhūtā rūpādayo,",
  "tika-abh02t5:137_4": "khīrādidāyikā dhāti viya rūpādichaḷārammaṇadāyakā cittakārādayo cha.",
  "tika-abh02t5:137_5": "Tattha vejjo rasāyanojāvasena tadupatthambhitajīvitavasena ca dhammārammaṇassa dāyakoti daṭṭhabbo.",
  "tika-abh02t5:137_6": "Ārammaṇapaccayo uppajjamānassa ārammaṇamattameva hoti,",
  "tika-abh02t5:137_7": "na upanissayo viya uppādakoti uppādakassa upanissayasseva vasena ‘‘ekadhāvā’’ti vuttaṁ.",
  "tika-abh02t5:137_8": "Upanissayena vā ārammaṇūpanissayo saṅgahito,",
  "tika-abh02t5:137_9": "tena ca ārammaṇabhāvena taṁsabhāvo aññopi ārammaṇabhāvo dīpito hotīti upanissayavaseneva paccayabhāvo vuttoti veditabbo.",
  "tika-abh02t5:138_0": "Yasmā vātiādinā na kevalaṁ vipākasukhavedanā eva,",
  "tika-abh02t5:138_1": "tissopi pana vedanā vipākā visesena taṇhāya upanissayapaccayo, avisesena itarā cāti dasseti. Upekkhā pana santattā,",
  "tika-abh02t5:138_2": "sukhamicceva bhāsitāti tasmā sāpi bhiyyo icchanavasena taṇhāya upanissayoti adhippāyo .",
  "tika-abh02t5:138_3": "Upekkhā pana akusalavipākabhūtā aniṭṭhattā dukkhe avarodhetabbā,",
  "tika-abh02t5:138_4": "itarā iṭṭhattā sukheti sā dukkhaṁ viya sukhaṁ viya ca upanissayo hotīti sakkā vattunti.",
  "tika-abh02t5:138_5": "‘‘Vedanāpaccayā taṇhā’’ti vacanena sabbassa vedanāvato paccayassa atthitāya taṇhuppattippasaṅge taṁnivāraṇatthamāha ‘‘vedanāpaccayā cāpī’’tiādi.",
  "tika-abh02t5:139_0": "Nanu ‘‘anusayasahāyā vedanā taṇhāya paccayo hotī’’ti vacanassa abhāvā atippasaṅganivattanaṁ na sakkā kātunti? Na, vaṭṭakathāya pavattattā.",
  "tika-abh02t5:139_1": "Vaṭṭassa hi anusayavirahe abhāvato anusayasahitāyeva paccayoti atthato vuttametaṁ hotīti.",
  "tika-abh02t5:139_2": "Atha vā ‘‘avijjāpaccayā’’ti anuvattamānattā anusayasahitāva paccayoti viññāyati.",
  "tika-abh02t5:139_3": "‘‘Vedanāpaccayā taṇhā’’ti ca ettha vedanāpaccayā eva taṇhā,",
  "tika-abh02t5:139_4": "na vedanāya vināti ayaṁ niyamo viññāyati,",
  "tika-abh02t5:139_5": "na vedanāpaccayā taṇhā hoti evāti,",
  "tika-abh02t5:139_6": "tasmā atippasaṅgo natthi evāti.",
  "tika-abh02t5:140_0": "Vusīmatoti vusitavato,",
  "tika-abh02t5:140_1": "vusitabrahmacariyavāsassāti attho.",
  "tika-abh02t5:140_2": "Vussatīti vā ‘‘vusī’’ti maggo vuccati,",
  "tika-abh02t5:140_3": "so etassa vuttho atthīti vusīmā.",
  "tika-abh02t5:140_4": "Aggaphalaṁ vā pariniṭṭhitavāsattā ‘‘vusī’’ti vuccati, taṁ etassa atthīti vusīmā.",
  "tika-abh02t5:141_0": "Taṇhāpadaniddesavaṇṇanā niṭṭhitā.",
  "tika-abh02t5:142_0": "Upādānapadaniddesavaṇṇanā",
  "tika-abh02t5:143_0": "233.Sassato attāti idaṁ purimadiṭṭhiṁ upādiyamānaṁ uttaradiṭṭhiṁ nidassetuṁ vuttaṁ.",
  "tika-abh02t5:143_1": "Yathā hi esā diṭṭhi daḷhīkaraṇavasena purimaṁ uttarā upādiyati,",
  "tika-abh02t5:143_2": "evaṁ ‘‘natthi dinna’’ntiādikāpīti.",
  "tika-abh02t5:143_3": "Attaggahaṇaṁ pana attavādupādānanti na idaṁ diṭṭhupādānadassananti daṭṭhabbaṁ.",
  "tika-abh02t5:143_4": "Loko cāti vā attaggahaṇavinimuttaṁ gahaṇaṁ diṭṭhupādānabhūtaṁ idha purimadiṭṭhiuttaradiṭṭhivacanehi vuttanti veditabbaṁ.",
  "tika-abh02t5:143_5": "‘‘Dhammasaṅkhepavitthāre pana saṅkhepato taṇhādaḷhattaṁ, saṅkhepato diṭṭhimattameva,",
  "tika-abh02t5:143_6": "vitthārato panā’’ti evaṁ dhammasaṅkhepavitthārato saṅkhepaṁ vitthārañca niddhāretīti.",
  "tika-abh02t5:143_7": "Dhammasaṅkhepavitthāreti niddhāraṇe bhummaṁ daṭṭhabbaṁ.",
  "tika-abh02t5:144_0": "Pakatiaṇuādīnaṁ sassatagāhapubbaṅgamo,",
  "tika-abh02t5:144_1": "sarīrassa ucchedaggāhapubbaṅgamo ca tesaṁ sāmibhūto koci sassato ucchijjamāno vā attā atthīti attaggāho kadāci hotīti ‘‘yebhuyyenā’’ti vuttaṁ.",
  "tika-abh02t5:144_2": "Yebhuyyena paṭhamaṁ attavādupādānantiādinā vā sambandho.",
  "tika-abh02t5:145_0": "Yadipi bhavarāgajavanavīthi sabbapaṭhamaṁ pavattati gahitappaṭisandhikassa bhavanikantiyā pavattitabbattā,",
  "tika-abh02t5:145_1": "so pana bhavarāgo taṇhādaḷhattaṁ na hotīti maññamāno na kāmupādānassa paṭhamuppattimāha.",
  "tika-abh02t5:145_2": "Taṇhā kāmupādānanti pana vibhāgassa akaraṇe sabbāpi taṇhā kāmupādānanti,",
  "tika-abh02t5:145_3": "karaṇepi kāmarāgato aññāpi taṇhā daḷhabhāvaṁ pattā kāmupādānanti tassa arahattamaggavajjhatā vuttā.",
  "tika-abh02t5:146_0": "Uppattiṭṭhānabhūtā cittuppādā visayo. Pañcupādānakkhandhā ālayo, tattha ramatīti ālayarāmā, pajā.",
  "tika-abh02t5:146_1": "Teneva sā ālayarāmatā ca sakasantāne parasantāne ca pākaṭā hotīti.",
  "tika-abh02t5:146_2": "Upanissayavacanena ārammaṇānantarapakatūpanissayā vuttāti anantarapaccayādīnampi saṅgaho kato hoti.",
  "tika-abh02t5:147_0": "Upādānapadaniddesavaṇṇanā niṭṭhitā.",
  "tika-abh02t5:148_0": "Bhavapadaniddesavaṇṇanā",
  "tika-abh02t5:149_0": "234.",
  "tika-abh02t5:149_1": "Phalavohārena kammabhavo bhavoti vuttoti upapattibhavanibbacanameva dvayassapi sādhāraṇaṁ katvā vadanto āha ‘‘bhavatīti bhavo’’ti.",
  "tika-abh02t5:149_2": "Bhavaṁ gacchatīti nipphādanaphalavasena attano pavattikāle bhavābhimukhaṁ hutvā pavattatīti attho,",
  "tika-abh02t5:149_3": "nibbattanameva vā ettha gamanaṁ adhippetaṁ.",
  "tika-abh02t5:150_0": "Saññāvataṁ bhavo saññābhavoti ettha vantu-saddassa lopo daṭṭhabbo,",
  "tika-abh02t5:150_1": "tassa vā atthe akāraṁ katvā ‘‘saññabhavo’’tipi pāṭho.",
  "tika-abh02t5:150_2": "Vokirīyati pasārīyati vitthārīyatīti vokāro, vokiraṇaṁ vā vokāro,",
  "tika-abh02t5:150_3": "so ekasmiṁ pavattattā eko vokāroti vutto, padesapasaṭuppattīti attho.",
  "tika-abh02t5:151_0": "Cetanāsampayuttāvā…pe… saṅgahitāti ācayagāmitāya kammasaṅkhātataṁ dassetvā kammabhave saṅgahitabhāvaṁ pariyāyena vadati,",
  "tika-abh02t5:151_1": "nippariyāyena pana cetanāva kammabhavo.",
  "tika-abh02t5:151_2": "Vuttañhi ‘‘kammabhavo tīhi khandhehi ekenāyatanena ekāya dhātuyā sampayutto,",
  "tika-abh02t5:151_3": "ekena khandhena ekenāyatanena ekāya dhātuyā kehici sampayutto’’ti (dhātu. 244).",
  "tika-abh02t5:151_4": "Upapattibhavo tīhipi tikehi vuttā upapattikkhandhāva.",
  "tika-abh02t5:151_5": "Yathāha ‘‘upapattibhavo kāmabhavo saññābhavo pañcavokārabhavo pañcahi khandhehi ekādasahāyatanehi sattarasahi dhātūhi saṅgahito’’tiādi (dhātu. 67).",
  "tika-abh02t5:151_6": "Yadi hi anupādinnakānampi gahaṇaṁ siyā,",
  "tika-abh02t5:151_7": "‘‘dvādasahāyatanehi aṭṭhārasahi dhātūhī’’ti vattabbaṁ siyāti.",
  "tika-abh02t5:152_0": "Saṅkhārabhavānaṁ dhammabhedato na saṅkhārā eva puna vuttāti ‘‘sātthakamevidaṁ punavacana’’nti etaṁ na yuttanti ce? Na,",
  "tika-abh02t5:152_1": "bhavekadesabhāvena saṅkhārānaṁ bhavoti puna vuttattā.",
  "tika-abh02t5:152_2": "Parena vā dhammavisesaṁ agaṇetvā punavacanaṁ coditanti codakābhilāsavasena ‘‘sātthakamevidaṁ punavacana’’nti vuttaṁ.",
  "tika-abh02t5:153_0": "Kāmabhavādinibbattanakassa kammassa kāmabhavādibhāvo phalavohārena aṭṭhakathāyaṁ vutto.",
  "tika-abh02t5:153_1": "Antogadhe visuṁ agaṇetvā abbhantaragate eva katvā kāmabhavādike kammupapattibhavavasena duguṇe katvā āha ‘‘cha bhavā’’ti.",
  "tika-abh02t5:154_0": "Avisesenāti upādānabhedaṁ akatvāti attho.",
  "tika-abh02t5:154_1": "Upādānabhedākaraṇeneva ca dvādasappabhedassa saṅgahavasena saṅgahato ‘‘cha bhavā’’ti vuttaṁ.",
  "tika-abh02t5:155_0": "Gosīlena kukkurasīlena ca samattena samādinnena gunnaṁ kukkurānañca sahabyatā vuttāti sīlabbatupādānavato jhānabhāvanā na ijjhatīti maññamānā tena rūpārūpabhavā na hontīti keci vadanti,",
  "tika-abh02t5:155_1": "vakkhamānena pana pakārena paccayabhāvato ‘‘taṁ na gahetabba’’nti āha.",
  "tika-abh02t5:155_2": "Asuddhimagge ca suddhimaggaparāmasanaṁ sīlabbatupādānanti suddhimaggaparāmasanena rūpārūpāvacarajjhānānaṁ nibbattanaṁ na yujjatīti.",
  "tika-abh02t5:155_3": "Purāṇabhāratasītāharaṇapasubandhavidhiādisavanaṁ asaddhammasavanaṁ.",
  "tika-abh02t5:155_4": "Ādi-saddena asappurisūpanissayaṁ pubbe ca akatapuññataṁ attamicchāpaṇidhitañca saṅgaṇhāti.",
  "tika-abh02t5:155_5": "Tadantogadhā evāti tasmiṁ duccaritanibbatte sucaritanibbatte ca kāmabhave antogadhā evāti attho.",
  "tika-abh02t5:156_0": "Antogadhāti ca saññābhavapañcavokārabhavānaṁ ekadesena antogadhattā vuttaṁ.",
  "tika-abh02t5:156_1": "Na hi te niravasesā kāmabhave antogadhāti.",
  "tika-abh02t5:156_2": "Sappabhedassāti sugatiduggatimanussādippabhedavato.",
  "tika-abh02t5:156_3": "Kamena ca avatvā sīlabbatupādānassa ante bhavapaccayabhāvavacanaṁ attavādupādānaṁ viya abhiṇhaṁ asamudācaraṇato attavādupādānanimittattā ca.",
  "tika-abh02t5:157_0": "Hetupaccayappabhedehīti ettha maggapaccayo ca vattabbo.",
  "tika-abh02t5:157_1": "Diṭṭhupādānādīni hi maggapaccayā hontīti.",
  "tika-abh02t5:158_0": "Bhavapadaniddesavaṇṇanā niṭṭhitā.",
  "tika-abh02t5:159_0": "Jātijarāmaraṇādipadaniddesavaṇṇanā",
  "tika-abh02t5:160_0": "235.",
  "tika-abh02t5:160_1": "Upapattibhavuppattiyeva jātīti āha ‘‘na upapattibhavo’’ti.",
  "tika-abh02t5:160_2": "Jāyamānassa pana jāti jātīti upapattibhavopi asati abhāvā jātiyā paccayoti sakkā vattuṁ.",
  "tika-abh02t5:160_3": "Jāyamānarūpapadaṭṭhānatāpi hi rūpajātiyā vuttā ‘‘upacitarūpapadaṭṭhāno (dha. sa. aṭṭha. 641) upacayo,",
  "tika-abh02t5:160_4": "anuppabandharūpapadaṭṭhānā santatī’’ti.",
  "tika-abh02t5:161_0": "Khandhānaṁ jātānaṁ uññātatānuññātatāca hīnapaṇītatā.",
  "tika-abh02t5:161_1": "Ādi-saddena suvaṇṇadubbaṇṇādivisesaṁ saṅgaṇhāti.",
  "tika-abh02t5:161_2": "Ajjhattasantānagatato aññassa visesakārakassa kāraṇassa abhāvā ‘‘ajjhattasantāne’’ti āha.",
  "tika-abh02t5:162_0": "Tena tenāti ñātibyasanādinā jarāmaraṇato aññena dukkhadhammena.",
  "tika-abh02t5:162_1": "Upanissayakoṭiyāti upanissayaṁsena, upanissayalesenāti attho.",
  "tika-abh02t5:162_2": "Yo hi paṭṭhāne anāgato sati bhāvā asati ca abhāvā suttantikapariyāyena upanissayo,",
  "tika-abh02t5:162_3": "so ‘‘upanissayakoṭī’’ti vuccati.",
  "tika-abh02t5:163_0": "Jātijarāmaraṇādipadaniddesavaṇṇanā niṭṭhitā.",
  "tika-abh02t5:164_0": "Bhavacakkakathāvaṇṇanā",
  "tika-abh02t5:165_0": "242.Samitanti saṅgataṁ, abbocchinnanti attho. Kāmayānassāti kāmayamānassa,",
  "tika-abh02t5:165_1": "kāmo yānaṁ etassāti vā kāmayāno, tassa kāmayānassa. Ruppatīti sokena ruppati.",
  "tika-abh02t5:166_0": "Pariyuṭṭhānatāya tiṭṭhanasīlo pariyuṭṭhānaṭṭhāyī.",
  "tika-abh02t5:166_1": "‘‘Pariyuṭṭhaṭṭhāyino’’ti vā pāṭho,",
  "tika-abh02t5:166_2": "tattha pariyuṭṭhātīti pariyuṭṭhaṁ, diṭṭhipariyuṭṭhaṁ,",
  "tika-abh02t5:166_3": "tena tiṭṭhatīti pariyuṭṭhaṭṭhāyīti attho daṭṭhabbo.",
  "tika-abh02t5:166_4": "Pañca pubbanimittānīti ‘‘mālā milāyanti, vatthāni kilissanti, kacchehi sedā muccanti, kāye vevaṇṇiyaṁ okkamati,",
  "tika-abh02t5:166_5": "devo devāsane nābhiramatī’’ti (itivu.",
  "tika-abh02t5:166_6": "83) vuttāni pañca maraṇapubbanimittānīti attho.",
  "tika-abh02t5:166_7": "Tāni hi disvā kammanibbattakkhandhasaṅkhāte upapattibhave bhavachandabalena devānaṁ balavasoko uppajjatīti. Bāloti avidvā.",
  "tika-abh02t5:166_8": "Tena avijjāya kāraṇabhāvaṁ dasseti.",
  "tika-abh02t5:166_9": "Tividhanti tassāruppakathāsavanakammakāraṇādassanamaraṇakālakammopaṭṭhānanidānaṁ sokādidukkhaṁ.",
  "tika-abh02t5:166_10": "Āsave sādhentīti āsave gamenti bodhentīti attho.",
  "tika-abh02t5:167_0": "Evaṁ satīti aviditāditāya anādibhāve sati.",
  "tika-abh02t5:167_1": "Ādimattakathanantiādi etassa atthīti ādimaṁ, bhavacakkaṁ. Tassa bhāvo ādimattaṁ,",
  "tika-abh02t5:167_2": "tassa kathanaṁ ādimattakathanaṁ.",
  "tika-abh02t5:167_3": "Visesanivattiattho vā matta-saddo,",
  "tika-abh02t5:167_4": "sati anādibhāve avijjā ādimhi majjhe pariyosāne ca sabbattha siyāti ādimattāya avijjāya kathanaṁ virujjhatīti attho.",
  "tika-abh02t5:167_5": "Avijjāggahaṇenāti avijjāya uppādanena kathanena, appahānena vā,",
  "tika-abh02t5:167_6": "attano santāne sannihitabhāvakaraṇenāti attho.",
  "tika-abh02t5:167_7": "Kammādīnīti kammavipākavaṭṭāni.",
  "tika-abh02t5:167_8": "Vaṭṭakāraṇabhāvena padhānattā ‘‘padhānadhammo’’ti avijjā kathitā. Vadatīti vado. Vedeti, vediyatīti vā vedeyyo, sukhādiṁ anubhavati, sabbavisaye vā jānāti,",
  "tika-abh02t5:167_9": "‘‘sukhito’’tiādinā attanā parehi ca jānāti ñāyati cāti attho.",
  "tika-abh02t5:167_10": "Brahmādinā vā attanā vāti vā-saddo ca-saddattho.",
  "tika-abh02t5:167_11": "Tenāha ‘‘kārakavedakarahita’’nti ca-saddatthasamāsaṁ.",
  "tika-abh02t5:168_0": "Dvādasavidhasuññatāsuññanti avijjādīnaṁ dvādasavidhānaṁ suññatāya suññaṁ,",
  "tika-abh02t5:168_1": "catubbidhampi vā suññataṁ ekaṁ katvā dvādasaṅgatāya dvādasavidhāti tāya dvādasavidhāya suññatāya suññanti attho.",
  "tika-abh02t5:169_0": "Pubbantāharaṇatoti pubbantato paccuppannavipākassa āharaṇato paricchinnavedanāvasānaṁ etaṁ bhavacakkanti attho.",
  "tika-abh02t5:169_1": "Bhavacakkekadesopi hi bhavacakkanti vuccati.",
  "tika-abh02t5:169_2": "Vedanā vā taṇhāsahāyāya avijjāya paccayo hotīti vedanāto avijjā,",
  "tika-abh02t5:169_3": "tato saṅkhārāti sambajjhanato vedanāvasānaṁ bhavacakkanti yuttametaṁ,",
  "tika-abh02t5:169_4": "evaṁ taṇhāmūlake ca yojetabbaṁ.",
  "tika-abh02t5:169_5": "Dvinnampi hi aññamaññaṁ anuppaveso hotīti.",
  "tika-abh02t5:169_6": "Avijjā dhammasabhāvaṁ paṭicchādetvā viparītābhinivesaṁ karontī diṭṭhicarite saṁsāre nayati,",
  "tika-abh02t5:169_7": "tesaṁ vā saṁsāraṁ saṅkhārādipavattiṁ nayati pavattetīti ‘‘saṁsāranāyikā’’ti vuttā. Phaluppattiyāti kattuniddeso.",
  "tika-abh02t5:169_8": "Viññāṇādipaccuppannaphaluppatti hi idha diṭṭhā,",
  "tika-abh02t5:169_9": "adiṭṭhānañca purimabhave attano hetūnaṁ avijjāsaṅkhārānaṁ phalaṁ ajanetvā anupacchijjanaṁ pakāseti.",
  "tika-abh02t5:169_10": "Atha vā purimabhavacakkaṁ dutiyena sambandhaṁ vuttanti vedanāsaṅkhātassa phalassa uppattiyā taṇhādīnaṁ hetūnaṁ anupacchedaṁ pakāseti,",
  "tika-abh02t5:169_11": "tasmā phaluppattiyā kāraṇabhūtāya paṭhamassa bhavacakkassa hetūnaṁ anupacchedappakāsanatoti attho.",
  "tika-abh02t5:169_12": "Saṅkhārādīnameva vā phalānaṁ uppattiyā avijjādīnaṁ hetūnaṁ phalaṁ ajanetvā anupacchedameva,",
  "tika-abh02t5:169_13": "viññāṇādihetūnaṁ vā saṅkhārādīnaṁ anubandhanameva pakāseti paṭhamaṁ bhavacakkaṁ,",
  "tika-abh02t5:169_14": "na dutiyaṁ viya pariyosānampīti ‘‘phaluppattiyā hetūnaṁ anupacchedappakāsanato’’ti vuttaṁ.",
  "tika-abh02t5:169_15": "‘‘Viññāṇapaccayā nāmarūpa’’nti ettha aparipuṇṇāyatanakalalarūpaṁ vatvā tato uddhaṁ ‘‘nāmarūpapaccayā saḷāyatana’’nti saḷāyatanappavatti vuttāti āha ‘‘anupubbapavattidīpanato’’ti.",
  "tika-abh02t5:169_16": "‘‘Bhavapaccayā jātī’’ti ettha na āyatanānaṁ kamena uppatti vuttāti āha ‘‘sahuppattidīpanato’’ti.",
  "tika-abh02t5:170_0": "Hetuādipubbakā tayo sandhī etassāti hetuphalahetupubbakatisandhi, bhavacakkaṁ.",
  "tika-abh02t5:170_1": "Hetuphalahetuphalavasena catuppabhedo aṅgānaṁ saṅgaho etassāti catubhedasaṅgahaṁ.",
  "tika-abh02t5:170_2": "Sarūpato avuttāpi tasmiṁ tasmiṁ saṅgahe ākirīyanti avijjāsaṅkhārādiggahaṇehi pakāsīyantīti ākārā,",
  "tika-abh02t5:170_3": "atītahetuādīnaṁ vā pakārā ākārā.",
  "tika-abh02t5:170_4": "Kilesakammavipākā vipākakilesakammehi sambandhā hutvā punappunaṁ parivattantīti tesu vaṭṭanāmaṁ āropetvā ‘‘tivaṭṭa’’nti vuttaṁ,",
  "tika-abh02t5:170_5": "vaṭṭekadesattā vā ‘‘vaṭṭānī’’ti vuttāni.",
  "tika-abh02t5:171_0": "Sandhīnaṁ ādipariyosānavavatthitāti sandhīnaṁ pubbāparavavatthitāti attho.",
  "tika-abh02t5:172_0": "‘‘Yākāci vā pana cetanā bhavo,",
  "tika-abh02t5:172_1": "cetanāsampayuttā āyūhanasaṅkhārā’’ti idaṁ imissā dhammaṭṭhitiñāṇabhājanīye vuttāya paṭisambhidāpāḷiyā (paṭi. ma. 1.47) vasena vuttaṁ.",
  "tika-abh02t5:172_2": "Ettha hi ‘‘cetanā bhavo’’ti āgatāti.",
  "tika-abh02t5:172_3": "Bhavaniddese pana ‘‘sātthato’’ti ettha ‘‘cetanāva saṅkhārā,",
  "tika-abh02t5:172_4": "bhavo pana cetanāsampayuttāpī’’ti vibhaṅgapāḷiyā vasena dassitaṁ.",
  "tika-abh02t5:172_5": "‘‘Tattha katamo puññābhisaṅkhāro?",
  "tika-abh02t5:172_6": "Kusalā cetanā kāmāvacarā’’tiādinā hi saṅkhārānaṁ cetanābhāvo vibhaṅgapāḷiyaṁ (vibha. 226) vuttoti.",
  "tika-abh02t5:172_7": "Tattha paṭisambhidāpāḷiyaṁ ‘‘cetanāsampayuttā vipākadhammattā savipākena āyūhanasaṅkhātena saṅkhatābhisaṅkharaṇakiccena saṅkhārā’’ti vuttā. Vibhaṅgapāḷiyaṁ (vibha.",
  "tika-abh02t5:172_8": "234) ‘‘sabbampi bhavagāmikammaṁ kammabhavo’’ti bhavassa paccayabhāvena bhavagāmibhāvato kammasaṁsaṭṭhasahāyatāya kammabhāvato ca upapattibhavaṁ bhāventīti bhavoti vuttā,",
  "tika-abh02t5:172_9": "upapattibhavabhāvanakiccaṁ pana cetanāya sātisayanti paṭisambhidāpāḷiyaṁ cetanā ‘‘bhavo’’ti vuttā,",
  "tika-abh02t5:172_10": "bhavābhisaṅkharaṇakiccaṁ cetanāya sātisayanti vibhaṅgapāḷiyaṁ ‘‘kusalā cetanā’’tiādinā cetanā ‘‘saṅkhārā’’ti vuttā,",
  "tika-abh02t5:172_11": "tasmā tena tena pariyāyena ubhayaṁ ubhayattha vattuṁ yuttanti natthettha virodho .",
  "tika-abh02t5:172_12": "Gahaṇanti kāmupādānaṁ kiccenāha. Parāmasananti itarāni.",
  "tika-abh02t5:172_13": "Āyūhanāvasāneti tīsupi atthavikappesu vuttassa āyūhanassa avasāne.",
  "tika-abh02t5:173_0": "Dvīsu atthavikappesu vutte āyūhanasaṅkhāre ‘‘tassa pubbabhāgā’’ti āha,",
  "tika-abh02t5:173_1": "tatiye vutte ‘‘taṁsampayuttā’’ti.",
  "tika-abh02t5:173_2": "Daharassa cittappavatti bhavaṅgabahulā yebhuyyena bhavantarajanakakammāyūhanasamatthā na hotīti ‘‘idha paripakkattā āyatanāna’’nti vuttaṁ.",
  "tika-abh02t5:173_3": "Kammakaraṇakāle sammohoti etena kammassa paccayabhūtaṁ sammohaṁ dasseti, na kammasampayuttameva.",
  "tika-abh02t5:174_0": "Kammāneva vipākaṁ sambharanti vaḍḍhentīti kammasambhārā, kammaṁ vā saṅkhārabhavā,",
  "tika-abh02t5:174_1": "tadupakārakāni avijjātaṇhupādānāni kammasambhārā,",
  "tika-abh02t5:174_2": "paṭisandhidāyako vā bhavo kammaṁ,",
  "tika-abh02t5:174_3": "tadupakārakā yathāvuttaāyūhanasaṅkhārā avijjādayo ca kammasambhārāti kammañca kammasambhārā ca kammasambhārāti ekasesaṁ katvā ‘‘kammasambhārā’’ti āha.",
  "tika-abh02t5:174_4": "Dasa dhammā kammanti avijjādayopi kammasahāyatāya kammasarikkhakā tadupakārakā cāti ‘‘kamma’’nti vuttā.",
  "tika-abh02t5:175_0": "Saṅkhippanti ettha avijjādayo viññāṇādayo cāti saṅkhepo, kammaṁ vipāko ca.",
  "tika-abh02t5:175_1": "Kammaṁ vipākoti evaṁ saṅkhipīyatīti vā saṅkhepo, avijjādayo viññāṇādayo ca.",
  "tika-abh02t5:175_2": "Saṅkhepabhāvasāmaññena pana ekavacanaṁ katanti daṭṭhabbaṁ.",
  "tika-abh02t5:175_3": "Saṅkhepasaddo vā bhāgādhivacananti kammabhāgo kammasaṅkhepo.",
  "tika-abh02t5:176_0": "Evaṁ samuppannanti kammato vipāko.",
  "tika-abh02t5:176_1": "Tatthāpi avijjāto saṅkhārāti evaṁ samuppannaṁ,",
  "tika-abh02t5:176_2": "tisandhiādivasena vā samuppannaṁ idaṁ bhavacakkanti attho. Ittaranti gamanadhammaṁ, vinassadhammanti attho.",
  "tika-abh02t5:176_3": "Tena uppādavayavantatādīpakena anicca-saddena vikārāpattidīpakena cala-saddena ca adīpitaṁ kālantaraṭṭhāyitāpaṭikkhepaṁ dīpeti,",
  "tika-abh02t5:176_4": "adhuvanti etena thirabhāvapaṭikkhepaṁ nissārataṁ.",
  "tika-abh02t5:176_5": "Hetū eva sambhārā hetusambhārā.",
  "tika-abh02t5:176_6": "‘‘Ṭhānaso hetuso’’ti ettha evaṁ vuttaṁ vā ṭhānaṁ,",
  "tika-abh02t5:176_7": "aññampi tassa tassa sādhāraṇaṁ kāraṇaṁ sambhāro, asādhāraṇaṁ hetu.",
  "tika-abh02t5:176_8": "Evanti evaṁ hetuto dhammamattasambhave hetunirodhā ca vaṭṭupacchede dhamme ca taṁnirodhāya desite satīti attho.",
  "tika-abh02t5:176_9": "Brahmacariyaṁ idha brahmacariyidha.",
  "tika-abh02t5:176_10": "Satte cāti ettha ca-saddo evaṁ brahmacariyañca vijjati,",
  "tika-abh02t5:176_11": "sassatucchedā ca na hontīti samuccayattho.",
  "tika-abh02t5:176_12": "Evañhi hetuāyatte dhammamattasambhave satto nupalabbhati,",
  "tika-abh02t5:176_13": "tasmiñca upalabbhante sassato ucchedo vā siyā,",
  "tika-abh02t5:176_14": "nupalabbhante tasmiṁ nevucchedo na sassatanti vuttaṁ hoti.",
  "tika-abh02t5:177_0": "Saccappabhavatoti saccato, saccānaṁ vā pabhavato.",
  "tika-abh02t5:177_1": "Kusalākusalaṁ kammanti vaṭṭakathāya vattamānattā sāsavanti viññāyati.",
  "tika-abh02t5:177_2": "Avisesenāti cetanā cetanāsampayuttakāti visesaṁ akatvā sabbampi taṁ kusalākusalaṁ kammaṁ ‘‘samudayasacca’’nti vuttanti attho.",
  "tika-abh02t5:177_3": "‘‘Taṇhā ca…pe… avasesā ca sāsavā kusalā dhammā’’ti hi cetanācetanāsampayuttavisesaṁ akatvā vuttanti,",
  "tika-abh02t5:177_4": "ariyasaccavisesaṁ vā akatvā samudayasaccanti vuttanti attho.",
  "tika-abh02t5:178_0": "Vatthūsūti ārammaṇesu,",
  "tika-abh02t5:178_1": "cakkhādīsu vā paṭicchādetabbesu vatthūsu.",
  "tika-abh02t5:178_2": "Sokādīnaṁ adhiṭṭhānattāti tesaṁ kāraṇattā,",
  "tika-abh02t5:178_3": "tehi siddhāya avijjāya sahitehi saṅkhārehi paccayo ca hoti bhavantarapātubhāvāyāti adhippāyo.",
  "tika-abh02t5:178_4": "Cuticittaṁ vā paṭisandhiviññāṇassa anantarapaccayo hotīti ‘‘paccayo ca hoti bhavantarapātubhāvāyā’’ti vuttaṁ .",
  "tika-abh02t5:178_5": "Taṁ pana cuticittaṁ avijjāsaṅkhārarahitaṁ bhavantarassa paccayo na hotīti tassa sahāyadassanatthamāha ‘‘sokādīnaṁ adhiṭṭhānattā’’ti.",
  "tika-abh02t5:178_6": "Dvidhāti attanoyeva sarasena dhammantarapaccayabhāvena cāti dvidhā.",
  "tika-abh02t5:179_0": "Avijjāpaccayā saṅkhārāti etena saṅkhārānaṁ paccayuppannatādassanena ‘‘ko nu kho abhisaṅkharotīti esa no kallo pañho’’ti dasseti.",
  "tika-abh02t5:179_1": "Tenetaṁ kārakadassananivāraṇanti.",
  "tika-abh02t5:179_2": "Evamādidassananivāraṇanti etena ‘‘socati paridevati dukkhito’’tiādidassananivāraṇamāha.",
  "tika-abh02t5:179_3": "Sokādayopi hi paccayāyattā avasavattinoti ‘‘jātipaccayā jarāmaraṇaṁ soka…pe… sambhavantī’’ti etena vuttanti.",
  "tika-abh02t5:180_0": "Gaṇḍabhedapīḷakā viyāti gaṇḍabhedanatthaṁ paccamāne gaṇḍe tassapi upari jāyamānakhuddakapīḷakā viya,",
  "tika-abh02t5:180_1": "gaṇḍassa vā anekadhābhede pīḷakā viya.",
  "tika-abh02t5:180_2": "Gaṇḍavikārā sūnatāsarāgapubbagahaṇādayo.",
  "tika-abh02t5:181_0": "Paṭalābhibhūtacakkhuko rūpāni na passati,",
  "tika-abh02t5:181_1": "kiñcipi passanto ca viparītaṁ passati,",
  "tika-abh02t5:181_2": "evaṁ avijjābhibhūto dukkhādīni na paṭipajjati na passati,",
  "tika-abh02t5:181_3": "micchā vā paṭipajjatīti paṭalaṁ viya avijjā,",
  "tika-abh02t5:181_4": "kiminā viya attanā katattā vaṭṭassa attanoyeva paribbhamanakāraṇattā ca kosappadesā viya saṅkhārā,",
  "tika-abh02t5:181_5": "saṅkhārapariggahaṁ vinā patiṭṭhaṁ alabhamānaṁ viññāṇaṁ pariṇāyakapariggahaṁ vinā patiṭṭhaṁ alabhamāno rājakumāro viyāti pariggahena vinā patiṭṭhālābho ettha sāmaññaṁ.",
  "tika-abh02t5:181_6": "Upapattinimittanti kammādiārammaṇamāha.",
  "tika-abh02t5:181_7": "Parikappanatoti ārammaṇakaraṇato,",
  "tika-abh02t5:181_8": "sampayuttena vā vitakkena vitakkanato.",
  "tika-abh02t5:181_9": "Devamanussamigavihaṅgādivividhappakāratāya māyā viya nāmarūpaṁ,",
  "tika-abh02t5:181_10": "patiṭṭhāvisesena vuḍḍhivisesāpattito vanappagumbo viya saḷāyatanaṁ.",
  "tika-abh02t5:181_11": "Āyatanānaṁ visayivisayabhūtānaṁ aññamaññābhimukhabhāvato āyatanaghaṭṭanato.",
  "tika-abh02t5:181_12": "Ettha ca saṅkhārādīnaṁ kosappadesapariṇāyakādīhi dvīhi dvīhi sadisatāya dve dve upamā vuttāti daṭṭhabbā.",
  "tika-abh02t5:182_0": "Gambhīro eva hutvā obhāsati pakāsati dissatīti gambhīrāvabhāso.",
  "tika-abh02t5:182_1": "Jātipaccayasambhūtasamudāgataṭṭhoti jātipaccayā sambhūtaṁ hutvā sahitassa attano paccayānurūpassa uddhaṁ uddhaṁ āgatabhāvo, anuppabandhoti attho.",
  "tika-abh02t5:182_2": "Atha vā sambhūtaṭṭho ca samudāgataṭṭho ca sambhūtasamudāgataṭṭho.",
  "tika-abh02t5:182_3": "‘‘Na jātito jarāmaraṇaṁ na hoti,",
  "tika-abh02t5:182_4": "na ca jātiṁ vinā aññato hotī’’ti hi jātipaccayasambhūtaṭṭho vutto.",
  "tika-abh02t5:182_5": "Itthañca jātito samudāgacchatīti paccayasamudāgataṭṭho,",
  "tika-abh02t5:182_6": "yā yā jāti yathā yathā paccayo hoti, tadanurūpapātubhāvoti attho.",
  "tika-abh02t5:183_0": "Anulomapaṭilomatoti idha pana paccayuppādā paccayuppannuppādasaṅkhātaṁ anulomaṁ,",
  "tika-abh02t5:183_1": "nirodhā nirodhasaṅkhātaṁ paṭilomañcāha.",
  "tika-abh02t5:183_2": "Ādito pana antagamanaṁ anulomaṁ,",
  "tika-abh02t5:183_3": "antato ca ādigamanaṁ paṭilomamāhāti.",
  "tika-abh02t5:183_4": "‘‘Ime cattāro āhārā kiṁnidānā’’tiādikāya (saṁ. ni.",
  "tika-abh02t5:183_5": "2.11) vemajjhato paṭṭhāya paṭilomadesanāya,",
  "tika-abh02t5:183_6": "‘‘cakkhuṁ paṭicca rūpe ca uppajjati cakkhuviññāṇaṁ, tiṇṇaṁ saṅgati phasso,",
  "tika-abh02t5:183_7": "phassapaccayā vedanā’’tiādikāya (saṁ. ni. 2.43-44;",
  "tika-abh02t5:183_8": "2.4.60) anulomadesanāya ca dvisandhitisaṅkhepaṁ, ‘‘saṁyojanīyesu, bhikkhave,",
  "tika-abh02t5:183_9": "dhammesu assādānupassino viharato taṇhā pavaḍḍhati,",
  "tika-abh02t5:183_10": "taṇhāpaccayā upādāna’’ntiādīsu (saṁ. ni.",
  "tika-abh02t5:183_11": "2.53-54) ekasandhidvisaṅkhepaṁ.",
  "tika-abh02t5:184_0": "Avijjādīnaṁ sabhāvo paṭivijjhīyatīti paṭivedho.",
  "tika-abh02t5:184_1": "Vuttañhi ‘‘tesaṁ tesaṁ vā tattha tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo paṭivedho’’ti (dha. sa. aṭṭha. nidānakathā).",
  "tika-abh02t5:184_2": "Apuññābhisaṅkhārekadeso sarāgo, añño virāgo,",
  "tika-abh02t5:184_3": "rāgassa vā apaṭipakkhabhāvato rāgappavaḍḍhako sabbopi apuññābhisaṅkhāro sarāgo,",
  "tika-abh02t5:184_4": "itaro paṭipakkhabhāvato virāgo. ‘‘Dīgharattañhetaṁ, bhikkhave,",
  "tika-abh02t5:184_5": "assutavato puthujjanassa ajjhositaṁ mamāyitaṁ parāmaṭṭhaṁ ‘etaṁ mama, esohamasmi, eso me attā’’ti (saṁ. ni.",
  "tika-abh02t5:184_6": "2.62) attaparāmāsassa viññāṇaṁ visiṭṭhaṁ vatthu vuttanti viññāṇassa suññataṭṭho gambhīro,",
  "tika-abh02t5:184_7": "attā vijānāti saṁsaratīti sabyāpāratāsaṅkantiabhinivesabalavatāya abyāpāraṭṭhaasaṅkantipaṭisandhipātubhāvaṭṭhā ca gambhīrā, nāmassa rūpena,",
  "tika-abh02t5:184_8": "rūpassa ca nāmena asampayogato vinibbhogo,",
  "tika-abh02t5:184_9": "nāmassa nāmena avinibbhogo yojetabbo.",
  "tika-abh02t5:184_10": "Ekuppādekanirodhehi avinibbhoge adhippete rūpassa ca rūpena labbhati.",
  "tika-abh02t5:184_11": "Atha vā ekacatuvokārabhavesu nāmarūpānaṁ asahavattanato aññamaññavinibbhogo,",
  "tika-abh02t5:184_12": "pañcavokārabhave sahavattanato avinibbhogo ca veditabbo.",
  "tika-abh02t5:185_0": "Adhipatiyaṭṭho nāma indriyapaccayabhāvo.",
  "tika-abh02t5:185_1": "‘‘Lokopeso dvārāpesā khettampeta’’nti (dha. sa.",
  "tika-abh02t5:185_2": "598-599) vuttā lokādiatthā cakkhādīsu pañcasu yojetabbā.",
  "tika-abh02t5:185_3": "Manāyatanassapi lujjanato manosamphassādīnaṁ dvārakhettabhāvato ca ete atthā sambhavanteva.",
  "tika-abh02t5:185_4": "Āpāthagatānaṁ rūpādīnaṁ pakāsanayogyatālakkhaṇaṁ obhāsanaṁ cakkhādīnaṁ visayibhāvo, manāyatanassa vijānanaṁ.",
  "tika-abh02t5:185_5": "Saṅghaṭṭanaṭṭho visesena cakkhusamphassādīnaṁ pañcannaṁ, itare channampi yojetabbā.",
  "tika-abh02t5:185_6": "Phusanañca phassassa sabhāvo, saṅghaṭṭanaṁ raso, itare upaṭṭhānākārā.",
  "tika-abh02t5:185_7": "Ārammaṇarasānubhavanaṭṭho rasavasena vutto, vedayitaṭṭho lakkhaṇavasena.",
  "tika-abh02t5:185_8": "Attā vedayatīti abhinivesassa balavatāya nijjīvaṭṭho vedanāya gambhīro.",
  "tika-abh02t5:185_9": "Nijjīvāya vedanāya vedayitaṁ nijjīvavedayitaṁ,",
  "tika-abh02t5:185_10": "nijjīvavedayitameva attho nijjīvavedayitaṭṭho.",
  "tika-abh02t5:186_0": "Ādānaṭṭho catunnampi upādānānaṁ samāno, gahaṇaṭṭho kāmupādānassa,",
  "tika-abh02t5:186_1": "itaresaṁ tiṇṇaṁ abhinivesādiattho.",
  "tika-abh02t5:186_2": "‘‘Diṭṭhikantāro’’ti hi vacanato diṭṭhīnaṁ duratikkamanaṭṭhopīti.",
  "tika-abh02t5:186_3": "Daḷhagahaṇattā vā catunnampi duratikkamanaṭṭho yojetabbo.",
  "tika-abh02t5:186_4": "Yonigatiṭhitinivāsesukhipananti samāse bhummavacanassa alopo daṭṭhabbo,",
  "tika-abh02t5:186_5": "tasmā tena āyūhanābhisaṅkharaṇapadānaṁ samāso hoti.",
  "tika-abh02t5:186_6": "Jarāmaraṇaṅgaṁ maraṇappadhānanti maraṇaṭṭhā eva khayādayo gambhīrā dassitā.",
  "tika-abh02t5:186_7": "Navanavānañhi parikkhayena khaṇḍiccādiparipakkappavatti jarāti,",
  "tika-abh02t5:186_8": "khayaṭṭho vā jarāya vuttoti daṭṭhabbo.",
  "tika-abh02t5:186_9": "Navabhāvāpagamo hi khayoti vattuṁ yuttoti. Vipariṇāmaṭṭho dvinnampi.",
  "tika-abh02t5:186_10": "Santativasena vā jarāya khayavayabhāvo,",
  "tika-abh02t5:186_11": "sammutikhaṇikavasena maraṇassa bhedavipariṇāmatā yojetabbā.",
  "tika-abh02t5:187_0": "Atthanayāti atthānaṁ nayā.",
  "tika-abh02t5:187_1": "Avijjādiatthehi ekattādī sena bhāvena nīyanti gammentīti ekattādayo tesaṁ nayāti vuttā. Nīyantīti hi nayāti.",
  "tika-abh02t5:187_2": "Atthā eva vā ekattādibhāvena nīyamānā ñāyamānā ‘‘atthanayā’’ti vuttā. Nīyanti etehīti vā nayā,",
  "tika-abh02t5:187_3": "ekattādīhi ca atthā ‘‘eka’’ntiādinā nīyanti,",
  "tika-abh02t5:187_4": "tasmā ekattādayo atthānaṁ nayāti atthanayā.",
  "tika-abh02t5:187_5": "Santānānupacchedena bījaṁ rukkhabhāvaṁ pattaṁ rukkhabhāvena pavattanti ekattena vuccatīti santānānupacchedo ekattaṁ,",
  "tika-abh02t5:187_6": "evamidhāpi avijjādīnaṁ santānānupacchedo ekattanti dasseti.",
  "tika-abh02t5:188_0": "Bhinnasantānassevāti sambandharahitassa nānattassa gahaṇato sattantaro ucchinno sattantaro uppannoti gaṇhanto ucchedadiṭṭhimupādiyati.",
  "tika-abh02t5:189_0": "Yato kutocīti yadi aññasmā aññassuppatti siyā, vālikato telassa,",
  "tika-abh02t5:189_1": "ucchuto khīrassa kasmā uppatti na siyā,",
  "tika-abh02t5:189_2": "tasmā na koci kassaci hetu atthīti ahetukadiṭṭhiṁ,",
  "tika-abh02t5:189_3": "avijjamānepi hetumhi niyatatāya tilagāvīsukkasoṇitādīhi telakhīrasarīrādīni pavattantīti niyativādañca upādiyatīti viññātabbaṁ yathārahaṁ.",
  "tika-abh02t5:190_0": "Kasmā?",
  "tika-abh02t5:190_1": "Yasmā idañhi bhavacakkaṁ apadāletvā saṁsārabhayamatīto na koci supinantarepi atthīti sambandho. Durabhiyānanti duratikkamaṁ.",
  "tika-abh02t5:190_2": "Asanivicakkamivāti asanimaṇḍalamiva. Tañhi nimmathanameva,",
  "tika-abh02t5:190_3": "nānimmathanaṁ pavattamānaṁ atthi,",
  "tika-abh02t5:190_4": "evaṁ bhavacakkampi ekantaṁ dukkhuppādanato ‘‘niccanimmathana’’nti vuttaṁ.",
  "tika-abh02t5:191_0": "Ñāṇāsinā apadāletvā saṁsārabhayaṁ atīto natthīti etassa sādhakaṁ dassento āha ‘‘vuttampi ceta’’ntiādi.",
  "tika-abh02t5:191_1": "Tantūnaṁ ākulakaṁ tantākulakaṁ,",
  "tika-abh02t5:191_2": "tantākulakamiva jātā tantākulakajātā,",
  "tika-abh02t5:191_3": "kilesakammavipākehi atīva jaṭitāti attho.",
  "tika-abh02t5:191_4": "Guṇāya sakuṇiyā nīḍaṁ guṇāguṇḍikaṁ.",
  "tika-abh02t5:191_5": "Vaḍḍhiabhāvato apāyaṁ dukkhagatibhāvato duggatiṁ sukhasamussayato vinipātattā vinipātañca catubbidhaṁ apāyaṁ,",
  "tika-abh02t5:191_6": "‘‘khandhānañca paṭipāṭī’’tiādinā vuttaṁ saṁsārañca nātivattati.",
  "tika-abh02t5:191_7": "Saṁsāro eva vā sabbo idha vaḍḍhiapagamādīhi atthehi apāyādināmako vutto kevalaṁ dukkhakkhandhabhāvato.",
  "tika-abh02t5:192_0": "Bhavacakkakathāvaṇṇanā niṭṭhitā.",
  "tika-abh02t5:193_0": "Suttantabhājanīyavaṇṇanā niṭṭhitā.",
  "tika-abh02t5:194_0": "2. Abhidhammabhājanīyavaṇṇanā",
  "tika-abh02t5:195_0": "243.",
  "tika-abh02t5:195_1": "Pathavīākāsā viya paṭiccasamuppādo mahāpatthaṭavitthāritānaṁ atthānaṁ parikappavasena kathito.",
  "tika-abh02t5:195_2": "Tañhi apatthaṭaṁ avitthatañca pathaviṁ ākāsañca pattharanto vitthārayanto viya ca ekekacittāvaruddhaṁ akatvā sabbasattasabbacittasādhāraṇavasena patthaṭavitthataṁ katvā suttantabhājanīyena bhagavā dasseti.",
  "tika-abh02t5:195_3": "Tattha nānācittavasenāti asahajātānaṁ sahajātānañca paccayapaccayuppannānaṁ nānācittagatānaṁ dassitabhāvaṁ sandhāya vuttaṁ.",
  "tika-abh02t5:195_4": "Nava mūlapadāni etesanti navamūlapadā, nayā.",
  "tika-abh02t5:195_5": "‘‘Ekekena nayena catunnaṁ catunnaṁ vārānaṁ saṅgahitattā’’ti vuttaṁ,",
  "tika-abh02t5:195_6": "ettha ‘‘ekekena catukkenā’’ti vattabbaṁ.",
  "tika-abh02t5:195_7": "Nayacatukkavārā hi ettha vavatthitā dassitānaṁ catukkānaṁ nayabhāvāti.",
  "tika-abh02t5:196_0": "1. Paccayacatukkavaṇṇanā",
  "tika-abh02t5:197_0": "Avijjaṁ aṅgaṁ aggahetvā tato paraṁ ‘‘avijjāpaccayā saṅkhāro’’tiādīni paccayasahitāni paccayuppannāni aṅgabhāvena vuttānīti āha ‘‘na, tassa anaṅgattā’’ti. Evañca katvā niddese (vibha.",
  "tika-abh02t5:197_1": "226) ‘‘tattha katamā avijjā’’ti avijjaṁ visuṁ vissajjetvā ‘‘tattha katamo avijjāpaccayā saṅkhāro’’tiādinā taṁtaṁpaccayavanto saṅkhārādayo vissajjitāti.",
  "tika-abh02t5:197_2": "Tīsu pakāresu paṭhamapaṭhamavāro dutiyavārādīsu pavisanto paccayavisesādisabbanānattasādhāraṇattā te vāravisese gaṇhātīti ‘‘sabbasaṅgāhako’’ti vutto.",
  "tika-abh02t5:197_3": "Paṭhamavāro eva hi na kevalaṁ chaṭṭhāyatanameva,",
  "tika-abh02t5:197_4": "atha kho nāmañca phassassa paccayo,",
  "tika-abh02t5:197_5": "nāmaṁ vā na kevalaṁ chaṭṭhāyatanasseva,",
  "tika-abh02t5:197_6": "atha kho phassassāpīti paccayavisesadassanatthaṁ,",
  "tika-abh02t5:197_7": "yena atthavisesena mahānidānasuttadesanā pavattā,",
  "tika-abh02t5:197_8": "taṁdassanatthañca chaṭṭhāyatanaṅgaṁ parihāpetvā vuttoti tassa dutiyavāre ca paveso vutto, na sabbaṅgasamorodhato.",
  "tika-abh02t5:198_0": "Yatthāti vāracatukke ekekavāre ca.",
  "tika-abh02t5:198_1": "Aññathāti suttantabhājanīyato aññathā saṅkhāroti vuttaṁ.",
  "tika-abh02t5:198_2": "Avuttanti ‘‘rūpaṁ saḷāyatana’’nti,",
  "tika-abh02t5:198_3": "tesupi ca vāresu catūsupi sokādayo avuttā suttantabhājanīyesu vuttā.",
  "tika-abh02t5:198_4": "Tattha ca vuttameva idha ‘‘chaṭṭhāyatana’’nti aññathā vuttanti daṭṭhabbaṁ.",
  "tika-abh02t5:199_0": "Sabbaṭṭhānasādhāraṇatoti vuttanayena sabbavārasādhāraṇato,",
  "tika-abh02t5:199_1": "sabbaviññāṇapavattiṭṭhānabhavasādhāraṇato vā.",
  "tika-abh02t5:199_2": "Vinā abhāvena viññāṇassa khandhattayampi samānaṁ phalaṁ paccayo cāti āha ‘‘avisesenā’’ti.",
  "tika-abh02t5:199_3": "‘‘Tiṇṇaṁ saṅgati phasso’’ti (ma. ni. 1.204; saṁ. ni.",
  "tika-abh02t5:199_4": "2.43) vacanato pana viññāṇaṁ phassassa visesapaccayoti tassa phasso visiṭṭhaṁ phalaṁ,",
  "tika-abh02t5:199_5": "satipi paccayasampayuttānaṁ āhārapaccayabhāve manosañcetanāya viññāṇāharaṇaṁ visiṭṭhaṁ kiccanti saṅkhāro cassa visiṭṭho paccayo.",
  "tika-abh02t5:199_6": "Acittakkhaṇamattānīti cittakkhaṇappamāṇarahitāni.",
  "tika-abh02t5:199_7": "Tassatthoti tassa vuttassa avijjādikassa attho suttantabhājanīyavaṇṇanāyaṁ vuttanayeneva veditabbo.",
  "tika-abh02t5:200_0": "Hetukādīnīti ettha yasmiṁ catukke hetuka-saddo vutto,",
  "tika-abh02t5:200_1": "taṁ hetuka-saddasahacaritattā ‘‘hetuka’’nti vuttanti veditabbaṁ.",
  "tika-abh02t5:200_2": "Hetu-saddo gatisūcako avigatatā ca vigatatānivāraṇavasena gati eva hotīti hetukacatukkaṁ avigatapaccayavasena vuttanti vuttaṁ.",
  "tika-abh02t5:201_0": "Tidhā catudhā pañcadhā vāti vā-saddo ‘‘chadhā vā’’tipi vikappetīti daṭṭhabbo.",
  "tika-abh02t5:201_1": "Samādhi hi sādhāraṇehi tīhi jhānindriyamaggapaccayehi ca paccayoti.",
  "tika-abh02t5:201_2": "Upādānaṁ bhavassa maggapaccayena cāti sattadhāti kāmupādānavajjānaṁ vasena vadati.",
  "tika-abh02t5:201_3": "Kāmupādānaṁ pana yathā bhavassa paccayo hoti,",
  "tika-abh02t5:201_4": "so pakāro taṇhāyaṁ vutto evāti na vutto.",
  "tika-abh02t5:202_0": "Imasmiṁ catukke sahajātapaccayena paccayā hontīti vacanavasenāti adhippāyo.",
  "tika-abh02t5:202_1": "Attho hi na katthaci attano paccayuppannassa yathāsakehi paccayo na hoti,",
  "tika-abh02t5:202_2": "sahajātapaccayavaseneva pana imassa catukkassa vuttattā soyevettha hotīti vadanti.",
  "tika-abh02t5:202_3": "Paṭhamavāroti paṭhamacatukkoti evaṁ vattabbaṁ.",
  "tika-abh02t5:202_4": "Bhavādīnaṁ tathā abhāvanti yadi sahajātapaccayavaseneva paṭhamacatukko vutto, bhavo jātiyā,",
  "tika-abh02t5:202_5": "jāti ca maraṇassa sahajātapaccayo na hotīti yathā avigatacatukkādīsu ‘‘bhavapaccayā jāti bhavahetukā’’tiādi na vuttaṁ bhavādīnaṁ avigatādipaccayatāya abhāvato,",
  "tika-abh02t5:202_6": "evamidhāpi ‘‘bhavapaccayā jātī’’tiādi na vattabbaṁ siyā.",
  "tika-abh02t5:202_7": "Paccayavacanameva hi tesaṁ sahajātasūcakaṁ āpannaṁ avigatacatukkādīsu viya idha paccayavisesasūcakassa vacanantarassa abhāvā, na ca taṁ na vuttaṁ,",
  "tika-abh02t5:202_8": "na ca bhavādayo sahajātapaccayā honti,",
  "tika-abh02t5:202_9": "tasmā na sahajātapaccayavasenevāyaṁ catukko vutto.",
  "tika-abh02t5:202_10": "Sesapaccayānañca sambhavanti idaṁ ‘‘bhavādīna’’nti etena saha ayojetvā sāmaññena avijjādīnaṁ sahajātena saha sesapaccayabhāvānañca sambhavaṁ sandhāya vuttaṁ.",
  "tika-abh02t5:202_11": "Ayañhettha attho – paccayavisesasūcakassa vacanantarassa abhāvā sahajātato aññe paccayabhāvā avijjādīnaṁ na sambhavantīti sahajātapaccayavasenevāyaṁ catukko āraddhoti vucceyya, na ca te na sambhavanti, tasmā nāyaṁ tathā āraddhoti.",
  "tika-abh02t5:203_0": "‘‘Mahānidānasuttante ekādasaṅgiko paṭiccasamuppādo vutto’’ti vuttaṁ,",
  "tika-abh02t5:203_1": "tattha pana ‘‘nāmarūpapaccayā viññāṇaṁ, viññāṇapaccayā nāmarūpaṁ,",
  "tika-abh02t5:203_2": "nāmapaccayā phasso’’tiādinā (dī. ni.",
  "tika-abh02t5:203_3": "2.97) dvikkhattuṁ āgate nāmarūpe ekadhā gahite navaṅgiko,",
  "tika-abh02t5:203_4": "dvidhā gahite dasaṅgiko vutto,",
  "tika-abh02t5:203_5": "aññattha pana vuttesu avijjāsaṅkhāresu addhattayadassanatthaṁ yojiyamānesu ekādasaṅgiko hotīti katvā evaṁ vuttanti daṭṭhabbaṁ.",
  "tika-abh02t5:203_6": "Mahānidānasuttantadesanāya pariggahatthanti tattha hi cakkhāyatanādīni viya rūpe chaṭṭhāyatanañca nāme antogadhaṁ katvā phassassa niravasesarūpapaccayaṁ viya niravasesanāmapaccayañca dassetuṁ ‘‘nāmarūpapaccayā phasso’’ti vuttaṁ,",
  "tika-abh02t5:203_7": "evamidhāpi tattha dassitavisesadassanena taṁdesanāpariggahatthaṁ ekacittakkhaṇike paṭiccasamuppāde chaṭṭhāyatanaṁ nāmantogadhaṁ katvā ‘‘nāmapaccayā phasso’’ti vuttanti attho.",
  "tika-abh02t5:204_0": "Rūpappavattidesaṁ sandhāya desitattā ‘‘imassā’’ti vacanaseso, na purimānanti, teneva ‘‘ayañhī’’tiādimāha.",
  "tika-abh02t5:205_0": "Yonivasena opapātikānanti cettha saṁsedajayonikāpi paripuṇṇāyatanabhāvena opapātikasaṅgahaṁ katvā vuttāti daṭṭhabbā.",
  "tika-abh02t5:205_1": "Padhānāya vā yoniyā sabbaparipuṇṇāyatanayoniṁ dassetuṁ ‘‘opapātikāna’’nti vuttaṁ.",
  "tika-abh02t5:205_2": "Evaṁ saṅgahanidassanavaseneva hi dhammahadayavibhaṅgepi (vibha.",
  "tika-abh02t5:205_3": "1009) ‘‘opapātikānaṁ petāna’’ntiādinā opapātikaggahaṇameva kataṁ, na saṁsedajaggahaṇanti.",
  "tika-abh02t5:205_4": "Ekacittakkhaṇe chahāyatanehi phassassa pavatti natthi,",
  "tika-abh02t5:205_5": "na cekassa akusalaphassassa chaṭṭhāyatanavajjaṁ āyatanaṁ samānakkhaṇe pavattamānaṁ paccayabhūtaṁ atthi,",
  "tika-abh02t5:205_6": "ārammaṇapaccayo cettha pavattako na hotīti na gayhati,",
  "tika-abh02t5:205_7": "tasmā ‘‘saḷāyatanapaccayā phasso’’ti na sakkā vattunti dassanatthaṁ ‘‘yasmā paneso’’tiādimāha.",
  "tika-abh02t5:206_0": "Purimayonidvaye sambhavantampi kesañci saḷāyatanaṁ kalalādikāle na sambhavatīti ‘‘sadā asambhavato’’ti āha.",
  "tika-abh02t5:206_1": "Pacchimayonidvaye pana yesaṁ sambhavati, tesaṁ sadā sambhavatīti. Itoti imasmā catukkato, nayato vā, yo viseso.",
  "tika-abh02t5:207_0": "Paccayacatukkavaṇṇanā niṭṭhitā.",
  "tika-abh02t5:208_0": "2. Hetucatukkavaṇṇanā",
  "tika-abh02t5:209_0": "244.Jātikkhaṇamatte eva abhāvatoti tato uddhaṁ bhāvatoti attho.",
  "tika-abh02t5:209_1": "Avigatapaccayaniyamābhāvato bhave upādānahetukaggahaṇaṁ na kataṁ,",
  "tika-abh02t5:209_2": "abhāvato avigatapaccayassa jātiādīsu bhavahetukādiggahaṇaṁ na katanti yojetabbaṁ. Yathā pana yāva vatthu,",
  "tika-abh02t5:209_3": "tāva anupalabbhamānassa viññāṇassa vatthu avigatapaccayo hoti viññāṇato uddhaṁ pavattanakampi,",
  "tika-abh02t5:209_4": "evaṁ upādānaṁ bhavasaṅgahitānaṁ jātiādīnaṁ,",
  "tika-abh02t5:209_5": "bhavo ca jātiyā avigatapaccayo siyā. Atha na siyā,",
  "tika-abh02t5:209_6": "saṅkhārakkhandhe jātiādīnaṁ saṅgahitattā viññāṇaṁ nāmassa,",
  "tika-abh02t5:209_7": "nāmañca atakkhaṇikasambhavā chaṭṭhāyatanassa avigatapaccayo na siyāti idha viya tatthāpi hetukaggahaṇaṁ na kattabbaṁ siyā, tasmā yāva upādānaṁ, tāva jātiādīnaṁ anupalabbho,",
  "tika-abh02t5:209_8": "jātikkhaṇamatte eva bhavassa abhāvo ca kāraṇanti na sakkā kātuṁ.",
  "tika-abh02t5:209_9": "Saṅkhatalakkhaṇānaṁ pana jātiādīnaṁ asabhāvadhammānaṁ bhavena saṅgahitattā asabhāvadhammassa ca paramatthato bhavantarassa abhāvato hetuādipaccayā na santīti bhavassa upādānaṁ na niyamena avigatapaccayo, bhavo pana jātiyā,",
  "tika-abh02t5:209_10": "jāti jarāmaraṇassa neva avigatapaccayoti avigatapaccayaniyamābhāvato abhāvato ca avigatapaccayassa bhavādīsu hetukaggahaṇaṁ na katanti yuttaṁ.",
  "tika-abh02t5:210_0": "Nanu evaṁ ‘‘nāmaṁ viññāṇahetukaṁ chaṭṭhāyatanaṁ nāmahetuka’’nti vacanaṁ na vattabbaṁ.",
  "tika-abh02t5:210_1": "Na hi nāmasaṅgahitānaṁ jātiādīnaṁ avigatapaccayo aññassa avigatapaccayabhāvo ca atthi asabhāvadhammattāti? Na, tesaṁ nāmena asaṅgahitattā.",
  "tika-abh02t5:210_2": "Namanakiccaparicchinnañhi nāmaṁ,",
  "tika-abh02t5:210_3": "tañca kiccaṁ sabhāvadhammānameva hotīti sabhāvadhammabhūtā eva tayo khandhā ‘‘nāma’’nti vuttā,",
  "tika-abh02t5:210_4": "tasmā tattha hetukaggahaṇaṁ yuttaṁ, idha pana bhavatīti bhavo,",
  "tika-abh02t5:210_5": "na ca jātiādīni na bhavanti ‘‘bhavapaccayā jāti sambhavati,",
  "tika-abh02t5:210_6": "jātipaccayā jarāmaraṇaṁ sambhavatī’’ti yojanato ,",
  "tika-abh02t5:210_7": "tasmā saṅkharaṇato saṅkhāre viya bhavanato bhave jātiādīni saṅgahitānīti niyamābhāvābhāvehi yathāvuttehi hetukaggahaṇaṁ na katanti.",
  "tika-abh02t5:211_0": "Keci panātiādinā revatattheramataṁ vadati.",
  "tika-abh02t5:211_1": "Arūpakkhandhā hi idha bhavoti āgatā.",
  "tika-abh02t5:211_2": "Vuttañhi ‘‘tattha katamo upādānapaccayā bhavo,",
  "tika-abh02t5:211_3": "ṭhapetvā upādānaṁ vedanākkhandho…pe… viññāṇakkhandho’’ti (vibha. 249).",
  "tika-abh02t5:212_0": "‘‘Vattabbapadesābhāvato’’ti vuttaṁ,",
  "tika-abh02t5:212_1": "satipi pana padese upādānaṁ viya sabhāvāni jātiādīni na hontīti ṭhapetabbassa bhāvantarassa abhāvato eva ṭhapanaṁ na kātabbanti yuttaṁ. Jāyamānānaṁ pana jāti,",
  "tika-abh02t5:212_2": "jātānañca jarāmaraṇanti ‘‘bhavapaccayā jāti,",
  "tika-abh02t5:212_3": "jātipaccayā jarāmaraṇa’’nti (vibha. 225) vuttaṁ.",
  "tika-abh02t5:212_4": "Yathā pana ‘‘nāmapaccayā phassoti tattha katamaṁ nāmaṁ?",
  "tika-abh02t5:212_5": "Ṭhapetvā phassaṁ vedanākkhandho…pe… viññāṇakkhandho.",
  "tika-abh02t5:212_6": "Idaṁ vuccati nāma’’nti (vibha. 259),",
  "tika-abh02t5:212_7": "‘‘nāmarūpapaccayā saḷāyatananti atthi nāmaṁ atthi rūpaṁ. Tattha katamaṁ nāmaṁ?",
  "tika-abh02t5:212_8": "Vedanākkhandho saññākkhandho saṅkhārakkhandho. Idaṁ vuccati nāmaṁ. Tattha katamaṁ rūpaṁ?",
  "tika-abh02t5:212_9": "Cattāro mahābhūtā yañca rūpaṁ nissāya manodhātu manoviññāṇadhātu vattati,",
  "tika-abh02t5:212_10": "idaṁ vuccati rūpa’’nti (vibha.",
  "tika-abh02t5:212_11": "261) ca yaṁ nāmarūpañca phassassa saḷāyatanassa paccayo,",
  "tika-abh02t5:212_12": "tassa vattabbapadeso niddiṭṭho,",
  "tika-abh02t5:212_13": "evaṁ yo bhavo jātiyā paccayo,",
  "tika-abh02t5:212_14": "tassapi ṭhapetabbagahetabbavisese sati na sakkā vattabbapadeso natthīti vattunti.",
  "tika-abh02t5:213_0": "Hetucatukkavaṇṇanā niṭṭhitā.",
  "tika-abh02t5:214_0": "4. Aññamaññacatukkavaṇṇanā",
  "tika-abh02t5:215_0": "246.",
  "tika-abh02t5:215_1": "Nippadesattā bhavena upādānaṁ saṅgahitanti paccayuppannassa upādānassa visuṁ ṭhitassa abhāvā ‘‘bhavapaccayāpi upādāna’’nti na sakkā vattunti dassetuṁ ‘‘yasmā pana bhavonippadeso’’tiādimāha.",
  "tika-abh02t5:215_2": "Evaṁ sati ‘‘nāmapaccayāpi viññāṇa’’nti na vattabbaṁ siyā,",
  "tika-abh02t5:215_3": "nāmaṁ pana paccayuppannabhūtaṁ paccayabhūtañca sappadesameva gahitanti adhippāyo.",
  "tika-abh02t5:215_4": "Yathā pana ‘‘nāmapaccayā chaṭṭhāyatanaṁ,",
  "tika-abh02t5:215_5": "nāmapaccayā phasso’’tiādīsu (vibha.",
  "tika-abh02t5:215_6": "150-154) paccayuppannaṁ ṭhapetvā nāmaṁ gahitaṁ,",
  "tika-abh02t5:215_7": "evaṁ ‘‘bhavapaccayāpi upādāna’’nti idhāpi paccayuppannaṁ ṭhapetvā bhavassa gahaṇaṁ na na sakkā kātuṁ,",
  "tika-abh02t5:215_8": "tasmā upādānassa avigatapaccayaniyamābhāvo viya aññamaññapaccayaniyamābhāvo bhave pubbe vuttanayena atthīti ‘‘bhavapaccayāpi upādāna’’nti na vuttanti veditabbaṁ.",
  "tika-abh02t5:216_0": "Aññamaññapaccayoti cettha sampayuttavippayuttaatthipaccayo adhippeto siyā.",
  "tika-abh02t5:216_1": "‘‘Nāmarūpapaccayāpi viññāṇa’’nti hi vuttaṁ,",
  "tika-abh02t5:216_2": "na ca vatthu akusalaviññāṇassa aññamaññapaccayo hoti,",
  "tika-abh02t5:216_3": "purejātavippayutto pana hotīti.",
  "tika-abh02t5:216_4": "Tathā ‘‘chaṭṭhāyatanapaccayāpi nāmarūpa’’nti vuttaṁ,",
  "tika-abh02t5:216_5": "na ca chaṭṭhāyatanaṁ cakkhāyatanupacayādīnaṁ cittasamuṭṭhānarūpassa ca aññamaññapaccayo hoti,",
  "tika-abh02t5:216_6": "pacchājātavippayutto pana hotīti.",
  "tika-abh02t5:217_0": "Aññamaññacatukkavaṇṇanā niṭṭhitā.",
  "tika-abh02t5:218_0": "Saṅkhārādimūlakanayamātikāvaṇṇanā",
  "tika-abh02t5:219_0": "247.‘‘Apubbassa aññassa avijjāpaccayassa vattabbassa abhāvato bhavamūlakanayo na vutto’’ti vuttaṁ,",
  "tika-abh02t5:219_1": "evaṁ sati ‘‘chaṭṭhāyatanapaccayā avijjā’’tiādikā chaṭṭhāyatanādimūlakā ca na vattabbā siyuṁ.",
  "tika-abh02t5:219_2": "‘‘Nāmapaccayā avijjā’’ti ettha hi avijjāpaccayā sabbe cattāro khandhā nāmanti vuttāti.",
  "tika-abh02t5:219_3": "Tatthāyaṁ adhippāyo siyā – nāmavisesānaṁ chaṭṭhāyatanādīnaṁ avijjāya paccayabhāvo vattabboti chaṭṭhāyatanādimūlakā vuttā.",
  "tika-abh02t5:219_4": "Yadeva pana nāmaṁ avijjāya paccayo,",
  "tika-abh02t5:219_5": "tadeva bhavapaccayā avijjāti etthāpi vucceyya, na vattabbaviseso koci,",
  "tika-abh02t5:219_6": "tasmā apubbābhāvato na vuttoti.",
  "tika-abh02t5:219_7": "Bhavaggahaṇena ca idha avijjāya paccayabhūtā sabhāvadhammā gaṇheyyaṁu,",
  "tika-abh02t5:219_8": "na jātiādīnīti apubbābhāvato na vuttoti daṭṭhabbo.",
  "tika-abh02t5:219_9": "‘‘Avijjāpaccayā avijjātipivuttaṁ siyā’’ti vuttaṁ,",
  "tika-abh02t5:219_10": "yathā pana ‘‘nāmapaccayā phasso’’ti vutte ‘‘phassapaccayā phasso’’ti vuttaṁ na hoti paccayuppannaṁ ṭhapetvā paccayassa gahaṇato, evamidhāpi na siyā,",
  "tika-abh02t5:219_11": "tasmā bhavanavasena sabhāvadhammāsabhāvadhammesu sāmaññena pavatto bhava-saddoti na so avijjāya paccayoti sakkā vattuṁ.",
  "tika-abh02t5:219_12": "Tena bhavamūlakanayo na vuttoti veditabbo.",
  "tika-abh02t5:220_0": "‘‘Upādānapaccayā bhavo’’ti ettha viya bhavekadese visuṁ pubbe aggahite bhava-saddo paccayasodhanatthaṁ ādito vuccamāno niravasesabodhako hoti, na nāma-saddo.",
  "tika-abh02t5:220_1": "Evaṁsabhāvā hi etā niruttiyoti imināvā adhippāyena ‘‘avijjāpaccayā avijjātipi vuttaṁ siyā’’ti āhāti daṭṭhabbaṁ,",
  "tika-abh02t5:220_2": "imināva adhippāyena ‘‘bhavassa nippadesattā bhavapaccayāpi upādānanti na vutta’’nti ayamattho aññamaññapaccayavāre vuttoti daṭṭhabbo.",
  "tika-abh02t5:220_3": "Tattha pacchinnattāti etena jātijarāmaraṇānaṁ avijjāya paccayabhāvo anuññāto viya hoti. Jāyamānānaṁ pana jāti, na jātiyā jāyamānā,",
  "tika-abh02t5:220_4": "jīyamānamīyamānañca jarāmaraṇaṁ,",
  "tika-abh02t5:220_5": "na jarāmaraṇassa jīyamānamīyamānāti jātiādīni ekacittakkhaṇe na avijjāya paccayo honti,",
  "tika-abh02t5:220_6": "tasmā asambhavato eva tammūlakā nayā na gahitā,",
  "tika-abh02t5:220_7": "pacchedopi pana atthīti ‘‘tattha pacchinnattā’’ti vuttanti daṭṭhabbaṁ. Teneva ‘‘apicā’’tiādimāha.",
  "tika-abh02t5:221_0": "Mātikāvaṇṇanā niṭṭhitā.",
  "tika-abh02t5:222_0": "Akusalaniddesavaṇṇanā",
  "tika-abh02t5:223_0": "248-249.Upādānassa upādānapaccayattaṁ āpajjeyyāti nanu nāyaṁ doso.",
  "tika-abh02t5:223_1": "Kāmupādānañhi diṭṭhupādānassa,",
  "tika-abh02t5:223_2": "tañca itarassa paccayo hotīti? Saccaṁ,",
  "tika-abh02t5:223_3": "kāmupādānassa pana taṇhāgahaṇena gahitattā nāme viya visesapaccayattābhāvā ca upādānaggahaṇena taṇhāpaccayā bhavassa ca paccayabhūtā diṭṭhi eva gahitāti ayaṁ doso vuttoti daṭṭhabbo.",
  "tika-abh02t5:223_4": "Yasmā ca upādānaṭṭhāne paccayuppannaṁ paccayo ca ekameva, tasmā ‘‘nāmapaccayā phasso,",
  "tika-abh02t5:223_5": "nāmarūpapaccayā saḷāyatana’’nti etesaṁ niddesesu viya ‘‘upādānapaccayā bhavo’’ti etassa niddese paccayo visuṁ na vibhatto.",
  "tika-abh02t5:223_6": "Satipi vā bhavassa paccayabhāvena kāmupādānassapi gahaṇe ‘‘ṭhapetvā upādāna’’nti avuccamāne kāmupādānaṁ kāmupādānassa,",
  "tika-abh02t5:223_7": "diṭṭhi ca diṭṭhiyā paccayoti āpajjeyyāti paccayapaccayuppannatānivāraṇatthaṁ ‘‘ṭhapetvā upādāna’’nti vuttanti dasseti.",
  "tika-abh02t5:224_0": "252.",
  "tika-abh02t5:224_1": "Cakkhāyatanādiupatthambhakassa cittasamuṭṭhānarūpassa janakaṁ viññāṇaṁ cakkhāyatanupacayādīnaṁ paccayoti vuttaṁ tadajanakampīti adhippāyena ‘‘yassa cittasamuṭṭhānarūpassā’’tiādimāha.",
  "tika-abh02t5:224_2": "Tāsampi hīti utuāhārajasantatīnampi hi upatthambhakasamuṭṭhāpanapacchājātapaccayavasena viññāṇaṁ paccayo hoti evāti attho.",
  "tika-abh02t5:225_0": "254.Yathānurūpanti mahābhūtasaṅkhātaṁ pañcannaṁ sahajātādipaccayo,",
  "tika-abh02t5:225_1": "vatthusaṅkhātaṁ chaṭṭhassa purejātādipaccayo,",
  "tika-abh02t5:225_2": "nāmaṁ pañcannaṁ pacchājātādipaccayo,",
  "tika-abh02t5:225_3": "chaṭṭhassa sahajātādipaccayoti esā yathānurūpatā.",
  "tika-abh02t5:226_0": "264.Yassāti yassa paccayuppannassa nāmassa viññāṇassa sampayuttapaccayabhāvo hotīti yojetabbaṁ.",
  "tika-abh02t5:227_0": "272.",
  "tika-abh02t5:227_1": "‘‘Phassapaccayāpi nāma’’nti phassapaccayabhāvena vattabbasseva nāmassa attano paccayuppannena pavatti dassitāti ‘‘ṭhapetvā phassa’’nti puna vacane koci attho atthīti na vuttanti dassento ‘‘tathāpī’’tiādimāha.",
  "tika-abh02t5:228_0": "280. Yasmā adhimokkhopi natthi,",
  "tika-abh02t5:228_1": "tasmā upādānaṭṭhānaṁ parihīnamevāti sambandho.",
  "tika-abh02t5:228_2": "Balavakilesena pana padapūraṇassa kāraṇaṁ taṇhāya abhāvo domanassasahagatesu vutto evāti tassa tena sambandho yojetabbo.",
  "tika-abh02t5:228_3": "Sabbatthāti tatiyacittādīsu ‘‘taṇhāpaccayā adhimokkho’’tiādimhi vissajjanameva visesaṁ dassetvā pāḷi saṁkhittā. Heṭṭhāti cittuppādakaṇḍādīsu.",
  "tika-abh02t5:229_0": "Akusalaniddesavaṇṇanā niṭṭhitā.",
  "tika-abh02t5:230_0": "Kusalābyākataniddesavaṇṇanā",
  "tika-abh02t5:231_0": "292.Pasādoti saddhā.",
  "tika-abh02t5:232_0": "306.",
  "tika-abh02t5:232_1": "‘‘Alobho nidānaṁ kammānaṁ samudayāyā’’tiādivacanato (a. ni.",
  "tika-abh02t5:232_2": "3.34) sabyāpārāni kusalamūlāni saṅkhārānaṁ nidānāni honti,",
  "tika-abh02t5:232_3": "na kammavegakkhittesu vipākesu alobhādisahagatakammapaṭibimbabhūtā viya pavattamānā alobhādayoti pañcaviññāṇesu viya nidānarahitatā sotapatitatāti daṭṭhabbā.",
  "tika-abh02t5:232_4": "Kiriyadhammā kiriyamattattā kammanidānarahitāicceva parihīnāvijjāṭṭhānā veditabbā.",
  "tika-abh02t5:233_0": "Tatiyacatutthavārā asambhavato evāti kasmā vuttaṁ,",
  "tika-abh02t5:233_1": "kiṁ cakkhuviññāṇādīni cakkhāyatanupacayādīnaṁ pacchājātapaccayā na hontīti? Honti,",
  "tika-abh02t5:233_2": "tadupatthambhakassa pana cittasamuṭṭhānassa asamuṭṭhāpanaṁ sandhāya ‘‘asambhavato’’ti vuttanti daṭṭhabbaṁ.",
  "tika-abh02t5:233_3": "Sahajātapacchājātaviññāṇassa pana vasena tadāpi viññāṇapaccayā nāmarūpaṁ,",
  "tika-abh02t5:233_4": "pacchājātasahajātanāmassa sahajātapurejātabhūtacakkhādirūpassa ca vasena nāmarūpapaccayā saḷāyatanañca labbhatīti tatiyacatutthavārā na na sambhavantīti.",
  "tika-abh02t5:234_0": "Kusalābyākataniddesavaṇṇanā niṭṭhitā.",
  "tika-abh02t5:235_0": "Avijjāmūlakakusalaniddesavaṇṇanā",
  "tika-abh02t5:236_0": "334.Sammohavasenāti kusalaphale aniccāditāya sabhaye sādurasavisarukkhabījasadise taṁnibbattakakusale ca anādīnavadassitāvasena.",
  "tika-abh02t5:236_1": "Samatikkamatthaṁ bhāvanā samatikkamabhāvanā,",
  "tika-abh02t5:236_2": "tadaṅgavikkhambhanavasena samatikkamabhūtā vā bhāvanā samatikkamabhāvanā.",
  "tika-abh02t5:237_0": "Tathā idha na labbhantīti avijjāya eva saṅkhārānaṁ avigatādipaccayattābhāvaṁ sandhāya vuttaṁ,",
  "tika-abh02t5:237_1": "viññāṇādīnaṁ pana saṅkhārādayo avigatādipaccayā hontīti avijjāpaccayā saṅkhāro,",
  "tika-abh02t5:237_2": "saṅkhārapaccayā viññāṇaṁ saṅkhārahetukantiādinā yojanā na na sakkā kātunti avigatacatukkādīnipi na idha labbhanti.",
  "tika-abh02t5:237_3": "Viññāṇapaccayā nāmarūpaṁ viññāṇasampayuttaṁ nāmantiādinā hi yathālābhayojanāya nayo dassitoti.",
  "tika-abh02t5:238_0": "Avijjāmūlakakusalaniddesavaṇṇanā niṭṭhitā.",
  "tika-abh02t5:239_0": "Kusalamūlakavipākaniddesavaṇṇanā",
  "tika-abh02t5:240_0": "343.‘‘Nānākkhaṇikakammapaccayepana vattabbameva natthī’’ti vuttaṁ,",
  "tika-abh02t5:240_1": "kiṁ kusalamūlaṁ akusalamūlañca kammapaccayo hotīti? Na hoti,",
  "tika-abh02t5:240_2": "kammapaccayabhūtāya pana cetanāya saṁsaṭṭhaṁ kammaṁ viya paccayo hoti.",
  "tika-abh02t5:240_3": "Tena ekībhāvamiva gatattāti evaṁ vuttanti daṭṭhabbaṁ.",
  "tika-abh02t5:240_4": "Yathā kusalākusalamūlehi vinā kammaṁ vipākaṁ na janetīti tāni vipākassa pariyāyena upanissayoti vuttāni,",
  "tika-abh02t5:240_5": "evaṁ kammena ekībhūtāni saṁsaṭṭhāni hutvā kammajānaṁ paccayā hontīti pariyāyena tesaṁ kammapaccayatā vuttā.",
  "tika-abh02t5:240_6": "Esāti esa kusalamūlapaccayo akusalamūlapaccayo cāti yojetabbaṁ.",
  "tika-abh02t5:241_0": "Kusalākusalavipākānaṁ viya kiriyānaṁ uppādakāni avijjākusalākusalamūlāni ca na hontīti āha ‘‘upanissayataṁ na labhantī’’ti.",
  "tika-abh02t5:241_1": "Manasikāropi javanavīthipaṭipādakamattattā kusalākusalāni viya avijjaṁ upanissayaṁ na karoti,",
  "tika-abh02t5:241_2": "avijjūpanissayānaṁ pana pavattiatthaṁ bhavaṅgāvaṭṭanamattaṁ hoti,",
  "tika-abh02t5:241_3": "pahīnāvijjānañca kiriyānaṁ avijjā nevuppādikā, ārammaṇamattameva pana hoti.",
  "tika-abh02t5:241_4": "Evañca katvā ‘‘kusalo dhammo abyākatassa dhammassa upanissayapaccayena paccayo’’ti (paṭṭhā. 1.1.423),",
  "tika-abh02t5:241_5": "‘‘vipākadhammadhammo nevavipākanavipākadhammadhammassa upanissayapaccayena paccayo’’ti (paṭṭhā.",
  "tika-abh02t5:241_6": "1.3.103) ca evamādīsu kiriyānaṁ akusalā upanissayapaccayabhāvena na uddhaṭāti.",
  "tika-abh02t5:241_7": "Apica ‘‘avijjāpaccayā saṅkhārā’’ti etassa vasena avijjāmūlako kusalanayo vutto,",
  "tika-abh02t5:241_8": "‘‘saṅkhārapaccayā viññāṇa’’nti etassa vasena kusalākusalamūlako vipākanayo,",
  "tika-abh02t5:241_9": "kiriyānaṁ pana neva saṅkhāraggahaṇena,",
  "tika-abh02t5:241_10": "na ca viññāṇaggahaṇena gahaṇaṁ gacchatīti taṁmūlako kiriyānayo na labbhatīti na vuttoti daṭṭhabbo.",
  "tika-abh02t5:242_0": "Anekabhedatoti avijjādīnaṁ mūlapadānaṁ ekacittakkhaṇikānaṁ kiriyante paṭhamanaye sahajātādianekapaccayabhāvena gahitattā tesaṁ paccayānaṁ vasena navādimūlapadānaṁ nayānaṁ vasena,",
  "tika-abh02t5:242_1": "anekappakārato catunnaṁ catukkānaṁ vasenāti vā adhippāyo.",
  "tika-abh02t5:242_2": "Kusalākusalānaṁ pana vipāke cāti ettha kusalākusalesu kusalākusalānaṁ vipāke cāti vattabbaṁ.",
  "tika-abh02t5:242_3": "Purimapacchimesu hi nayesu yathā paccayākāro vutto,",
  "tika-abh02t5:242_4": "taṁdassanatthaṁ ‘‘anekabhedato ekadhāvā’’ti vuttaṁ,",
  "tika-abh02t5:242_5": "na ca pacchimanaye kusale anekabhedato paccayākāro vutto, atha kho ‘‘ekadhāvā’’ti.",
  "tika-abh02t5:242_6": "Ekadhāvāti ca mūlapadekapaccayatāvasena,",
  "tika-abh02t5:242_7": "ekasseva vā nayassa vasena ekappakārenāti attho,",
  "tika-abh02t5:242_8": "paṭhamacatukkasseva vasenāti vā adhippāyo.",
  "tika-abh02t5:242_9": "Dhammapaccayabhedeti avijjādīnaṁ dhammānaṁ paccayabhāvabhede jarāmaraṇādīnaṁ dhammānaṁ jātiādipaccayabhede,",
  "tika-abh02t5:242_10": "taṁtaṁcittuppādasamayaparicchinnānaṁ vā phassādīnaṁ dhammānaṁ ekakkhaṇikāvijjādipaccayabhede.",
  "tika-abh02t5:242_11": "Pariyattiādīnaṁ kamo pariyatti…pe… paṭipattikkamo.",
  "tika-abh02t5:242_12": "Paccayākāre hi pāḷipariyāpuṇanatadatthasavanapāḷiatthacintanāni ‘‘jarāmaraṇaṁ aniccaṁ saṅkhataṁ…pe… nirodhadhamma’’ntiādinā bhāvanāpaṭipatti ca kamena kātabbāti kama-ggahaṇaṁ karoti.",
  "tika-abh02t5:242_13": "Tatoti ñāṇappabhedajanakato kamato. Aññaṁ karaṇīyataraṁ natthi.",
  "tika-abh02t5:242_14": "Tadāyattā hi dukkhantakiriyāti.",
  "tika-abh02t5:243_0": "Kusalamūlakavipākaniddesavaṇṇanā niṭṭhitā.",
  "tika-abh02t5:244_0": "Abhidhammabhājanīyavaṇṇanā niṭṭhitā.",
  "tika-abh02t5:245_0": "Paṭiccasamuppādavibhaṅgavaṇṇanā niṭṭhitā."
}