{
  "sn17:1.0.1_0": "Saṁyutta Nikāya 17 ",
  "sn17:1.0.2_0": "1. Paṭhamavagga ",
  "sn17:1.0.3_0": "1. Dāruṇasutta ",
  "sn17:1.1.1_0": "Evaṁ me sutaṁ—",
  "sn17:1.1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn17:1.1.3_0": "Tatra kho bhagavā bhikkhū āmantesi: ",
  "sn17:1.1.4_0": "“bhikkhavo”ti. ",
  "sn17:1.1.5_0": "“Bhadante”ti te bhikkhū bhagavato paccassosuṁ. ",
  "sn17:1.1.6_0": "Bhagavā etadavoca: ",
  "sn17:1.2.1_0": "“Dāruṇo,",
  "sn17:1.2.1_1": "bhikkhave,",
  "sn17:1.2.1_2": "lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "sn17:1.2.2_0": "Tasmātiha, bhikkhave, evaṁ sikkhitabbaṁ: ",
  "sn17:1.2.3_0": "‘uppannaṁ lābhasakkārasilokaṁ pajahissāma,",
  "sn17:1.2.3_1": "na ca no uppanno lābhasakkārasiloko cittaṁ pariyādāya ṭhassatī’ti.",
  "sn17:1.2.4_0": "Evañhi vo, bhikkhave, sikkhitabban”ti. ",
  "sn17:1.2.5_0": "Paṭhamaṁ. ",
  "sn17:2.0.1_0": "Saṁyutta Nikāya 17 ",
  "sn17:2.0.2_0": "1. Paṭhamavagga ",
  "sn17:2.0.3_0": "2. Baḷisasutta ",
  "sn17:2.1.1_0": "Sāvatthiyaṁ viharati. ",
  "sn17:2.1.2_0": "“Dāruṇo,",
  "sn17:2.1.2_1": "bhikkhave,",
  "sn17:2.1.2_2": "lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "sn17:2.1.3_0": "Seyyathāpi, bhikkhave, bāḷisiko āmisagataṁ baḷisaṁ gambhīre udakarahade pakkhipeyya. ",
  "sn17:2.1.4_0": "Tamenaṁ aññataro āmisacakkhu maccho gileyya. ",
  "sn17:2.1.5_0": "Evañhi so,",
  "sn17:2.1.5_1": "bhikkhave,",
  "sn17:2.1.5_2": "maccho gilabaḷiso bāḷisikassa anayaṁ āpanno byasanaṁ āpanno yathākāmakaraṇīyo bāḷisikassa.",
  "sn17:2.2.1_0": "Bāḷisikoti kho, bhikkhave, mārassetaṁ pāpimato adhivacanaṁ. ",
  "sn17:2.2.2_0": "Baḷisanti kho, bhikkhave, lābhasakkārasilokassetaṁ adhivacanaṁ. ",
  "sn17:2.2.3_0": "Yo hi koci,",
  "sn17:2.2.3_1": "bhikkhave,",
  "sn17:2.2.3_2": "bhikkhu uppannaṁ lābhasakkārasilokaṁ assādeti nikāmeti,",
  "sn17:2.2.3_3": "ayaṁ vuccati,",
  "sn17:2.2.3_4": "bhikkhave,",
  "sn17:2.2.3_5": "bhikkhu gilabaḷiso mārassa anayaṁ āpanno byasanaṁ āpanno yathākāmakaraṇīyo pāpimato.",
  "sn17:2.2.4_0": "Evaṁ dāruṇo kho,",
  "sn17:2.2.4_1": "bhikkhave,",
  "sn17:2.2.4_2": "lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "sn17:2.2.5_0": "Tasmātiha, bhikkhave, evaṁ sikkhitabbaṁ: ",
  "sn17:2.2.6_0": "‘uppannaṁ lābhasakkārasilokaṁ pajahissāma,",
  "sn17:2.2.6_1": "na ca no uppanno lābhasakkārasiloko cittaṁ pariyādāya ṭhassatī’ti.",
  "sn17:2.2.7_0": "Evañhi vo, bhikkhave, sikkhitabban”ti. ",
  "sn17:2.2.8_0": "Dutiyaṁ. ",
  "sn17:3.0.1_0": "Saṁyutta Nikāya 17 ",
  "sn17:3.0.2_0": "1. Paṭhamavagga ",
  "sn17:3.0.3_0": "3. Kummasutta ",
  "sn17:3.1.1_0": "Sāvatthiyaṁ viharati. ",
  "sn17:3.1.2_0": "“Dāruṇo, bhikkhave, lābhasakkārasiloko …pe… adhigamāya. ",
  "sn17:3.1.3_0": "Bhūtapubbaṁ, bhikkhave, aññatarasmiṁ udakarahade mahākummakulaṁ ciranivāsi ahosi. ",
  "sn17:3.1.4_0": "Atha kho, bhikkhave, aññataro kummo aññataraṁ kummaṁ etadavoca: ",
  "sn17:3.1.5_0": "‘mā kho tvaṁ, tāta kumma, etaṁ padesaṁ agamāsī’ti. ",
  "sn17:3.1.6_0": "Agamāsi kho, bhikkhave, so kummo taṁ padesaṁ. ",
  "sn17:3.1.7_0": "Tamenaṁ luddo papatāya vijjhi. ",
  "sn17:3.1.8_0": "Atha kho, bhikkhave, so kummo yena so kummo tenupasaṅkami. ",
  "sn17:3.1.9_0": "Addasā kho, bhikkhave, so kummo taṁ kummaṁ dūratova āgacchantaṁ. ",
  "sn17:3.1.10_0": "Disvāna taṁ kummaṁ etadavoca: ",
  "sn17:3.1.11_0": "‘kacci tvaṁ, tāta kumma, na taṁ padesaṁ agamāsī’ti? ",
  "sn17:3.1.12_0": "‘Agamāsiṁ khvāhaṁ, tāta kumma, taṁ padesan’ti. ",
  "sn17:3.1.13_0": "‘Kacci panāsi, tāta kumma, akkhato anupahato’ti? ",
  "sn17:3.1.14_0": "‘Akkhato khomhi, tāta kumma, anupahato, atthi ca me idaṁ suttakaṁ piṭṭhito piṭṭhito anubandhan’ti. ",
  "sn17:3.1.15_0": "‘Tagghasi, tāta kumma, khato, taggha upahato. ",
  "sn17:3.1.16_0": "Etena hi te, tāta kumma, suttakena pitaro ca pitāmahā ca anayaṁ āpannā byasanaṁ āpannā. ",
  "sn17:3.1.17_0": "Gaccha dāni tvaṁ, tāta kumma, na dāni tvaṁ amhākan’ti. ",
  "sn17:3.2.1_0": "Luddoti kho, bhikkhave, mārassetaṁ pāpimato adhivacanaṁ. ",
  "sn17:3.2.2_0": "Papatāti kho, bhikkhave, lābhasakkārasilokassetaṁ adhivacanaṁ. ",
  "sn17:3.2.3_0": "Suttakanti kho, bhikkhave, nandīrāgassetaṁ adhivacanaṁ. ",
  "sn17:3.2.4_0": "Yo hi koci, bhikkhave, bhikkhu uppannaṁ lābhasakkārasilokaṁ assādeti nikāmeti—",
  "sn17:3.2.5_0": "ayaṁ vuccati,",
  "sn17:3.2.5_1": "bhikkhave,",
  "sn17:3.2.5_2": "bhikkhu giddho papatāya anayaṁ āpanno byasanaṁ āpanno yathākāmakaraṇīyo pāpimato.",
  "sn17:3.2.6_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:3.2.7_0": "evañhi vo, bhikkhave, sikkhitabban”ti. ",
  "sn17:3.2.8_0": "Tatiyaṁ. ",
  "sn17:4.0.1_0": "Saṁyutta Nikāya 17 ",
  "sn17:4.0.2_0": "1. Paṭhamavagga ",
  "sn17:4.0.3_0": "4. Dīghalomikasutta ",
  "sn17:4.1.1_0": "Sāvatthiyaṁ viharati. ",
  "sn17:4.1.2_0": "“Dāruṇo, bhikkhave, lābhasakkārasiloko …pe… adhigamāya. ",
  "sn17:4.1.3_0": "Seyyathāpi, bhikkhave, dīghalomikā eḷakā kaṇṭakagahanaṁ paviseyya. ",
  "sn17:4.1.4_0": "Sā tatra tatra sajjeyya,",
  "sn17:4.1.4_1": "tatra tatra gayheyya,",
  "sn17:4.1.4_2": "tatra tatra bajjheyya,",
  "sn17:4.1.4_3": "tatra tatra anayabyasanaṁ āpajjeyya.",
  "sn17:4.1.5_0": "Evameva kho,",
  "sn17:4.1.5_1": "bhikkhave,",
  "sn17:4.1.5_2": "idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati.",
  "sn17:4.1.6_0": "So tatra tatra sajjati,",
  "sn17:4.1.6_1": "tatra tatra gayhati,",
  "sn17:4.1.6_2": "tatra tatra bajjhati,",
  "sn17:4.1.6_3": "tatra tatra anayabyasanaṁ āpajjati.",
  "sn17:4.1.7_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:4.1.8_0": "evañhi vo, bhikkhave, sikkhitabban”ti. ",
  "sn17:4.1.9_0": "Catutthaṁ. ",
  "sn17:5.0.1_0": "Saṁyutta Nikāya 17 ",
  "sn17:5.0.2_0": "1. Paṭhamavagga ",
  "sn17:5.0.3_0": "5. Mīḷhakasutta ",
  "sn17:5.1.1_0": "Sāvatthiyaṁ viharati. ",
  "sn17:5.1.2_0": "“Dāruṇo, bhikkhave, lābhasakkārasiloko …pe… adhigamāya. ",
  "sn17:5.1.3_0": "Seyyathāpi, bhikkhave, mīḷhakā gūthādī gūthapūrā puṇṇā gūthassa. Purato cassa mahāgūthapuñjo. ",
  "sn17:5.1.4_0": "Sā tena aññā mīḷhakā atimaññeyya: ",
  "sn17:5.1.5_0": "‘ahamhi gūthādī gūthapūrā puṇṇā gūthassa, purato ca myāyaṁ mahāgūthapuñjo’ti. ",
  "sn17:5.1.6_0": "Evameva kho,",
  "sn17:5.1.6_1": "bhikkhave,",
  "sn17:5.1.6_2": "idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati.",
  "sn17:5.1.7_0": "So tattha bhuttāvī ca hoti yāvadattho, nimantito ca svātanāya, piṇḍapāto cassa pūro. ",
  "sn17:5.1.8_0": "So ārāmaṁ gantvā bhikkhugaṇassa majjhe vikatthati: ",
  "sn17:5.1.9_0": "‘bhuttāvī camhi yāvadattho,",
  "sn17:5.1.9_1": "nimantito camhi svātanāya,",
  "sn17:5.1.9_2": "piṇḍapāto ca myāyaṁ pūro,",
  "sn17:5.1.9_3": "lābhī camhi cīvarapiṇḍapātasenāsanagilānappaccayabhesajjaparikkhārānaṁ,",
  "sn17:5.1.9_4": "ime panaññe bhikkhū appapuññā appesakkhā na lābhino cīvarapiṇḍapātasenāsanagilānappaccayabhesajjaparikkhārānan’ti.",
  "sn17:5.1.10_0": "So tena lābhasakkārasilokena abhibhūto pariyādiṇṇacitto aññe pesale bhikkhū atimaññati. ",
  "sn17:5.1.11_0": "Tañhi tassa, bhikkhave, moghapurisassa hoti dīgharattaṁ ahitāya dukkhāya. ",
  "sn17:5.1.12_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:5.1.13_0": "evañhi vo bhikkhave, sikkhitabban”ti. ",
  "sn17:5.1.14_0": "Pañcamaṁ. ",
  "sn17:6.0.1_0": "Saṁyutta Nikāya 17 ",
  "sn17:6.0.2_0": "1. Paṭhamavagga ",
  "sn17:6.0.3_0": "6. Asanisutta ",
  "sn17:6.1.1_0": "Sāvatthiyaṁ viharati. ",
  "sn17:6.1.2_0": "“Dāruṇo, bhikkhave, lābhasakkārasiloko …pe… adhigamāya. ",
  "sn17:6.1.3_0": "Kaṁ, bhikkhave, asanivicakkaṁ āgacchatu, sekhaṁ appattamānasaṁ lābhasakkārasiloko anupāpuṇātu. ",
  "sn17:6.2.1_0": "Asanivicakkanti kho, bhikkhave, lābhasakkārasilokassetaṁ adhivacanaṁ. ",
  "sn17:6.2.2_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:6.2.3_0": "evañhi vo, bhikkhave, sikkhitabban”ti. ",
  "sn17:6.2.4_0": "Chaṭṭhaṁ. ",
  "sn17:7.0.1_0": "Saṁyutta Nikāya 17 ",
  "sn17:7.0.2_0": "1. Paṭhamavagga ",
  "sn17:7.0.3_0": "7. Diddhasutta ",
  "sn17:7.1.1_0": "Sāvatthiyaṁ viharati. ",
  "sn17:7.1.2_0": "“Dāruṇo, bhikkhave, lābhasakkārasiloko …pe… adhigamāya. ",
  "sn17:7.1.3_0": "Kaṁ,",
  "sn17:7.1.3_1": "bhikkhave,",
  "sn17:7.1.3_2": "diddhagatena visallena sallena vijjhatu,",
  "sn17:7.1.3_3": "sekhaṁ appattamānasaṁ lābhasakkārasiloko anupāpuṇātu.",
  "sn17:7.2.1_0": "Sallanti kho, bhikkhave, lābhasakkārasilokassetaṁ adhivacanaṁ. ",
  "sn17:7.2.2_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:7.2.3_0": "evañhi vo, bhikkhave, sikkhitabban”ti. ",
  "sn17:7.2.4_0": "Sattamaṁ. ",
  "sn17:8.0.1_0": "Saṁyutta Nikāya 17 ",
  "sn17:8.0.2_0": "1. Paṭhamavagga ",
  "sn17:8.0.3_0": "8. Siṅgālasutta ",
  "sn17:8.1.1_0": "Sāvatthiyaṁ viharati. ",
  "sn17:8.1.2_0": "“Dāruṇo, bhikkhave, lābhasakkārasiloko …pe… adhigamāya. ",
  "sn17:8.1.3_0": "Assuttha no tumhe, bhikkhave, rattiyā paccūsasamayaṁ jarasiṅgālassa vassamānassā”ti? ",
  "sn17:8.1.4_0": "“Evaṁ, bhante”. ",
  "sn17:8.1.5_0": "“Eso kho,",
  "sn17:8.1.5_1": "bhikkhave,",
  "sn17:8.1.5_2": "jarasiṅgālo ukkaṇḍakena nāma rogajātena phuṭṭho neva bilagato ramati,",
  "sn17:8.1.5_3": "na rukkhamūlagato ramati,",
  "sn17:8.1.5_4": "na ajjhokāsagato ramati;",
  "sn17:8.1.6_0": "yena yena gacchati,",
  "sn17:8.1.6_1": "yattha yattha tiṭṭhati,",
  "sn17:8.1.6_2": "yattha yattha nisīdati,",
  "sn17:8.1.6_3": "yattha yattha nipajjati;",
  "sn17:8.1.6_4": "tattha tattha anayabyasanaṁ āpajjati.",
  "sn17:8.1.7_0": "Evameva kho,",
  "sn17:8.1.7_1": "bhikkhave,",
  "sn17:8.1.7_2": "idhekacco bhikkhu lābhasakkārasilokena abhibhūto pariyādiṇṇacitto neva suññāgāragato ramati,",
  "sn17:8.1.7_3": "na rukkhamūlagato ramati,",
  "sn17:8.1.7_4": "na ajjhokāsagato ramati;",
  "sn17:8.1.8_0": "yena yena gacchati,",
  "sn17:8.1.8_1": "yattha yattha tiṭṭhati,",
  "sn17:8.1.8_2": "yattha yattha nisīdati,",
  "sn17:8.1.8_3": "yattha yattha nipajjati;",
  "sn17:8.1.8_4": "tattha tattha anayabyasanaṁ āpajjati.",
  "sn17:8.1.9_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:8.1.10_0": "evañhi vo, bhikkhave, sikkhitabban”ti. ",
  "sn17:8.1.11_0": "Aṭṭhamaṁ. ",
  "sn17:9.0.1_0": "Saṁyutta Nikāya 17 ",
  "sn17:9.0.2_0": "1. Paṭhamavagga ",
  "sn17:9.0.3_0": "9. Verambhasutta ",
  "sn17:9.1.1_0": "Sāvatthiyaṁ viharati. ",
  "sn17:9.1.2_0": "“Dāruṇo, bhikkhave, lābhasakkārasiloko …pe… adhigamāya. ",
  "sn17:9.1.3_0": "Upari, bhikkhave, ākāse verambhā nāma vātā vāyanti. ",
  "sn17:9.1.4_0": "Tattha yo pakkhī gacchati tamenaṁ verambhā vātā khipanti. ",
  "sn17:9.1.5_0": "Tassa verambhavātakkhittassa aññeneva pādā gacchanti,",
  "sn17:9.1.5_1": "aññena pakkhā gacchanti,",
  "sn17:9.1.5_2": "aññena sīsaṁ gacchati,",
  "sn17:9.1.5_3": "aññena kāyo gacchati.",
  "sn17:9.1.6_0": "Evameva kho,",
  "sn17:9.1.6_1": "bhikkhave,",
  "sn17:9.1.6_2": "idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṁ nivāsetvā pattacīvaramādāya",
  "sn17:9.1.6_3": "gāmaṁ vā nigamaṁ vā piṇḍāya pavisati arakkhiteneva kāyena arakkhitāya vācāya arakkhitena cittena,",
  "sn17:9.1.6_4": "anupaṭṭhitāya satiyā,",
  "sn17:9.1.6_5": "asaṁvutehi indriyehi.",
  "sn17:9.1.7_0": "So tattha passati mātugāmaṁ dunnivatthaṁ vā duppārutaṁ vā. ",
  "sn17:9.1.8_0": "Tassa mātugāmaṁ disvā dunnivatthaṁ vā duppārutaṁ vā rāgo cittaṁ anuddhaṁseti. ",
  "sn17:9.1.9_0": "So rāgānuddhaṁsitena cittena sikkhaṁ paccakkhāya hīnāyāvattati. ",
  "sn17:9.1.10_0": "Tassa aññe cīvaraṁ haranti,",
  "sn17:9.1.10_1": "aññe pattaṁ haranti,",
  "sn17:9.1.10_2": "aññe nisīdanaṁ haranti,",
  "sn17:9.1.10_3": "aññe sūcigharaṁ haranti,",
  "sn17:9.1.10_4": "verambhavātakkhittasseva sakuṇassa.",
  "sn17:9.1.11_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:9.1.12_0": "evañhi vo, bhikkhave, sikkhitabban”ti. ",
  "sn17:9.1.13_0": "Navamaṁ. ",
  "sn17:10.0.1_0": "Saṁyutta Nikāya 17 ",
  "sn17:10.0.2_0": "1. Paṭhamavagga ",
  "sn17:10.0.3_0": "10. Sagāthakasutta ",
  "sn17:10.1.1_0": "Sāvatthiyaṁ viharati. ",
  "sn17:10.1.2_0": "“Dāruṇo, bhikkhave, lābhasakkārasiloko …pe… adhigamāya. ",
  "sn17:10.1.3_0": "Idhāhaṁ,",
  "sn17:10.1.3_1": "bhikkhave,",
  "sn17:10.1.3_2": "ekaccaṁ puggalaṁ passāmi sakkārena abhibhūtaṁ pariyādiṇṇacittaṁ,",
  "sn17:10.1.3_3": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ.",
  "sn17:10.1.4_0": "Idha panāhaṁ,",
  "sn17:10.1.4_1": "bhikkhave,",
  "sn17:10.1.4_2": "ekaccaṁ puggalaṁ passāmi asakkārena abhibhūtaṁ pariyādiṇṇacittaṁ,",
  "sn17:10.1.4_3": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ.",
  "sn17:10.1.5_0": "Idha panāhaṁ,",
  "sn17:10.1.5_1": "bhikkhave,",
  "sn17:10.1.5_2": "ekaccaṁ puggalaṁ passāmi sakkārena ca asakkārena ca tadubhayena abhibhūtaṁ pariyādiṇṇacittaṁ,",
  "sn17:10.1.5_3": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ.",
  "sn17:10.1.6_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:10.1.7_0": "evañhi vo, bhikkhave, sikkhitabban”ti. ",
  "sn17:10.2.1_0": "Idamavoca bhagavā. ",
  "sn17:10.2.2_0": "Idaṁ vatvāna sugato athāparaṁ etadavoca satthā: ",
  "sn17:10.3.1_0": "“Yassa sakkariyamānassa, ",
  "sn17:10.3.2_0": "asakkārena cūbhayaṁ; ",
  "sn17:10.3.3_0": "Samādhi na vikampati, ",
  "sn17:10.3.4_0": "appamāṇavihārino. ",
  "sn17:10.4.1_0": "Taṁ jhāyinaṁ sātatikaṁ, ",
  "sn17:10.4.2_0": "sukhumaṁ diṭṭhivipassakaṁ; ",
  "sn17:10.4.3_0": "Upādānakkhayārāmaṁ, ",
  "sn17:10.4.4_0": "āhu sappuriso itī”ti. ",
  "sn17:10.4.5_0": "Dasamaṁ. ",
  "sn17:10.4.6_0": "Paṭhamo vaggo. ",
  "sn17:10.5.0_0": "Tassuddānaṁ",
  "sn17:10.5.1_0": "Dāruṇo baḷisaṁ kummaṁ, ",
  "sn17:10.5.2_0": "dīghalomi ca mīḷhakaṁ; ",
  "sn17:10.5.3_0": "Asani diddhaṁ siṅgālaṁ, ",
  "sn17:10.5.4_0": "verambhena sagāthakanti. ",
  "sn17:11.0.1_0": "Saṁyutta Nikāya 17 ",
  "sn17:11.0.2_0": "2. Dutiyavagga ",
  "sn17:11.0.3_0": "11. Suvaṇṇapātisutta ",
  "sn17:11.1.1_0": "Sāvatthiyaṁ viharati. ",
  "sn17:11.1.2_0": "“Dāruṇo, bhikkhave, lābhasakkārasiloko …pe… adhigamāya. ",
  "sn17:11.1.3_0": "Idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi: ",
  "sn17:11.1.4_0": "‘na cāyamāyasmā suvaṇṇapātiyāpi rūpiyacuṇṇaparipūrāya hetu sampajānamusā bhāseyyā’ti. ",
  "sn17:11.1.5_0": "Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. ",
  "sn17:11.1.6_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:11.1.7_0": "evañhi vo, bhikkhave, sikkhitabban”ti. ",
  "sn17:11.1.8_0": "Paṭhamaṁ. ",
  "sn17:12.0.1_0": "Saṁyutta Nikāya 17 ",
  "sn17:12.0.2_0": "2. Dutiyavagga ",
  "sn17:12.0.3_0": "12. Rūpiyapātisutta ",
  "sn17:12.1.1_0": "Sāvatthiyaṁ viharati. ",
  "sn17:12.1.2_0": "“Dāruṇo, bhikkhave, lābhasakkārasiloko …pe… ",
  "sn17:12.1.3_0": "idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi: ",
  "sn17:12.1.4_0": "‘na cāyamāyasmā rūpiyapātiyāpi suvaṇṇacuṇṇaparipūrāya hetu sampajānamusā bhāseyyā’ti. ",
  "sn17:12.1.5_0": "Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. ",
  "sn17:12.1.6_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:12.1.7_0": "evañhi vo, bhikkhave, sikkhitabban”ti. ",
  "sn17:12.1.8_0": "Dutiyaṁ. ",
  "sn17:13-20.0.1_0": "Saṁyutta Nikāya 17 ",
  "sn17:13-20.0.2_0": "2. Dutiyavagga ",
  "sn17:13-20.0.3_0": "13–20. Suvaṇṇanikkhasuttādiaṭṭhaka ",
  "sn17:13-20.1.1_0": "Sāvatthiyaṁ viharati. ",
  "sn17:13-20.1.2_0": "“Idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi: ",
  "sn17:13-20.1.3_0": "‘na cāyamāyasmā suvaṇṇanikkhassāpi hetu …pe… ",
  "sn17:13-20.1.4_0": "suvaṇṇanikkhasatassāpi hetu … ",
  "sn17:13-20.1.5_0": "siṅgīnikkhassāpi hetu … ",
  "sn17:13-20.1.6_0": "siṅgīnikkhasatassāpi hetu … ",
  "sn17:13-20.1.7_0": "pathaviyāpi jātarūpaparipūrāya hetu … ",
  "sn17:13-20.1.8_0": "āmisakiñcikkhahetupi … ",
  "sn17:13-20.1.9_0": "jīvitahetupi … ",
  "sn17:13-20.1.10_0": "janapadakalyāṇiyāpi hetu sampajānamusā bhāseyyā’ti. ",
  "sn17:13-20.1.11_0": "Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. ",
  "sn17:13-20.1.12_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:13-20.1.13_0": "evañhi vo, bhikkhave, sikkhitabban”ti. ",
  "sn17:13-20.1.14_0": "Dasamaṁ. ",
  "sn17:13-20.1.15_0": "Dutiyo vaggo. ",
  "sn17:13-20.2.0_0": "Tassuddānaṁ",
  "sn17:13-20.2.1_0": "Dve pāti dve suvaṇṇā ca, ",
  "sn17:13-20.2.2_0": "Siṅgīhi apare duve; ",
  "sn17:13-20.2.3_0": "Pathavī kiñcikkhajīvitaṁ, ",
  "sn17:13-20.2.4_0": "Janapadakalyāṇiyā dasāti. ",
  "sn17:21.0.1_0": "Saṁyutta Nikāya 17 ",
  "sn17:21.0.2_0": "3. Tatiyavagga ",
  "sn17:21.0.3_0": "21. Mātugāmasutta ",
  "sn17:21.1.1_0": "Sāvatthiyaṁ viharati. ",
  "sn17:21.1.2_0": "“Dāruṇo, bhikkhave, lābhasakkārasiloko …pe… ",
  "sn17:21.1.3_0": "na tassa,",
  "sn17:21.1.3_1": "bhikkhave,",
  "sn17:21.1.3_2": "mātugāmo eko ekassa cittaṁ pariyādāya tiṭṭhati yassa lābhasakkārasiloko cittaṁ pariyādāya tiṭṭhati.",
  "sn17:21.1.4_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:21.1.5_0": "evañhi vo, bhikkhave, sikkhitabban”ti. ",
  "sn17:21.1.6_0": "Paṭhamaṁ. ",
  "sn17:22.0.1_0": "Saṁyutta Nikāya 17 ",
  "sn17:22.0.2_0": "3. Tatiyavagga ",
  "sn17:22.0.3_0": "22. Kalyāṇīsutta ",
  "sn17:22.1.1_0": "Sāvatthiyaṁ viharati. ",
  "sn17:22.1.2_0": "“Dāruṇo, bhikkhave, lābhasakkārasiloko …pe… ",
  "sn17:22.1.3_0": "na tassa,",
  "sn17:22.1.3_1": "bhikkhave,",
  "sn17:22.1.3_2": "janapadakalyāṇī ekā ekassa cittaṁ pariyādāya tiṭṭhati yassa lābhasakkārasiloko cittaṁ pariyādāya tiṭṭhati.",
  "sn17:22.1.4_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:22.1.5_0": "evañhi vo, bhikkhave, sikkhitabban”ti. ",
  "sn17:22.1.6_0": "Dutiyaṁ. ",
  "sn17:23.0.1_0": "Saṁyutta Nikāya 17 ",
  "sn17:23.0.2_0": "3. Tatiyavagga ",
  "sn17:23.0.3_0": "23. Ekaputtakasutta ",
  "sn17:23.1.1_0": "Sāvatthiyaṁ viharati. ",
  "sn17:23.1.2_0": "“Dāruṇo, bhikkhave, lābhasakkārasiloko …pe… ",
  "sn17:23.1.3_0": "saddhā, bhikkhave, upāsikā ekaputtakaṁ piyaṁ manāpaṁ evaṁ sammā āyācamānā āyāceyya: ",
  "sn17:23.1.4_0": "‘tādiso, tāta, bhavāhi yādiso citto ca gahapati hatthako ca āḷavako’ti. ",
  "sn17:23.1.5_0": "Esā,",
  "sn17:23.1.5_1": "bhikkhave,",
  "sn17:23.1.5_2": "tulā etaṁ pamāṇaṁ mama sāvakānaṁ upāsakānaṁ,",
  "sn17:23.1.5_3": "yadidaṁ citto ca gahapati hatthako ca āḷavako.",
  "sn17:23.1.6_0": "Sace kho tvaṁ, tāta, agārasmā anagāriyaṁ pabbajasi; ",
  "sn17:23.1.7_0": "tādiso, tāta, bhavāhi yādisā sāriputtamoggallānāti. ",
  "sn17:23.1.8_0": "Esā, bhikkhave, tulā etaṁ pamāṇaṁ mama sāvakānaṁ bhikkhūnaṁ, yadidaṁ sāriputtamoggalānā. ",
  "sn17:23.1.9_0": "Mā ca kho tvaṁ, tāta, sekhaṁ appattamānasaṁ lābhasakkārasiloko anupāpuṇātūti. ",
  "sn17:23.1.10_0": "Tañce,",
  "sn17:23.1.10_1": "bhikkhave,",
  "sn17:23.1.10_2": "bhikkhuṁ sekhaṁ appattamānasaṁ lābhasakkārasiloko anupāpuṇāti,",
  "sn17:23.1.10_3": "so tassa hoti antarāyāya.",
  "sn17:23.1.11_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:23.1.12_0": "evañhi vo, bhikkhave, sikkhitabban”ti. ",
  "sn17:23.1.13_0": "Tatiyaṁ. ",
  "sn17:24.0.1_0": "Saṁyutta Nikāya 17 ",
  "sn17:24.0.2_0": "3. Tatiyavagga ",
  "sn17:24.0.3_0": "24. Ekadhītusutta ",
  "sn17:24.1.1_0": "Sāvatthiyaṁ viharati. ",
  "sn17:24.1.2_0": "“Dāruṇo, bhikkhave, lābhasakkārasiloko …pe… ",
  "sn17:24.1.3_0": "saddhā bhikkhave upāsikā ekaṁ dhītaraṁ piyaṁ manāpaṁ evaṁ sammā āyācamānā āyāceyya: ",
  "sn17:24.1.4_0": "‘tādisā, ayye, bhavāhi yādisā khujjuttarā ca upāsikā veḷukaṇḍakiyā ca nandamātā’ti. ",
  "sn17:24.1.5_0": "Esā,",
  "sn17:24.1.5_1": "bhikkhave,",
  "sn17:24.1.5_2": "tulā etaṁ pamāṇaṁ mama sāvikānaṁ upāsikānaṁ,",
  "sn17:24.1.5_3": "yadidaṁ khujjuttarā ca upāsikā veḷukaṇḍakiyā ca nandamātā.",
  "sn17:24.1.6_0": "Sace kho tvaṁ, ayye, agārasmā anagāriyaṁ pabbajasi; ",
  "sn17:24.1.7_0": "tādisā, ayye, bhavāhi yādisā khemā ca bhikkhunī uppalavaṇṇā cāti. ",
  "sn17:24.1.8_0": "Esā,",
  "sn17:24.1.8_1": "bhikkhave,",
  "sn17:24.1.8_2": "tulā etaṁ pamāṇaṁ mama sāvikānaṁ bhikkhunīnaṁ,",
  "sn17:24.1.8_3": "yadidaṁ khemā ca bhikkhunī uppalavaṇṇā ca.",
  "sn17:24.1.9_0": "Mā ca kho tvaṁ, ayye, sekhaṁ appattamānasaṁ lābhasakkārasiloko anupāpuṇātūti. ",
  "sn17:24.1.10_0": "Tañce,",
  "sn17:24.1.10_1": "bhikkhave,",
  "sn17:24.1.10_2": "bhikkhuniṁ sekhaṁ appattamānasaṁ lābhasakkārasiloko anupāpuṇāti,",
  "sn17:24.1.10_3": "so tassā hoti antarāyāya.",
  "sn17:24.1.11_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:24.1.12_0": "evañhi vo, bhikkhave, sikkhitabban”ti. ",
  "sn17:24.1.13_0": "Catutthaṁ. ",
  "sn17:25.0.1_0": "Saṁyutta Nikāya 17 ",
  "sn17:25.0.2_0": "3. Tatiyavagga ",
  "sn17:25.0.3_0": "25. Samaṇabrāhmaṇasutta ",
  "sn17:25.1.1_0": "Sāvatthiyaṁ viharati. ",
  "sn17:25.1.2_0": "“Ye hi keci,",
  "sn17:25.1.2_1": "bhikkhave,",
  "sn17:25.1.2_2": "samaṇā vā brāhmaṇā vā lābhasakkārasilokassa assādañca ādīnavañca nissaraṇañca yathābhūtaṁ nappajānanti,",
  "sn17:25.1.3_0": "na me te,",
  "sn17:25.1.3_1": "bhikkhave,",
  "sn17:25.1.3_2": "samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā,",
  "sn17:25.1.3_3": "na ca pana te āyasmantā sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti.",
  "sn17:25.1.4_0": "Ye ca kho keci,",
  "sn17:25.1.4_1": "bhikkhave,",
  "sn17:25.1.4_2": "samaṇā vā brāhmaṇā vā lābhasakkārasilokassa assādañca ādīnavañca nissaraṇañca yathābhūtaṁ pajānanti,",
  "sn17:25.1.5_0": "te ca kho me,",
  "sn17:25.1.5_1": "bhikkhave,",
  "sn17:25.1.5_2": "samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā,",
  "sn17:25.1.5_3": "te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti.",
  "sn17:25.1.6_0": "Pañcamaṁ. ",
  "sn17:26.0.1_0": "Saṁyutta Nikāya 17 ",
  "sn17:26.0.2_0": "3. Tatiyavagga ",
  "sn17:26.0.3_0": "26. Dutiyasamaṇabrāhmaṇasutta ",
  "sn17:26.1.1_0": "Sāvatthiyaṁ viharati. ",
  "sn17:26.1.2_0": "“Ye hi keci,",
  "sn17:26.1.2_1": "bhikkhave,",
  "sn17:26.1.2_2": "samaṇā vā brāhmaṇā vā lābhasakkārasilokassa samudayañca atthaṅgamañca assādañca ādīnavañca nissaraṇañca yathābhūtaṁ nappajānanti …pe…",
  "sn17:26.1.3_0": "pajānanti …pe… ",
  "sn17:26.1.4_0": "sayaṁ abhiññā sacchikatvā upasampajja viharantī”ti. ",
  "sn17:26.1.5_0": "Chaṭṭhaṁ. ",
  "sn17:27.0.1_0": "Saṁyutta Nikāya 17 ",
  "sn17:27.0.2_0": "3. Tatiyavagga ",
  "sn17:27.0.3_0": "27. Tatiyasamaṇabrāhmaṇasutta ",
  "sn17:27.1.1_0": "Sāvatthiyaṁ viharati. ",
  "sn17:27.1.2_0": "“Ye hi keci,",
  "sn17:27.1.2_1": "bhikkhave,",
  "sn17:27.1.2_2": "samaṇā vā brāhmaṇā vā lābhasakkārasilokaṁ yathābhūtaṁ nappajānanti,",
  "sn17:27.1.2_3": "lābhasakkārasilokasamudayaṁ nappajānanti,",
  "sn17:27.1.2_4": "lābhasakkārasilokanirodhaṁ nappajānanti,",
  "sn17:27.1.2_5": "lābhasakkārasilokanirodhagāminiṁ paṭipadaṁ nappajānanti …pe…",
  "sn17:27.1.3_0": "pajānanti …pe… ",
  "sn17:27.1.4_0": "sayaṁ abhiññā sacchikatvā upasampajja viharantī”ti. ",
  "sn17:27.1.5_0": "Sattamaṁ. ",
  "sn17:28.0.1_0": "Saṁyutta Nikāya 17 ",
  "sn17:28.0.2_0": "3. Tatiyavagga ",
  "sn17:28.0.3_0": "28. Chavisutta ",
  "sn17:28.1.1_0": "Sāvatthiyaṁ viharati. ",
  "sn17:28.1.2_0": "“Dāruṇo, bhikkhave, lābhasakkārasiloko. ",
  "sn17:28.1.3_0": "Lābhasakkārasiloko,",
  "sn17:28.1.3_1": "bhikkhave,",
  "sn17:28.1.3_2": "chaviṁ chindati,",
  "sn17:28.1.3_3": "chaviṁ chetvā cammaṁ chindati,",
  "sn17:28.1.3_4": "cammaṁ chetvā maṁsaṁ chindati,",
  "sn17:28.1.3_5": "maṁsaṁ chetvā nhāruṁ chindati,",
  "sn17:28.1.3_6": "nhāruṁ chetvā aṭṭhiṁ chindati,",
  "sn17:28.1.3_7": "aṭṭhiṁ chetvā aṭṭhimiñjaṁ āhacca tiṭṭhati.",
  "sn17:28.1.4_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:28.1.5_0": "evañhi vo bhikkhave, sikkhitabban”ti. ",
  "sn17:28.1.6_0": "Aṭṭhamaṁ. ",
  "sn17:29.0.1_0": "Saṁyutta Nikāya 17 ",
  "sn17:29.0.2_0": "3. Tatiyavagga ",
  "sn17:29.0.3_0": "29. Rajjusutta ",
  "sn17:29.1.1_0": "Sāvatthiyaṁ viharati. ",
  "sn17:29.1.2_0": "“Dāruṇo, bhikkhave, lābhasakkārasiloko. ",
  "sn17:29.1.3_0": "Lābhasakkārasiloko,",
  "sn17:29.1.3_1": "bhikkhave,",
  "sn17:29.1.3_2": "chaviṁ chindati,",
  "sn17:29.1.3_3": "chaviṁ chetvā cammaṁ chindati,",
  "sn17:29.1.3_4": "cammaṁ chetvā maṁsaṁ chindati,",
  "sn17:29.1.3_5": "maṁsaṁ chetvā nhāruṁ chindati,",
  "sn17:29.1.3_6": "nhāruṁ chetvā aṭṭhiṁ chindati,",
  "sn17:29.1.3_7": "aṭṭhiṁ chetvā aṭṭhimiñjaṁ āhacca tiṭṭhati.",
  "sn17:29.2.1_0": "Seyyathāpi, bhikkhave, balavā puriso daḷhāya vāḷarajjuyā jaṅghaṁ veṭhetvā ghaṁseyya. ",
  "sn17:29.2.2_0": "Sā chaviṁ chindeyya,",
  "sn17:29.2.2_1": "chaviṁ chetvā cammaṁ chindeyya,",
  "sn17:29.2.2_2": "cammaṁ chetvā maṁsaṁ chindeyya,",
  "sn17:29.2.2_3": "maṁsaṁ chetvā nhāruṁ chindeyya,",
  "sn17:29.2.2_4": "nhāruṁ chetvā aṭṭhiṁ chindeyya,",
  "sn17:29.2.2_5": "aṭṭhiṁ chetvā aṭṭhimiñjaṁ āhacca tiṭṭheyya.",
  "sn17:29.2.3_0": "Evameva kho,",
  "sn17:29.2.3_1": "bhikkhave,",
  "sn17:29.2.3_2": "lābhasakkārasiloko chaviṁ chindati,",
  "sn17:29.2.3_3": "chaviṁ chetvā cammaṁ chindati,",
  "sn17:29.2.3_4": "cammaṁ chetvā maṁsaṁ chindati,",
  "sn17:29.2.3_5": "maṁsaṁ chetvā nhāruṁ chindati,",
  "sn17:29.2.3_6": "nhāruṁ chetvā aṭṭhiṁ chindati,",
  "sn17:29.2.3_7": "aṭṭhiṁ chetvā aṭṭhimiñjaṁ āhacca tiṭṭhati.",
  "sn17:29.2.4_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:29.2.5_0": "evañhi vo, bhikkhave, sikkhitabban”ti. ",
  "sn17:29.2.6_0": "Navamaṁ. ",
  "sn17:30.0.1_0": "Saṁyutta Nikāya 17 ",
  "sn17:30.0.2_0": "3. Tatiyavagga ",
  "sn17:30.0.3_0": "30. Bhikkhusutta ",
  "sn17:30.1.1_0": "Sāvatthiyaṁ viharati. ",
  "sn17:30.1.2_0": "“Yopi so, bhikkhave, bhikkhu arahaṁ khīṇāsavo tassapāhaṁ lābhasakkārasiloko antarāyāya vadāmī”ti. ",
  "sn17:30.1.3_0": "Evaṁ vutte, āyasmā ānando bhagavantaṁ etadavoca: ",
  "sn17:30.1.4_0": "“kissa pana, bhante, khīṇāsavassa bhikkhuno lābhasakkārasiloko antarāyāyā”ti? ",
  "sn17:30.1.5_0": "“Yā hissa sā, ānanda, akuppā cetovimutti nāhaṁ tassā lābhasakkārasilokaṁ antarāyāya vadāmi. ",
  "sn17:30.1.6_0": "Ye ca khvassa, ānanda,",
  "sn17:30.1.6_1": "appamattassa ātāpino pahitattassa viharato diṭṭhadhammasukhavihārā adhigatā tesāhamassa lābhasakkārasilokaṁ antarāyāya vadāmi.",
  "sn17:30.1.7_0": "Evaṁ dāruṇo kho, ānanda,",
  "sn17:30.1.7_1": "lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "sn17:30.1.8_0": "Tasmātihānanda, evaṁ sikkhitabbaṁ: ",
  "sn17:30.1.9_0": "‘uppannaṁ lābhasakkārasilokaṁ pajahissāma,",
  "sn17:30.1.9_1": "na ca no uppanno lābhasakkārasiloko cittaṁ pariyādāya ṭhassatī’ti.",
  "sn17:30.1.10_0": "Evañhi vo, ānanda, sikkhitabban”ti. ",
  "sn17:30.1.11_0": "Dasamaṁ. ",
  "sn17:30.1.12_0": "Tatiyo vaggo. ",
  "sn17:30.2.0_0": "Tassuddānaṁ",
  "sn17:30.2.1_0": "Mātugāmo ca kalyāṇī, ",
  "sn17:30.2.2_0": "putto ca ekadhītu ca; ",
  "sn17:30.2.3_0": "Samaṇabrāhmaṇā tīṇi, ",
  "sn17:30.2.4_0": "chavi rajju ca bhikkhunāti. ",
  "sn17:31.0.1_0": "Saṁyutta Nikāya 17 ",
  "sn17:31.0.2_0": "4. Catutthavagga ",
  "sn17:31.0.3_0": "31. Bhindisutta ",
  "sn17:31.1.1_0": "Sāvatthiyaṁ viharati. ",
  "sn17:31.1.2_0": "“Dāruṇo, bhikkhave, lābhasakkārasiloko. ",
  "sn17:31.1.3_0": "Lābhasakkārasilokena abhibhūto pariyādiṇṇacitto, bhikkhave, devadatto saṅghaṁ bhindi. ",
  "sn17:31.1.4_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:31.1.5_0": "sikkhitabban”ti. ",
  "sn17:31.1.6_0": "Paṭhamaṁ. ",
  "sn17:32.0.1_0": "Saṁyutta Nikāya 17 ",
  "sn17:32.0.2_0": "4. Catutthavagga ",
  "sn17:32.0.3_0": "32. Kusalamūlasutta ",
  "sn17:32.1.1_0": "Sāvatthiyaṁ viharati. ",
  "sn17:32.1.2_0": "“Dāruṇo, bhikkhave, lābhasakkārasiloko. ",
  "sn17:32.1.3_0": "Lābhasakkārasilokena abhibhūtassa pariyādiṇṇacittassa,",
  "sn17:32.1.3_1": "bhikkhave,",
  "sn17:32.1.3_2": "devadattassa kusalamūlaṁ samucchedamagamā.",
  "sn17:32.1.4_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:32.1.5_0": "sikkhitabban”ti. ",
  "sn17:32.1.6_0": "Dutiyaṁ. ",
  "sn17:33.0.1_0": "Saṁyutta Nikāya 17 ",
  "sn17:33.0.2_0": "4. Catutthavagga ",
  "sn17:33.0.3_0": "33. Kusaladhammasutta ",
  "sn17:33.1.1_0": "Sāvatthiyaṁ viharati. ",
  "sn17:33.1.2_0": "“Dāruṇo, bhikkhave, lābhasakkārasiloko. ",
  "sn17:33.1.3_0": "Lābhasakkārasilokena abhibhūtassa pariyādiṇṇacittassa,",
  "sn17:33.1.3_1": "bhikkhave,",
  "sn17:33.1.3_2": "devadattassa kusalo dhammo samucchedamagamā.",
  "sn17:33.1.4_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:33.1.5_0": "sikkhitabban”ti. ",
  "sn17:33.1.6_0": "Tatiyaṁ. ",
  "sn17:34.0.1_0": "Saṁyutta Nikāya 17 ",
  "sn17:34.0.2_0": "4. Catutthavagga ",
  "sn17:34.0.3_0": "34. Sukkadhammasutta ",
  "sn17:34.1.1_0": "Sāvatthiyaṁ viharati. ",
  "sn17:34.1.2_0": "“Dāruṇo, bhikkhave, lābhasakkārasiloko. ",
  "sn17:34.1.3_0": "Lābhasakkārasilokena abhibhūtassa pariyādiṇṇacittassa,",
  "sn17:34.1.3_1": "bhikkhave,",
  "sn17:34.1.3_2": "devadattassa sukko dhammo samucchedamagamā.",
  "sn17:34.1.4_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:34.1.5_0": "sikkhitabban”ti. ",
  "sn17:34.1.6_0": "Catutthaṁ. ",
  "sn17:35.0.1_0": "Saṁyutta Nikāya 17 ",
  "sn17:35.0.2_0": "4. Catutthavagga ",
  "sn17:35.0.3_0": "35. Acirapakkantasutta ",
  "sn17:35.1.1_0": "Ekaṁ samayaṁ bhagavā rājagahe viharati gijjhakūṭe pabbate acirapakkante devadatte. ",
  "sn17:35.1.2_0": "Tatra kho bhagavā devadattaṁ ārabbha bhikkhū āmantesi: ",
  "sn17:35.1.3_0": "“attavadhāya,",
  "sn17:35.1.3_1": "bhikkhave,",
  "sn17:35.1.3_2": "devadattassa lābhasakkārasiloko udapādi,",
  "sn17:35.1.3_3": "parābhavāya devadattassa lābhasakkārasiloko udapādi.",
  "sn17:35.2.1_0": "Seyyathāpi, bhikkhave, kadalī attavadhāya phalaṁ deti, parābhavāya phalaṁ deti; ",
  "sn17:35.2.2_0": "evameva kho,",
  "sn17:35.2.2_1": "bhikkhave,",
  "sn17:35.2.2_2": "attavadhāya devadattassa lābhasakkārasiloko udapādi,",
  "sn17:35.2.2_3": "parābhavāya devadattassa lābhasakkārasiloko udapādi.",
  "sn17:35.3.1_0": "Seyyathāpi, bhikkhave, veḷu attavadhāya phalaṁ deti, parābhavāya phalaṁ deti; ",
  "sn17:35.3.2_0": "evameva kho,",
  "sn17:35.3.2_1": "bhikkhave,",
  "sn17:35.3.2_2": "attavadhāya devadattassa lābhasakkārasiloko udapādi,",
  "sn17:35.3.2_3": "parābhavāya devadattassa lābhasakkārasiloko udapādi.",
  "sn17:35.4.1_0": "Seyyathāpi, bhikkhave, naḷo attavadhāya phalaṁ deti, parābhavāya phalaṁ deti; ",
  "sn17:35.4.2_0": "evameva kho,",
  "sn17:35.4.2_1": "bhikkhave,",
  "sn17:35.4.2_2": "attavadhāya devadattassa lābhasakkārasiloko udapādi,",
  "sn17:35.4.2_3": "parābhavāya devadattassa lābhasakkārasiloko udapādi.",
  "sn17:35.5.1_0": "Seyyathāpi, bhikkhave, assatarī attavadhāya gabbhaṁ gaṇhāti, parābhavāya gabbhaṁ gaṇhāti; ",
  "sn17:35.5.2_0": "evameva kho,",
  "sn17:35.5.2_1": "bhikkhave,",
  "sn17:35.5.2_2": "attavadhāya devadattassa lābhasakkārasiloko udapādi,",
  "sn17:35.5.2_3": "parābhavāya devadattassa lābhasakkārasiloko udapādi.",
  "sn17:35.5.3_0": "Evaṁ dāruṇo kho, bhikkhave, lābhasakkārasiloko. ",
  "sn17:35.5.4_0": "Evañhi vo, bhikkhave, sikkhitabban”ti. ",
  "sn17:35.6.1_0": "Idamavoca bhagavā. ",
  "sn17:35.6.2_0": "Idaṁ vatvāna sugato athāparaṁ etadavoca satthā: ",
  "sn17:35.7.1_0": "“Phalaṁ ve kadaliṁ hanti, ",
  "sn17:35.7.2_0": "phalaṁ veḷuṁ phalaṁ naḷaṁ; ",
  "sn17:35.7.3_0": "Sakkāro kāpurisaṁ hanti, ",
  "sn17:35.7.4_0": "gabbho assatariṁ yathā”ti. ",
  "sn17:35.7.5_0": "Pañcamaṁ. ",
  "sn17:36.0.1_0": "Saṁyutta Nikāya 17 ",
  "sn17:36.0.2_0": "4. Catutthavagga ",
  "sn17:36.0.3_0": "36. Pañcarathasatasutta ",
  "sn17:36.1.1_0": "Rājagahe viharati veḷuvane kalandakanivāpe. ",
  "sn17:36.1.2_0": "Tena kho pana samayena devadattassa ajātasattukumāro pañcahi rathasatehi sāyaṁ pātaṁ upaṭṭhānaṁ gacchati,",
  "sn17:36.1.2_1": "pañca ca thālipākasatāni bhattābhihāro abhiharīyati.",
  "sn17:36.1.3_0": "Atha kho sambahulā bhikkhū yena bhagavā tenupasaṅkamiṁsu;",
  "sn17:36.1.3_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn17:36.1.3_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn17:36.1.4_0": "“devadattassa, bhante,",
  "sn17:36.1.4_1": "ajātasattukumāro pañcahi rathasatehi sāyaṁ pātaṁ upaṭṭhānaṁ gacchati,",
  "sn17:36.1.4_2": "pañca ca thālipākasatāni bhattābhihāro abhiharīyatī”ti.",
  "sn17:36.1.5_0": "“Mā, bhikkhave, devadattassa lābhasakkārasilokaṁ pihayittha. ",
  "sn17:36.1.6_0": "Yāvakīvañca,",
  "sn17:36.1.6_1": "bhikkhave,",
  "sn17:36.1.6_2": "devadattassa ajātasattukumāro pañcahi rathasatehi sāyaṁ pātaṁ upaṭṭhānaṁ gamissati,",
  "sn17:36.1.6_3": "pañca ca thālipākasatāni bhattābhihāro āharīyissati, hāniyeva,",
  "sn17:36.1.6_4": "bhikkhave,",
  "sn17:36.1.6_5": "devadattassa pāṭikaṅkhā kusalesu dhammesu,",
  "sn17:36.1.6_6": "no vuddhi.",
  "sn17:36.2.1_0": "Seyyathāpi,",
  "sn17:36.2.1_1": "bhikkhave,",
  "sn17:36.2.1_2": "caṇḍassa kukkurassa nāsāya pittaṁ bhindeyyuṁ,",
  "sn17:36.2.1_3": "evañhi so,",
  "sn17:36.2.1_4": "bhikkhave,",
  "sn17:36.2.1_5": "kukkuro bhiyyoso mattāya caṇḍataro assa;",
  "sn17:36.2.2_0": "evameva,",
  "sn17:36.2.2_1": "bhikkhave,",
  "sn17:36.2.2_2": "yāvakīvañca devadattassa ajātasattukumāro pañcahi rathasatehi sāyaṁ pātaṁ upaṭṭhānaṁ gamissati,",
  "sn17:36.2.2_3": "pañca ca thālipākasatāni bhattābhihāro āharīyissati, hāniyeva,",
  "sn17:36.2.2_4": "bhikkhave,",
  "sn17:36.2.2_5": "devadattassa pāṭikaṅkhā kusalesu dhammesu,",
  "sn17:36.2.2_6": "no vuddhi.",
  "sn17:36.2.3_0": "Evaṁ dāruṇo kho, bhikkhave, lābhasakkārasiloko …pe… ",
  "sn17:36.2.4_0": "evañhi vo, bhikkhave, sikkhitabban”ti. ",
  "sn17:36.2.5_0": "Chaṭṭhaṁ. ",
  "sn17:37.0.1_0": "Saṁyutta Nikāya 17 ",
  "sn17:37.0.2_0": "4. Catutthavagga ",
  "sn17:37.0.3_0": "37. Mātusutta ",
  "sn17:37.1.1_0": "Sāvatthiyaṁ viharati. ",
  "sn17:37.1.2_0": "“Dāruṇo,",
  "sn17:37.1.2_1": "bhikkhave,",
  "sn17:37.1.2_2": "lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "sn17:37.1.3_0": "Idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi: ",
  "sn17:37.1.4_0": "‘na cāyamāyasmā mātupi hetu sampajānamusā bhāseyyā’ti. ",
  "sn17:37.1.5_0": "Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. ",
  "sn17:37.1.6_0": "Evaṁ dāruṇo kho,",
  "sn17:37.1.6_1": "bhikkhave,",
  "sn17:37.1.6_2": "lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "sn17:37.1.7_0": "Tasmātiha, bhikkhave, evaṁ sikkhitabbaṁ: ",
  "sn17:37.1.8_0": "‘uppannaṁ lābhasakkārasilokaṁ pajahissāma. ",
  "sn17:37.1.9_0": "Na ca no uppanno lābhasakkārasiloko cittaṁ pariyādāya ṭhassatī’ti. ",
  "sn17:37.1.10_0": "Evañhi vo, bhikkhave, sikkhitabban”ti. ",
  "sn17:37.1.11_0": "Sattamaṁ. ",
  "sn17:38-43.0.1_0": "Saṁyutta Nikāya 17 ",
  "sn17:38-43.0.2_0": "4. Catutthavagga ",
  "sn17:38-43.0.3_0": "38–43. Pitusuttādichakka ",
  "sn17:38-43.1.1_0": "Sāvatthiyaṁ viharati. ",
  "sn17:38-43.1.2_0": "“Dāruṇo,",
  "sn17:38-43.1.2_1": "bhikkhave,",
  "sn17:38-43.1.2_2": "lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "sn17:38-43.1.3_0": "Idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi: ",
  "sn17:38-43.1.4_0": "‘na cāyamāyasmā pitupi hetu …pe… ",
  "sn17:38-43.1.5_0": "(vitthāretabbaṁ) … ",
  "sn17:38-43.1.6_0": "bhātupi hetu … ",
  "sn17:38-43.1.7_0": "bhaginiyāpi hetu … ",
  "sn17:38-43.1.8_0": "puttassapi hetu … ",
  "sn17:38-43.1.9_0": "dhītuyāpi hetu … ",
  "sn17:38-43.1.10_0": "pajāpatiyāpi hetu sampajānamusā bhāseyyā’ti. ",
  "sn17:38-43.1.11_0": "Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. ",
  "sn17:38-43.1.12_0": "Evaṁ dāruṇo kho,",
  "sn17:38-43.1.12_1": "bhikkhave,",
  "sn17:38-43.1.12_2": "lābhasakkārasiloko kaṭuko pharuso antarāyiko anuttarassa yogakkhemassa adhigamāya.",
  "sn17:38-43.1.13_0": "Tasmātiha, bhikkhave, evaṁ sikkhitabbaṁ: ",
  "sn17:38-43.1.14_0": "‘uppannaṁ lābhasakkārasilokaṁ pajahissāma,",
  "sn17:38-43.1.14_1": "na ca no uppanno lābhasakkārasiloko cittaṁ pariyādāya ṭhassatī’ti.",
  "sn17:38-43.1.15_0": "Evañhi vo, bhikkhave, sikkhitabban”ti. ",
  "sn17:38-43.1.16_0": "Terasamaṁ. ",
  "sn17:38-43.1.17_0": "Catuttho vaggo. ",
  "sn17:38-43.2.0_0": "Tassuddānaṁ",
  "sn17:38-43.2.1_0": "Bhindi mūlaṁ duve dhammā, ",
  "sn17:38-43.2.2_0": "pakkantaṁ ratha mātari; ",
  "sn17:38-43.2.3_0": "Pitā bhātā ca bhaginī, ",
  "sn17:38-43.2.4_0": "putto dhītā pajāpatīti. ",
  "sn17:38-43.2.5_0": "Lābhasakkārasaṁyuttaṁ samattaṁ. "
}