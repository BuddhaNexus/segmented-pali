{
  "tika-vin05t2:0_0": "2. Parikkhāravinicchayakathā",
  "tika-vin05t2:1_0": "6.Parikkhāroti samaṇaparikkhāro.",
  "tika-vin05t2:1_1": "Tatrāyaṁ kappiyākappiyaparikkhāravinicchayo –",
  "tika-vin05t2:1_2": "keci tālapaṇṇacchattaṁ anto vā bahi vā pañcavaṇṇena suttena sibbitvā vaṇṇamaṭṭhaṁ karonti,",
  "tika-vin05t2:1_3": "taṁ na vaṭṭati.",
  "tika-vin05t2:1_4": "Ekavaṇṇena pana nīlena vā pītakena vā yena kenaci suttena anto vā bahi vā sibbituṁ,",
  "tika-vin05t2:1_5": "chattadaṇḍaggāhakaṁ salākapañjaraṁ vā vinandhituṁ vaṭṭati,",
  "tika-vin05t2:1_6": "tañca kho thirakaraṇatthaṁ vaṭṭati,",
  "tika-vin05t2:1_7": "na vaṇṇamaṭṭhatthāya.",
  "tika-vin05t2:1_8": "Chattapaṇṇesu makaradantakaṁ vā aḍḍhacandakaṁ vā chindituṁ na vaṭṭati.",
  "tika-vin05t2:1_9": "Chattadaṇḍe gehatthambhesu viya ghaṭako vā vāḷarūpakaṁ vā na vaṭṭati.",
  "tika-vin05t2:1_10": "Sacepi sabbattha āraggena lekhā dinnā hoti,",
  "tika-vin05t2:1_11": "sāpi na vaṭṭati.",
  "tika-vin05t2:1_12": "Ghaṭakaṁ vā vāḷarūpakaṁ vā bhinditvā dhāretabbaṁ,",
  "tika-vin05t2:1_13": "lekhāpi ghaṁsitvā vā apanetabbā,",
  "tika-vin05t2:1_14": "suttakena vā daṇḍo veṭhetabbo.",
  "tika-vin05t2:1_15": "Daṇḍabunde pana ahicchattakasaṇṭhānaṁ vaṭṭati.",
  "tika-vin05t2:1_16": "Vātappahārena acalanatthaṁ chattamaṇḍalikaṁ rajjukehi gāhetvā daṇḍe bandhanti,",
  "tika-vin05t2:1_17": "tasmiṁ bandhanaṭṭhāne valayamiva ukkiritvā lekhaṁ ṭhapenti,",
  "tika-vin05t2:1_18": "sā vaṭṭati.",
  "tika-vin05t2:2_0": "7.",
  "tika-vin05t2:2_1": "Cīvaramaṇḍanatthāya nānāsuttakehi satapadisadisaṁ sibbantā āgantukapaṭṭaṁ ṭhapenti,",
  "tika-vin05t2:2_2": "aññampi yaṁ kiñci sūcikammavikāraṁ karonti,",
  "tika-vin05t2:2_3": "paṭṭamukhe vā pariyante vā veṇiṁ vā saṅkhalikaṁ vā muggaraṁ vā evamādi sabbaṁ na vaṭṭati,",
  "tika-vin05t2:2_4": "pakatisūcikammameva vaṭṭati.",
  "tika-vin05t2:2_5": "Gaṇṭhikapaṭṭakañca pāsakapaṭṭakañca aṭṭhakoṇampi soḷasakoṇampi karonti,",
  "tika-vin05t2:2_6": "tattha agghiyagayamuggarādīni dassenti,",
  "tika-vin05t2:2_7": "kakkaṭakkhīni ukkiranti,",
  "tika-vin05t2:2_8": "sabbaṁ na vaṭṭati,",
  "tika-vin05t2:2_9": "catukoṇameva vaṭṭati,",
  "tika-vin05t2:2_10": "koṇasuttapīḷakā ca cīvare ratte duviññeyyarūpā vaṭṭanti.",
  "tika-vin05t2:2_11": "Kañjikapiṭṭhakhaliaalakādīsu cīvaraṁ pakkhipituṁ na vaṭṭati,",
  "tika-vin05t2:2_12": "cīvarakammakāle pana hatthamalasūcimalādīnaṁ dhovanatthaṁ kiliṭṭhakāle ca dhovanatthaṁ vaṭṭati,",
  "tika-vin05t2:2_13": "gandhaṁ vā lākhaṁ vā telaṁ vā rajane pakkhipituṁ na vaṭṭati.",
  "tika-vin05t2:3_0": "Rajanesu ca haliddiṁ ṭhapetvā sabbaṁ mūlarajanaṁ vaṭṭati,",
  "tika-vin05t2:3_1": "mañjiṭṭhiñca tuṅgahārañca ṭhapetvā sabbaṁ khandharajanaṁ vaṭṭati.",
  "tika-vin05t2:3_2": "Tuṅgahāro nāma eko sakaṇṭakarukkho,",
  "tika-vin05t2:3_3": "tassa haritālavaṇṇaṁ khandharajanaṁ hoti.",
  "tika-vin05t2:3_4": "Loddañca kaṇḍulañca ṭhapetvā sabbaṁ tacarajanaṁ vaṭṭati.",
  "tika-vin05t2:3_5": "Allipattañca nīlipattañca ṭhapetvā sabbaṁ pattarajanaṁ vaṭṭati.",
  "tika-vin05t2:3_6": "Gihiparibhuttakaṁ pana allipattena ekavāraṁ rajituṁ vaṭṭati.",
  "tika-vin05t2:3_7": "Kiṁsukapupphañca kusumbhapupphañca ṭhapetvā sabbaṁ puppharajanaṁ vaṭṭati.",
  "tika-vin05t2:3_8": "Phalarajane pana na kiñci na vaṭṭati.",
  "tika-vin05t2:4_0": "8.",
  "tika-vin05t2:4_1": "Cīvaraṁ rajitvā saṅkhena vā maṇinā vā yena kenaci na ghaṭṭetabbaṁ,",
  "tika-vin05t2:4_2": "bhūmiyaṁ jāṇukāni nihantvā hatthehi gahetvā doṇiyampi na ghaṁsitabbaṁ.",
  "tika-vin05t2:4_3": "Doṇiyaṁ vā phalake vā ṭhapetvā ante gāhāpetvā hatthena paharituṁ pana vaṭṭati,",
  "tika-vin05t2:4_4": "tampi muṭṭhinā na kātabbaṁ.",
  "tika-vin05t2:4_5": "Porāṇakattherā pana doṇiyampi na ṭhapesuṁ.",
  "tika-vin05t2:4_6": "Eko cīvaraṁ gahetvā tiṭṭhati,",
  "tika-vin05t2:4_7": "aparo hatthe katvā hatthena paharati.",
  "tika-vin05t2:4_8": "Cīvarassa kaṇṇasuttakaṁ na vaṭṭati,",
  "tika-vin05t2:4_9": "rajitakāle chinditabbaṁ.",
  "tika-vin05t2:4_10": "Yaṁ pana “anujānāmi,",
  "tika-vin05t2:4_11": "bhikkhave,",
  "tika-vin05t2:4_12": "kaṇṇasuttaka”nti evaṁ anuññātaṁ,",
  "tika-vin05t2:4_13": "taṁ anuvāte pāsakaṁ katvā bandhitabbaṁ rajanakāle lagganatthāya.",
  "tika-vin05t2:4_14": "Gaṇṭhikepi sobhākaraṇatthaṁ lekhā vā pīḷakā vā na vaṭṭati,",
  "tika-vin05t2:4_15": "nāsetvā paribhuñjitabbaṁ.",
  "tika-vin05t2:5_0": "9.",
  "tika-vin05t2:5_1": "Patte vā thālake vā āraggena lekhaṁ karonti anto vā bahi vā,",
  "tika-vin05t2:5_2": "na vaṭṭati.",
  "tika-vin05t2:5_3": "Pattaṁ bhamaṁ āropetvā majjitvā pacanti “maṇivaṇṇaṁ karissāmā”ti,",
  "tika-vin05t2:5_4": "na vaṭṭati,",
  "tika-vin05t2:5_5": "telavaṇṇo pana vaṭṭati.",
  "tika-vin05t2:5_6": "Pattamaṇḍale bhittikammaṁ na vaṭṭati,",
  "tika-vin05t2:5_7": "makaradantakaṁ pana vaṭṭati.",
  "tika-vin05t2:6_0": "Dhamakaraṇachattakassa upari vā heṭṭhā vā dhamakaraṇakucchiyaṁ vā lekhā na vaṭṭati,",
  "tika-vin05t2:6_1": "chattamukhavaṭṭiyaṁ panassa lekhā vaṭṭati.",
  "tika-vin05t2:7_0": "10.",
  "tika-vin05t2:7_1": "Kāyabandhanassa sobhanatthaṁ tahiṁ tahiṁ diguṇaṁ suttaṁ koṭṭenti,",
  "tika-vin05t2:7_2": "kakkaṭakkhīni uṭṭhāpenti,",
  "tika-vin05t2:7_3": "na vaṭṭati,",
  "tika-vin05t2:7_4": "ubhosu pana antesu dasāmukhassa thirabhāvāya diguṇaṁ koṭṭetuṁ vaṭṭati.",
  "tika-vin05t2:7_5": "Dasāmukhe pana ghaṭakaṁ vā makaramukhaṁ vā deḍḍubhasīsaṁ vā yaṁ kiñci vikārarūpaṁ kātuṁ na vaṭṭati,",
  "tika-vin05t2:7_6": "tattha tattha acchīni dassetvā mālākammādīni vā katvā koṭṭitakāyabandhanampi na vaṭṭati,",
  "tika-vin05t2:7_7": "ujukameva pana macchakaṇṭakaṁ vā khajjūripattakaṁ vā maṭṭhakapaṭṭikaṁ vā katvā koṭṭetuṁ vaṭṭati.",
  "tika-vin05t2:7_8": "Kāyabandhanassa dasā ekā vaṭṭati,",
  "tika-vin05t2:7_9": "dve tīṇi cattāripi vaṭṭanti,",
  "tika-vin05t2:7_10": "tato paraṁ na vaṭṭanti.",
  "tika-vin05t2:7_11": "Rajjukakāyabandhanaṁ ekameva vaṭṭati,",
  "tika-vin05t2:7_12": "pāmaṅgasaṇṭhānaṁ pana ekampi na vaṭṭati,",
  "tika-vin05t2:7_13": "dasā pana pāmaṅgasaṇṭhānāpi vaṭṭati,",
  "tika-vin05t2:7_14": "bahurajjuke ekato katvā ekena nirantaraṁ veṭhetvā kataṁ bahurajjukanti na vattabbaṁ,",
  "tika-vin05t2:7_15": "taṁ vaṭṭati.",
  "tika-vin05t2:8_0": "Kāyabandhanavidhe aṭṭhamaṅgalādikaṁ yaṁ kiñci vikārarūpaṁ na vaṭṭati,",
  "tika-vin05t2:8_1": "paricchedalekhāmattaṁ vaṭṭati.",
  "tika-vin05t2:8_2": "Vidhakassa ubhosu antesu thirakaraṇatthāya ghaṭakaṁ karonti,",
  "tika-vin05t2:8_3": "ayampi vaṭṭati.",
  "tika-vin05t2:9_0": "11.",
  "tika-vin05t2:9_1": "Añjaniyaṁ itthipurisacatuppadasakuṇarūpaṁ vā mālākammalatākammamakaradantakagomuttakaaḍḍhacandakādibhedaṁ vā vikārarūpaṁ na vaṭṭati,",
  "tika-vin05t2:9_2": "ghaṁsitvā vā bhinditvā vā yathā vā na paññāyati,",
  "tika-vin05t2:9_3": "tathā suttakena veṭhetvā vaḷañjetabbā.",
  "tika-vin05t2:9_4": "Ujukameva pana caturaṁsā vā aṭṭhaṁsā vā soḷasaṁsā vā añjanī vaṭṭati.",
  "tika-vin05t2:9_5": "Heṭṭhatopissā dve vā tisso vā vaṭṭalekhāyo vaṭṭanti,",
  "tika-vin05t2:9_6": "gīvāyampissā pidhānakabandhanatthaṁ ekā vaṭṭalekhā vaṭṭati.",
  "tika-vin05t2:10_0": "Añjanīsalākāyapi vaṇṇamaṭṭhakammaṁ na vaṭṭati,",
  "tika-vin05t2:10_1": "añjanīthavikāyapi yaṁ kiñci nānāvaṇṇena suttena vaṇṇamaṭṭhakammaṁ na vaṭṭati.",
  "tika-vin05t2:10_2": "Eseva nayo kuñcikakosakepi.",
  "tika-vin05t2:10_3": "Kuñcikāya vaṇṇamaṭṭhakammaṁ na vaṭṭati,",
  "tika-vin05t2:10_4": "tathā sipāṭikāya.",
  "tika-vin05t2:10_5": "Ekavaṇṇasuttena pana yena kenaci yaṁ kiñci sibbituṁ vaṭṭati.",
  "tika-vin05t2:11_0": "12.",
  "tika-vin05t2:11_1": "Ārakaṇṭakepi vaṭṭamaṇikaṁ vā aññaṁ vā vaṇṇamaṭṭhaṁ na vaṭṭati,",
  "tika-vin05t2:11_2": "gīvāyaṁ pana paricchedalekhā vaṭṭati.",
  "tika-vin05t2:11_3": "Pipphalikepi maṇikaṁ vā pīḷakaṁ vā yaṁ kiñci uṭṭhāpetuṁ na vaṭṭati,",
  "tika-vin05t2:11_4": "daṇḍake pana paricchedalekhā vaṭṭati.",
  "tika-vin05t2:11_5": "Nakhacchedanaṁ valitakaṁyeva karonti,",
  "tika-vin05t2:11_6": "tasmā taṁ vaṭṭati.",
  "tika-vin05t2:11_7": "Uttarāraṇiyaṁ vāpi araṇidhanuke vā uparipellanadaṇḍake vā mālākammādi yaṁ kiñci vaṇṇamaṭṭhaṁ na vaṭṭati.",
  "tika-vin05t2:11_8": "Pellanadaṇḍakassa pana vemajjhe maṇḍalaṁ hoti,",
  "tika-vin05t2:11_9": "tattha paricchedalekhāmattaṁ vaṭṭati.",
  "tika-vin05t2:11_10": "Sūcisaṇḍāsaṁ karonti,",
  "tika-vin05t2:11_11": "yena sūciṁ ḍaṁsāpetvā ghaṁsanti,",
  "tika-vin05t2:11_12": "tattha makaramukhādikaṁ yaṁ kiñci vaṇṇamaṭṭhaṁ na vaṭṭati,",
  "tika-vin05t2:11_13": "sūciḍaṁsanatthaṁ pana mukhamattaṁ hoti,",
  "tika-vin05t2:11_14": "taṁ vaṭṭati.",
  "tika-vin05t2:12_0": "Dantakaṭṭhacchedanavāsiyampi yaṁ kiñci vaṇṇamaṭṭhaṁ na vaṭṭati,",
  "tika-vin05t2:12_1": "ujukameva kappiyalohena ubhosu vā passesu caturaṁsaṁ vā aṭṭhaṁsaṁ vā bandhituṁ vaṭṭati.",
  "tika-vin05t2:12_2": "Kattaradaṇḍepi yaṁ kiñci vaṇṇamaṭṭhaṁ na vaṭṭati,",
  "tika-vin05t2:12_3": "heṭṭhā ekā vā dve vā vaṭṭalekhā upari ahicchattakamakuḷamattañca vaṭṭati.",
  "tika-vin05t2:13_0": "13.",
  "tika-vin05t2:13_1": "Telabhājanesu visāṇe vā nāḷiyaṁ vā alābuke vā āmaṇḍasārake vā ṭhapetvā itthirūpaṁ purisarūpañca avasesaṁ sabbampi vaṇṇamaṭṭhakammaṁ vaṭṭati.",
  "tika-vin05t2:13_2": "Mañcapīṭhe bhisibimbohane bhūmattharaṇe pādapuñchane caṅkamanabhisiyā sammuñjaniyaṁ kacavarachaḍḍanake",
  "tika-vin05t2:13_3": "rajanadoṇikāya pānīyauḷuṅke pānīyaghaṭe pādakathalikāya phalakapīṭhake valayādhārake daṇḍādhārake pattapidhāne",
  "tika-vin05t2:13_4": "tālavaṇṭe bījaneti etesu sabbaṁ mālākammādi vaṇṇamaṭṭhakammaṁ vaṭṭati.",
  "tika-vin05t2:14_0": "14.",
  "tika-vin05t2:14_1": "Senāsane pana dvārakavāṭavātapānakavāṭādīsu sabbaratanamayampi vaṇṇamaṭṭhakammaṁ vaṭṭati.",
  "tika-vin05t2:14_2": "Senāsane kiñci paṭisedhetabbaṁ natthi aññatra viruddhasenāsanā.",
  "tika-vin05t2:14_3": "Viruddhasenāsanaṁ nāma aññesaṁ sīmāya rājavallabhehi katasenāsanaṁ vuccati.",
  "tika-vin05t2:14_4": "Tasmā ye tādisaṁ senāsanaṁ karonti,",
  "tika-vin05t2:14_5": "te vattabbā “mā amhākaṁ sīmāya senāsanaṁ karothā”ti.",
  "tika-vin05t2:14_6": "Anādiyitvā karontiyeva,",
  "tika-vin05t2:14_7": "punapi vattabbā “mā evaṁ akattha,",
  "tika-vin05t2:14_8": "mā amhākaṁ uposathapavāraṇānaṁ antarāyamakattha,",
  "tika-vin05t2:14_9": "mā sāmaggiṁ bhindittha,",
  "tika-vin05t2:14_10": "tumhākaṁ senāsanaṁ katampi kataṭṭhāne na ṭhassatī”ti.",
  "tika-vin05t2:14_11": "Sace balakkārena karontiyeva,",
  "tika-vin05t2:14_12": "yadā tesaṁ lajjiparisā ussannā hoti,",
  "tika-vin05t2:14_13": "sakkā ca hoti laddhuṁ dhammiko vinicchayo,",
  "tika-vin05t2:14_14": "tadā tesaṁ pesetabbaṁ “tumhākaṁ āvāsaṁ harathā”ti.",
  "tika-vin05t2:14_15": "Sace yāvatatiyaṁ pesite haranti, sādhu.",
  "tika-vin05t2:14_16": "No ce haranti,",
  "tika-vin05t2:14_17": "ṭhapetvā bodhiñca cetiyañca avasesasenāsanāni bhinditabbāni,",
  "tika-vin05t2:14_18": "no ca kho aparibhogaṁ karontehi,",
  "tika-vin05t2:14_19": "paṭipāṭiyā pana chadanagopānasīiṭṭhakādīni apanetvā tesaṁ pesetabbaṁ “tumhākaṁ dabbasambhāre harathā”ti.",
  "tika-vin05t2:14_20": "Sace haranti, sādhu.",
  "tika-vin05t2:14_21": "No ce haranti,",
  "tika-vin05t2:14_22": "atha tesu dabbasambhāresu himavassavātātapādīhi pūtibhūtesu vā corehi vā haṭesu agginā vā daḍḍhesu sīmasāmikā bhikkhū anupavajjā,",
  "tika-vin05t2:14_23": "na labbhā codetuṁ “tumhehi amhākaṁ dabbasambhārā nāsitā”ti vā “tumhākaṁ gīvā”ti vā.",
  "tika-vin05t2:14_24": "Yaṁ pana sīmasāmikehi bhikkhūhi kataṁ,",
  "tika-vin05t2:14_25": "taṁ sukatameva hoti.",
  "tika-vin05t2:14_26": "Yopi bhikkhu bahussuto vinayaññū aññaṁ bhikkhuṁ akappiyaparikkhāraṁ gahetvā vicarantaṁ disvā chindāpeyya vā bhindāpeyya vā,",
  "tika-vin05t2:14_27": "anupavajjo,",
  "tika-vin05t2:14_28": "so neva codetabbo na sāretabbo,",
  "tika-vin05t2:14_29": "na taṁ labbhā vattuṁ “ayaṁ nāma mama parikkhāro tayā nāsito,",
  "tika-vin05t2:14_30": "taṁ me dehī”ti.",
  "tika-vin05t2:15_0": "Iti pāḷimuttakavinayavinicchayasaṅgahe",
  "tika-vin05t2:16_0": "Parikkhāravinicchayakathā samattā."
}