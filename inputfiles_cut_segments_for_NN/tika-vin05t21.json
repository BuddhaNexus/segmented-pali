{
  "tika-vin05t21:0_0": "21. Pavāraṇāvinicchayakathā",
  "tika-vin05t21:1_0": "116.Paṭikkhepapavāraṇāti pañcannaṁ bhojanānaṁ aññataraṁ bhuñjamānena yassa kassaci abhihaṭabhojanassa paṭikkhepasaṅkhātā pavāraṇā.",
  "tika-vin05t21:1_1": "Sā ca na kevalaṁ paṭikkhepamattena hoti,",
  "tika-vin05t21:1_2": "atha kho pañcaṅgavasena.",
  "tika-vin05t21:1_3": "Tatrimāni pañcaṅgāni – asanaṁ, bhojanaṁ,",
  "tika-vin05t21:1_4": "dāyakassa hatthapāse ṭhānaṁ, abhihāro,",
  "tika-vin05t21:1_5": "abhihaṭassa paṭikkhepoti.",
  "tika-vin05t21:1_6": "Tattha asananti vippakatabhojanaṁ,",
  "tika-vin05t21:1_7": "bhuñjamāno cesa puggalo hotīti attho.",
  "tika-vin05t21:1_8": "Bhojananti pavāraṇappahonakaṁ bhojanaṁ,",
  "tika-vin05t21:1_9": "odanādīnañca aññataraṁ paṭikkhipitabbaṁ bhojanaṁ hotīti attho.",
  "tika-vin05t21:1_10": "Dāyakassa hatthapāse ṭhānanti pavāraṇappahonakaṁ bhojanaṁ gaṇhitvā dāyakassa aḍḍhateyyahatthappamāṇe okāse avaṭṭhānaṁ.",
  "tika-vin05t21:1_11": "Abhihāroti hatthapāse ṭhitassa dāyakassa kāyena abhihāro.",
  "tika-vin05t21:1_12": "Abhihaṭassa paṭikkhepoti evaṁ abhihaṭassa kāyena vā vācāya vā paṭikkhepo.",
  "tika-vin05t21:1_13": "Iti imesaṁ pañcannaṁ aṅgānaṁ vasena pavāraṇā hoti.",
  "tika-vin05t21:1_14": "Vuttampi cetaṁ –",
  "tika-vin05t21:2_0": "‘‘Pañcahi, upāli,",
  "tika-vin05t21:2_1": "ākārehi pavāraṇā paññāyati,",
  "tika-vin05t21:2_2": "asanaṁ paññāyati,",
  "tika-vin05t21:2_3": "bhojanaṁ paññāyati,",
  "tika-vin05t21:2_4": "hatthapāse ṭhito,",
  "tika-vin05t21:2_5": "abhiharati,",
  "tika-vin05t21:2_6": "paṭikkhepo paññāyatī’’ti (pari. 428).",
  "tika-vin05t21:3_0": "117.",
  "tika-vin05t21:3_1": "Tatrāyaṁ vinicchayo (pāci. aṭṭha. 238-9) –",
  "tika-vin05t21:3_2": "‘‘asana’’ntiādīsu tāva yaṁ asnāti,",
  "tika-vin05t21:3_3": "yañca bhojanaṁ hatthapāse ṭhitena abhihaṭaṁ paṭikkhipati,",
  "tika-vin05t21:3_4": "taṁ odano kummāso sattu maccho maṁsanti imesaṁ aññatarameva veditabbaṁ.",
  "tika-vin05t21:3_5": "Tattha odano nāma sāli vīhi yavo godhumo kaṅgu varako kudrūsakoti sattannaṁ dhaññānaṁ taṇḍulehi nibbatto.",
  "tika-vin05t21:3_6": "Tatra sālīti antamaso nīvāraṁ upādāya sabbāpi sālijāti.",
  "tika-vin05t21:3_7": "Vīhīti sabbāpi vīhijāti.",
  "tika-vin05t21:3_8": "Yavagodhumesu bhedo natthi.",
  "tika-vin05t21:3_9": "Kaṅgūti setarattakāḷabhedā sabbāpi kaṅgujāti.",
  "tika-vin05t21:3_10": "Varakoti antamaso varakacorakaṁ upādāya sabbāpi setavaṇṇā varakajāti.",
  "tika-vin05t21:3_11": "Kudrūsakoti kāḷakudrūsako ceva sāmākādibhedā ca sabbāpi tiṇadhaññajāti.",
  "tika-vin05t21:3_12": "Nīvāravarakacorakā cettha dhaññānulomāti vadanti,",
  "tika-vin05t21:3_13": "dhaññāni hontu dhaññānulomāni vā,",
  "tika-vin05t21:3_14": "etesaṁ vuttappabhedānaṁ sattannaṁ dhaññānaṁ taṇḍule gahetvā ‘‘bhattaṁ pacissāmā’’ti vā ‘‘yāguṁ pacissāmā’’ti",
  "tika-vin05t21:3_15": "vā ‘‘ambilapāyāsādīsu aññataraṁ pacissāmā’’ti vā yaṁ kiñci sandhāya pacantu,",
  "tika-vin05t21:3_16": "sace uṇhaṁ sītalaṁ vā bhuñjantānaṁ bhojanakāle gahitagahitaṭṭhāne odhi paññāyati,",
  "tika-vin05t21:3_17": "odanasaṅgahameva gacchati,",
  "tika-vin05t21:3_18": "pavāraṇaṁ janeti.",
  "tika-vin05t21:3_19": "Sace odhi na paññāyati,",
  "tika-vin05t21:3_20": "yāgusaṅgahaṁ gacchati,",
  "tika-vin05t21:3_21": "pavāraṇaṁ na janeti.",
  "tika-vin05t21:4_0": "Yopi pāyāso vā paṇṇaphalakaḷīramissakā ambilayāgu vā uddhanato otāritamattā abbhuṇhā hoti āvajjitvā pivituṁ sakkā,",
  "tika-vin05t21:4_1": "hatthena gahitokāsepi odhiṁ na dasseti,",
  "tika-vin05t21:4_2": "pavāraṇaṁ na janeti.",
  "tika-vin05t21:4_3": "Sace pana usumāya vigatāya sītalabhūtā ghanabhāvaṁ gacchati,",
  "tika-vin05t21:4_4": "odhiṁ dasseti,",
  "tika-vin05t21:4_5": "puna pavāraṇaṁ janeti,",
  "tika-vin05t21:4_6": "pubbe tanubhāvo na rakkhati.",
  "tika-vin05t21:4_7": "Sacepi dadhitakkādīni āropetvā bahū paṇṇaphalakaḷīre pakkhipitvā muṭṭhimattāpi taṇḍulā pakkhittā honti,",
  "tika-vin05t21:4_8": "bhojanakāle ce odhi paññāyati,",
  "tika-vin05t21:4_9": "pavāraṇaṁ janeti.",
  "tika-vin05t21:4_10": "Ayāguke nimantane ‘‘yāguṁ dassāmā’’ti bhatte udakakañjikakhīrādīni ākiritvā ‘‘yāguṁ gaṇhathā’’ti denti.",
  "tika-vin05t21:4_11": "Kiñcāpi tanuko hoti,",
  "tika-vin05t21:4_12": "pavāraṇaṁ janetiyeva.",
  "tika-vin05t21:4_13": "Sace pana pakkuthitesu udakādīsu pakkhipitvā pacitvā denti,",
  "tika-vin05t21:4_14": "yāgusaṅgahameva gacchati.",
  "tika-vin05t21:4_15": "Yāgusaṅgahaṁ gatepi tasmiṁ vā aññasmiṁ vā yattha macchamaṁsaṁ pakkhipanti,",
  "tika-vin05t21:4_16": "sace sāsapamattampi macchamaṁsakhaṇḍaṁ vā nhāru vā paññāyati,",
  "tika-vin05t21:4_17": "pavāraṇaṁ janeti,",
  "tika-vin05t21:4_18": "suddharasako pana rasakayāgu vā na janeti.",
  "tika-vin05t21:4_19": "Ṭhapetvā vuttadhaññataṇḍule aññehi veṇutaṇḍulādīhi vā kaṇḍamūlaphalehi vā yehi kehici kataṁ bhattampi pavāraṇaṁ na janeti,",
  "tika-vin05t21:4_20": "pageva ghanayāgu.",
  "tika-vin05t21:4_21": "Sace panettha macchamaṁsaṁ pakkhipanti, janeti.",
  "tika-vin05t21:4_22": "Mahāpaccariyaṁ ‘‘pupphiatthāya bhattampi pavāraṇaṁ janetī’’ti vuttaṁ.",
  "tika-vin05t21:4_23": "Pupphiatthāya bhattaṁ nāma pupphikhajjakatthāya kuthitudake pakkhipitvā seditataṇḍulā vuccanti.",
  "tika-vin05t21:4_24": "Sace pana te taṇḍule sukkhāpetvā khādanti, vaṭṭati,",
  "tika-vin05t21:4_25": "neva sattusaṅkhyaṁ,",
  "tika-vin05t21:4_26": "na bhattasaṅkhyaṁ gacchanti.",
  "tika-vin05t21:4_27": "Puna tehi katabhattaṁ pavāretiyeva.",
  "tika-vin05t21:4_28": "Te taṇḍule sappitelādīsu vā pacanti,",
  "tika-vin05t21:4_29": "pūvaṁ vā karonti,",
  "tika-vin05t21:4_30": "na pavārenti.",
  "tika-vin05t21:4_31": "Puthukā vā tāhi katasattubhattādīni vā na pavārenti.",
  "tika-vin05t21:5_0": "Kummāso nāma yavehi katakummāso. Aññehi pana muggādīhi katakummāso pavāraṇaṁ na janeti.",
  "tika-vin05t21:6_0": "Sattu nāma sālivīhiyavehi katasattu.",
  "tika-vin05t21:6_1": "Kaṅguvarakakudrūsakasīsānipi bhajjitvā īsakaṁ koṭṭetvā thuse palāpetvā puna daḷhaṁ koṭṭetvā cuṇṇaṁ karonti.",
  "tika-vin05t21:6_2": "Sacepi taṁ allattā ekabaddhaṁ hoti,",
  "tika-vin05t21:6_3": "sattusaṅgahameva gacchati.",
  "tika-vin05t21:6_4": "Kharapākabhajjitānaṁ vīhīnaṁ taṇḍule koṭṭetvā denti,",
  "tika-vin05t21:6_5": "tampi cuṇṇaṁ sattusaṅgahameva gacchati.",
  "tika-vin05t21:6_6": "Samapākabhajjitānaṁ pana vīhīnaṁ vā vīhipalāsānaṁ vā taṇḍulā bhajjitataṇḍulā eva vā na pavārenti.",
  "tika-vin05t21:6_7": "Tesaṁ pana taṇḍulānaṁ cuṇṇaṁ pavāreti,",
  "tika-vin05t21:6_8": "kharapākabhajjitānaṁ vīhīnaṁ kuṇḍakampi pavāreti.",
  "tika-vin05t21:6_9": "Samapākabhajjitānaṁ pana ātapasukkhānaṁ vā kuṇḍakaṁ na pavāreti.",
  "tika-vin05t21:6_10": "Lājā vā tehi katabhattasattuādīni vā na pavārenti,",
  "tika-vin05t21:6_11": "bhajjitapiṭṭhaṁ vā yaṁ kiñci suddhakhajjakaṁ vā na pavāreti.",
  "tika-vin05t21:6_12": "Macchamaṁsapūritakhajjakaṁ pana sattumodako vā pavāreti.",
  "tika-vin05t21:6_13": "Maccho maṁsañca pākaṭameva.",
  "tika-vin05t21:7_0": "Ayaṁ pana viseso –",
  "tika-vin05t21:7_1": "sace yāguṁ pivantassa yāgusitthamattāneva dve macchakhaṇḍāni vā maṁsakhaṇḍāni vā ekabhājane vā nānābhājane vā denti,",
  "tika-vin05t21:7_2": "tāni ce akhādanto aññaṁ yaṁ kiñci pavāraṇappahonakaṁ paṭikkhipati,",
  "tika-vin05t21:7_3": "na pavāreti.",
  "tika-vin05t21:7_4": "Tato ekaṁ khāditaṁ,",
  "tika-vin05t21:7_5": "ekaṁ hatthe vā patte vā hoti,",
  "tika-vin05t21:7_6": "so ce aññaṁ paṭikkhipati, pavāreti.",
  "tika-vin05t21:7_7": "Dvepi khāditāni honti,",
  "tika-vin05t21:7_8": "mukhe sāsapamattampi avasiṭṭhaṁ natthi,",
  "tika-vin05t21:7_9": "sacepi aññaṁ paṭikkhipati,",
  "tika-vin05t21:7_10": "na pavāreti.",
  "tika-vin05t21:7_11": "Kappiyamaṁsaṁ khādanto kappiyamaṁsaṁ paṭikkhipati, pavāreti.",
  "tika-vin05t21:7_12": "Kappiyamaṁsaṁ khādanto akappiyamaṁsaṁ paṭikkhipati,",
  "tika-vin05t21:7_13": "na pavāreti. Kasmā?",
  "tika-vin05t21:7_14": "Avatthutāya.",
  "tika-vin05t21:7_15": "Yañhi bhikkhuno khādituṁ vaṭṭati,",
  "tika-vin05t21:7_16": "taṁyeva paṭikkhipato pavāraṇā hoti.",
  "tika-vin05t21:7_17": "Idaṁ pana jānanto akappiyattā paṭikkhipati,",
  "tika-vin05t21:7_18": "ajānantopi paṭikkhipitabbaṭṭhāne ṭhitameva paṭikkhipati nāma,",
  "tika-vin05t21:7_19": "tasmā na pavāreti.",
  "tika-vin05t21:7_20": "Sace pana akappiyamaṁsaṁ khādanto kappiyamaṁsaṁ paṭikkhipati, pavāreti. Kasmā?",
  "tika-vin05t21:7_21": "Vatthutāya.",
  "tika-vin05t21:7_22": "Yañhi tena paṭikkhittaṁ,",
  "tika-vin05t21:7_23": "taṁ pavāraṇāya vatthu,",
  "tika-vin05t21:7_24": "yaṁ pana khādati,",
  "tika-vin05t21:7_25": "taṁ kiñcāpi paṭikkhipitabbaṭṭhāne ṭhitaṁ,",
  "tika-vin05t21:7_26": "khādiyamānaṁ pana maṁsabhāvaṁ na jahati,",
  "tika-vin05t21:7_27": "tasmā pavāreti.",
  "tika-vin05t21:7_28": "Akappiyamaṁsaṁ vā khādanto akappiyamaṁsaṁ paṭikkhipati,",
  "tika-vin05t21:7_29": "purimanayeneva na pavāreti.",
  "tika-vin05t21:7_30": "Kappiyamaṁsaṁ vā akappiyamaṁsaṁ vā khādanto pañcannaṁ bhojanānaṁ yaṁ kiñci kappiyabhojanaṁ paṭikkhipati, pavāreti.",
  "tika-vin05t21:7_31": "Kuladūsakavejjakammauttarimanussadhammārocanasāditarūpiyādīhi nibbattaṁ buddhapaṭikuṭṭhaṁ anesanāya uppannaṁ akappiyabhojanaṁ paṭikkhipati,",
  "tika-vin05t21:7_32": "na pavāreti.",
  "tika-vin05t21:7_33": "Kappiyabhojanaṁ vā akappiyabhojanaṁ paṭikkhipati,",
  "tika-vin05t21:7_34": "na pavāreti.",
  "tika-vin05t21:7_35": "Kappiyabhojanaṁ vā akappiyabhojanaṁ vā bhuñjantopi kappiyabhojanaṁ paṭikkhipati, pavāreti.",
  "tika-vin05t21:7_36": "Akappiyabhojanaṁ paṭikkhipati,",
  "tika-vin05t21:7_37": "na pavāretīti sabbattha vuttanayeneva kāraṇaṁ veditabbaṁ.",
  "tika-vin05t21:8_0": "118.",
  "tika-vin05t21:8_1": "Evaṁ ‘‘asana’’ntiādīsu yañca asnāti,",
  "tika-vin05t21:8_2": "yañca bhojanaṁ hatthapāse ṭhitena abhihaṭaṁ paṭikkhipanto pavāraṇaṁ āpajjati,",
  "tika-vin05t21:8_3": "taṁ utvā idāni yathā āpajjati,",
  "tika-vin05t21:8_4": "tassa jānanatthaṁ ayaṁ vinicchayo –",
  "tika-vin05t21:8_5": "asanaṁ bhojananti ettha tāva yena ekasitthampi ajjhohaṭaṁ hoti so sace pattamukhahatthānaṁ yattha katthaci",
  "tika-vin05t21:8_6": "pañcasu bhojanesu ekasmimpi sati aññaṁ pañcasu bhojanesu ekampi paṭikkhipati, pavāreti.",
  "tika-vin05t21:8_7": "Katthaci bhojanaṁ natthi,",
  "tika-vin05t21:8_8": "āmisagandhamattaṁ paññāyati,",
  "tika-vin05t21:8_9": "na pavāreti.",
  "tika-vin05t21:8_10": "Mukhe ca hatthe ca bhojanaṁ natthi,",
  "tika-vin05t21:8_11": "patte atthi,",
  "tika-vin05t21:8_12": "tasmiṁ pana āsane abhuñjitukāmo,",
  "tika-vin05t21:8_13": "vihāraṁ vā pavisitvā bhuñjitukāmo,",
  "tika-vin05t21:8_14": "aññassa vā dātukāmo tasmiṁ ce antare bhojanaṁ paṭikkhipati,",
  "tika-vin05t21:8_15": "na pavāreti. Kasmā?",
  "tika-vin05t21:8_16": "Vippakatabhojanabhāvassa upacchinnattā.",
  "tika-vin05t21:8_17": "‘‘Yopi aññatra gantvā bhuñjitukāmo mukhe bhattaṁ gilitvā sesaṁ ādāya gacchanto antarāmagge aññaṁ bhojanaṁ paṭikkhipati,",
  "tika-vin05t21:8_18": "tassapi pavāraṇā na hotī’’ti mahāpaccariyaṁ vuttaṁ.",
  "tika-vin05t21:8_19": "Yathā ca patte,",
  "tika-vin05t21:8_20": "evaṁ hatthepi.",
  "tika-vin05t21:8_21": "Mukhepi vā vijjamānaṁ bhojanaṁ sace anajjhoharitukāmo hoti,",
  "tika-vin05t21:8_22": "tasmiñca khaṇe aññaṁ paṭikkhipati,",
  "tika-vin05t21:8_23": "na pavāreti.",
  "tika-vin05t21:8_24": "Ekasmiñhi pade vuttaṁ lakkhaṇaṁ sabbattha veditabbaṁ hoti.",
  "tika-vin05t21:8_25": "Apica kurundiyaṁ esa nayo dassitoyeva.",
  "tika-vin05t21:8_26": "Vuttañhi tattha ‘‘mukhe bhattaṁ gilitaṁ,",
  "tika-vin05t21:8_27": "hatthe bhattaṁ vighāsādassa dātukāmo,",
  "tika-vin05t21:8_28": "patte bhattaṁ bhikkhussa dātukāmo,",
  "tika-vin05t21:8_29": "sace tasmiṁ khaṇe paṭikkhipati,",
  "tika-vin05t21:8_30": "na pavāretī’’ti.",
  "tika-vin05t21:9_0": "Hatthapāse ṭhitoti ettha pana sace bhikkhu nisinno hoti,",
  "tika-vin05t21:9_1": "āsanassa pacchimantato paṭṭhāya,",
  "tika-vin05t21:9_2": "sace ṭhito,",
  "tika-vin05t21:9_3": "paṇhiantato paṭṭhāya,",
  "tika-vin05t21:9_4": "sace nipanno,",
  "tika-vin05t21:9_5": "yena passena nipanno,",
  "tika-vin05t21:9_6": "tassa pārimantato paṭṭhāya,",
  "tika-vin05t21:9_7": "dāyakassa nisinnassa vā ṭhitassa vā nipannassa vā ṭhapetvā pasāritahatthaṁ yaṁ āsannataraṁ aṅgaṁ,",
  "tika-vin05t21:9_8": "tassa orimantena paricchinditvā aḍḍhateyyahattho ‘‘hatthapāso’’ti veditabbo.",
  "tika-vin05t21:9_9": "Tasmiṁ ṭhatvā abhihaṭaṁ paṭikkhipantasseva pavāraṇā hoti,",
  "tika-vin05t21:9_10": "na tato paraṁ.",
  "tika-vin05t21:10_0": "Abhiharatīti hatthapāsabbhantare ṭhito gahaṇatthaṁ upanāmeti.",
  "tika-vin05t21:10_1": "Sace pana anantaranisinnopi bhikkhu hatthe vā ūrūsu vā ādhārake vā ṭhitaṁ pattaṁ anabhiharitvā ‘‘bhattaṁ gaṇhāhī’’ti vadati,",
  "tika-vin05t21:10_2": "taṁ paṭikkhipato pavāraṇā natthi.",
  "tika-vin05t21:10_3": "Bhattapacchiṁ ānetvā purato bhūmiyaṁ ṭhapetvā ‘‘gaṇhāhī’’ti vuttepi eseva nayo.",
  "tika-vin05t21:10_4": "Īsakaṁ pana uddharitvā vā apanāmetvā vā ‘‘gaṇhathā’’ti vutte paṭikkhipato pavāraṇā hoti.",
  "tika-vin05t21:10_5": "Therāsane nisinno thero dūre nisinnassa daharabhikkhussa pattaṁ pesetvā ‘‘ito odanaṁ gaṇhāhī’’ti vadati,",
  "tika-vin05t21:10_6": "gaṇhitvā pana gato tuṇhī tiṭṭhati,",
  "tika-vin05t21:10_7": "daharo ‘‘alaṁ mayha’’nti paṭikkhipati,",
  "tika-vin05t21:10_8": "na pavāreti. Kasmā?",
  "tika-vin05t21:10_9": "Therassa dūrabhāvato dūtassa ca anabhiharaṇato.",
  "tika-vin05t21:10_10": "Sace pana gahetvā āgato bhikkhu ‘‘idaṁ bhattaṁ gaṇhā’’ti vadati,",
  "tika-vin05t21:10_11": "taṁ paṭikkhipato pavāraṇā hoti.",
  "tika-vin05t21:10_12": "Parivesanāyaeko ekena hatthena odanapacchiṁ,",
  "tika-vin05t21:10_13": "ekena kaṭacchuṁ gahetvā bhikkhuṁ parivisati,",
  "tika-vin05t21:10_14": "tatra ce añño āgantvā ‘‘ahaṁ pacchiṁ dhāressāmi,",
  "tika-vin05t21:10_15": "tvaṁ odanaṁ dehī’’ti vatvā gahitamattameva karoti,",
  "tika-vin05t21:10_16": "parivesako eva pana taṁ dhāreti,",
  "tika-vin05t21:10_17": "tasmā sā abhihaṭāva hoti,",
  "tika-vin05t21:10_18": "tato dātukāmatāya gaṇhantaṁ paṭikkhipantassa pavāraṇā hoti.",
  "tika-vin05t21:10_19": "Sace pana parivesakena phuṭṭhamattāva hoti,",
  "tika-vin05t21:10_20": "itarova naṁ dhāreti,",
  "tika-vin05t21:10_21": "tato dātukāmatāya gaṇhantaṁ paṭikkhipantassa pavāraṇā na hoti,",
  "tika-vin05t21:10_22": "kaṭacchunā uddhaṭabhatte pana hoti.",
  "tika-vin05t21:10_23": "Kaṭacchunā abhihāroyeva hi tassa abhihāro.",
  "tika-vin05t21:10_24": "‘‘Dvinnaṁ samabhārepi paṭikkhipanto pavāretiyevā’’ti mahāpaccariyaṁ vuttaṁ.",
  "tika-vin05t21:10_25": "Anantarassa bhikkhuno bhatte dīyamāne itaro pattaṁ hatthena pidahati,",
  "tika-vin05t21:10_26": "pavāraṇā natthi. Kasmā?",
  "tika-vin05t21:10_27": "Aññassa abhihaṭe paṭikkhittattā.",
  "tika-vin05t21:11_0": "Paṭikkhepo paññāyatīti ettha vācāya abhihaṭaṁ paṭikkhipato pavāraṇā natthi,",
  "tika-vin05t21:11_1": "kāyena abhihaṭaṁ pana yena kenaci ākārena kāyena vā vācāya vā paṭikkhipantassa pavāraṇā hotīti veditabbo.",
  "tika-vin05t21:11_2": "Tatra kāyena paṭikkhepo nāma aṅguliṁ vā hatthaṁ vā makkhikābījaniṁ vā cīvarakaṇṇaṁ vā cāleti,",
  "tika-vin05t21:11_3": "bhamukāya vā ākāraṁ karoti,",
  "tika-vin05t21:11_4": "kuddho vā oloketi.",
  "tika-vin05t21:11_5": "Vācāya paṭikkhepo nāma ‘‘ala’’nti vā ‘‘na gaṇhāmī’’ti vā ‘‘mā ākirā’’ti vā ‘‘apagacchā’’ti vā vadati.",
  "tika-vin05t21:11_6": "Evaṁ yena kenaci ākārena kāyena vā vācāya vā paṭikkhitte pavāraṇā hoti.",
  "tika-vin05t21:12_0": "119.",
  "tika-vin05t21:12_1": "Eko abhihaṭe bhatte pavāraṇāya bhīto hatthe apanetvā punappunaṁ patte odanaṁ ākirantaṁ ‘‘ākira ākira,",
  "tika-vin05t21:12_2": "koṭṭetvā koṭṭetvā pūrehī’’ti vadati,",
  "tika-vin05t21:12_3": "ettha kathanti?",
  "tika-vin05t21:12_4": "Mahāsumatthero tāva ‘‘anākiraṇatthāya vuttattā pavāraṇā hotī’’ti āha.",
  "tika-vin05t21:12_5": "Mahāpadumatthero pana ‘‘ākira pūrehīti vadantassa nāma kassaci pavāraṇā atthī’’ti vatvā ‘‘na pavāretī’’ti āha.",
  "tika-vin05t21:13_0": "Aparo bhattaṁ abhiharantaṁ bhikkhuṁ sallakkhetvā ‘‘kiṁ, āvuso,",
  "tika-vin05t21:13_1": "itopi kiñci gaṇhissasi,",
  "tika-vin05t21:13_2": "dammi te kiñcī’’ti āha,",
  "tika-vin05t21:13_3": "tatrāpi ‘‘evaṁ nāgamissatīti vuttattā pavāraṇā hotī’’ti mahāsumatthero āha.",
  "tika-vin05t21:13_4": "Mahāpadumatthero pana ‘‘gaṇhissasīti vadantassa nāma kassaci pavāraṇā atthī’’ti vatvā ‘‘na pavāretī’’ti āha.",
  "tika-vin05t21:14_0": "Eko samaṁsakaṁ rasaṁ abhiharitvā ‘‘rasaṁ gaṇhathā’’ti vadati,",
  "tika-vin05t21:14_1": "taṁ sutvā paṭikkhipato pavāraṇā natthi.",
  "tika-vin05t21:14_2": "‘‘Macchamaṁsarasa’’nti vutte paṭikkhipato pavāraṇā hoti,",
  "tika-vin05t21:14_3": "‘‘idaṁ gaṇhathā’’ti vuttepi hotiyeva.",
  "tika-vin05t21:14_4": "Maṁsaṁ visuṁ katvā ‘‘maṁsarasaṁ gaṇhathā’’ti vadati,",
  "tika-vin05t21:14_5": "‘‘tattha ce sāsapamattampi maṁsakhaṇḍaṁ atthi,",
  "tika-vin05t21:14_6": "taṁ paṭikkhipato pavāraṇā hoti.",
  "tika-vin05t21:14_7": "Sace pana parissāvito hoti,",
  "tika-vin05t21:14_8": "vaṭṭatī’’ti abhayatthero āha.",
  "tika-vin05t21:15_0": "Maṁsarasena āpucchantaṁ mahāthero ‘‘muhuttaṁ āgamehī’’ti vatvā ‘‘thālakaṁ, āvuso,",
  "tika-vin05t21:15_1": "āharā’’ti āha,",
  "tika-vin05t21:15_2": "ettha kathanti?",
  "tika-vin05t21:15_3": "Mahāsumatthero tāva ‘‘abhihārakassa gamanaṁ upacchinnaṁ,",
  "tika-vin05t21:15_4": "tasmā pavāretī’’ti āha.",
  "tika-vin05t21:15_5": "Mahāpadumatthero pana ‘‘ayaṁ kuhiṁ gacchati,",
  "tika-vin05t21:15_6": "kīdisaṁ etassa gamanaṁ,",
  "tika-vin05t21:15_7": "gaṇhantassapi nāma kassaci pavāraṇā atthī’’ti vatvā ‘‘na pavāretī’’ti āha.",
  "tika-vin05t21:16_0": "Kaḷīrapanasādīhi missetvā maṁsaṁ pacanti,",
  "tika-vin05t21:16_1": "taṁ gahetvā ‘‘kaḷīrasūpaṁ gaṇhatha,",
  "tika-vin05t21:16_2": "panasabyañjanaṁ gaṇhathā’’ti vadanti,",
  "tika-vin05t21:16_3": "evampi na pavāreti. Kasmā?",
  "tika-vin05t21:16_4": "Apavāraṇārahassa nāmena vuttattā.",
  "tika-vin05t21:16_5": "Sace pana ‘‘macchasūpaṁ maṁsasūpa’’nti vā ‘‘idaṁ gaṇhathā’’ti vā vadanti, pavāreti,",
  "tika-vin05t21:16_6": "maṁsakarambako nāma hoti.",
  "tika-vin05t21:16_7": "Taṁ dātukāmopi ‘‘karambakaṁ gaṇhathā’’ti vadati, vaṭṭati,",
  "tika-vin05t21:16_8": "na pavāreti,",
  "tika-vin05t21:16_9": "‘‘maṁsakarambaka’’nti vā ‘‘ida’’nti vā vutte pana pavāreti.",
  "tika-vin05t21:16_10": "Esa nayo sabbesu macchamaṁsamissakesu.",
  "tika-vin05t21:17_0": "120.",
  "tika-vin05t21:17_1": "‘‘Yo pana nimantane bhuñjamāno maṁsaṁ abhihaṭaṁ ‘uddissakata’nti maññamāno paṭikkhipati,",
  "tika-vin05t21:17_2": "pavāritova hotī’’ti mahāpaccariyaṁ vuttaṁ.",
  "tika-vin05t21:17_3": "Missakakathā pana kurundiyaṁ suṭṭhu vuttā.",
  "tika-vin05t21:17_4": "Evañhi tattha vuttaṁ –",
  "tika-vin05t21:17_5": "piṇḍacāriko bhikkhu bhattamissakaṁ yāguṁ āharitvā ‘‘yāguṁ gaṇhathā’’ti vadati,",
  "tika-vin05t21:17_6": "na pavāreti,",
  "tika-vin05t21:17_7": "‘‘bhattaṁ gaṇhathā’’ti vutte pavāreti. Kasmā?",
  "tika-vin05t21:17_8": "Yenāpucchito,",
  "tika-vin05t21:17_9": "tassa atthitāya.",
  "tika-vin05t21:17_10": "Ayamettha adhippāyo –",
  "tika-vin05t21:17_11": "‘‘yāgumissakaṁ gaṇhathā’’ti vadati,",
  "tika-vin05t21:17_12": "tatra ce yāgu bahutarā vā hoti samasamā vā,",
  "tika-vin05t21:17_13": "na pavāreti.",
  "tika-vin05t21:17_14": "Yāgu mandā,",
  "tika-vin05t21:17_15": "bhattaṁ bahutaraṁ, pavāreti.",
  "tika-vin05t21:17_16": "Idañca sabbaaṭṭhakathāsu vuttattā na sakkā paṭikkhipituṁ,",
  "tika-vin05t21:17_17": "kāraṇaṁ panettha duddasaṁ.",
  "tika-vin05t21:17_18": "‘‘Bhattamissakaṁ gaṇhathā’’ti vadati,",
  "tika-vin05t21:17_19": "bhattaṁ bahutaraṁ vā samaṁ vā appataraṁ vā hoti,",
  "tika-vin05t21:17_20": "pavāretiyeva .",
  "tika-vin05t21:17_21": "Bhattaṁ vā yāguṁ vā anāmasitvā ‘‘missakaṁ gaṇhathā’’ti vadati,",
  "tika-vin05t21:17_22": "tatra ce bhattaṁ bahutaraṁ vā samakaṁ vā hoti, pavāreti,",
  "tika-vin05t21:17_23": "appataraṁ na pavāreti,",
  "tika-vin05t21:17_24": "idañca karambakena na samānetabbaṁ.",
  "tika-vin05t21:17_25": "Karambako hi maṁsamissakopi hoti amaṁsamissakopi,",
  "tika-vin05t21:17_26": "tasmā karambakanti vutte pavāraṇā natthi,",
  "tika-vin05t21:17_27": "idaṁ pana bhattamissakameva.",
  "tika-vin05t21:17_28": "Ettha vuttanayeneva pavāraṇā hoti.",
  "tika-vin05t21:17_29": "Bahurase bhatte rasaṁ,",
  "tika-vin05t21:17_30": "bahukhīre khīraṁ,",
  "tika-vin05t21:17_31": "bahusappimhi ca pāyāse sappiṁ gaṇhathāti visuṁ katvā deti,",
  "tika-vin05t21:17_32": "taṁ paṭikkhipato pavāraṇā natthi.",
  "tika-vin05t21:18_0": "Yo pana gacchanto pavāreti,",
  "tika-vin05t21:18_1": "so gacchantova bhuñjituṁ labhati.",
  "tika-vin05t21:18_2": "Kaddamaṁ vā udakaṁ vā patvā ṭhitena atirittaṁ kāretabbaṁ.",
  "tika-vin05t21:18_3": "Sace antarā nadī pūrā hoti,",
  "tika-vin05t21:18_4": "nadītīre gumbaṁ anupariyāyantena bhuñjitabbaṁ.",
  "tika-vin05t21:18_5": "Atha nāvā vā setu vā atthi,",
  "tika-vin05t21:18_6": "taṁ abhiruhitvāpi caṅkamanteneva bhuñjitabbaṁ,",
  "tika-vin05t21:18_7": "gamanaṁ na upacchinditabbaṁ.",
  "tika-vin05t21:18_8": "Yāne vā hatthiassapiṭṭhe vā candamaṇḍale vā sūriyamaṇḍale vā nisīditvā pavāritena yāva majjhanhikaṁ,",
  "tika-vin05t21:18_9": "tāva tesu gacchantesupi nisinneneva bhuñjitabbaṁ.",
  "tika-vin05t21:18_10": "Yo ṭhito pavāreti,",
  "tika-vin05t21:18_11": "ṭhiteneva,",
  "tika-vin05t21:18_12": "yo nisinno pavāreti,",
  "tika-vin05t21:18_13": "nisinneneva paribhuñjitabbaṁ,",
  "tika-vin05t21:18_14": "taṁ taṁ iriyāpathaṁ vikopentena atirittaṁ kāretabbaṁ.",
  "tika-vin05t21:18_15": "Yo ukkuṭiko nisīditvā pavāreti,",
  "tika-vin05t21:18_16": "tena ukkuṭikeneva bhuñjitabbaṁ.",
  "tika-vin05t21:18_17": "Tassa pana heṭṭhā palālapīṭhaṁ vā kiñci vā nisīdanakaṁ dātabbaṁ.",
  "tika-vin05t21:18_18": "Pīṭhake nisīditvā pavāritena āsanaṁ acāletvāva catasso disā parivattantena bhuñjituṁ labbhati.",
  "tika-vin05t21:18_19": "Mañce nisīditvā pavāritena ito vā etto vā sañcarituṁ na labbhati.",
  "tika-vin05t21:18_20": "Sace pana naṁ saha mañcena ukkhipitvā aññatra nenti, vaṭṭati.",
  "tika-vin05t21:18_21": "Nipajjitvā pavāritena nipanneneva paribhuñjitabbaṁ.",
  "tika-vin05t21:18_22": "Parivattantena yena passena nipanno,",
  "tika-vin05t21:18_23": "tassa ṭhānaṁ nātikkametabbaṁ.",
  "tika-vin05t21:19_0": "121.",
  "tika-vin05t21:19_1": "Pavāritena pana kiṁkātabbanti?",
  "tika-vin05t21:19_2": "Yena iriyāpathena pavārito hoti,",
  "tika-vin05t21:19_3": "taṁ vikopetvā aññena iriyāpathena ce bhuñjati,",
  "tika-vin05t21:19_4": "atirittaṁ kārāpetvā bhuñjitabbaṁ.",
  "tika-vin05t21:19_5": "Anatirittaṁ pana yaṁ kiñci yāvakālikasaṅgahitaṁ khādanīyaṁ vā bhojanīyaṁ vā khādati vā bhuñjati vā,",
  "tika-vin05t21:19_6": "ajjhohāre ajjhohāre pācittiyaṁ.",
  "tika-vin05t21:20_0": "Tattha anatirittaṁ nāma nātirittaṁ,",
  "tika-vin05t21:20_1": "na adhikanti attho.",
  "tika-vin05t21:20_2": "Taṁ pana yasmā kappiyakatādīhi sattahi vinayakammākārehi akataṁ vā gilānassa anadhikaṁ vā hoti,",
  "tika-vin05t21:20_3": "tasmā padabhājane vuttaṁ –",
  "tika-vin05t21:21_0": "‘‘Anatirittaṁ nāma akappiyakataṁ hoti,",
  "tika-vin05t21:21_1": "appaṭiggahitakataṁ hoti,",
  "tika-vin05t21:21_2": "anuccāritakataṁ hoti,",
  "tika-vin05t21:21_3": "ahatthapāse kataṁ hoti,",
  "tika-vin05t21:21_4": "abhuttāvinā kataṁ hoti,",
  "tika-vin05t21:21_5": "bhuttāvinā ca pavāritena āsanā vuṭṭhitena kataṁ hoti,",
  "tika-vin05t21:21_6": "‘alametaṁ sabba’nti avuttaṁ hoti,",
  "tika-vin05t21:21_7": "na gilānātirittaṁ hoti,",
  "tika-vin05t21:21_8": "etaṁ anatirittaṁ nāmā’’ti (pāci. 239).",
  "tika-vin05t21:22_0": "Tattha akappiyakatanti yaṁ tattha phalaṁ vā kandamūlādiṁ vā pañcahi samaṇakappehi kappiyaṁ akataṁ,",
  "tika-vin05t21:22_1": "yañca akappiyamaṁsaṁ vā akappiyabhojanaṁ vā,",
  "tika-vin05t21:22_2": "etaṁ akappiyaṁ nāma.",
  "tika-vin05t21:22_3": "Taṁ akappiyaṁ ‘‘alametaṁ sabba’’nti evaṁ atirittaṁ katampi ‘‘akappiyakata’’nti veditabbaṁ.",
  "tika-vin05t21:22_4": "Appaṭiggahitakatanti bhikkhunā appaṭiggahitaṁyeva purimanayena atirittaṁ kataṁ.",
  "tika-vin05t21:22_5": "Anuccāritakatanti kappiyaṁ kāretuṁ āgatena bhikkhunā īsakampi anukkhittaṁ vā anapanāmitaṁ vā kataṁ.",
  "tika-vin05t21:22_6": "Ahatthapāse katanti kappiyaṁ kāretuṁ āgatassa hatthapāsato bahi ṭhitena kataṁ.",
  "tika-vin05t21:22_7": "Abhuttāvinā katanti yo ‘‘alametaṁ sabba’’nti atirittaṁ karoti,",
  "tika-vin05t21:22_8": "tena pavāraṇappahonakabhojanaṁ abhuttena kataṁ.",
  "tika-vin05t21:22_9": "Bhuttāvinā pavāritena āsanā vuṭṭhitena katanti idaṁ uttānameva.",
  "tika-vin05t21:22_10": "‘‘Alametaṁ sabba’’nti avuttanti vacībhedaṁ katvā evaṁ avuttaṁ hoti.",
  "tika-vin05t21:22_11": "Iti imehi sattahi vinayakammākārehi yaṁ atirittaṁ kappiyaṁ akataṁ,",
  "tika-vin05t21:22_12": "yañca na gilānātirittaṁ,",
  "tika-vin05t21:22_13": "tadubhayampi ‘‘anatiritta’’nti veditabbaṁ.",
  "tika-vin05t21:23_0": "122. Atirittaṁ pana tasseva paṭipakkhanayena veditabbaṁ. Teneva vuttaṁ padabhājane –",
  "tika-vin05t21:24_0": "‘‘Atirittaṁ nāma kappiyakataṁ hoti,",
  "tika-vin05t21:24_1": "paṭiggahitakataṁ hoti,",
  "tika-vin05t21:24_2": "uccāritakataṁ hoti,",
  "tika-vin05t21:24_3": "hatthapāse kataṁ hoti,",
  "tika-vin05t21:24_4": "bhuttāvinā kataṁ hoti,",
  "tika-vin05t21:24_5": "bhuttāvinā pavāritena āsanā avuṭṭhitena kataṁ hoti,",
  "tika-vin05t21:24_6": "‘alametaṁ sabba’nti vuttaṁ hoti,",
  "tika-vin05t21:24_7": "gilānātirittaṁ hoti,",
  "tika-vin05t21:24_8": "etaṁ atirittaṁ nāmā’’ti (pāci. 239).",
  "tika-vin05t21:25_0": "Apicettha bhuttāvinā kataṁ hotīti anantaranisinnassa sabhāgassa bhikkhuno pattato ekampi sitthaṁ vā maṁsahīraṁ",
  "tika-vin05t21:25_1": "vā khāditvā katampi ‘‘bhuttāvināva kataṁ hotī’’ti veditabbaṁ.",
  "tika-vin05t21:25_2": "Āsanā avuṭṭhitenāti ettha pana asammohatthaṁ ayaṁ vinicchayo –",
  "tika-vin05t21:25_3": "dve bhikkhū pātoyeva bhuñjamānā pavāritā honti,",
  "tika-vin05t21:25_4": "ekena tattheva nisīditabbaṁ,",
  "tika-vin05t21:25_5": "itarena niccabhattaṁ vā salākabhattaṁ vā ānetvā upaḍḍhaṁ tassa bhikkhuno patte ākiritvā hatthaṁ dhovitvā",
  "tika-vin05t21:25_6": "sesaṁ tena bhikkhunā kappiyaṁ kārāpetvā bhuñjitabbaṁ. Kasmā?",
  "tika-vin05t21:25_7": "Yañhi tassa hatthe laggaṁ,",
  "tika-vin05t21:25_8": "taṁ akappiyaṁ hoti.",
  "tika-vin05t21:25_9": "Sace pana paṭhamaṁ nisinno bhikkhu sayameva tassa pattato hatthena gaṇhāti,",
  "tika-vin05t21:25_10": "hatthadhovanakiccaṁ natthi.",
  "tika-vin05t21:25_11": "Sace pana evaṁ ‘kappiyaṁ kāretvā bhuñjantassa puna kiñci byañjanaṁ vā khādanīyaṁ vā patte ākira’nti yena paṭhamaṁ kappiyaṁ kataṁ hoti,",
  "tika-vin05t21:25_12": "so puna kātuṁ na labhati.",
  "tika-vin05t21:25_13": "Yena akataṁ,",
  "tika-vin05t21:25_14": "tena kātabbaṁ,",
  "tika-vin05t21:25_15": "yañca akataṁ,",
  "tika-vin05t21:25_16": "taṁ kātabbaṁ.",
  "tika-vin05t21:25_17": "Yena akatanti aññena bhikkhunā yena paṭhamaṁ na kataṁ,",
  "tika-vin05t21:25_18": "tena kātabbaṁ.",
  "tika-vin05t21:25_19": "Yañca akatanti yena paṭhamaṁ kappiyaṁ kataṁ,",
  "tika-vin05t21:25_20": "tenapi yaṁ akataṁ,",
  "tika-vin05t21:25_21": "taṁ kātabbaṁ.",
  "tika-vin05t21:25_22": "Paṭhamabhājane pana kātuṁ na labbhati.",
  "tika-vin05t21:25_23": "Tattha hi kariyamāne paṭhamaṁ katena saddhiṁ kataṁ hoti,",
  "tika-vin05t21:25_24": "tasmā aññasmiṁ bhājane kātuṁ vaṭṭatīti adhippāyo.",
  "tika-vin05t21:25_25": "Evaṁ kataṁ pana tena bhikkhunā paṭhamaṁ katena saddhiṁ bhuñjituṁ vaṭṭati.",
  "tika-vin05t21:26_0": "Kappiyaṁ karontena ca na kevalaṁ patteyeva,",
  "tika-vin05t21:26_1": "kuṇḍepi pacchiyampi yattha katthaci purato ṭhapetvā onāmitabhājane kātabbaṁ.",
  "tika-vin05t21:26_2": "Taṁ sace bhikkhusataṁ pavāritaṁ hoti,",
  "tika-vin05t21:26_3": "sabbesaṁ bhuñjituṁ vaṭṭati,",
  "tika-vin05t21:26_4": "appavāritānampi vaṭṭati.",
  "tika-vin05t21:26_5": "Yena pana kappiyaṁ kataṁ,",
  "tika-vin05t21:26_6": "tassa na vaṭṭati.",
  "tika-vin05t21:26_7": "Sacepi pavāretvā piṇḍāya paviṭṭhaṁ bhikkhuṁ pattaṁ gahetvā avassaṁ bhuñjanake maṅgalanimantane nisīdāpenti,",
  "tika-vin05t21:26_8": "atirittaṁ kārāpetvāva bhuñjitabbaṁ.",
  "tika-vin05t21:26_9": "Sace tattha añño bhikkhu natthi,",
  "tika-vin05t21:26_10": "āsanasālaṁ vā vihāraṁ vā pattaṁ pesetvā kāretabbaṁ,",
  "tika-vin05t21:26_11": "kappiyaṁ karontena pana anupasampannassa hatthe ṭhitaṁ na kātabbaṁ.",
  "tika-vin05t21:26_12": "Sace āsanasālāyaṁ abyatto bhikkhu hoti,",
  "tika-vin05t21:26_13": "sayaṁ gantvā kappiyaṁ kārāpetvā ānetvā bhuñjitabbaṁ.",
  "tika-vin05t21:27_0": "Gilānātirittanti ettha na kevalaṁ yaṁ gilānassa bhuttāvasesaṁ hoti,",
  "tika-vin05t21:27_1": "taṁ gilānātirittaṁ,",
  "tika-vin05t21:27_2": "atha kho yaṁ kiñci gilānaṁ uddissa ‘‘ajja vā yadā vā icchati,",
  "tika-vin05t21:27_3": "tadā khādissatī’’ti āhaṭaṁ,",
  "tika-vin05t21:27_4": "taṁ sabbaṁ gilānātirittanti veditabbaṁ.",
  "tika-vin05t21:27_5": "Yāmakālikaṁ pana sattāhakālikaṁ yāvajīvikaṁ vā yaṁ kiñci anatirittaṁ āhāratthāya paribhuñjantassa ajjhohāre ajjhohāre dukkaṭaṁ.",
  "tika-vin05t21:27_6": "Sace pana yāmakālikādīni āmisasaṁsaṭṭhāni honti,",
  "tika-vin05t21:27_7": "āhāratthāyapi anāhāratthāyapi paṭiggahetvā ajjhoharantassa pācittiyameva,",
  "tika-vin05t21:27_8": "asaṁsaṭṭhāni pana sati paccaye bhuñjantassa anāpatti.",
  "tika-vin05t21:28_0": "Iti pāḷimuttakavinayavinicchayasaṅgahe",
  "tika-vin05t21:29_0": "Pavāraṇāvinicchayakathā samattā."
}