{
  "mn100:0.1_0": "Majjhima Nikāya 100 ",
  "mn100:0.2_0": "Saṅgāravasutta ",
  "mn100:1.1_0": "Evaṁ me sutaṁ—",
  "mn100:1.2_0": "ekaṁ samayaṁ bhagavā kosalesu cārikaṁ carati mahatā bhikkhusaṅghena saddhiṁ. ",
  "mn100:2.1_0": "Tena kho pana samayena dhanañjānī nāma brāhmaṇī cañcalikappe paṭivasati abhippasannā buddhe ca dhamme ca saṅghe ca. ",
  "mn100:2.2_0": "Atha kho dhanañjānī brāhmaṇī upakkhalitvā tikkhattuṁ udānaṁ udānesi: ",
  "mn100:2.3_0": "“Namo tassa bhagavato arahato sammāsambuddhassa. ",
  "mn100:2.4_0": "Namo tassa bhagavato arahato sammāsambuddhassa. ",
  "mn100:2.5_0": "Namo tassa bhagavato arahato sammāsambuddhassā”ti. ",
  "mn100:3.1_0": "Tena kho pana samayena saṅgāravo nāma māṇavo cañcalikappe paṭivasati tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ, padako, veyyākaraṇo,",
  "mn100:3.1_1": "lokāyatamahāpurisalakkhaṇesu anavayo.",
  "mn100:3.2_0": "Assosi kho saṅgāravo māṇavo dhanañjāniyā brāhmaṇiyā evaṁ vācaṁ bhāsamānāya. ",
  "mn100:3.3_0": "Sutvā dhanañjāniṁ brāhmaṇiṁ etadavoca: ",
  "mn100:3.4_0": "“avabhūtāva ayaṁ dhanañjānī brāhmaṇī,",
  "mn100:3.4_1": "parabhūtāva ayaṁ dhanañjānī brāhmaṇī,",
  "mn100:3.4_2": "vijjamānānaṁ tevijjānaṁ brāhmaṇānaṁ,",
  "mn100:3.4_3": "atha ca pana tassa muṇḍakassa samaṇakassa vaṇṇaṁ bhāsissatī”ti.",
  "mn100:3.5_0": "“Na hi pana tvaṁ, tāta bhadramukha,",
  "mn100:3.5_1": "tassa bhagavato sīlapaññāṇaṁ jānāsi.",
  "mn100:3.6_0": "Sace tvaṁ, tāta bhadramukha,",
  "mn100:3.6_1": "tassa bhagavato sīlapaññāṇaṁ jāneyyāsi, na tvaṁ, tāta bhadramukha,",
  "mn100:3.6_2": "taṁ bhagavantaṁ akkositabbaṁ paribhāsitabbaṁ maññeyyāsī”ti.",
  "mn100:3.7_0": "“Tena hi, bhoti,",
  "mn100:3.7_1": "yadā samaṇo gotamo cañcalikappaṁ anuppatto hoti atha me āroceyyāsī”ti.",
  "mn100:3.8_0": "“Evaṁ,",
  "mn100:3.8_1": "bhadramukhā”ti kho dhanañjānī brāhmaṇī saṅgāravassa māṇavassa paccassosi.",
  "mn100:4.1_0": "Atha kho bhagavā kosalesu anupubbena cārikaṁ caramāno yena cañcalikappaṁ tadavasari. ",
  "mn100:4.2_0": "Tatra sudaṁ bhagavā cañcalikappe viharati todeyyānaṁ brāhmaṇānaṁ ambavane. ",
  "mn100:5.1_0": "Assosi kho dhanañjānī brāhmaṇī:",
  "mn100:5.1_1": "“bhagavā kira cañcalikappaṁ anuppatto,",
  "mn100:5.1_2": "cañcalikappe viharati todeyyānaṁ brāhmaṇānaṁ ambavane”ti.",
  "mn100:5.2_0": "Atha kho dhanañjānī brāhmaṇī yena saṅgāravo māṇavo tenupasaṅkami;",
  "mn100:5.2_1": "upasaṅkamitvā saṅgāravaṁ māṇavaṁ etadavoca:",
  "mn100:5.3_0": "“ayaṁ, tāta bhadramukha,",
  "mn100:5.3_1": "so bhagavā cañcalikappaṁ anuppatto,",
  "mn100:5.3_2": "cañcalikappe viharati todeyyānaṁ brāhmaṇānaṁ ambavane.",
  "mn100:5.4_0": "Yassadāni, tāta bhadramukha, kālaṁ maññasī”ti. ",
  "mn100:5.5_0": "“Evaṁ,",
  "mn100:5.5_1": "bho”ti kho saṅgāravo māṇavo dhanañjāniyā brāhmaṇiyā paṭissutvā yena bhagavā tenupasaṅkami;",
  "mn100:5.5_2": "upasaṅkamitvā bhagavatā saddhiṁ sammodi.",
  "mn100:5.6_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn100:5.6_1": "Ekamantaṁ nisinno kho saṅgāravo māṇavo bhagavantaṁ etadavoca:",
  "mn100:6.1_0": "“Santi kho, bho gotama,",
  "mn100:6.1_1": "eke samaṇabrāhmaṇā diṭṭhadhammābhiññāvosānapāramippattā, ādibrahmacariyaṁ paṭijānanti.",
  "mn100:6.2_0": "Tatra, bho gotama,",
  "mn100:6.2_1": "ye te samaṇabrāhmaṇā diṭṭhadhammābhiññāvosānapāramippattā,",
  "mn100:6.2_2": "ādibrahmacariyaṁ paṭijānanti,",
  "mn100:6.2_3": "tesaṁ bhavaṁ gotamo katamo”ti?",
  "mn100:7.1_0": "“Diṭṭhadhammābhiññāvosānapāramippattānaṁ,",
  "mn100:7.1_1": "ādibrahmacariyaṁ paṭijānantānampi kho ahaṁ, bhāradvāja, vemattaṁ vadāmi.",
  "mn100:7.2_0": "Santi, bhāradvāja, eke samaṇabrāhmaṇā anussavikā. ",
  "mn100:7.3_0": "Te anussavena diṭṭhadhammābhiññāvosānapāramippattā, ādibrahmacariyaṁ paṭijānanti; ",
  "mn100:7.4_0": "seyyathāpi brāhmaṇā tevijjā. ",
  "mn100:7.5_0": "Santi pana, bhāradvāja,",
  "mn100:7.5_1": "eke samaṇabrāhmaṇā kevalaṁ saddhāmattakena diṭṭhadhammābhiññāvosānapāramippattā, ādibrahmacariyaṁ paṭijānanti;",
  "mn100:7.6_0": "seyyathāpi takkī vīmaṁsī. ",
  "mn100:7.7_0": "Santi, bhāradvāja,",
  "mn100:7.7_1": "eke samaṇabrāhmaṇā pubbe ananussutesu dhammesu sāmaṁyeva dhammaṁ abhiññāya diṭṭhadhammābhiññāvosānapāramippattā, ādibrahmacariyaṁ paṭijānanti.",
  "mn100:7.8_0": "Tatra, bhāradvāja,",
  "mn100:7.8_1": "ye te samaṇabrāhmaṇā pubbe ananussutesu dhammesu sāmaṁyeva dhammaṁ abhiññāya diṭṭhadhammābhiññāvosānapāramippattā,",
  "mn100:7.8_2": "ādibrahmacariyaṁ paṭijānanti, tesāhamasmi.",
  "mn100:8.1_0": "Tadamināpetaṁ, bhāradvāja, pariyāyena veditabbaṁ,",
  "mn100:8.1_1": "yathā ye te samaṇabrāhmaṇā pubbe ananussutesu dhammesu sāmaṁyeva dhammaṁ abhiññāya diṭṭhadhammābhiññāvosānapāramippattā,",
  "mn100:8.1_2": "ādibrahmacariyaṁ paṭijānanti, tesāhamasmi.",
  "mn100:9.1_0": "Idha me, bhāradvāja,",
  "mn100:9.1_1": "pubbeva sambodhā anabhisambuddhassa bodhisattasseva sato etadahosi:",
  "mn100:9.2_0": "‘sambādho gharāvāso rajāpatho, abbhokāso pabbajjā. ",
  "mn100:9.3_0": "Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. ",
  "mn100:9.4_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti. ",
  "mn100:9.5_0": "So kho ahaṁ, bhāradvāja,",
  "mn100:9.5_1": "aparena samayena daharova samāno susukāḷakeso bhadrena yobbanena samannāgato paṭhamena vayasā akāmakānaṁ mātāpitūnaṁ assumukhānaṁ rudantānaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajiṁ.",
  "mn100:9.6_0": "So evaṁ pabbajito samāno kiṅkusalagavesī anuttaraṁ santivarapadaṁ pariyesamāno yena āḷāro kālāmo tenupasaṅkamiṁ;",
  "mn100:9.6_1": "upasaṅkamitvā āḷāraṁ kālāmaṁ etadavocaṁ:",
  "mn100:9.7_0": "‘icchāmahaṁ, āvuso kālāma,",
  "mn100:9.7_1": "imasmiṁ dhammavinaye brahmacariyaṁ caritun’ti.",
  "mn100:9.8_0": "Evaṁ vutte, bhāradvāja, āḷāro kālāmo maṁ etadavoca: ",
  "mn100:9.9_0": "‘viharatāyasmā. ",
  "mn100:9.10_0": "Tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti. ",
  "mn100:9.11_0": "So kho ahaṁ, bhāradvāja,",
  "mn100:9.11_1": "nacirasseva khippameva taṁ dhammaṁ pariyāpuṇiṁ.",
  "mn100:9.12_0": "So kho ahaṁ, bhāradvāja,",
  "mn100:9.12_1": "tāvatakeneva oṭṭhapahatamattena lapitalāpanamattena ‘ñāṇavādañca vadāmi, theravādañca jānāmi, passāmī’ti ca paṭijānāmi, ahañceva aññe ca.",
  "mn100:9.13_0": "Tassa mayhaṁ, bhāradvāja, etadahosi: ",
  "mn100:9.14_0": "‘na kho āḷāro kālāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedeti; ",
  "mn100:9.15_0": "addhā āḷāro kālāmo imaṁ dhammaṁ jānaṁ passaṁ viharatī’ti. ",
  "mn100:10.1_0": "Atha khvāhaṁ, bhāradvāja,",
  "mn100:10.1_1": "yena āḷāro kālāmo tenupasaṅkamiṁ;",
  "mn100:10.1_2": "upasaṅkamitvā āḷāraṁ kālāmaṁ etadavocaṁ:",
  "mn100:10.2_0": "‘kittāvatā no, āvuso kālāma,",
  "mn100:10.2_1": "imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?",
  "mn100:10.3_0": "Evaṁ vutte, bhāradvāja,",
  "mn100:10.3_1": "āḷāro kālāmo ākiñcaññāyatanaṁ pavedesi.",
  "mn100:10.4_0": "Tassa mayhaṁ, bhāradvāja, etadahosi: ",
  "mn100:10.5_0": "‘na kho āḷārasseva kālāmassa atthi saddhā, mayhampatthi saddhā; ",
  "mn100:10.6_0": "na kho āḷārasseva kālāmassa atthi vīriyaṁ …pe… ",
  "mn100:10.7_0": "sati … ",
  "mn100:10.8_0": "samādhi … ",
  "mn100:10.9_0": "paññā, mayhampatthi paññā. ",
  "mn100:10.10_0": "Yannūnāhaṁ yaṁ dhammaṁ āḷāro kālāmo sayaṁ abhiññā sacchikatvā upasampajja viharāmīti pavedeti tassa dhammassa sacchikiriyāya padaheyyan’ti. ",
  "mn100:10.11_0": "So kho ahaṁ, bhāradvāja,",
  "mn100:10.11_1": "nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.",
  "mn100:10.12_0": "Atha khvāhaṁ, bhāradvāja,",
  "mn100:10.12_1": "yena āḷāro kālāmo tenupasaṅkamiṁ;",
  "mn100:10.12_2": "upasaṅkamitvā āḷāraṁ kālāmaṁ etadavocaṁ:",
  "mn100:10.13_0": "‘ettāvatā no, āvuso kālāma,",
  "mn100:10.13_1": "imaṁ dhammaṁ sayaṁ abhiññā sacchikatvā upasampajja pavedesī’ti?",
  "mn100:10.14_0": "‘Ettāvatā kho ahaṁ, āvuso,",
  "mn100:10.14_1": "imaṁ dhammaṁ sayaṁ abhiññā sacchikatvā upasampajja pavedemī’ti.",
  "mn100:10.15_0": "‘Ahampi kho, āvuso,",
  "mn100:10.15_1": "ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.",
  "mn100:10.16_0": "‘Lābhā no, āvuso, suladdhaṁ no, āvuso, ",
  "mn100:10.17_0": "ye mayaṁ āyasmantaṁ tādisaṁ sabrahmacāriṁ passāma. ",
  "mn100:10.18_0": "Iti yāhaṁ dhammaṁ sayaṁ abhiññā sacchikatvā upasampajja pavedemi taṁ tvaṁ dhammaṁ sayaṁ abhiññā sacchikatvā upasampajja viharasi; ",
  "mn100:10.19_0": "yaṁ tvaṁ dhammaṁ sayaṁ abhiññā sacchikatvā upasampajja viharasi tamahaṁ dhammaṁ sayaṁ abhiññā sacchikatvā upasampajja pavedemi. ",
  "mn100:10.20_0": "Iti yāhaṁ dhammaṁ jānāmi taṁ tvaṁ dhammaṁ jānāsi,",
  "mn100:10.20_1": "yaṁ tvaṁ dhammaṁ jānāsi tamahaṁ dhammaṁ jānāmi.",
  "mn100:10.21_0": "Iti yādiso ahaṁ tādiso tuvaṁ, yādiso tuvaṁ tādiso ahaṁ. ",
  "mn100:10.22_0": "Ehi dāni, āvuso,",
  "mn100:10.22_1": "ubhova santā imaṁ gaṇaṁ pariharāmā’ti.",
  "mn100:10.23_0": "Iti kho, bhāradvāja,",
  "mn100:10.23_1": "āḷāro kālāmo ācariyo me samāno attano antevāsiṁ maṁ samānaṁ attanā samasamaṁ ṭhapesi, uḷārāya ca maṁ pūjāya pūjesi.",
  "mn100:10.24_0": "Tassa mayhaṁ, bhāradvāja, etadahosi: ",
  "mn100:10.25_0": "‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati,",
  "mn100:10.25_1": "yāvadeva ākiñcaññāyatanūpapattiyā’ti.",
  "mn100:10.26_0": "So kho ahaṁ, bhāradvāja,",
  "mn100:10.26_1": "taṁ dhammaṁ analaṅkaritvā tasmā dhammā nibbijja apakkamiṁ.",
  "mn100:11.1_0": "So kho ahaṁ, bhāradvāja,",
  "mn100:11.1_1": "kiṅkusalagavesī anuttaraṁ santivarapadaṁ pariyesamāno yena udako rāmaputto tenupasaṅkamiṁ;",
  "mn100:11.1_2": "upasaṅkamitvā udakaṁ rāmaputtaṁ etadavocaṁ:",
  "mn100:11.2_0": "‘icchāmahaṁ, āvuso,",
  "mn100:11.2_1": "imasmiṁ dhammavinaye brahmacariyaṁ caritun’ti.",
  "mn100:11.3_0": "Evaṁ vutte, bhāradvāja,",
  "mn100:11.3_1": "udako rāmaputto maṁ etadavoca:",
  "mn100:11.4_0": "‘viharatāyasmā. ",
  "mn100:11.5_0": "Tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti. ",
  "mn100:11.6_0": "So kho ahaṁ, bhāradvāja,",
  "mn100:11.6_1": "nacirasseva khippameva taṁ dhammaṁ pariyāpuṇiṁ.",
  "mn100:11.7_0": "So kho ahaṁ, bhāradvāja,",
  "mn100:11.7_1": "tāvatakeneva oṭṭhapahatamattena lapitalāpanamattena ‘ñāṇavādañca vadāmi, theravādañca jānāmi, passāmī’ti ca paṭijānāmi, ahañceva aññe ca.",
  "mn100:11.8_0": "Tassa mayhaṁ, bhāradvāja, etadahosi: ",
  "mn100:11.9_0": "‘na kho rāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedesi; ",
  "mn100:11.10_0": "addhā rāmo imaṁ dhammaṁ jānaṁ passaṁ vihāsī’ti. ",
  "mn100:11.11_0": "Atha khvāhaṁ, bhāradvāja,",
  "mn100:11.11_1": "yena udako rāmaputto tenupasaṅkamiṁ;",
  "mn100:11.11_2": "upasaṅkamitvā udakaṁ rāmaputtaṁ etadavocaṁ:",
  "mn100:11.12_0": "‘kittāvatā no, āvuso,",
  "mn100:11.12_1": "rāmo imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?",
  "mn100:11.13_0": "Evaṁ vutte, bhāradvāja,",
  "mn100:11.13_1": "udako rāmaputto nevasaññānāsaññāyatanaṁ pavedesi.",
  "mn100:11.14_0": "Tassa mayhaṁ, bhāradvāja, etadahosi: ",
  "mn100:11.15_0": "‘na kho rāmasseva ahosi saddhā, mayhampatthi saddhā; ",
  "mn100:11.16_0": "na kho rāmasseva ahosi vīriyaṁ …pe… ",
  "mn100:11.17_0": "sati … ",
  "mn100:11.18_0": "samādhi … ",
  "mn100:11.19_0": "paññā, mayhampatthi paññā. ",
  "mn100:11.20_0": "Yannūnāhaṁ yaṁ dhammaṁ rāmo sayaṁ abhiññā sacchikatvā upasampajja viharāmīti pavedesi tassa dhammassa sacchikiriyāya padaheyyan’ti. ",
  "mn100:11.21_0": "So kho ahaṁ, bhāradvāja,",
  "mn100:11.21_1": "nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.",
  "mn100:12.1_0": "Atha khvāhaṁ, bhāradvāja,",
  "mn100:12.1_1": "yena udako rāmaputto tenupasaṅkamiṁ;",
  "mn100:12.1_2": "upasaṅkamitvā udakaṁ rāmaputtaṁ etadavocaṁ:",
  "mn100:12.2_0": "‘ettāvatā no, āvuso,",
  "mn100:12.2_1": "rāmo imaṁ dhammaṁ sayaṁ abhiññā sacchikatvā upasampajja pavedesī’ti?",
  "mn100:12.3_0": "‘Ettāvatā kho, āvuso,",
  "mn100:12.3_1": "rāmo imaṁ dhammaṁ sayaṁ abhiññā sacchikatvā upasampajja pavedesī’ti.",
  "mn100:12.4_0": "‘Ahampi kho, āvuso,",
  "mn100:12.4_1": "ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.",
  "mn100:12.5_0": "‘Lābhā no, āvuso, suladdhaṁ no, āvuso, ",
  "mn100:12.6_0": "ye mayaṁ āyasmantaṁ tādisaṁ sabrahmacāriṁ passāma. ",
  "mn100:12.7_0": "Iti yaṁ dhammaṁ rāmo sayaṁ abhiññā sacchikatvā upasampajja pavedesi taṁ tvaṁ dhammaṁ sayaṁ abhiññā sacchikatvā upasampajja viharasi; ",
  "mn100:12.8_0": "yaṁ tvaṁ dhammaṁ sayaṁ abhiññā sacchikatvā upasampajja viharasi taṁ dhammaṁ rāmo sayaṁ abhiññā sacchikatvā upasampajja pavedesi. ",
  "mn100:12.9_0": "Iti yaṁ dhammaṁ rāmo abhiññāsi taṁ tvaṁ dhammaṁ jānāsi,",
  "mn100:12.9_1": "yaṁ tvaṁ dhammaṁ jānāsi taṁ dhammaṁ rāmo abhiññāsi.",
  "mn100:12.10_0": "Iti yādiso rāmo ahosi tādiso tuvaṁ,",
  "mn100:12.10_1": "yādiso tuvaṁ tādiso rāmo ahosi.",
  "mn100:12.11_0": "Ehi dāni, āvuso, tuvaṁ imaṁ gaṇaṁ pariharā’ti. ",
  "mn100:12.12_0": "Iti kho, bhāradvāja,",
  "mn100:12.12_1": "udako rāmaputto sabrahmacārī me samāno ācariyaṭṭhāne maṁ ṭhapesi, uḷārāya ca maṁ pūjāya pūjesi.",
  "mn100:12.13_0": "Tassa mayhaṁ, bhāradvāja, etadahosi: ",
  "mn100:12.14_0": "‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati,",
  "mn100:12.14_1": "yāvadeva nevasaññānāsaññāyatanūpapattiyā’ti.",
  "mn100:12.15_0": "So kho ahaṁ, bhāradvāja,",
  "mn100:12.15_1": "taṁ dhammaṁ analaṅkaritvā tasmā dhammā nibbijja apakkamiṁ.",
  "mn100:13.1_0": "So kho ahaṁ, bhāradvāja,",
  "mn100:13.1_1": "kiṅkusalagavesī anuttaraṁ santivarapadaṁ pariyesamāno magadhesu anupubbena cārikaṁ caramāno yena uruvelā senānigamo tadavasariṁ.",
  "mn100:13.2_0": "Tatthaddasaṁ ramaṇīyaṁ bhūmibhāgaṁ, pāsādikañca vanasaṇḍaṁ,",
  "mn100:13.2_1": "nadiñca sandantiṁ setakaṁ supatitthaṁ ramaṇīyaṁ, samantā ca gocaragāmaṁ.",
  "mn100:13.3_0": "Tassa mayhaṁ, bhāradvāja, etadahosi: ",
  "mn100:13.4_0": "‘ramaṇīyo vata bho bhūmibhāgo, pāsādiko ca vanasaṇḍo,",
  "mn100:13.4_1": "nadī ca sandati setakā supatitthā ramaṇīyā, samantā ca gocaragāmo.",
  "mn100:13.5_0": "Alaṁ vatidaṁ kulaputtassa padhānatthikassa padhānāyā’ti. ",
  "mn100:13.6_0": "So kho ahaṁ, bhāradvāja, tattheva nisīdiṁ: ",
  "mn100:13.7_0": "‘alamidaṁ padhānāyā’ti. ",
  "mn100:14.1_0": "Apissu maṁ, bhāradvāja,",
  "mn100:14.1_1": "tisso upamā paṭibhaṁsu anacchariyā pubbe assutapubbā.",
  "mn100:14.2_0": "Seyyathāpi, bhāradvāja,",
  "mn100:14.2_1": "allaṁ kaṭṭhaṁ sasnehaṁ udake nikkhittaṁ.",
  "mn100:14.3_0": "Atha puriso āgaccheyya uttarāraṇiṁ ādāya: ",
  "mn100:14.4_0": "‘aggiṁ abhinibbattessāmi, tejo pātukarissāmī’ti. ",
  "mn100:14.5_0": "Taṁ kiṁ maññasi, bhāradvāja, ",
  "mn100:14.6_0": "api nu so puriso amuṁ allaṁ kaṭṭhaṁ sasnehaṁ udake nikkhittaṁ uttarāraṇiṁ ādāya abhimanthento aggiṁ abhinibbatteyya, tejo pātukareyyā”ti? ",
  "mn100:14.7_0": "“No hidaṁ, bho gotama. ",
  "mn100:14.8_0": "Taṁ kissa hetu? ",
  "mn100:14.9_0": "Aduñhi, bho gotama, allaṁ kaṭṭhaṁ sasnehaṁ, tañca pana udake nikkhittaṁ; ",
  "mn100:14.10_0": "yāvadeva ca pana so puriso kilamathassa vighātassa bhāgī assā”ti. ",
  "mn100:14.11_0": "“Evameva kho, bhāradvāja,",
  "mn100:14.11_1": "ye hi keci samaṇā vā brāhmaṇā vā kāyena ceva cittena ca kāmehi avūpakaṭṭhā viharanti,",
  "mn100:14.11_2": "yo ca nesaṁ kāmesu kāmacchando kāmasneho kāmamucchā kāmapipāsā kāmapariḷāho so ca ajjhattaṁ na suppahīno hoti na suppaṭippassaddho,",
  "mn100:14.11_3": "opakkamikā cepi te bhonto samaṇabrāhmaṇā dukkhā tibbā kharā kaṭukā vedanā vedayanti,",
  "mn100:14.11_4": "abhabbāva te ñāṇāya dassanāya anuttarāya sambodhāya.",
  "mn100:14.11_5": "No cepi te bhonto samaṇabrāhmaṇā opakkamikā dukkhā tibbā kharā kaṭukā vedanā vedayanti abhabbāva te ñāṇāya dassanāya anuttarāya sambodhāya.",
  "mn100:14.12_0": "Ayaṁ kho maṁ, bhāradvāja,",
  "mn100:14.12_1": "paṭhamā upamā paṭibhāsi anacchariyā pubbe assutapubbā.",
  "mn100:15.1_0": "Aparāpi kho maṁ, bhāradvāja,",
  "mn100:15.1_1": "dutiyā upamā paṭibhāsi anacchariyā pubbe assutapubbā.",
  "mn100:15.2_0": "Seyyathāpi, bhāradvāja,",
  "mn100:15.2_1": "allaṁ kaṭṭhaṁ sasnehaṁ ārakā udakā thale nikkhittaṁ.",
  "mn100:15.3_0": "Atha puriso āgaccheyya uttarāraṇiṁ ādāya: ",
  "mn100:15.4_0": "‘aggiṁ abhinibbattessāmi, tejo pātukarissāmī’ti. ",
  "mn100:15.5_0": "Taṁ kiṁ maññasi, bhāradvāja, ",
  "mn100:15.6_0": "api nu so puriso amuṁ allaṁ kaṭṭhaṁ sasnehaṁ ārakā udakā thale nikkhittaṁ uttarāraṇiṁ ādāya abhimanthento aggiṁ abhinibbatteyya tejo pātukareyyā”ti? ",
  "mn100:15.7_0": "“No hidaṁ, bho gotama. ",
  "mn100:15.8_0": "Taṁ kissa hetu? ",
  "mn100:15.9_0": "Aduñhi, bho gotama, allaṁ kaṭṭhaṁ sasnehaṁ,",
  "mn100:15.9_1": "kiñcāpi ārakā udakā thale nikkhittaṁ;",
  "mn100:15.10_0": "yāvadeva ca pana so puriso kilamathassa vighātassa bhāgī assā”ti. “Evameva kho, bhāradvāja,",
  "mn100:15.10_1": "ye hi keci samaṇā vā brāhmaṇā vā kāyena ceva cittena ca kāmehi vūpakaṭṭhā viharanti,",
  "mn100:15.10_2": "yo ca nesaṁ kāmesu kāmacchando kāmasneho kāmamucchā kāmapipāsā kāmapariḷāho so ca ajjhattaṁ na suppahīno hoti na suppaṭippassaddho,",
  "mn100:15.10_3": "opakkamikā cepi te bhonto samaṇabrāhmaṇā dukkhā tibbā kharā kaṭukā vedanā vedayanti,",
  "mn100:15.10_4": "abhabbāva te ñāṇāya dassanāya anuttarāya sambodhāya.",
  "mn100:15.10_5": "No cepi te bhonto samaṇabrāhmaṇā opakkamikā dukkhā tibbā kharā kaṭukā vedanā vedayanti,",
  "mn100:15.10_6": "abhabbāva te ñāṇāya dassanāya anuttarāya sambodhāya.",
  "mn100:15.11_0": "Ayaṁ kho maṁ, bhāradvāja,",
  "mn100:15.11_1": "dutiyā upamā paṭibhāsi anacchariyā pubbe assutapubbā.",
  "mn100:16.1_0": "Aparāpi kho maṁ, bhāradvāja,",
  "mn100:16.1_1": "tatiyā upamā paṭibhāsi anacchariyā pubbe assutapubbā.",
  "mn100:16.2_0": "Seyyathāpi, bhāradvāja,",
  "mn100:16.2_1": "sukkhaṁ kaṭṭhaṁ koḷāpaṁ ārakā udakā thale nikkhittaṁ.",
  "mn100:16.3_0": "Atha puriso āgaccheyya uttarāraṇiṁ ādāya: ",
  "mn100:16.4_0": "‘aggiṁ abhinibbattessāmi, tejo pātukarissāmī’ti. ",
  "mn100:16.5_0": "Taṁ kiṁ maññasi, bhāradvāja, ",
  "mn100:16.6_0": "api nu so puriso amuṁ sukkhaṁ kaṭṭhaṁ koḷāpaṁ ārakā udakā thale nikkhittaṁ uttarāraṇiṁ ādāya abhimanthento aggiṁ abhinibbatteyya, tejo pātukareyyā”ti? ",
  "mn100:16.7_0": "“Evaṁ, bho gotama. ",
  "mn100:16.8_0": "Taṁ kissa hetu? ",
  "mn100:16.9_0": "Aduñhi, bho gotama, sukkhaṁ kaṭṭhaṁ koḷāpaṁ,",
  "mn100:16.9_1": "tañca pana ārakā udakā thale nikkhittan”ti.",
  "mn100:16.10_0": "“Evameva kho, bhāradvāja,",
  "mn100:16.10_1": "ye hi keci samaṇā vā brāhmaṇā vā kāyena ceva cittena ca kāmehi vūpakaṭṭhā viharanti,",
  "mn100:16.10_2": "yo ca nesaṁ kāmesu kāmacchando kāmasneho kāmamucchā kāmapipāsā kāmapariḷāho so ca ajjhattaṁ suppahīno hoti suppaṭippassaddho,",
  "mn100:16.10_3": "opakkamikā cepi te bhonto samaṇabrāhmaṇā dukkhā tibbā kharā kaṭukā vedanā vedayanti,",
  "mn100:16.10_4": "bhabbāva te ñāṇāya dassanāya anuttarāya sambodhāya.",
  "mn100:16.10_5": "No cepi te bhonto samaṇabrāhmaṇā opakkamikā dukkhā tibbā kharā kaṭukā vedanā vedayanti,",
  "mn100:16.10_6": "bhabbāva te ñāṇāya dassanāya anuttarāya sambodhāya.",
  "mn100:16.11_0": "Ayaṁ kho maṁ, bhāradvāja,",
  "mn100:16.11_1": "tatiyā upamā paṭibhāsi anacchariyā pubbe assutapubbā.",
  "mn100:16.12_0": "Imā kho maṁ, bhāradvāja,",
  "mn100:16.12_1": "tisso upamā paṭibhaṁsu anacchariyā pubbe assutapubbā.",
  "mn100:17.1_0": "Tassa mayhaṁ, bhāradvāja, etadahosi: ",
  "mn100:17.2_0": "‘yannūnāhaṁ dantebhidantamādhāya, jivhāya tāluṁ āhacca,",
  "mn100:17.2_1": "cetasā cittaṁ abhiniggaṇheyyaṁ abhinippīḷeyyaṁ abhisantāpeyyan’ti.",
  "mn100:17.3_0": "So kho ahaṁ, bhāradvāja, dantebhidantamādhāya, jivhāya tāluṁ āhacca,",
  "mn100:17.3_1": "cetasā cittaṁ abhiniggaṇhāmi abhinippīḷemi abhisantāpemi.",
  "mn100:17.4_0": "Tassa mayhaṁ, bhāradvāja, dantebhidantamādhāya, jivhāya tāluṁ āhacca,",
  "mn100:17.4_1": "cetasā cittaṁ abhiniggaṇhato abhinippīḷayato abhisantāpayato kacchehi sedā muccanti.",
  "mn100:17.5_0": "Seyyathāpi, bhāradvāja,",
  "mn100:17.5_1": "balavā puriso dubbalataraṁ purisaṁ sīse vā gahetvā khandhe vā gahetvā abhiniggaṇheyya abhinippīḷeyya abhisantāpeyya;",
  "mn100:17.6_0": "evameva kho me, bhāradvāja, dantebhidantamādhāya, jivhāya tāluṁ āhacca,",
  "mn100:17.6_1": "cetasā cittaṁ abhiniggaṇhato abhinippīḷayato abhisantāpayato kacchehi sedā muccanti.",
  "mn100:17.7_0": "Āraddhaṁ kho pana me, bhāradvāja, vīriyaṁ hoti asallīnaṁ, upaṭṭhitā sati asammuṭṭhā;",
  "mn100:17.7_1": "sāraddho ca pana me kāyo hoti appaṭippassaddho,",
  "mn100:17.7_2": "teneva dukkhappadhānena padhānābhitunnassa sato.",
  "mn100:18.1_0": "Tassa mayhaṁ, bhāradvāja, etadahosi: ",
  "mn100:18.2_0": "‘yannūnāhaṁ appāṇakaṁyeva jhānaṁ jhāyeyyan’ti. ",
  "mn100:18.3_0": "So kho ahaṁ, bhāradvāja,",
  "mn100:18.3_1": "mukhato ca nāsato ca assāsapassāse uparundhiṁ.",
  "mn100:18.4_0": "Tassa mayhaṁ, bhāradvāja,",
  "mn100:18.4_1": "mukhato ca nāsato ca assāsapassāsesu uparuddhesu kaṇṇasotehi vātānaṁ nikkhamantānaṁ adhimatto saddo hoti.",
  "mn100:18.5_0": "Seyyathāpi nāma kammāragaggariyā dhamamānāya adhimatto saddo hoti; ",
  "mn100:18.6_0": "evameva kho me, bhāradvāja,",
  "mn100:18.6_1": "mukhato ca nāsato ca assāsapassāsesu uparuddhesu kaṇṇasotehi vātānaṁ nikkhamantānaṁ adhimatto saddo hoti.",
  "mn100:18.7_0": "Āraddhaṁ kho pana me, bhāradvāja, vīriyaṁ hoti asallīnaṁ, upaṭṭhitā sati asammuṭṭhā;",
  "mn100:18.7_1": "sāraddho ca pana me kāyo hoti appaṭippassaddho,",
  "mn100:18.7_2": "teneva dukkhappadhānena padhānābhitunnassa sato.",
  "mn100:19.1_0": "Tassa mayhaṁ, bhāradvāja, etadahosi: ",
  "mn100:19.2_0": "‘yannūnāhaṁ appāṇakaṁyeva jhānaṁ jhāyeyyan’ti. ",
  "mn100:19.3_0": "So kho ahaṁ, bhāradvāja,",
  "mn100:19.3_1": "mukhato ca nāsato ca kaṇṇato ca assāsapassāse uparundhiṁ.",
  "mn100:19.4_0": "Tassa mayhaṁ, bhāradvāja,",
  "mn100:19.4_1": "mukhato ca nāsato ca kaṇṇato ca assāsapassāsesu uparuddhesu adhimattā vātā muddhani ūhananti.",
  "mn100:19.5_0": "Seyyathāpi, bhāradvāja, balavā puriso,",
  "mn100:19.5_1": "tiṇhena sikharena muddhani abhimattheyya;",
  "mn100:19.6_0": "evameva kho me, bhāradvāja,",
  "mn100:19.6_1": "mukhato ca nāsato ca kaṇṇato ca assāsapassāsesu uparuddhesu adhimattā vātā muddhani ūhananti.",
  "mn100:19.7_0": "Āraddhaṁ kho pana me, bhāradvāja, vīriyaṁ hoti asallīnaṁ, upaṭṭhitā sati asammuṭṭhā;",
  "mn100:19.7_1": "sāraddho ca pana me kāyo hoti appaṭippassaddho,",
  "mn100:19.7_2": "teneva dukkhappadhānena padhānābhitunnassa sato.",
  "mn100:20.1_0": "Tassa mayhaṁ, bhāradvāja, etadahosi: ",
  "mn100:20.2_0": "‘yannūnāhaṁ appāṇakaṁyeva jhānaṁ jhāyeyyan’ti. ",
  "mn100:20.3_0": "So kho ahaṁ, bhāradvāja,",
  "mn100:20.3_1": "mukhato ca nāsato ca kaṇṇato ca assāsapassāse uparundhiṁ.",
  "mn100:20.4_0": "Tassa mayhaṁ, bhāradvāja,",
  "mn100:20.4_1": "mukhato ca nāsato ca kaṇṇato ca assāsapassāsesu uparuddhesu adhimattā sīse sīsavedanā honti.",
  "mn100:20.5_0": "Seyyathāpi, bhāradvāja,",
  "mn100:20.5_1": "balavā puriso daḷhena varattakkhaṇḍena sīse sīsaveṭhaṁ dadeyya;",
  "mn100:20.6_0": "evameva kho, bhāradvāja,",
  "mn100:20.6_1": "mukhato ca nāsato ca kaṇṇato ca assāsapassāsesu uparuddhesu adhimattā sīse sīsavedanā honti.",
  "mn100:20.7_0": "Āraddhaṁ kho pana me, bhāradvāja, vīriyaṁ hoti asallīnaṁ, upaṭṭhitā sati asammuṭṭhā;",
  "mn100:20.7_1": "sāraddho ca pana me kāyo hoti appaṭippassaddho,",
  "mn100:20.7_2": "teneva dukkhappadhānena padhānābhitunnassa sato.",
  "mn100:21.1_0": "Tassa mayhaṁ, bhāradvāja, etadahosi: ",
  "mn100:21.2_0": "‘yannūnāhaṁ appāṇakaṁyeva jhānaṁ jhāyeyyan’ti. ",
  "mn100:21.3_0": "So kho ahaṁ, bhāradvāja,",
  "mn100:21.3_1": "mukhato ca nāsato ca kaṇṇato ca assāsapassāse uparundhiṁ.",
  "mn100:21.4_0": "Tassa mayhaṁ, bhāradvāja,",
  "mn100:21.4_1": "mukhato ca nāsato ca kaṇṇato ca assāsapassāsesu uparuddhesu adhimattā vātā kucchiṁ parikantanti.",
  "mn100:21.5_0": "Seyyathāpi, bhāradvāja,",
  "mn100:21.5_1": "dakkho goghātako vā goghātakantevāsī vā tiṇhena govikantanena kucchiṁ parikanteyya;",
  "mn100:21.6_0": "evameva kho me, bhāradvāja,",
  "mn100:21.6_1": "mukhato ca nāsato ca kaṇṇato ca assāsapassāsesu uparuddhesu adhimattā vātā kucchiṁ parikantanti.",
  "mn100:21.7_0": "Āraddhaṁ kho pana me, bhāradvāja,",
  "mn100:21.7_1": "vīriyaṁ hoti asallīnaṁ upaṭṭhitā sati asammuṭṭhā;",
  "mn100:21.7_2": "sāraddho ca pana me kāyo hoti appaṭippassaddho,",
  "mn100:21.7_3": "teneva dukkhappadhānena padhānābhitunnassa sato.",
  "mn100:22.1_0": "Tassa mayhaṁ, bhāradvāja, etadahosi: ",
  "mn100:22.2_0": "‘yannūnāhaṁ appāṇakaṁyeva jhānaṁ jhāyeyyan’ti. ",
  "mn100:22.3_0": "So kho ahaṁ, bhāradvāja,",
  "mn100:22.3_1": "mukhato ca nāsato ca kaṇṇato ca assāsapassāse uparundhiṁ.",
  "mn100:22.4_0": "Tassa mayhaṁ, bhāradvāja,",
  "mn100:22.4_1": "mukhato ca nāsato ca kaṇṇato ca assāsapassāsesu uparuddhesu adhimatto kāyasmiṁ ḍāho hoti.",
  "mn100:22.5_0": "Seyyathāpi, bhāradvāja,",
  "mn100:22.5_1": "dve balavanto purisā dubbalataraṁ purisaṁ nānābāhāsu gahetvā aṅgārakāsuyā santāpeyyuṁ samparitāpeyyuṁ;",
  "mn100:22.6_0": "evameva kho me, bhāradvāja,",
  "mn100:22.6_1": "mukhato ca nāsato ca kaṇṇato ca assāsapassāsesu uparuddhesu adhimatto kāyasmiṁ ḍāho hoti.",
  "mn100:22.7_0": "Āraddhaṁ kho pana me, bhāradvāja, vīriyaṁ hoti asallīnaṁ, upaṭṭhitā sati asammuṭṭhā,",
  "mn100:22.7_1": "sāraddho ca pana me kāyo hoti appaṭippassaddho,",
  "mn100:22.7_2": "teneva dukkhappadhānena padhānābhitunnassa sato.",
  "mn100:23.1_0": "Apissu maṁ, bhāradvāja, devatā disvā evamāhaṁsu: ",
  "mn100:23.2_0": "‘kālaṅkato samaṇo gotamo’ti. ",
  "mn100:23.3_0": "Ekaccā devatā evamāhaṁsu: ",
  "mn100:23.4_0": "‘na kālaṅkato samaṇo gotamo, api ca kālaṁ karotī’ti. ",
  "mn100:23.5_0": "Ekaccā devatā evamāhaṁsu: ",
  "mn100:23.6_0": "‘na kālaṅkato samaṇo gotamo, nāpi kālaṁ karoti; ",
  "mn100:23.7_0": "arahaṁ samaṇo gotamo,",
  "mn100:23.7_1": "vihāro tveva so arahato evarūpo hotī’ti.",
  "mn100:24.1_0": "Tassa mayhaṁ, bhāradvāja, etadahosi: ",
  "mn100:24.2_0": "‘yannūnāhaṁ sabbaso āhārupacchedāya paṭipajjeyyan’ti. ",
  "mn100:24.3_0": "Atha kho maṁ, bhāradvāja,",
  "mn100:24.3_1": "devatā upasaṅkamitvā etadavocuṁ:",
  "mn100:24.4_0": "‘mā kho tvaṁ, mārisa,",
  "mn100:24.4_1": "sabbaso āhārupacchedāya paṭipajji.",
  "mn100:24.5_0": "Sace kho tvaṁ, mārisa,",
  "mn100:24.5_1": "sabbaso āhārupacchedāya paṭipajjissasi,",
  "mn100:24.5_2": "tassa te mayaṁ dibbaṁ ojaṁ lomakūpehi ajjhohāressāma.",
  "mn100:24.6_0": "Tāya tvaṁ yāpessasī’ti. ",
  "mn100:24.7_0": "Tassa mayhaṁ, bhāradvāja, etadahosi: ",
  "mn100:24.8_0": "‘ahañceva kho pana sabbaso ajajjitaṁ paṭijāneyyaṁ,",
  "mn100:24.8_1": "imā ca me devatā dibbaṁ ojaṁ lomakūpehi ajjhohāreyyuṁ, tāya cāhaṁ yāpeyyaṁ.",
  "mn100:24.9_0": "Taṁ mamassa musā’ti. ",
  "mn100:24.10_0": "So kho ahaṁ, bhāradvāja, tā devatā paccācikkhāmi, ‘halan’ti vadāmi. ",
  "mn100:25.1_0": "Tassa mayhaṁ, bhāradvāja, etadahosi: ",
  "mn100:25.2_0": "‘yannūnāhaṁ thokaṁ thokaṁ āhāraṁ āhāreyyaṁ pasataṁ pasataṁ, yadi vā muggayūsaṁ, yadi vā kulatthayūsaṁ, yadi vā kaḷāyayūsaṁ, yadi vā hareṇukayūsan’ti. ",
  "mn100:25.3_0": "So kho ahaṁ, bhāradvāja,",
  "mn100:25.3_1": "thokaṁ thokaṁ āhāraṁ āhāresiṁ pasataṁ pasataṁ, yadi vā muggayūsaṁ, yadi vā kulatthayūsaṁ, yadi vā kaḷāyayūsaṁ, yadi vā hareṇukayūsaṁ.",
  "mn100:25.4_0": "Tassa mayhaṁ, bhāradvāja,",
  "mn100:25.4_1": "thokaṁ thokaṁ āhāraṁ āhārayato pasataṁ pasataṁ, yadi vā muggayūsaṁ, yadi vā kulatthayūsaṁ, yadi vā kaḷāyayūsaṁ, yadi vā hareṇukayūsaṁ,",
  "mn100:25.4_2": "adhimattakasimānaṁ patto kāyo hoti.",
  "mn100:25.5_0": "Seyyathāpi nāma āsītikapabbāni vā kāḷapabbāni vā;",
  "mn100:25.5_1": "evamevassu me aṅgapaccaṅgāni bhavanti tāyevappāhāratāya.",
  "mn100:25.6_0": "Seyyathāpi nāma oṭṭhapadaṁ;",
  "mn100:25.6_1": "evamevassu me ānisadaṁ hoti tāyevappāhāratāya;",
  "mn100:25.7_0": "seyyathāpi nāma vaṭṭanāvaḷī;",
  "mn100:25.7_1": "evamevassu me piṭṭhikaṇṭako uṇṇatāvanato hoti tāyevappāhāratāya.",
  "mn100:25.8_0": "Seyyathāpi nāma jarasālāya gopānasiyo oluggaviluggā bhavanti;",
  "mn100:25.8_1": "evamevassu me phāsuḷiyo oluggaviluggā bhavanti tāyevappāhāratāya.",
  "mn100:25.9_0": "Seyyathāpi nāma gambhīre udapāne udakatārakā gambhīragatā okkhāyikā dissanti;",
  "mn100:25.9_1": "evamevassu me akkhikūpesu akkhitārakā gambhīragatā okkhāyikā dissanti tāyevappāhāratāya.",
  "mn100:25.10_0": "Seyyathāpi nāma tittakālābu āmakacchinno vātātapena samphuṭito hoti sammilāto;",
  "mn100:25.10_1": "evamevassu me sīsacchavi samphuṭitā hoti sammilātā tāyevappāhāratāya.",
  "mn100:25.11_0": "So kho ahaṁ, bhāradvāja,",
  "mn100:25.11_1": "‘udaracchaviṁ parimasissāmī’ti piṭṭhikaṇṭakaṁyeva pariggaṇhāmi,",
  "mn100:25.11_2": "‘piṭṭhikaṇṭakaṁ parimasissāmī’ti udaracchaviṁyeva pariggaṇhāmi; yāvassu me, bhāradvāja,",
  "mn100:25.11_3": "udaracchavi piṭṭhikaṇṭakaṁ allīnā hoti tāyevappāhāratāya.",
  "mn100:25.12_0": "So kho ahaṁ, bhāradvāja,",
  "mn100:25.12_1": "‘vaccaṁ vā muttaṁ vā karissāmī’ti tattheva avakujjo papatāmi tāyevappāhāratāya.",
  "mn100:25.13_0": "So kho ahaṁ, bhāradvāja,",
  "mn100:25.13_1": "imameva kāyaṁ assāsento pāṇinā gattāni anumajjāmi. Tassa mayhaṁ, bhāradvāja,",
  "mn100:25.13_2": "pāṇinā gattāni anumajjato pūtimūlāni lomāni kāyasmā papatanti tāyevappāhāratāya.",
  "mn100:26.1_0": "Apissu maṁ, bhāradvāja, manussā disvā evamāhaṁsu: ‘kāḷo samaṇo gotamo’ti. ",
  "mn100:26.2_0": "Ekacce manussā evamāhaṁsu: ‘na kāḷo samaṇo gotamo, sāmo samaṇo gotamo’ti. ",
  "mn100:26.3_0": "Ekacce manussā evamāhaṁsu:",
  "mn100:26.3_1": "‘na kāḷo samaṇo gotamo napi sāmo,",
  "mn100:26.3_2": "maṅguracchavi samaṇo gotamo’ti;",
  "mn100:26.4_0": "yāvassu me, bhāradvāja,",
  "mn100:26.4_1": "tāva parisuddho chavivaṇṇo pariyodāto upahato hoti tāyevappāhāratāya.",
  "mn100:27.1_0": "Tassa mayhaṁ, bhāradvāja, etadahosi: ",
  "mn100:27.2_0": "‘ye kho keci atītamaddhānaṁ samaṇā vā brāhmaṇā vā opakkamikā dukkhā tibbā kharā kaṭukā vedanā vedayiṁsu, etāvaparamaṁ, nayito bhiyyo; ",
  "mn100:27.3_0": "yepi hi keci anāgatamaddhānaṁ samaṇā vā brāhmaṇā vā opakkamikā dukkhā tibbā kharā kaṭukā vedanā vedayissanti, etāvaparamaṁ, nayito bhiyyo; ",
  "mn100:27.4_0": "yepi hi keci etarahi samaṇā vā brāhmaṇā vā opakkamikā dukkhā tibbā kharā kaṭukā vedanā vedayanti, etāvaparamaṁ, nayito bhiyyo. ",
  "mn100:27.5_0": "Na kho panāhaṁ imāya kaṭukāya dukkarakārikāya adhigacchāmi uttari manussadhammā alamariyañāṇadassanavisesaṁ. ",
  "mn100:27.6_0": "Siyā nu kho añño maggo bodhāyā’ti? ",
  "mn100:28.1_0": "Tassa mayhaṁ, bhāradvāja, etadahosi: ",
  "mn100:28.2_0": "‘abhijānāmi kho panāhaṁ pitu sakkassa kammante sītāya jambucchāyāya nisinno vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharitā. ",
  "mn100:28.3_0": "Siyā nu kho eso maggo bodhāyā’ti? ",
  "mn100:28.4_0": "Tassa mayhaṁ, bhāradvāja, satānusāri viññāṇaṁ ahosi: ",
  "mn100:28.5_0": "‘eseva maggo bodhāyā’ti. ",
  "mn100:29.1_0": "Tassa mayhaṁ, bhāradvāja, etadahosi: ",
  "mn100:29.2_0": "‘kiṁ nu kho ahaṁ tassa sukhassa bhāyāmi yaṁ taṁ sukhaṁ aññatreva kāmehi aññatra akusalehi dhammehī’ti? ",
  "mn100:29.3_0": "Tassa mayhaṁ, bhāradvāja, etadahosi: ",
  "mn100:29.4_0": "‘na kho ahaṁ tassa sukhassa bhāyāmi yaṁ taṁ sukhaṁ aññatreva kāmehi aññatra akusalehi dhammehī’ti. ",
  "mn100:30.1_0": "Tassa mayhaṁ, bhāradvāja, etadahosi: ",
  "mn100:30.2_0": "‘na kho taṁ sukaraṁ sukhaṁ adhigantuṁ evaṁ adhimattakasimānaṁ pattakāyena. ",
  "mn100:30.3_0": "Yannūnāhaṁ oḷārikaṁ āhāraṁ āhāreyyaṁ odanakummāsan’ti. ",
  "mn100:30.4_0": "So kho ahaṁ, bhāradvāja,",
  "mn100:30.4_1": "oḷārikaṁ āhāraṁ āhāresiṁ odanakummāsaṁ.",
  "mn100:30.5_0": "Tena kho pana maṁ, bhāradvāja,",
  "mn100:30.5_1": "samayena pañcavaggiyā bhikkhū paccupaṭṭhitā honti:",
  "mn100:30.6_0": "‘yaṁ kho samaṇo gotamo dhammaṁ adhigamissati taṁ no ārocessatī’ti. ",
  "mn100:30.7_0": "Yato kho ahaṁ, bhāradvāja,",
  "mn100:30.7_1": "oḷārikaṁ āhāraṁ āhāresiṁ odanakummāsaṁ,",
  "mn100:30.7_2": "atha me te pañcavaggiyā bhikkhū nibbijja pakkamiṁsu:",
  "mn100:30.8_0": "‘bāhulliko samaṇo gotamo padhānavibbhanto āvatto bāhullāyā’ti. ",
  "mn100:31-33.1_0": "So kho ahaṁ, bhāradvāja,",
  "mn100:31-33.1_1": "oḷārikaṁ āhāraṁ āhāretvā balaṁ gahetvā vivicceva kāmehi …pe… paṭhamaṁ jhānaṁ upasampajja vihāsiṁ.",
  "mn100:31-33.2_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ … ",
  "mn100:31-33.3_0": "tatiyaṁ jhānaṁ … ",
  "mn100:31-33.4_0": "catutthaṁ jhānaṁ upasampajja vihāsiṁ. ",
  "mn100:34.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ abhininnāmesiṁ. ",
  "mn100:34.2_0": "So anekavihitaṁ pubbenivāsaṁ anussarāmi,",
  "mn100:34.2_1": "seyyathidaṁ—ekampi jātiṁ dvepi jātiyo …pe… iti sākāraṁ sauddesaṁ anekavihitaṁ pubbenivāsaṁ anussarāmi.",
  "mn100:35.1_0": "Ayaṁ kho me, bhāradvāja,",
  "mn100:35.1_1": "rattiyā paṭhame yāme paṭhamā vijjā adhigatā,",
  "mn100:35.2_0": "avijjā vihatā, vijjā uppannā; tamo vihato, āloko uppanno;",
  "mn100:35.2_1": "yathā taṁ appamattassa ātāpino pahitattassa viharato.",
  "mn100:36-38.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya cittaṁ abhininnāmesiṁ. ",
  "mn100:36-38.2_0": "So dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāmi …pe… ",
  "mn100:36-38.3_0": "ayaṁ kho me, bhāradvāja, rattiyā majjhime yāme dutiyā ",
  "mn100:36-38.4_0": "vijjā adhigatā, avijjā vihatā, vijjā uppannā; tamo vihato, āloko uppanno;",
  "mn100:36-38.4_1": "yathā taṁ appamattassa ātāpino pahitattassa viharato.",
  "mn100:39.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmesiṁ. ",
  "mn100:39.2_0": "So ‘idaṁ dukkhan’ti yathābhūtaṁ abbhaññāsiṁ,",
  "mn100:39.2_1": "‘ayaṁ dukkhasamudayo’ti yathābhūtaṁ abbhaññāsiṁ,",
  "mn100:39.2_2": "‘ayaṁ dukkhanirodho’ti yathābhūtaṁ abbhaññāsiṁ,",
  "mn100:39.2_3": "‘ayaṁ dukkhanirodhagāminī paṭipadā’ti yathābhūtaṁ abbhaññāsiṁ;",
  "mn100:39.3_0": "‘ime āsavā’ti yathābhūtaṁ abbhaññāsiṁ,",
  "mn100:39.3_1": "‘ayaṁ āsavasamudayo’ti yathābhūtaṁ abbhaññāsiṁ,",
  "mn100:39.3_2": "‘ayaṁ āsavanirodho’ti yathābhūtaṁ abbhaññāsiṁ,",
  "mn100:39.3_3": "‘ayaṁ āsavanirodhagāminī paṭipadā’ti yathābhūtaṁ abbhaññāsiṁ.",
  "mn100:40.1_0": "Tassa me evaṁ jānato evaṁ passato kāmāsavāpi cittaṁ vimuccittha,",
  "mn100:40.1_1": "bhavāsavāpi cittaṁ vimuccittha,",
  "mn100:40.1_2": "avijjāsavāpi cittaṁ vimuccittha.",
  "mn100:40.2_0": "Vimuttasmiṁ vimuttamiti ñāṇaṁ ahosi. ",
  "mn100:40.3_0": "‘Khīṇā jāti, vusitaṁ brahmacariyaṁ, kataṁ karaṇīyaṁ,",
  "mn100:40.3_1": "nāparaṁ itthattāyā’ti abbhaññāsiṁ.",
  "mn100:41.1_0": "Ayaṁ kho me, bhāradvāja, rattiyā pacchime yāme tatiyā ",
  "mn100:41.2_0": "vijjā adhigatā, avijjā vihatā, vijjā uppannā; tamo vihato, āloko uppanno;",
  "mn100:41.2_1": "yathā taṁ appamattassa ātāpino pahitattassa viharato”ti.",
  "mn100:42.1_0": "Evaṁ vutte,",
  "mn100:42.1_1": "saṅgāravo māṇavo bhagavantaṁ etadavoca:",
  "mn100:42.2_0": "“aṭṭhitavataṁ bhoto gotamassa padhānaṁ ahosi,",
  "mn100:42.2_1": "sappurisavataṁ bhoto gotamassa padhānaṁ ahosi;",
  "mn100:42.3_0": "yathā taṁ arahato sammāsambuddhassa. ",
  "mn100:42.4_0": "Kiṁ nu kho, bho gotama, atthi devā”ti? ",
  "mn100:42.5_0": "“Ṭhānaso metaṁ, bhāradvāja, viditaṁ yadidaṁ—",
  "mn100:42.6_0": "adhidevā”ti. ",
  "mn100:42.7_0": "“Kiṁ nu kho, bho gotama,",
  "mn100:42.7_1": "‘atthi devā’ti puṭṭho samāno ‘ṭhānaso metaṁ, bhāradvāja,",
  "mn100:42.7_2": "viditaṁ yadidaṁ adhidevā’ti vadesi.",
  "mn100:42.8_0": "Nanu, bho gotama, evaṁ sante tucchā musā hotī”ti? ",
  "mn100:42.9_0": "“‘Atthi devā’ti, bhāradvāja,",
  "mn100:42.9_1": "puṭṭho samāno ‘atthi devā’ti yo vadeyya,",
  "mn100:42.9_2": "‘ṭhānaso me viditā’ti yo vadeyya;",
  "mn100:42.10_0": "atha khvettha viññunā purisena ekaṁsena niṭṭhaṁ gantabbaṁ yadidaṁ: ",
  "mn100:42.11_0": "‘atthi devā’”ti. ",
  "mn100:42.12_0": "“Kissa pana me bhavaṁ gotamo ādikeneva na byākāsī”ti? ",
  "mn100:42.13_0": "“Uccena sammataṁ kho etaṁ, bhāradvāja, lokasmiṁ yadidaṁ: ",
  "mn100:42.14_0": "‘atthi devā’”ti. ",
  "mn100:43.1_0": "Evaṁ vutte,",
  "mn100:43.1_1": "saṅgāravo māṇavo bhagavantaṁ etadavoca:",
  "mn100:43.2_0": "“abhikkantaṁ, bho gotama, abhikkantaṁ, bho gotama. ",
  "mn100:43.3_0": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya,",
  "mn100:43.3_1": "mūḷhassa vā maggaṁ ācikkheyya,",
  "mn100:43.3_2": "andhakāre vā telapajjotaṁ dhāreyya:",
  "mn100:43.3_3": "‘cakkhumanto rūpāni dakkhantī’ti;",
  "mn100:43.3_4": "evamevaṁ bhotā gotamena anekapariyāyena dhammo pakāsito.",
  "mn100:43.4_0": "Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "mn100:43.5_0": "Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "mn100:43.6_0": "Saṅgāravasuttaṁ niṭṭhitaṁ dasamaṁ. ",
  "mn100:43.7_0": "Brāhmaṇavaggo niṭṭhito pañcamo. ",
  "mn100:44.0_0": "Tassuddānaṁ",
  "mn100:44.1_0": "Brahmāyu selassalāyano, ",
  "mn100:44.2_0": "ghoṭamukho ca brāhmaṇo; ",
  "mn100:44.3_0": "Caṅkī esu dhanañjāni, ",
  "mn100:44.4_0": "vāseṭṭho subhagāravoti. ",
  "mn100:45.0_0": "Idaṁ vaggānamuddānaṁ",
  "mn100:45.1_0": "Vaggo gahapati bhikkhu, ",
  "mn100:45.2_0": "paribbājakanāmako; ",
  "mn100:45.3_0": "Rājavaggo brāhmaṇoti, ",
  "mn100:45.4_0": "pañca majjhimaāgame. ",
  "mn100:45.5_0": "Majjhimapaṇṇāsakaṁ samattaṁ. "
}