{
  "mn41:0.1_0": "Majjhima Nikāya 41 ",
  "mn41:0.2_0": "Sāleyyakasutta ",
  "mn41:1.1_0": "Evaṁ me sutaṁ—",
  "mn41:1.2_0": "ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ yena sālā nāma kosalānaṁ brāhmaṇagāmo tadavasari. ",
  "mn41:2.1_0": "Assosuṁ kho sāleyyakā brāhmaṇagahapatikā: ",
  "mn41:2.2_0": "“samaṇo khalu, bho,",
  "mn41:2.2_1": "gotamo sakyaputto sakyakulā pabbajito kosalesu cārikaṁ caramāno mahatā bhikkhusaṅghena saddhiṁ sālaṁ anuppatto.",
  "mn41:2.3_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato: ",
  "mn41:2.4_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’. ",
  "mn41:2.5_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. ",
  "mn41:2.6_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ; ",
  "mn41:2.7_0": "kevalaparipuṇṇaṁ parisuddhaṁ brahmacariyaṁ pakāseti. ",
  "mn41:2.8_0": "Sādhu kho pana tathārūpānaṁ arahataṁ dassanaṁ hotī”ti. ",
  "mn41:3.1_0": "Atha kho sāleyyakā brāhmaṇagahapatikā yena bhagavā tenupasaṅkamiṁsu;",
  "mn41:3.1_1": "upasaṅkamitvā appekacce bhagavantaṁ abhivādetvā ekamantaṁ nisīdiṁsu;",
  "mn41:3.1_2": "appekacce bhagavatā saddhiṁ sammodiṁsu,",
  "mn41:3.1_3": "sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu;",
  "mn41:3.1_4": "appekacce yena bhagavā tenañjaliṁ paṇāmetvā ekamantaṁ nisīdiṁsu;",
  "mn41:3.1_5": "appekacce bhagavato santike nāmagottaṁ sāvetvā ekamantaṁ nisīdiṁsu;",
  "mn41:3.1_6": "appekacce tuṇhībhūtā ekamantaṁ nisīdiṁsu.",
  "mn41:3.1_7": "Ekamantaṁ nisinnā kho sāleyyakā brāhmaṇagahapatikā bhagavantaṁ etadavocuṁ:",
  "mn41:4.1_0": "“ko nu kho,",
  "mn41:4.1_1": "bho gotama, hetu,",
  "mn41:4.1_2": "ko paccayo,",
  "mn41:4.1_3": "yena m’idhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti?",
  "mn41:4.2_0": "Ko pana,",
  "mn41:4.2_1": "bho gotama, hetu,",
  "mn41:4.2_2": "ko paccayo,",
  "mn41:4.2_3": "yena m’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti?",
  "mn41:5.1_0": "“Adhammacariyāvisamacariyāhetu kho,",
  "mn41:5.1_1": "gahapatayo,",
  "mn41:5.1_2": "evam’idhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti.",
  "mn41:5.2_0": "Dhammacariyāsamacariyāhetu kho,",
  "mn41:5.2_1": "gahapatayo,",
  "mn41:5.2_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "mn41:6.1_0": "“Na kho mayaṁ imassa bhoto gotamassa saṅkhittena bhāsitassa,",
  "mn41:6.1_1": "vitthārena atthaṁ avibhattassa,",
  "mn41:6.1_2": "vitthārena atthaṁ ājānāma.",
  "mn41:6.2_0": "Sādhu no bhavaṁ gotamo tathā dhammaṁ desetu,",
  "mn41:6.2_1": "yathā mayaṁ imassa bhoto gotamassa saṅkhittena bhāsitassa,",
  "mn41:6.2_2": "vitthārena atthaṁ avibhattassa,",
  "mn41:6.2_3": "vitthārena atthaṁ ājāneyyāmā”ti.",
  "mn41:6.3_0": "“Tena hi, gahapatayo, suṇātha, sādhukaṁ manasi karotha, bhāsissāmī”ti. ",
  "mn41:6.4_0": "“Evaṁ, bho”ti kho sāleyyakā brāhmaṇagahapatikā bhagavato paccassosuṁ. ",
  "mn41:6.5_0": "Bhagavā etadavoca: ",
  "mn41:7.1_0": "“Tividhaṁ kho,",
  "mn41:7.1_1": "gahapatayo,",
  "mn41:7.1_2": "kāyena adhammacariyāvisamacariyā hoti,",
  "mn41:7.1_3": "catubbidhaṁ vācāya adhammacariyāvisamacariyā hoti,",
  "mn41:7.1_4": "tividhaṁ manasā adhammacariyāvisamacariyā hoti.",
  "mn41:8.1_0": "Kathañca, gahapatayo, tividhaṁ kāyena adhammacariyāvisamacariyā hoti? ",
  "mn41:8.2_0": "Idha,",
  "mn41:8.2_1": "gahapatayo,",
  "mn41:8.2_2": "ekacco pāṇātipātī hoti,",
  "mn41:8.2_3": "luddo lohitapāṇi hatappahate niviṭṭho adayāpanno pāṇabhūtesu.",
  "mn41:8.3_0": "Adinnādāyī kho pana hoti.",
  "mn41:8.3_1": "Yaṁ taṁ parassa paravittūpakaraṇaṁ,",
  "mn41:8.3_2": "gāmagataṁ vā araññagataṁ vā,",
  "mn41:8.3_3": "taṁ adinnaṁ theyyasaṅkhātaṁ ādātā hoti.",
  "mn41:8.4_0": "Kāmesumicchācārī kho pana hoti.",
  "mn41:8.4_1": "Yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā",
  "mn41:8.4_2": "dhammarakkhitā sassāmikā saparidaṇḍā antamaso mālāguḷaparikkhittāpi,",
  "mn41:8.4_3": "tathārūpāsu cārittaṁ āpajjitā hoti.",
  "mn41:8.5_0": "Evaṁ kho, gahapatayo, tividhaṁ kāyena adhammacariyāvisamacariyā hoti. ",
  "mn41:9.1_0": "Kathañca, gahapatayo, catubbidhaṁ vācāya adhammacariyāvisamacariyā hoti? ",
  "mn41:9.2_0": "Idha,",
  "mn41:9.2_1": "gahapatayo,",
  "mn41:9.2_2": "ekacco musāvādī hoti.",
  "mn41:9.2_3": "Sabhāgato vā parisāgato vā,",
  "mn41:9.2_4": "ñātimajjhagato vā pūgamajjhagato vā rājakulamajjhagato vā,",
  "mn41:9.2_5": "abhinīto sakkhipuṭṭho:",
  "mn41:9.2_6": "‘ehambho purisa,",
  "mn41:9.2_7": "yaṁ jānāsi taṁ vadehī’ti,",
  "mn41:9.2_8": "so ajānaṁ vā āha:",
  "mn41:9.2_9": "‘jānāmī’ti,",
  "mn41:9.2_10": "jānaṁ vā āha:",
  "mn41:9.2_11": "na jānāmī’ti,",
  "mn41:9.2_12": "‘apassaṁ vā āha:",
  "mn41:9.2_13": "‘passāmī’ti,",
  "mn41:9.2_14": "passaṁ vā āha:",
  "mn41:9.2_15": "‘na passāmī’ti.",
  "mn41:9.2_16": "Iti attahetu vā parahetu vā āmisakiñcikkhahetu vā sampajānamusā bhāsitā hoti.",
  "mn41:9.3_0": "Pisuṇavāco kho pana hoti.",
  "mn41:9.3_1": "Ito sutvā amutra akkhātā imesaṁ bhedāya,",
  "mn41:9.3_2": "amutra vā sutvā imesaṁ akkhātā amūsaṁ bhedāya.",
  "mn41:9.3_3": "Iti samaggānaṁ vā bhettā,",
  "mn41:9.3_4": "bhinnānaṁ vā anuppadātā,",
  "mn41:9.3_5": "vaggārāmo vaggarato vagganandī vaggakaraṇiṁ vācaṁ bhāsitā hoti.",
  "mn41:9.4_0": "Pharusavāco kho pana hoti.",
  "mn41:9.4_1": "Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṁvattanikā,",
  "mn41:9.4_2": "tathārūpiṁ vācaṁ bhāsitā hoti.",
  "mn41:9.5_0": "Samphappalāpī kho pana hoti.",
  "mn41:9.5_1": "Akālavādī abhūtavādī anatthavādī adhammavādī avinayavādī.",
  "mn41:9.5_2": "Anidhānavatiṁ vācaṁ bhāsitā hoti akālena anapadesaṁ apariyantavatiṁ anatthasaṁhitaṁ.",
  "mn41:9.6_0": "Evaṁ kho, gahapatayo, catubbidhaṁ vācāya adhammacariyāvisamacariyā hoti. ",
  "mn41:10.1_0": "Kathañca, gahapatayo, tividhaṁ manasā adhammacariyāvisamacariyā hoti? ",
  "mn41:10.2_0": "Idha,",
  "mn41:10.2_1": "gahapatayo,",
  "mn41:10.2_2": "ekacco abhijjhālu hoti,",
  "mn41:10.2_3": "yaṁ taṁ parassa paravittūpakaraṇaṁ taṁ abhijjhātā hoti:",
  "mn41:10.2_4": "‘aho vata yaṁ parassa taṁ mamassā’ti.",
  "mn41:10.3_0": "Byāpannacitto kho pana hoti paduṭṭhamanasaṅkappo:",
  "mn41:10.3_1": "‘ime sattā haññantu vā vajjhantu vā ucchijjantu vā vinassantu vā mā vā ahesun’ti.",
  "mn41:10.4_0": "Micchādiṭṭhiko kho pana hoti viparītadassano: ",
  "mn41:10.5_0": "‘natthi dinnaṁ natthi yiṭṭhaṁ natthi hutaṁ,",
  "mn41:10.5_1": "natthi sukatadukkaṭānaṁ kammānaṁ phalaṁ vipāko,",
  "mn41:10.5_2": "natthi ayaṁ loko natthi paro loko,",
  "mn41:10.5_3": "natthi mātā natthi pitā,",
  "mn41:10.5_4": "natthi sattā opapātikā,",
  "mn41:10.5_5": "natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti.",
  "mn41:10.6_0": "Evaṁ kho, gahapatayo, tividhaṁ manasā adhammacariyāvisamacariyā hoti. ",
  "mn41:10.7_0": "Evaṁ adhammacariyāvisamacariyāhetu kho,",
  "mn41:10.7_1": "gahapatayo,",
  "mn41:10.7_2": "evam’idhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti.",
  "mn41:11.1_0": "Tividhaṁ kho,",
  "mn41:11.1_1": "gahapatayo,",
  "mn41:11.1_2": "kāyena dhammacariyāsamacariyā hoti,",
  "mn41:11.1_3": "catubbidhaṁ vācāya dhammacariyāsamacariyā hoti,",
  "mn41:11.1_4": "tividhaṁ manasā dhammacariyāsamacariyā hoti.",
  "mn41:12.1_0": "Kathañca, gahapatayo, tividhaṁ kāyena dhammacariyāsamacariyā hoti? ",
  "mn41:12.2_0": "Idha,",
  "mn41:12.2_1": "gahapatayo,",
  "mn41:12.2_2": "ekacco pāṇātipātaṁ pahāya pāṇātipātā paṭivirato hoti,",
  "mn41:12.2_3": "nihitadaṇḍo nihitasattho lajjī dayāpanno sabbapāṇabhūtahitānukampī viharati.",
  "mn41:12.3_0": "Adinnādānaṁ pahāya adinnādānā paṭivirato hoti.",
  "mn41:12.3_1": "Yaṁ taṁ parassa paravittūpakaraṇaṁ,",
  "mn41:12.3_2": "gāmagataṁ vā araññagataṁ vā,",
  "mn41:12.3_3": "taṁ nādinnaṁ theyyasaṅkhātaṁ ādātā hoti.",
  "mn41:12.4_0": "Kāmesumicchācāraṁ pahāya kāmesumicchācārā paṭivirato hoti.",
  "mn41:12.4_1": "Yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā",
  "mn41:12.4_2": "dhammarakkhitā sassāmikā saparidaṇḍā antamaso mālāguḷaparikkhittāpi,",
  "mn41:12.4_3": "tathārūpāsu na cārittaṁ āpajjitā hoti.",
  "mn41:12.5_0": "Evaṁ kho, gahapatayo, tividhaṁ kāyena dhammacariyāsamacariyā hoti. ",
  "mn41:13.1_0": "Kathañca, gahapatayo, catubbidhaṁ vācāya dhammacariyāsamacariyā hoti? ",
  "mn41:13.2_0": "Idha,",
  "mn41:13.2_1": "gahapatayo,",
  "mn41:13.2_2": "ekacco musāvādaṁ pahāya musāvādā paṭivirato hoti.",
  "mn41:13.2_3": "Sabhāgato vā parisāgato vā,",
  "mn41:13.2_4": "ñātimajjhagato vā pūgamajjhagato vā rājakulamajjhagato vā,",
  "mn41:13.2_5": "abhinīto sakkhipuṭṭho:",
  "mn41:13.2_6": "‘ehambho purisa,",
  "mn41:13.2_7": "yaṁ jānāsi taṁ vadehī’ti,",
  "mn41:13.2_8": "so ajānaṁ vā āha:",
  "mn41:13.2_9": "‘na jānāmī’ti,",
  "mn41:13.2_10": "jānaṁ vā āha:",
  "mn41:13.2_11": "‘jānāmī’ti,",
  "mn41:13.2_12": "apassaṁ vā āha:",
  "mn41:13.2_13": "‘na passāmī’ti,",
  "mn41:13.2_14": "passaṁ vā āha:",
  "mn41:13.2_15": "‘passāmī’ti.",
  "mn41:13.2_16": "Iti attahetu vā parahetu vā āmisakiñcikkhahetu vā na sampajānamusā bhāsitā hoti.",
  "mn41:13.3_0": "Pisuṇaṁ vācaṁ pahāya pisuṇāya vācāya paṭivirato hoti,",
  "mn41:13.3_1": "ito sutvā na amutra akkhātā imesaṁ bhedāya,",
  "mn41:13.3_2": "amutra vā sutvā na imesaṁ akkhātā amūsaṁ bhedāya.",
  "mn41:13.3_3": "Iti bhinnānaṁ vā sandhātā,",
  "mn41:13.3_4": "sahitānaṁ vā anuppadātā,",
  "mn41:13.3_5": "samaggārāmo samaggarato samagganandī samaggakaraṇiṁ vācaṁ bhāsitā hoti.",
  "mn41:13.4_0": "Pharusaṁ vācaṁ pahāya pharusāya vācāya paṭivirato hoti.",
  "mn41:13.4_1": "Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā—tathārūpiṁ vācaṁ bhāsitā hoti.",
  "mn41:13.5_0": "Samphappalāpaṁ pahāya samphappalāpā paṭivirato hoti.",
  "mn41:13.5_1": "Kālavādī bhūtavādī atthavādī dhammavādī vinayavādī nidhānavatiṁ vācaṁ bhāsitā hoti kālena sāpadesaṁ pariyantavatiṁ atthasaṁhitaṁ.",
  "mn41:13.6_0": "Evaṁ kho, gahapatayo, catubbidhaṁ vācāya dhammacariyāsamacariyā hoti. ",
  "mn41:14.1_0": "Kathañca, gahapatayo, tividhaṁ manasā dhammacariyāsamacariyā hoti? ",
  "mn41:14.2_0": "Idha,",
  "mn41:14.2_1": "gahapatayo,",
  "mn41:14.2_2": "ekacco anabhijjhālu hoti,",
  "mn41:14.2_3": "yaṁ taṁ parassa paravittūpakaraṇaṁ taṁ nābhijjhātā hoti:",
  "mn41:14.2_4": "‘aho vata yaṁ parassa taṁ mamassā’ti.",
  "mn41:14.3_0": "Abyāpannacitto kho pana hoti appaduṭṭhamanasaṅkappo:",
  "mn41:14.3_1": "‘ime sattā averā abyābajjhā anīghā sukhī attānaṁ pariharantū’ti.",
  "mn41:14.4_0": "Sammādiṭṭhiko kho pana hoti aviparītadassano: ",
  "mn41:14.5_0": "‘atthi dinnaṁ atthi yiṭṭhaṁ atthi hutaṁ,",
  "mn41:14.5_1": "atthi sukatadukkaṭānaṁ kammānaṁ phalaṁ vipāko,",
  "mn41:14.5_2": "atthi ayaṁ loko atthi paro loko,",
  "mn41:14.5_3": "atthi mātā atthi pitā,",
  "mn41:14.5_4": "atthi sattā opapātikā,",
  "mn41:14.5_5": "atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti.",
  "mn41:14.6_0": "Evaṁ kho, gahapatayo, tividhaṁ manasā dhammacariyāsamacariyā hoti. ",
  "mn41:14.7_0": "Evaṁ dhammacariyāsamacariyāhetu kho,",
  "mn41:14.7_1": "gahapatayo,",
  "mn41:14.7_2": "evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "mn41:15.1_0": "Ākaṅkheyya ce, gahapatayo, dhammacārī samacārī: ",
  "mn41:15.2_0": "‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyyan’ti; ",
  "mn41:15.3_0": "ṭhānaṁ kho panetaṁ vijjati,",
  "mn41:15.3_1": "yaṁ so kāyassa bhedā paraṁ maraṇā khattiyamahāsālānaṁ sahabyataṁ upapajjeyya.",
  "mn41:15.4_0": "Taṁ kissa hetu? ",
  "mn41:15.5_0": "Tathā hi so dhammacārī samacārī. ",
  "mn41:16-17.1_0": "Ākaṅkheyya ce, gahapatayo, dhammacārī samacārī: ",
  "mn41:16-17.2_0": "‘aho vatāhaṁ kāyassa bhedā paraṁ maraṇā brāhmaṇamahāsālānaṁ …pe… ",
  "mn41:16-17.3_0": "gahapatimahāsālānaṁ sahabyataṁ upapajjeyyan’ti; ",
  "mn41:16-17.4_0": "ṭhānaṁ kho panetaṁ vijjati,",
  "mn41:16-17.4_1": "yaṁ so kāyassa bhedā paraṁ maraṇā gahapatimahāsālānaṁ sahabyataṁ upapajjeyya.",
  "mn41:16-17.5_0": "Taṁ kissa hetu? ",
  "mn41:16-17.6_0": "Tathā hi so dhammacārī samacārī. ",
  "mn41:18-42.1_0": "Ākaṅkheyya ce, gahapatayo, dhammacārī samacārī: ",
  "mn41:18-42.2_0": "‘aho vatāhaṁ kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyyan’ti; ",
  "mn41:18-42.3_0": "ṭhānaṁ kho panetaṁ vijjati,",
  "mn41:18-42.3_1": "yaṁ so kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyya.",
  "mn41:18-42.4_0": "Taṁ kissa hetu? ",
  "mn41:18-42.5_0": "Tathā hi so dhammacārī samacārī. ",
  "mn41:18-42.6_0": "Ākaṅkheyya ce, gahapatayo, dhammacārī samacārī: ",
  "mn41:18-42.7_0": "‘aho vatāhaṁ kāyassa bhedā paraṁ maraṇā tāvatiṁsānaṁ devānaṁ …pe… ",
  "mn41:18-42.8_0": "yāmānaṁ devānaṁ … ",
  "mn41:18-42.9_0": "tusitānaṁ devānaṁ … ",
  "mn41:18-42.10_0": "nimmānaratīnaṁ devānaṁ … ",
  "mn41:18-42.11_0": "paranimmitavasavattīnaṁ devānaṁ … ",
  "mn41:18-42.12_0": "brahmakāyikānaṁ devānaṁ sahabyataṁ upapajjeyyan’ti; ",
  "mn41:18-42.13_0": "ṭhānaṁ kho panetaṁ vijjati,",
  "mn41:18-42.13_1": "yaṁ so kāyassa bhedā paraṁ maraṇā brahmakāyikānaṁ devānaṁ sahabyataṁ upapajjeyya.",
  "mn41:18-42.14_0": "Taṁ kissa hetu? ",
  "mn41:18-42.15_0": "Tathā hi so dhammacārī samacārī. ",
  "mn41:18-42.16_0": "Ākaṅkheyya ce, gahapatayo, dhammacārī samacārī: ",
  "mn41:18-42.17_0": "‘aho vatāhaṁ kāyassa bhedā paraṁ maraṇā ābhānaṁ devānaṁ sahabyataṁ upapajjeyyan’ti; ",
  "mn41:18-42.18_0": "ṭhānaṁ kho panetaṁ vijjati,",
  "mn41:18-42.18_1": "yaṁ so kāyassa bhedā paraṁ maraṇā ābhānaṁ devānaṁ sahabyataṁ upapajjeyya.",
  "mn41:18-42.19_0": "Taṁ kissa hetu? ",
  "mn41:18-42.20_0": "Tathā hi so dhammacārī samacārī. ",
  "mn41:18-42.21_0": "Ākaṅkheyya ce, gahapatayo, dhammacārī samacārī: ",
  "mn41:18-42.22_0": "‘aho vatāhaṁ kāyassa bhedā paraṁ maraṇā parittābhānaṁ devānaṁ …pe… ",
  "mn41:18-42.23_0": "appamāṇābhānaṁ devānaṁ … ",
  "mn41:18-42.24_0": "ābhassarānaṁ devānaṁ … ",
  "mn41:18-42.25_0": "parittasubhānaṁ devānaṁ … ",
  "mn41:18-42.26_0": "appamāṇasubhānaṁ devānaṁ … ",
  "mn41:18-42.27_0": "subhakiṇhānaṁ devānaṁ … ",
  "mn41:18-42.28_0": "vehapphalānaṁ devānaṁ … ",
  "mn41:18-42.29_0": "avihānaṁ devānaṁ … ",
  "mn41:18-42.30_0": "atappānaṁ devānaṁ … ",
  "mn41:18-42.31_0": "sudassānaṁ devānaṁ … ",
  "mn41:18-42.32_0": "sudassīnaṁ devānaṁ … ",
  "mn41:18-42.33_0": "akaniṭṭhānaṁ devānaṁ … ",
  "mn41:18-42.34_0": "ākāsānañcāyatanūpagānaṁ devānaṁ … ",
  "mn41:18-42.35_0": "viññāṇañcāyatanūpagānaṁ devānaṁ … ",
  "mn41:18-42.36_0": "ākiñcaññāyatanūpagānaṁ devānaṁ … ",
  "mn41:18-42.37_0": "nevasaññānāsaññāyatanūpagānaṁ devānaṁ sahabyataṁ upapajjeyyan’ti; ",
  "mn41:18-42.38_0": "ṭhānaṁ kho panetaṁ vijjati,",
  "mn41:18-42.38_1": "yaṁ so kāyassa bhedā paraṁ maraṇā nevasaññānāsaññāyatanūpagānaṁ devānaṁ sahabyataṁ upapajjeyya.",
  "mn41:18-42.39_0": "Taṁ kissa hetu? ",
  "mn41:18-42.40_0": "Tathā hi so dhammacārī samacārī. ",
  "mn41:43.1_0": "Ākaṅkheyya ce, gahapatayo, dhammacārī samacārī: ",
  "mn41:43.2_0": "‘aho vatāhaṁ āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti; ",
  "mn41:43.3_0": "ṭhānaṁ kho panetaṁ vijjati,",
  "mn41:43.3_1": "yaṁ so āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyya.",
  "mn41:43.4_0": "Taṁ kissa hetu? ",
  "mn41:43.5_0": "Tathā hi so dhammacārī samacārī”ti. ",
  "mn41:44.1_0": "Evaṁ vutte, sāleyyakā brāhmaṇagahapatikā bhagavantaṁ etadavocuṁ: ",
  "mn41:44.2_0": "“abhikkantaṁ, bho gotama, abhikkantaṁ, bho gotama. ",
  "mn41:44.3_0": "Seyyathāpi,",
  "mn41:44.3_1": "bho gotama,",
  "mn41:44.3_2": "nikkujjitaṁ vā ukkujjeyya,",
  "mn41:44.3_3": "paṭicchannaṁ vā vivareyya,",
  "mn41:44.3_4": "mūḷhassa vā maggaṁ ācikkheyya,",
  "mn41:44.3_5": "andhakāre vā telapajjotaṁ dhāreyya:",
  "mn41:44.3_6": "‘cakkhumanto rūpāni dakkhantī’ti;",
  "mn41:44.3_7": "evamevaṁ bhotā gotamena anekapariyāyena dhammo pakāsito.",
  "mn41:44.4_0": "Ete mayaṁ bhavantaṁ gotamaṁ saraṇaṁ gacchāma dhammañca bhikkhusaṅghañca. ",
  "mn41:44.5_0": "Upāsake no bhavaṁ gotamo dhāretu ajjatagge pāṇupete saraṇaṁ gate”ti. ",
  "mn41:44.6_0": "Sāleyyakasuttaṁ niṭṭhitaṁ paṭhamaṁ. "
}