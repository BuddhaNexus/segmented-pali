{
  "tika-s0203t1:0_0": "2. Anupadavaggo",
  "tika-s0203t1:1_0": "1. Anupadasuttavaṇṇanā",
  "tika-s0203t1:2_0": "93.Iddhimātiguṇo pākaṭo paratoghosena vinā pāsādakampanadevacārikādīhi sayameva pakāsabhāvato;",
  "tika-s0203t1:2_1": "dhutavādādiguṇānampi tathābhāve eteneva nayena tesaṁ guṇānaṁ pākaṭayogato ca paresaṁ nicchitabhāvato ca.",
  "tika-s0203t1:2_2": "Paññavato guṇāti paññāpabhedapabhāvite guṇavisese sandhāya vadati.",
  "tika-s0203t1:2_3": "Te hi yebhuyyena paresaṁ avisayā.",
  "tika-s0203t1:2_4": "Tenāha – ‘‘na sakkā akathitā jānitu’’nti.",
  "tika-s0203t1:2_5": "Visabhāgā sabhāgā nāma ayonisomanasikārabahulesu puthujjanesu,",
  "tika-s0203t1:2_6": "te pana appahīnarāgadosatāya parassa vijjamānampi guṇaṁ makkhetvā avijjamānaṁ avaṇṇameva ghosentīti āha – ‘‘visabhāga…pe… kathentī’’ti.",
  "tika-s0203t1:3_0": "Yā aṭṭhārasannaṁ dhātūnaṁ samudayato atthaṅgamato assādato ādīnavato yathābhūtaṁ pajānanā, ayaṁ dhātukusalatā.",
  "tika-s0203t1:3_1": "Āyatanakusalatāyapi eseva nayo.",
  "tika-s0203t1:3_2": "Avijjādīsu dvādasasu paṭiccasamuppādaṅgesu kosallaṁ paṭiccasamuppādakusalatā.",
  "tika-s0203t1:3_3": "Idaṁ imassa phalassa ṭhānaṁ kāraṇaṁ,",
  "tika-s0203t1:3_4": "idaṁ aṭṭhānaṁ akāraṇanti evaṁ ṭhānañca ṭhānato,",
  "tika-s0203t1:3_5": "aṭṭhānañca aṭṭhānato yathābhūtaṁ pajānanā, ayaṁ ṭhānāṭṭhānakusalatā.",
  "tika-s0203t1:3_6": "Yo pana imesu dhātuādīsu pariññābhisamayādivasena nissaṅgagatiyā paṇḍāti laddhanāmena ñāṇena ito gato pavatto,",
  "tika-s0203t1:3_7": "ayaṁ paṇḍito nāmāti āha – ‘‘imehi catūhi kāraṇehi paṇḍito’’ti.",
  "tika-s0203t1:3_8": "Mahantānaṁ atthānaṁ pariggaṇhanato mahatī paññā etassāti mahāpañño.",
  "tika-s0203t1:3_9": "Sesapadesupi eseva nayoti āha – ‘‘mahāpaññādīhi samannāgatoti attho’’ti.",
  "tika-s0203t1:4_0": "Nānattanti yāhi mahāpaññādīhi samannāgatattā thero ‘‘mahāpañño’’tiādinā kittīyati,",
  "tika-s0203t1:4_1": "tāsaṁ mahāpaññādīnaṁ idaṁ nānattaṁ ayaṁ vemattatā. Yassa kassaci (dī. ni. ṭī. 3.216; saṁ. ni. ṭī. 1.1.110; a. ni. ṭī.",
  "tika-s0203t1:4_2": "1.1.584) visesato arūpadhammassa mahattaṁ nāma kiccasiddhiyā veditabbanti tadassa kiccasiddhiyā dassento,",
  "tika-s0203t1:4_3": "‘‘mahantesīlakkhandhe pariggaṇhātīti mahāpaññā’’tiādimāha.",
  "tika-s0203t1:4_4": "Tattha hetumahantatāya paccayamahantatāya nissayamahantatāya pabhedamahantatāya kiccamahantatāya phalamahantatāya ānisaṁsamahantatāya ca sīlakkhandhassa mahantabhāvo veditabbo. Tattha hetū alobhādayo,",
  "tika-s0203t1:4_5": "paccayā hirottappasaddhāsativīriyādayo.",
  "tika-s0203t1:4_6": "Nissayā sāvakabodhipaccekabodhisammāsambodhiniyatatā taṁsamaṅgino ca purisavisesā. Pabhedo cārittādivibhāgo.",
  "tika-s0203t1:4_7": "Kiccaṁ tadaṅgādivasena paṭipakkhassa vidhamanaṁ.",
  "tika-s0203t1:4_8": "Phalaṁ saggasampadā nibbānasampadā ca. Ānisaṁso piyamanāpatādi. Ayamettha saṅkhepo,",
  "tika-s0203t1:4_9": "vitthāro pana visuddhimagge (visuddhi. 1.9) ākaṅkheyyasuttādīsu (ma. ni.",
  "tika-s0203t1:4_10": "1.64 ādayo) ca āgatanayena veditabbo.",
  "tika-s0203t1:4_11": "Iminā nayena samādhikkhandhādīnampi mahantatā yathārahaṁ niddhāretvā veditabbā,",
  "tika-s0203t1:4_12": "ṭhānāṭṭhānādīnaṁ pana mahantabhāvo mahāvisayatāya veditabbo.",
  "tika-s0203t1:4_13": "Tattha ṭhānāṭṭhānānaṁ mahāvisayatā bahudhātukasutte (ma. ni.",
  "tika-s0203t1:4_14": "3.124 ādayo) sayameva āgamissati.",
  "tika-s0203t1:4_15": "Vihārasamāpattīnaṁ samādhikkhandhe niddhāritanayena veditabbā,",
  "tika-s0203t1:4_16": "ariyasaccānaṁ sakalasāsanasaṅgahaṇato saccavibhaṅge (vibha.",
  "tika-s0203t1:4_17": "189 ādayo) taṁsaṁvaṇṇanāsu (vibha. aṭṭha. 189 ādayo) āgatanayena.",
  "tika-s0203t1:4_18": "Satipaṭṭhānādīnaṁ vibhaṅgādīsu (vibha.",
  "tika-s0203t1:4_19": "355 ādayo) taṁsaṁvaṇṇanādīsu (vibha. aṭṭha. 355 ādayo) ca āgatanayena.",
  "tika-s0203t1:4_20": "Sāmaññaphalānaṁ mahato hitassa mahato sukhassa mahato atthassa mahato yogakkhemassa nipphattibhāvato santapaṇītanipuṇaatakkāvacarapaṇḍitavedanīyabhāvato ca.",
  "tika-s0203t1:4_21": "Abhiññānaṁ mahāsambhārato mahāvisayato mahākiccato mahānubhāvato mahānipphattito ca.",
  "tika-s0203t1:4_22": "Nibbānassa madanimmadanādimahatthasiddhito mahantatā veditabbā.",
  "tika-s0203t1:5_0": "Puthupaññāti etthāpi vuttanayānusārena attho veditabbo.",
  "tika-s0203t1:5_1": "Ayaṁ pana viseso – nānākhandhesu ñāṇaṁ pavattatīti,",
  "tika-s0203t1:5_2": "‘‘ayaṁ rūpakkhandho nāma…pe… ayaṁ viññāṇakkhandho nāmā’’ti,",
  "tika-s0203t1:5_3": "evaṁ pañcannaṁ khandhānaṁ nānākaraṇaṁ paṭicca ñāṇaṁ pavattati.",
  "tika-s0203t1:5_4": "Tesupi ‘‘ekavidhena rūpakkhandho, ekādasavidhena rūpakkhandho, ekavidhena vedanākkhandho, bahuvidhena vedanākkhandho,",
  "tika-s0203t1:5_5": "ekavidhena saññākkhandho…pe… ekavidhena viññāṇakkhandho,",
  "tika-s0203t1:5_6": "bahuvidhena viññāṇakkhandho’’ti evaṁ ekekassa khandhassa ekavidhādivasena atītādibhedavasenapi nānākaraṇaṁ paṭicca ñāṇaṁ pavattati.",
  "tika-s0203t1:5_7": "Tathā ‘‘idaṁ cakkhāyatanaṁ nāma…pe… idaṁ dhammāyatanaṁ nāma.",
  "tika-s0203t1:5_8": "Tattha dasāyatanā kāmāvacarā,",
  "tika-s0203t1:5_9": "dve catubhūmakā’’ti evaṁ āyatananānattaṁ paṭicca ñāṇaṁ pavattati.",
  "tika-s0203t1:6_0": "Nānādhātūsūti ‘‘ayaṁ cakkhudhātu nāma…pe… ayaṁ manoviññāṇadhātu nāma.",
  "tika-s0203t1:6_1": "Tattha soḷasa dhātuyo kāmāvacarā,",
  "tika-s0203t1:6_2": "dve catubhūmakā’’ti evaṁ nānādhātūsu paṭicca ñāṇaṁ pavattati.",
  "tika-s0203t1:6_3": "Tayidaṁ upādiṇṇakadhātuvasena vuttanti veditabbaṁ.",
  "tika-s0203t1:6_4": "Paccekabuddhānañhi dvinnañca aggasāvakānaṁ upādiṇṇakadhātūsuyeva nānākaraṇaṁ paṭicca ñāṇaṁ pavattati. Tañca kho ekadesatova, no nippadesato,",
  "tika-s0203t1:6_5": "anupādiṇṇakadhātūnaṁ pana nānākaraṇaṁ na jānantiyeva. Sabbaññubuddhānaṁyeva pana,",
  "tika-s0203t1:6_6": "‘‘imāya nāma dhātuyā ussannattā imassa rukkhassa khandho seto hoti, imassa kaṇho, imassa bahalattaco, imassa tanuttaco,",
  "tika-s0203t1:6_7": "imassa pattaṁ vaṇṇasaṇṭhānādivasena evarūpaṁ,",
  "tika-s0203t1:6_8": "imassa pupphaṁ nīlaṁ pītaṁ lohitaṁ odātaṁ sugandhaṁ duggandhaṁ,",
  "tika-s0203t1:6_9": "phalaṁ khuddakaṁ mahantaṁ dīghaṁ vaṭṭaṁ susaṇṭhānaṁ maṭṭhaṁ pharusaṁ sugandhaṁ madhuraṁ tittakaṁ ambilaṁ kaṭukaṁ kasāvaṁ,",
  "tika-s0203t1:6_10": "kaṇṭako tikhiṇo atikhiṇo ujuko kuṭilo lohito odāto hotī’’ti dhātunānattaṁ paṭicca ñāṇaṁ pavattati.",
  "tika-s0203t1:7_0": "Atthesūti rūpādīsu ārammaṇesu.",
  "tika-s0203t1:7_1": "Nānāpaṭiccasamuppādesūti ajjhattabahiddhābhedato santānabhedato ca nānappabhedesu paṭiccasamuppādaṅgesu.",
  "tika-s0203t1:7_2": "Avijjādiaṅgānañhi paccekaṁ paṭiccasamuppādasaññitāti.",
  "tika-s0203t1:7_3": "Tenāha – saṅkhārapiṭake ‘‘dvādasa paccayā dvādasa paṭiccasamuppādā’’ti.",
  "tika-s0203t1:7_4": "Nānāsuññatamanupalabbhesūti nānāsabhāvesu niccasārādivirahato suññasabhāvesu,",
  "tika-s0203t1:7_5": "tato eva itthipurisaattaattaniyādivasena anupalabbhesu sabhāvesu.",
  "tika-s0203t1:7_6": "Ma-kāro hettha padasandhikaro.",
  "tika-s0203t1:7_7": "Nānāatthesūti atthapaṭisambhidāvisayesu paccayuppannādinānāatthesu.",
  "tika-s0203t1:7_8": "Dhammesūti dhammapaṭisambhidāvisayesu paccayādinānādhammesu.",
  "tika-s0203t1:7_9": "Niruttīsūti tesaṁyeva atthadhammānaṁ niddhāraṇavacanasaṅkhātāsu nānāniruttīsu.",
  "tika-s0203t1:7_10": "Paṭibhānesūti ettha atthapaṭisambhidādīsu visayabhūtesu,",
  "tika-s0203t1:7_11": "‘‘imāni idamatthajotakānī’’ti (vibha.",
  "tika-s0203t1:7_12": "725-745) tathā tathā paṭibhānato paṭibhānānīti laddhanāmesu ñāṇesu.",
  "tika-s0203t1:7_13": "Puthu nānāsīlakkhandhesūtiādīsu sīlassa puthuttaṁ nānattañca vuttameva.",
  "tika-s0203t1:7_14": "Itaresaṁ pana vuttanayānusārena suviññeyyattā pākaṭameva.",
  "tika-s0203t1:7_15": "Yaṁ pana abhinnaṁ ekameva nibbānaṁ,",
  "tika-s0203t1:7_16": "tattha upacāravasena puthuttaṁ gahetabbanti āha – ‘‘puthu nānājanasādhāraṇe dhamme samatikkammā’’ti.",
  "tika-s0203t1:7_17": "Tenassa madanimmadanādipariyāyena puthuttaṁ paridīpitaṁ hoti.",
  "tika-s0203t1:8_0": "Evaṁ visayavasena paññāya mahattaṁ puthuttañca dassetvā idāni sampayuttadhammavasena hāsabhāvaṁ,",
  "tika-s0203t1:8_1": "pavattiākāravasena javanabhāvaṁ,",
  "tika-s0203t1:8_2": "kiccavasena tikkhādibhāvañca dassetuṁ,",
  "tika-s0203t1:8_3": "‘‘katamā hāsapaññā’’tiādi vuttaṁ.",
  "tika-s0203t1:8_4": "Tattha hāsabahuloti pītibahulo.",
  "tika-s0203t1:8_5": "Sesapadāni tasseva vevacanāni.",
  "tika-s0203t1:8_6": "Sīlaṁ paripūretīti haṭṭhapahaṭṭho udaggudaggo hutvā pītisahagatāya paññāya.",
  "tika-s0203t1:8_7": "Pītisomanassasahagatā hi paññā abhirativasena ārammaṇe phullā vikasitā viya pavattati;",
  "tika-s0203t1:8_8": "na upekkhāsahagatāti pātimokkhasīlaṁ ṭhapetvā hāsanīyaṁ paraṁ tividhampi sīlaṁ paripūretīti attho.",
  "tika-s0203t1:8_9": "Visuṁ vuttattā puna sīlakkhandhamāha.",
  "tika-s0203t1:8_10": "Samādhikkhandhantiādīsupi eseva nayo.",
  "tika-s0203t1:9_0": "Rūpaṁaniccato khippaṁ javatīti rūpakkhandhaṁ aniccanti sīghaṁ vegena pavattiyā paṭipakkhadūrībhāvena pubbābhisaṅkhārassa sātisayattā indena vissaṭṭhavajiraṁ viya lakkhaṇaṁ paṭivijjhantī adandhāyantī rūpakkhandhe aniccalakkhaṇaṁ vegasā paṭivijjhati,",
  "tika-s0203t1:9_1": "tasmā sā javanapaññā nāmāti attho. Sesapadesupi eseva nayo.",
  "tika-s0203t1:9_2": "Evaṁ lakkhaṇārammaṇikavipassanāvasena javanapaññaṁ dassetvā balavavipassanāvasena dassetuṁ, ‘‘rūpa’’ntiādi vuttaṁ.",
  "tika-s0203t1:9_3": "Tattha khayaṭṭhenāti yattha yattha uppajjati,",
  "tika-s0203t1:9_4": "tattha tattheva bhijjanato khayasabhāvattā.",
  "tika-s0203t1:9_5": "Bhayaṭṭhenāti bhayānakabhāvato.",
  "tika-s0203t1:9_6": "Asārakaṭṭhenāti attasāravirahato niccasārādivirahato ca.",
  "tika-s0203t1:9_7": "Tulayitvāti tulābhūtāya vipassanāpaññāya tuletvā.",
  "tika-s0203t1:9_8": "Tīrayitvāti tāya eva tīraṇabhūtāya tīretvā.",
  "tika-s0203t1:9_9": "Vibhāvayitvāti yāthāvato pakāsetvā pañcakkhandhaṁ vibhūtaṁ katvā.",
  "tika-s0203t1:9_10": "Rūpanirodheti rūpakkhandhassa nirodhabhūte nibbāne ninnapoṇapabbhāravasena.",
  "tika-s0203t1:9_11": "Idāni sikhāppattavipassanāvasena javanapaññaṁ dassetuṁ, puna ‘‘rūpa’’ntiādi vuttaṁ.",
  "tika-s0203t1:9_12": "Vuṭṭhānagāminivipassanāvasenāti keci.",
  "tika-s0203t1:10_0": "Ñāṇassa tikkhabhāvo nāma savisesaṁ paṭipakkhasamucchindanena veditabboti,",
  "tika-s0203t1:10_1": "‘‘khippaṁ kilese chindatīti tikkhapaññā’’ti vatvā te pana kilese vibhāgena dassento,",
  "tika-s0203t1:10_2": "‘‘uppannaṁ kāmavitakka’’ntiādimāha.",
  "tika-s0203t1:10_3": "Tikkhapañño hi khippābhiñño hoti,",
  "tika-s0203t1:10_4": "paṭipadā cassa na calatīti āha – ‘‘ekasmiṁ āsane cattāro ariyamaggā adhigatā hontī’’tiādi.",
  "tika-s0203t1:11_0": "‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā nirodhadhammā’’ti yāthāvato dassanena saccasampaṭivedho ijjhati,",
  "tika-s0203t1:11_1": "na aññathāti kāraṇamukhena nibbedhikapaññaṁ dassetuṁ,",
  "tika-s0203t1:11_2": "‘‘sabbasaṅkhāresuubbegabahulo hotī’’tiādi vuttaṁ.",
  "tika-s0203t1:11_3": "Tattha ubbegabahuloti vuttanayena sabbasaṅkhāresu abhiṇhaṁ pavattasaṁvego.",
  "tika-s0203t1:11_4": "Uttāsabahuloti ñāṇutrāsavasena sabbasaṅkhāresu bahuso utrastamānaso. Tena ādīnavānupassanamāha.",
  "tika-s0203t1:11_5": "Ukkaṇṭhanabahuloti pana iminā nibbidānupassanaṁ āha – aratibahulotiādinā tassā eva aparāparuppattiṁ.",
  "tika-s0203t1:11_6": "Bahimukhoti sabbasaṅkhārato bahibhūtaṁ nibbānaṁ uddissa pavattañāṇamukho,",
  "tika-s0203t1:11_7": "tathā vā pavattitavimokkhamukho. Nibbijjhanaṁ nibbedho, so etissā atthi, nibbijjhatīti vā nibbedhā, sāva paññā nibbedhikā.",
  "tika-s0203t1:11_8": "Yaṁ panettha atthato avibhattaṁ,",
  "tika-s0203t1:11_9": "taṁ heṭṭhā vuttanayattā suviññeyyameva.",
  "tika-s0203t1:12_0": "Pajjati etena vipassanādikoti padaṁ, samāpatti,",
  "tika-s0203t1:12_1": "tasmā anupadanti anusamāpattiyoti attho.",
  "tika-s0203t1:12_2": "Padaṁ vā sammasanupagā dhammā vipassanāya pavattiṭṭhānabhāvato.",
  "tika-s0203t1:12_3": "Tenāha ‘‘samāpattivasena vā’’ti .",
  "tika-s0203t1:12_4": "Jhānaṅgavasena vāti jhānaṅgavasenāti ca attho.",
  "tika-s0203t1:12_5": "Aṭṭhakathāyaṁ pana kamattho idha padasaddo,",
  "tika-s0203t1:12_6": "tasmā anupadaṁ anukkamenāti ayamettha atthoti āha ‘‘anupaṭipāṭiyā’’ti.",
  "tika-s0203t1:12_7": "Dhammavipassananti taṁtaṁsamāpatticittuppādapariyāpannānaṁ dhammānaṁ vipassanaṁ.",
  "tika-s0203t1:12_8": "Vipassatīti samāpattiyo jhānamukhena te te dhamme yāthāvato pariggahetvā,",
  "tika-s0203t1:12_9": "‘‘itipi dukkhā’’tiādinā sammasati.",
  "tika-s0203t1:12_10": "Addhamāsena arahattaṁ patto ukkaṁsagatassa sāvakānaṁ sammasanacārassa nippadesena pavattiyamānattā,",
  "tika-s0203t1:12_11": "sāvakapāramīñāṇassa ca tathā paṭipādetabbattā.",
  "tika-s0203t1:12_12": "Evaṁ santepīti yadipi mahāmoggallānatthero na cirasseva arahattaṁ patto;",
  "tika-s0203t1:12_13": "dhammasenāpati pana tato cirena,",
  "tika-s0203t1:12_14": "evaṁ santepi yasmā moggallānattheropi mahāpaññova,",
  "tika-s0203t1:12_15": "tasmā sāriputtattherova mahāpaññataroti.",
  "tika-s0203t1:12_16": "Idāni tamatthaṁ pākaṭataraṁ kātuṁ,",
  "tika-s0203t1:12_17": "‘‘mahāmoggallānatthero hī’’tiādi vuttaṁ.",
  "tika-s0203t1:12_18": "Sammasanaṁ carati etthāti sammasanacāro, vipassanābhūmi, taṁ sammasanacāraṁ.",
  "tika-s0203t1:12_19": "Ekadesamevāti sakaattabhāve saṅkhāre anavasesato pariggahetuñca sammasituñca asakkontaṁ attano abhinīhārasamudāgatañāṇabalānurūpaṁ ekadesameva pariggahetvā sammasanto. Nanu ca ‘‘sabbaṁ, bhikkhave,",
  "tika-s0203t1:12_20": "anabhijānaṁ aparijānaṁ avirājayaṁ appajahaṁ abhabbo dukkhakkhayāyā’’ti (saṁ. ni.",
  "tika-s0203t1:12_21": "4.26) vacanato vaṭṭadukkhato muccitukāmena sabbaṁ pariññeyyaṁ parijānitabbameva? Saccametaṁ,",
  "tika-s0203t1:12_22": "tañca kho sammasanupagadhammavasena vuttaṁ.",
  "tika-s0203t1:12_23": "Tasmā sasantānagate sabbadhamme ,",
  "tika-s0203t1:12_24": "parasantānagate ca tesaṁ santānavibhāgaṁ akatvā bahiddhābhāvasāmaññato sammasanaṁ, ayaṁ sāvakānaṁ sammasanacāro.",
  "tika-s0203t1:12_25": "Thero pana bahiddhādhammepi santānavibhāgena keci keci uddharitvā sammasi,",
  "tika-s0203t1:12_26": "tañca kho ñāṇena phuṭṭhamattaṁ katvā.",
  "tika-s0203t1:12_27": "Tena vuttaṁ – ‘‘yaṭṭhikoṭiyā uppīḷento viya ekadesameva sammasanto’’ti.",
  "tika-s0203t1:12_28": "Tattha ñāṇena nāma yāvatā neyyaṁ pavattitabbaṁ,",
  "tika-s0203t1:12_29": "tathā apavattanato ‘‘yaṭṭhikoṭiyā uppīḷento viyā’’tiādi vuttaṁ.",
  "tika-s0203t1:12_30": "Anupadadhammavipassanāya abhāvato ‘‘ekadesameva sammasanto’’ti vuttaṁ.",
  "tika-s0203t1:13_0": "Buddhānaṁ sammasanacāro dasasahassilokadhātuyaṁ sattasantānagatā,",
  "tika-s0203t1:13_1": "anindriyabaddhā ca saṅkhārāti vadanti,",
  "tika-s0203t1:13_2": "koṭisatasahassacakkavāḷesūti apare.",
  "tika-s0203t1:13_3": "Tathā hi addhattayavasena paṭiccasamuppādanayaṁ osaritvā chattiṁsakoṭisatasahassamukhena buddhānaṁ mahāvajirañāṇaṁ pavattaṁ.",
  "tika-s0203t1:13_4": "Paccekabuddhānaṁ sasantānagatehi saddhiṁ majjhimadesavāsisattasantānagatā anindriyabaddhā ca sammasanacāroti vadanti,",
  "tika-s0203t1:13_5": "jambudīpavāsisattasantānagatāti keci.",
  "tika-s0203t1:13_6": "Dhammasenāpatinopi yathāvuttasāvakānaṁ vipassanābhūmiyeva sammasanacāro.",
  "tika-s0203t1:13_7": "Tattha pana thero sātisayaṁ niravasesaṁ anupadadhammaṁ vipassi.",
  "tika-s0203t1:13_8": "Tena vuttaṁ – ‘‘sāvakānaṁ sammasanacāraṁ nippadesaṁ sammasī’’ti.",
  "tika-s0203t1:14_0": "Tattha ‘‘sāvakānaṁ vipassanābhūmī’’ti ettha sukkhavipassakā lokiyābhiññappattā pakatisāvakā aggasāvakā paccekabuddhā sammāsambuddhāti chasu janesu sukkhavipassakānaṁ jhānābhiññāhi anadhigatapaññānepuññattā andhānaṁ viya icchitapadesokkamanaṁ vipassanākāle icchikicchitadhammavipassanā natthi.",
  "tika-s0203t1:14_1": "Te yathāpariggahitadhammamatteyeva ṭhatvā vipassanaṁ vaḍḍhenti.",
  "tika-s0203t1:14_2": "Lokiyābhiññappattā pana pakatisāvakā yena mukhena vipassanaṁ ārabhanti;",
  "tika-s0203t1:14_3": "tato aññena vipassanaṁ vitthārikaṁ kātuṁ sakkonti vipulañāṇattā.",
  "tika-s0203t1:14_4": "Mahāsāvakā abhinīhārasampannattā tato sātisayaṁ vipassanaṁ vitthārikaṁ kātuṁ sakkonti.",
  "tika-s0203t1:14_5": "Aggasāvakesu dutiyo abhinīhārasampattiyā samādhānassa sātisayattā vipassanaṁ tatopi vitthārikaṁ karoti.",
  "tika-s0203t1:14_6": "Paṭhamo pana tato mahāpaññatāya sāvakehi asādhāraṇaṁ vitthārikaṁ karoti.",
  "tika-s0203t1:14_7": "Paccekabuddho tehipi mahābhinīhāratāya attano abhinīhārānurūpaṁ tatopi vitthārikavipassanaṁ karonti. Buddhānaṁ, sammadeva,",
  "tika-s0203t1:14_8": "paripūritapaññāpāramipabhāvita-sabbaññutaññāṇādhigamanassa anurūpāyāti.",
  "tika-s0203t1:14_9": "Yathā nāma katavālavedhaparicayena sarabhaṅgasadisena dhanuggahena khitto saro antarā rukkhalatādīsu asajjamāno lakkhaṇeyeva patati; na sajjati na virajjhati,",
  "tika-s0203t1:14_10": "evaṁ antarā asajjamānā avirajjhamānā vipassanā sammasanīyadhammesu yāthāvato nānānayehi pavattati. Yaṁ mahāñāṇanti vuccati,",
  "tika-s0203t1:14_11": "tassa pavattiākārabhedo gaṇato vuttoyeva.",
  "tika-s0203t1:15_0": "Etesu ca sukkhavipassakānaṁ vipassanācāro khajjotapabhāsadiso,",
  "tika-s0203t1:15_1": "abhiññappattapakatisāvakānaṁ dīpapabhāsadiso,",
  "tika-s0203t1:15_2": "mahāsāvakānaṁ okkāpabhāsadiso,",
  "tika-s0203t1:15_3": "aggasāvakānaṁ osadhitārakāpabhāsadiso,",
  "tika-s0203t1:15_4": "paccekabuddhānaṁ candapabhāsadiso,",
  "tika-s0203t1:15_5": "sammāsambuddhānaṁ rasmisahassapaṭimaṇḍitasaradasūriyamaṇḍalasadiso upaṭṭhāsi.",
  "tika-s0203t1:15_6": "Tathā sukkhavipassakānaṁ vipassanācāro andhānaṁ yaṭṭhikoṭiyā gamanasadiso,",
  "tika-s0203t1:15_7": "lokiyābhiññappattapakatisāvakānaṁ daṇḍakasetugamanasadiso,",
  "tika-s0203t1:15_8": "mahāsāvakānaṁ jaṅghasetugamanasadiso,",
  "tika-s0203t1:15_9": "aggasāvakānaṁ sakaṭasetugamanasadiso,",
  "tika-s0203t1:15_10": "paccekabuddhānaṁ mahājaṅghamaggagamanasadiso,",
  "tika-s0203t1:15_11": "sammāsambuddhānaṁ mahāsakamaggagamanasadisoti veditabbo.",
  "tika-s0203t1:16_0": "Arahattañca kira patvāti ettha kira-saddo anussavaladdhoyamatthoti dīpetuṁ vutto.",
  "tika-s0203t1:16_1": "Patvā aññāsi attano vipassanācārassa mahāvisayattā tikkhavisadasūrabhāvassa ca sallakkhaṇena.",
  "tika-s0203t1:16_2": "Kathaṁ panāyaṁ mahāthero dandhaṁ arahattaṁ pāpuṇanto sīghaṁ arahattaṁ pattato paññāya attānaṁ sātisayaṁ katvā aññāsīti āha – ‘‘yathā hī’’tiādi.",
  "tika-s0203t1:16_3": "Mahājaṭanti mahājālasākhaṁ ativiya sibbitajālaṁ.",
  "tika-s0203t1:16_4": "Yaṭṭhiṁ pana sāraṁ vā ujuṁ vā na labhati veṇuggahaṇe anuccinitvā veṇussa gahitattā.",
  "tika-s0203t1:16_5": "Evaṁsampadanti yathā tesu purisesu eko veḷuggahaṇe anuccinitvā veḷuyaṭṭhiṁ gaṇhāti, eko uccinitvā, evaṁ nipphattikaṁ. Padhānanti bhāvanānuyuñjanaṁ.",
  "tika-s0203t1:17_0": "Sattasaṭṭhiñāṇānīti paṭisambhidāmagge (paṭi. ma.",
  "tika-s0203t1:17_1": "1.73 mātikā) āgatesu tesattatiyā ñāṇesu ṭhapetvā cha asādhāraṇañāṇāni sutamayañāṇādīni paṭibhānapaṭisambhidāñāṇapariyosānāni sattasaṭṭhi ñāṇāni.",
  "tika-s0203t1:17_2": "Tāni hi sāvakehi pavicitabbāni, na itarāni. Soḷasavidhaṁ paññanti (saṁ. ni. aṭṭha. 3.5.379; saṁ. ni. ṭī. 3.5.379) mahāpaññādikā,",
  "tika-s0203t1:17_3": "navānupubbavihārasamāpattipaññāti idaṁ soḷasavidhaṁ paññaṁ.",
  "tika-s0203t1:18_0": "Tatrāti tassa.",
  "tika-s0203t1:18_1": "Idaṁ hotīti idaṁ dāni vuccamānaṁ anupubbasammasanaṁ hoti.",
  "tika-s0203t1:18_2": "Vipassanākoṭṭhāsanti vitakkādisammasitabbadhammavibhāgena vibhattavipassanābhāgaṁ.",
  "tika-s0203t1:19_0": "94.Paṭhame jhāneti upasilese bhummaṁ,",
  "tika-s0203t1:19_1": "tasmā ye paṭhame jhāne dhammāti ye paṭhamajjhānasaṁsaṭṭhā dhammāti attho.",
  "tika-s0203t1:19_2": "Antosamāpattiyanti ca samāpattisahagate cittuppāde samāpattisamaññaṁ āropetvā vuttaṁ.",
  "tika-s0203t1:19_3": "Vavatthitāti katavavatthanā nicchitā.",
  "tika-s0203t1:19_4": "Paricchinnāti ñāṇena paricchinnā salakkhaṇato paricchijja ñātā.",
  "tika-s0203t1:19_5": "Olokentoti ñāṇacakkhunā paccakkhato passanto.",
  "tika-s0203t1:19_6": "Abhiniropanaṁ ārammaṇe cittassa āropanaṁ.",
  "tika-s0203t1:19_7": "Anumajjanaṁ ārammaṇe cittassa anuvicāraṇaṁ.",
  "tika-s0203t1:19_8": "Pharaṇaṁ paṇītarūpehi kāyassa byāpanaṁ, vipphārikabhāvo vā. Sātanti sātamadhuratā.",
  "tika-s0203t1:19_9": "Adhikkhepo vikkhepassa paṭipakkhabhūtaṁ samādhānaṁ.",
  "tika-s0203t1:19_10": "Phusanaṁ indriyavisayaviññāṇassa tato uppajjitvā ārammaṇe phusanākārena viya pavatti. Vedayitaṁ ārammaṇānubhavanaṁ.",
  "tika-s0203t1:19_11": "Sañjānanaṁ nīlādivasena ārammaṇassa sallakkhaṇaṁ. Cetayitaṁ cetaso byāpāro. Vijānanaṁ ārammaṇūpaladdhi.",
  "tika-s0203t1:19_12": "Kattukamyatā cittassa ārammaṇena atthikatā.",
  "tika-s0203t1:19_13": "Tasmiṁ ārammaṇe adhimuccanaṁ, sanniṭṭhānaṁ vā adhimokkho.",
  "tika-s0203t1:19_14": "Kosajjapakkhe patituṁ adatvā cittassa paggaṇhanaṁ paggāho, adhiggahoti attho. Ārammaṇaṁ upagantvā ṭhānaṁ, anissajjanaṁ vā upaṭṭhānaṁ.",
  "tika-s0203t1:19_15": "Samappavattesu assesu sārathi viya sakiccapasutesu sampayuttesu ajjhupekkhanaṁ majjhattatā.",
  "tika-s0203t1:19_16": "Sampayuttadhammānaṁ ārammaṇe anunayanaṁ saṁcaraṇaṁ anunayo.",
  "tika-s0203t1:19_17": "Sabhāvatoti yathābhūtasabhāvato.",
  "tika-s0203t1:19_18": "Soḷasannaṁ eva cettha dhammānaṁ gahaṇaṁ tesaṁyeva therena vavatthāpitabhāvato, te evassa tadā upaṭṭhahiṁsu, na itareti vadanti.",
  "tika-s0203t1:19_19": "Vīriyasatiggahaṇena cettha indriyabhāvasāmaññato saddhāpaññā;",
  "tika-s0203t1:19_20": "satiggahaṇeneva ekantānavajjabhāvasāmaññato passaddhiādayo cha yugaḷā;",
  "tika-s0203t1:19_21": "alobhādosā ca saṅgahitā jhānacittuppādapariyāpannattā tesaṁ dhammānaṁ.",
  "tika-s0203t1:19_22": "Therena ca dhammā vavatthānasāmaññato āraddhā.",
  "tika-s0203t1:19_23": "Te na upaṭṭhahiṁsūti na sakkā vattunti apare.",
  "tika-s0203t1:20_0": "Viditā uppajjantīti uppādepi nesaṁ vedanānaṁ pajānanaṁ hotiyevāti attho. Sesapadadvayepi eseva nayo. Taṁ jānātīti taṁñāṇo, tassa bhāvo taṁñāṇatā,",
  "tika-s0203t1:20_1": "ñāṇassa attasaṁvedananti attho.",
  "tika-s0203t1:20_2": "Taṁsamānayogakkhamāhi sampayuttadhammā.",
  "tika-s0203t1:20_3": "Ñāṇabahutāti ñāṇassa bahubhāvo,",
  "tika-s0203t1:20_4": "ekacittuppāde anekañāṇatāti attho. Idāni tamevatthaṁ vivarituṁ, ‘‘yathā hī’’tiādi vuttaṁ.",
  "tika-s0203t1:20_5": "Na sakkā jānituṁ ārammaṇakaraṇassa abhāvato.",
  "tika-s0203t1:20_6": "Asammohāvabodho ca īdisassa ñāṇassa natthi.",
  "tika-s0203t1:20_7": "Ekekameva ñāṇaṁ uppajjati tasmiṁ khaṇe ekasseva āvajjanassa uppajjanato,",
  "tika-s0203t1:20_8": "na ca āvajjanena vinā cittuppatti atthi. Vuttañhetaṁ –",
  "tika-s0203t1:21_0": "‘‘Cullāsītisahassāni, kappā tiṭṭhanti ye marū;",
  "tika-s0203t1:22_0": "Na tveva tepi jīvanti, dvīhi cittehi saṁyutā’’ti. (mahāni. 10, 39) ca,",
  "tika-s0203t1:23_0": "‘‘Natthi citte yugā gahī’’ti ca –",
  "tika-s0203t1:24_0": "Vatthārammaṇānaṁ pariggahitatāyāti yasmiñca ārammaṇe ye jhānadhammā pavattanti,",
  "tika-s0203t1:24_1": "tesaṁ vatthārammaṇānaṁ pageva ñāṇena paricchijja gahitattā.",
  "tika-s0203t1:24_2": "Yathā nāma migasūkarādīnaṁ āsayepariggahite tatra ṭhitā migā vā sūkarā vā tato uṭṭhānatopi āgamanatopi nesādassa sukhaggahaṇā honti, evaṁsampadamidaṁ. Tenāha ‘‘therena hī’’tiādi.",
  "tika-s0203t1:24_3": "Tenāti vatthārammaṇānaṁ pariggahitabhāvena. Assāti therassa.",
  "tika-s0203t1:24_4": "Tesaṁ dhammānanti jhānacittuppādapariyāpannānaṁ dhammānaṁ.",
  "tika-s0203t1:24_5": "Uppādaṁ āvajjantassātiādinā uppādādīsu yaṁ yadeva ārabbha ñāṇaṁ uppajjati;",
  "tika-s0203t1:24_6": "tasmiṁ tasmiṁ khaṇe tassa tasseva cassa pākaṭabhāvo dīpito.",
  "tika-s0203t1:24_7": "Na hi āvajjanena vinā ñāṇaṁ uppajjati.",
  "tika-s0203t1:24_8": "Ahutvā sambhontīti pubbe avijjamānā hutvā sambhavanti, anuppannā uppajjantīti attho.",
  "tika-s0203t1:24_9": "Udayaṁ passati tesaṁ dhammānaṁ,",
  "tika-s0203t1:24_10": "‘‘ahutvā sambhontī’’ti uppādakkhaṇasamaṅgibhāvadassanato.",
  "tika-s0203t1:24_11": "Pubbe abhāvabodhako hi attalābho dhammānaṁ udayo. Hutvāti uppajjitvā.",
  "tika-s0203t1:24_12": "Paṭiventīti paṭi khaṇe khaṇe vinassanti. Vayaṁ passati,",
  "tika-s0203t1:24_13": "‘‘hutvā paṭiventī’’ti tesaṁ dhammānaṁ bhaṅgakkhaṇasamaṅgibhāvadassanato.",
  "tika-s0203t1:24_14": "Viddhaṁsabhāvabodhako hi dhammānaṁ vijjamānato vayo.",
  "tika-s0203t1:25_0": "Tesu dhammesu natthi etassa upayo rāgavasena upagamananti anupayo, ananurodho. Hutvā viharatīti yojanā.",
  "tika-s0203t1:25_1": "Tathā natthi etassa apāyo paṭighavasena apagamananti anapāyo, avirodho. ‘‘Etaṁ mama,",
  "tika-s0203t1:25_2": "eso me atthā’’ti tassa taṇhādiṭṭhiabhinivesābhāvato taṇhādiṭṭhinissayehi anissito.",
  "tika-s0203t1:25_3": "Appaṭibaddhoti anupayānissitabhāvato vipassanāya paribandhavasena chandarāgena na paṭibaddho na vibandhito.",
  "tika-s0203t1:25_4": "Vippamuttoti tato eva vikkhambhanavimuttivasena kāmarāgato vimutto.",
  "tika-s0203t1:25_5": "Visaṁyutto vikkhambhanavaseneva paṭipakkhadhammehi visaṁyutto.",
  "tika-s0203t1:26_0": "Kilesamariyādā tena katā bhaveyyāti antosamāpattiyaṁ pavatte soḷasa dhamme ārabbha pavattamānaṁ vipassanāvīthiṁ bhinditvā sace rāgādayo uppajjeyyuṁ;",
  "tika-s0203t1:26_1": "tassa vipassanāvīthiyā kilesamariyādā tena cittena,",
  "tika-s0203t1:26_2": "cittasamaṅginā vā katā bhaveyya. Tesūti tesu dhammesu. Assāti therassa.",
  "tika-s0203t1:26_3": "Ekopīti rāgādīsu ekopīti ca vadanti.",
  "tika-s0203t1:26_4": "Vuttākārena ekaccānaṁ anāpāthagamane sati vipassanā na tesu dhammesu nirantarappavattāti ārammaṇamariyādā bhaveyya.",
  "tika-s0203t1:26_5": "Vikkhambhitapaccanīkattāti vipassanāya paṭipakkhadhammānaṁ pageva vikkhambhitattā idānipi vikkhambhetabbā kilesā natthīti vuttaṁ.",
  "tika-s0203t1:27_0": "Itoti paṭhamajjhānato.",
  "tika-s0203t1:27_1": "Anantaroti uparimo jhānādiviseso. Tassa pajānanassāti,",
  "tika-s0203t1:27_2": "‘‘atthi uttari nissaraṇa’’nti evaṁ pavattajānanassa.",
  "tika-s0203t1:27_3": "Bahulīkaraṇenāti punappunaṁ uppādanena.",
  "tika-s0203t1:28_0": "Sampasādanaṭṭhenāti kilesakālusiyāpagamanena,",
  "tika-s0203t1:28_1": "tassa vicārakkhobhavigamena vā cetaso sammadeva pāsādikabhāvena.",
  "tika-s0203t1:29_0": "Vīriyaṁ sati upekkhāti āgataṭṭhāne pārisuddhiupekkhā,",
  "tika-s0203t1:29_1": "adukkhamasukhāvedanāti ettha jhānupekkhāti,",
  "tika-s0203t1:29_2": "‘‘sukhaṭṭhāne vedanupekkhāvā’’ti vuttaṁ.",
  "tika-s0203t1:29_3": "Sukhaṭṭhāneti ca paṭhamajjhānādīsu sukhassa vuttaṭṭhāne.",
  "tika-s0203t1:29_4": "Passaddhattāti samadhuracetayitabhāvena ārammaṇe visaṭavitthatabhāvato yo so cetaso ābhogo vutto.",
  "tika-s0203t1:29_5": "Sāmaññaphalādīsu satiyā pārisuddhi,",
  "tika-s0203t1:29_6": "sā thana atthato sativinimuttā natthīti āha ‘‘parisuddhāsatiyevā’’ti. Pārisuddhiupekkhā, na jhānupekkhādayo.",
  "tika-s0203t1:30_0": "95.",
  "tika-s0203t1:30_1": "Īdisesu ṭhānesu satiyā na kadācipi ñāṇaviraho atthīti āha – ‘‘ñāṇena sampajāno hutvā’’ti. Tathā hi tatiyajjhāne,",
  "tika-s0203t1:30_2": "‘‘satimā sukhavihārī’’ti ettha sampajānoti ayamattho vutto eva hoti .",
  "tika-s0203t1:30_3": "Na sāvakānaṁ anupadadhammavipassanā hoti saṅkhārāvasesasukhumappavattiyā duviññeyyattā vinibbhujitvā gahetuṁ asakkuṇeyyabhāvato.",
  "tika-s0203t1:30_4": "Tenāha – ‘‘kalāpavipassanaṁ dassento evamāhā’’ti.",
  "tika-s0203t1:31_0": "96.Paññāyacassadisvā āsavā parikkhīṇā hontīti dassanasamakālaṁ khīyamānā āsavā,",
  "tika-s0203t1:31_1": "‘‘disvā parikkhīṇā hontī’’ti vuttā.",
  "tika-s0203t1:31_2": "Samānakālepi hi ediso saddappayogo dissati –",
  "tika-s0203t1:32_0": "‘‘Cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; 3.421, 425, 426; saṁ. ni. 2.43-45; 2.4.60; kathā. 465, 467).",
  "tika-s0203t1:33_0": "‘‘Nihantvā timiraṁ sabbaṁ, uggatejo samuggato;",
  "tika-s0203t1:34_0": "Verocano rasmimālī, lokacakkhupabhaṅkaro’’ti. (paṭṭhā. anuṭī. 1.25-34; visuddhi. mahāṭī. 2.580) ca –",
  "tika-s0203t1:35_0": "Evamādīsu.",
  "tika-s0203t1:35_1": "Hetuattho vā ayaṁ disvāsaddo asamānakattuko yathā – ‘‘ghataṁ pivitvā balaṁ hoti,",
  "tika-s0203t1:35_2": "sīhaṁ disvā bhayaṁ hotī’’ti (visuddhi. mahāṭī. 2.802).",
  "tika-s0203t1:35_3": "Dassanahetuko hi āsavānaṁ parikkhayo pariññāsacchikiriyābhāvanābhisamaye sati pahānābhisamayassa labbhanato.",
  "tika-s0203t1:35_4": "Yuganaddhaṁ āharitvāti paṭhamajjhānaṁ samāpajjitvā vuṭṭhāya tattha jhānadhamme sammasanto samathavipassanaṁ yuganaddhaṁ bhāveti.",
  "tika-s0203t1:35_5": "Evaṁ yāva nevasaññānāsaññāyatanaṁ samāpajjitvā vuṭṭhāya tattha sammasanto samathavipassanaṁ yuganaddhaṁ katvā yathā thero arahattaṁ pāpuṇi.",
  "tika-s0203t1:35_6": "Taṁ sandhāya vuttaṁ – ‘‘arahattaṁ pattavāro idha gahito’’ti. Idhāti imasmiṁ sutte. Dīghanakhasuttadesanāya (ma. ni.",
  "tika-s0203t1:35_7": "2.205-206) hi thero arahattaṁ patto.",
  "tika-s0203t1:35_8": "Tadā ca anāgāmī hutvā nirodhaṁ samāpajjatīti vacanaavasaro natthi,",
  "tika-s0203t1:35_9": "tasmā vuttaṁ – ‘‘arahattaṁ pattavāro idha gahito’’ti.",
  "tika-s0203t1:35_10": "Yadi evaṁ – ‘‘sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharatī’’ti idaṁ kasmā vuttanti?",
  "tika-s0203t1:35_11": "There vijjamāne paṇḍitaguṇe anavasesato dassetvā arahattanikūṭena desanaṁ niṭṭhāpetuṁ.",
  "tika-s0203t1:35_12": "Nirodhasamāpajjanaṁ pana therassa āciṇṇasamāciṇṇaṁ.",
  "tika-s0203t1:35_13": "Tenāha ‘‘nirodhaṁ pana…pe… vadantī’’ti.",
  "tika-s0203t1:35_14": "Tena phalasamāpattimpi antarā samāpajjatiyevāti dasseti.",
  "tika-s0203t1:36_0": "Vomissaṁ vivarituṁ ‘‘tatthassā’’tiādi vuttaṁ.",
  "tika-s0203t1:36_1": "Tattha ‘‘nirodhaṁ samāpajjissāmī’’ti ābhogena samathavipassanaṁ yuganaddhaṁ āharitvā ṭhitassa nirodhasamāpatti sīsaṁ nāma hoti,",
  "tika-s0203t1:36_2": "tassa ābhogavasena nirodhassa vāro āgacchati. Phalasamāpatti gūḷho hoti,",
  "tika-s0203t1:36_3": "‘‘phalasamāpattiṁ samāpajjissāmī’’ti ābhogassa abhāvato.",
  "tika-s0203t1:36_4": "Phalasamāpatti sīsaṁ hotīti etthāpi vuttanayena attho veditabbo.",
  "tika-s0203t1:36_5": "Etena ābhogapaṭibaddhametesaṁ āgamananti dīpitanti veditabbaṁ.",
  "tika-s0203t1:36_6": "Jambudīpavāsino therā panātiādi aṭṭhakathāruḷhameva taṁ vacanaṁ.",
  "tika-s0203t1:36_7": "Antosamāpattiyanti nirodhaṁ samāpannakāle.",
  "tika-s0203t1:36_8": "Tisamuṭṭhānikarūpadhammeti utukammāhāravasena tisamuṭṭhānikarūpadhamme.",
  "tika-s0203t1:37_0": "97.Ciṇṇavasitanti paṭipakkhadūribhāvena subhāvitavasībhāvaṁ.",
  "tika-s0203t1:37_1": "Nipphattiṁ pattoti ukkaṁsaparinipphattiṁ patto. Ure vāyāmajanitāya oraso. Pabhāvitanti uppāditaṁ.",
  "tika-s0203t1:37_2": "Dhammenāti ariyamaggadhammena.",
  "tika-s0203t1:37_3": "Tassa hi adhigamena ariyāya jātiyā jāto nibbattoti katvā,",
  "tika-s0203t1:37_4": "‘‘dhammajo dhammanimmito’’ti vuccati.",
  "tika-s0203t1:37_5": "Dhammadāyassāti navavidhassa lokuttaradhammadāyassa. Ādiyanatoti gaṇhanato, sasantāne uppādanatoti attho. Sesaṁ suviññeyyameva.",
  "tika-s0203t1:38_0": "Anupadasuttavaṇṇanāya līnatthappakāsanā samattā.",
  "tika-s0203t1:39_0": "2. Chabbisodhanasuttavaṇṇanā",
  "tika-s0203t1:40_0": "98.Khīṇājātīti attano jātikkhayaṁ paṭijānantena arahattaṁ byākataṁ hoti arahato tadabhāvato.",
  "tika-s0203t1:40_1": "Tathā vusitaṁ brahmacariyanti maggabrahmacariyavāso me pariyositoti paṭijānantenapi.",
  "tika-s0203t1:40_2": "Kataṁ karaṇīyanti catūhi maggehi catūsu saccesu pariññādivasena soḷasavidhassapi kiccassa attanā niṭṭhāpitabhāvaṁ paṭijānantenapi.",
  "tika-s0203t1:40_3": "Nāparaṁ itthattāyāti āyatiṁ punabbhavābhāvaṁ,",
  "tika-s0203t1:40_4": "āyatiṁ vā pariññādikaraṇīyābhāvaṁ paṭijānantenapīti āha – ‘‘ekenapi padena aññā byākatāva hotī’’ti.",
  "tika-s0203t1:40_5": "Dvikkhattuṁ baddhaṁ pana subaddhaṁ viyāti vuttaṁ.",
  "tika-s0203t1:40_6": "Idha pana aññābyākaraṇaṁ catūhi padehi āgataṁ,",
  "tika-s0203t1:40_7": "tasmā vattabbameva cettha natthīti adhippāyo.",
  "tika-s0203t1:40_8": "Cetanāya diṭṭhavāditā nāma ariyavohāro.",
  "tika-s0203t1:40_9": "Sabhāvoti pakatiattho hi ayaṁ dhammasaddo,",
  "tika-s0203t1:40_10": "‘‘jātidhammā jarādhammā’’tiādīsu (ma. ni. 1.274-275) viya tasmā,",
  "tika-s0203t1:40_11": "anudhammoti ariyabhāvaṁ anugatā pakatīti attho.",
  "tika-s0203t1:40_12": "Paramappicchatāya ariyā attano guṇe anāvikarontāpi sāsanassa niyyānikabhāvapavedanatthañceva sabrahmacārīnaṁ sammāpaṭipattiyaṁ ussāhajananatthañca tādisānaṁ parinibbānasamayeyeva āvikarontīti adhippāyenāha – ‘‘parinibbutassa…pe… kātabbo’’ti.",
  "tika-s0203t1:41_0": "99.Dubbalanti pheggu viya subhejjanīyaṁ balavirahitaṁ, asāranti attho.",
  "tika-s0203t1:41_1": "Virāgutanti palujjanasabhāvaṁ.",
  "tika-s0203t1:41_2": "Vigacchanasabhāvanti vināsagamanasabhāvaṁ.",
  "tika-s0203t1:41_3": "Aniccadukkhavipariṇāmattā assāsalesassapi abhāvato assāsavirahitaṁ.",
  "tika-s0203t1:41_4": "Ārammaṇakaraṇavasena samannāgamanavasena ca yathārahaṁ upenti upagacchantīti upayā, ‘‘etaṁ mama,",
  "tika-s0203t1:41_5": "eso me attā’’ti upādiyanti daḷhaggāhaṁ gaṇhantīti upādānā.",
  "tika-s0203t1:41_6": "Adhitiṭṭhati cetaso abhinandanabhūtāti cetaso adhiṭṭhānaṁ. Tāhīti taṇhādiṭṭhīhi. Tanti cittaṁ.",
  "tika-s0203t1:41_7": "Abhinivisatīti abhirativasena nivisati,",
  "tika-s0203t1:41_8": "ayañhettha attho – sakkāyadhammesu cittaṁ abhinivisati ‘‘etaṁ mamaṁ,",
  "tika-s0203t1:41_9": "eso me attā’’ti ajjhosāya tiṭṭhati etāhi abhinivesāhi,",
  "tika-s0203t1:41_10": "tathā sakkāyadhammesu cittaṁ anuseti etāhīti anusayā, taṇhādiṭṭhiyo.",
  "tika-s0203t1:41_11": "Yadaggena hi tebhūmakadhammesu rāgādayo anusenti,",
  "tika-s0203t1:41_12": "tadaggena taṁsahagatadhammā tattha anusentīti pariyāyena, ‘‘taṁ anusetī’’ti vuttaṁ.",
  "tika-s0203t1:41_13": "Khayā virāgāti hetumhi nissakkavacananti ‘‘khayena virāgenā’’ti hetumhi karaṇavasena attho vutto.",
  "tika-s0203t1:41_14": "Virāgenāti ca itisaddo ādi attho .",
  "tika-s0203t1:41_15": "Tena ‘‘nirodhenā’’ti evamādikaṁ gahitaṁ hoti.",
  "tika-s0203t1:41_16": "Aññamaññavevacanāneva upayādīnaṁ samucchedasseva bodhanato.",
  "tika-s0203t1:42_0": "100.",
  "tika-s0203t1:42_1": "Patiṭṭhāti ettha sesabhūtattayaṁ upādārūpañcāti patiṭṭhānā,",
  "tika-s0203t1:42_2": "nijjīvaṭṭhena dhātucāti patiṭṭhānadhātu.",
  "tika-s0203t1:42_3": "Nhānīyacuṇṇaṁ bāhiraudakaṁ viya sesabhūtattayaṁ ābandhatīti ābandhanaṁ.",
  "tika-s0203t1:42_4": "Pacanīyabhattaṁ bāhiratejo viya sesabhūtattayaṁ paripācetīti paripācanaṁ.",
  "tika-s0203t1:42_5": "Bāhiravāto viya sesabhūtattayaṁ vitthambhetīti vitthambhanaṁ. Dhātusaddattho vuttoyeva.",
  "tika-s0203t1:42_6": "Asamphuṭṭhadhātūti asamphusitabhāvo tesaṁ viparimaṭṭhatābhāvato. Vijānanaṁ ārammaṇūpaladdhi. Ahaṁ attāti ahaṁ,",
  "tika-s0203t1:42_7": "‘‘rūpadhammo me attā’’ti attakoṭṭhāsena attabhāvena na upagamiṁ na gaṇhiṁ.",
  "tika-s0203t1:42_8": "Nissitanissitāpi nissitā eva nāmāti āha ‘‘pathavīdhātunissitāvā’’ti.",
  "tika-s0203t1:42_9": "Attanā vā pana tannissitāti ‘‘ekena pariyāyenā’’ti.",
  "tika-s0203t1:42_10": "Upādārupampi kāmaṁ nissitampi hoti.",
  "tika-s0203t1:42_11": "Tathāpi taṁ nissitaṁ hotiyevāti taṁ na uddhaṭaṁ.",
  "tika-s0203t1:42_12": "Paricchedakarattā paricchedākāsassa ‘‘avinibbhogavasenā’’ti vuttaṁ.",
  "tika-s0203t1:42_13": "Tena ca tathā paricchinnattā sabbampi bhūtupādārūpaṁ ākāsadhātunissitaṁ nāma.",
  "tika-s0203t1:42_14": "Taṁ nissāya pavattiyā upādārūpaṁ viya bhūtarūpāni,",
  "tika-s0203t1:42_15": "arūpakkhandhā viya ca vatthurūpāni,",
  "tika-s0203t1:42_16": "‘‘taṁnissitarūpavatthukā arūpakkhandhā’’ti vuttanayena ākāsadhātunissitacakkhādirūpadhammavatthukā vedanādayo arūpakkhandhā ākāsadhātunissitā nāmāti imamatthaṁ tathā-saddena upasaṁharati.",
  "tika-s0203t1:42_17": "Idhāpīti ākāsadhātunissitapadepi,",
  "tika-s0203t1:42_18": "na pathavīdhātunissitapadādīsu eva.",
  "tika-s0203t1:42_19": "Rūpārūpanti sabbampi rūpārūpaṁ gahitameva hoti, aggahitaṁ natthi.",
  "tika-s0203t1:42_20": "Sahajātā…pe… nissitanti idaṁ nippariyāyasiddhaṁ nissayattaṁ gahetvā vuttaṁ.",
  "tika-s0203t1:42_21": "Heṭṭhā vuttanayena pariyāyasiddhe nissayatte gayhamāne – ‘‘pacchājātapaccayoti pacchājātā cittacetasikā dhammā purejātassa imassa kāyassa pacchājātapaccayena paccayo’’ti (paṭṭhā.",
  "tika-s0203t1:42_22": "1.1.11) vacanato sabbaṁ catusamuṭṭhānikarūpaṁ,",
  "tika-s0203t1:42_23": "‘‘viññāṇadhātunissita’’nti vattabbaṁ.",
  "tika-s0203t1:42_24": "Tathā anantaraviññāṇadhātupaccayā pavattanato,",
  "tika-s0203t1:42_25": "‘‘viññāṇadhātunissita’’nti vattabbaṁ.",
  "tika-s0203t1:43_0": "101.",
  "tika-s0203t1:43_1": "Ruppati vaṇṇavikāraṁ āpajjamānaṁ hadayaṅgatabhāvaṁ pakāsetīti rūpanti ayamattho cakkhudvāre āpāthagate rūpāyatane nippariyāyato labbhati, na āpāthamanāgate.",
  "tika-s0203t1:43_2": "Cakkhuviññāṇaviññātabbabhāvo pana āpāthamanāgatepi tasmiṁ labbhateva taṁsabhāvānativatthanato.",
  "tika-s0203t1:43_3": "Rūpāyatanaṁ dvidhā vibhajitvā.",
  "tika-s0203t1:43_4": "Thero pana āpāthaṁ anāgatassāpi rūpāyatanassa rūpabhāvaṁ na sakkā paṭikkhipitunti dvidhākaraṇaṁ nānujānanto channovādaṁ nidasseti,",
  "tika-s0203t1:43_5": "‘‘upari channovāde kinti karissathā’’ti. Tattha hi ‘‘cakkhuṁ, āvuso channa,",
  "tika-s0203t1:43_6": "cakkhuviññāṇaṁ cakkhuviññāṇaviññātabbe dhamme’’ti (ma. ni. 3.391) āgataṁ,",
  "tika-s0203t1:43_7": "na cettha cakkhudvāre āpāthaṁ āgatameva rūpāyatanaṁ cakkhuviññāṇaviññātabbapadena gahitaṁ,",
  "tika-s0203t1:43_8": "na āpāthaṁ anāgatanti sakkā viññātuṁ aviseseneva rūpāyatanena taṇhāmānadiṭṭhigāhābhāvassa jotitattā.",
  "tika-s0203t1:43_9": "Tenāha ‘‘na yidaṁ labbhatī’’ti. Rūpamevāti rūpāyatanameva.",
  "tika-s0203t1:43_10": "Yadi evaṁ ‘‘cakkhuviññāṇaviññātabbesu dhammesū’’ti padaṁ kathaṁ netabbanti āha – ‘‘cakkhuviññāṇasampayuttā panā’’tiādi.",
  "tika-s0203t1:43_11": "Cakkhuviññāṇena saddhiṁ viññātabbesūti yena manoviññāṇena cakkhuviññāṇaṁ aniccantiādinā cakkhuviññāṇena saddhiṁ tena viññātabbesu taṁsampayuttadhammesūti attho.",
  "tika-s0203t1:43_12": "Taṇhāchandoti tassanasabhāvo chando,",
  "tika-s0203t1:43_13": "na kattukamyatā chandoyevāti taṇhāchando.",
  "tika-s0203t1:43_14": "Rajjanavasenāti vatthaṁ viya raṅgajātaṁ cittassa anurañjanavasena.",
  "tika-s0203t1:43_15": "Abhinandanavasenāti ārammaṇe abhiramitvā nandanavasena.",
  "tika-s0203t1:43_16": "Sappītikataṇhā hi nandīti vuccati. Taṇhāyanavasena taṇhā.",
  "tika-s0203t1:44_0": "102.Ahaṅkāroti ‘‘seyyohamasmī’’tiādinā (dha. sa. 1121, 1239; vibha. 832, 866; saṁ. ni. 4.108; mahāni. 21, 178) ahaṁkaraṇaṁ. Yena hi mamaṁ karoti, etaṁ mamaṅkāro.",
  "tika-s0203t1:44_1": "Svevāti ‘‘ahaṅkāro’’ti vuttamāno.",
  "tika-s0203t1:44_2": "Evaṁ catutthajjhāne niddiṭṭhe sabbāsu lokiyābhiññāsu vuccamānāsu heṭṭhā vijjādvayaṁ vattabbanti adhippāyena,",
  "tika-s0203t1:44_3": "‘‘pubbenivāsaṁ dibbacakkhuñca avatvā kasmā vutta’’nti āha?",
  "tika-s0203t1:44_4": "Itaro idha sabbavāresupi lokuttaradhammapucchā adhikatā tasmā ‘‘so evaṁ samāhite’’tiādinā tatiyā vijjā kathitāti dassento,",
  "tika-s0203t1:44_5": "‘‘bhikkhū lokiyadhammaṁ na pucchantī’’tiādimāha.",
  "tika-s0203t1:44_6": "Ekavissajjitasuttaṁ nāmetaṁ tatiyavijjāya eva āgatattā.",
  "tika-s0203t1:44_7": "Ariyadhammavasenapissa samaññā atthevāti dassento,",
  "tika-s0203t1:44_8": "‘‘chabbisodhanantipissa nāma’’nti vatvā tesu dhammesu bhedaṁ dassetuṁ, ‘‘ettha hī’’tiādi vuttaṁ.",
  "tika-s0203t1:44_9": "Visuddhāti tassā codanāya sodhanavasena visodhitā.",
  "tika-s0203t1:44_10": "Ekameva katvāti ekavāravaseneva pāḷiyaṁ ekajjhaṁ āgatattā ekameva koṭṭhāsaṁ katvā.",
  "tika-s0203t1:44_11": "Yadi evaṁ kathaṁ vā chabbisodhanatāti āha – ‘‘catūhi āhārehi saddhi’’nti kathaṁ panettha cattāro āhārā gahetabbāti?",
  "tika-s0203t1:44_12": "Keci tāva āhu – ‘‘sādhūti bhāsitaṁ abhinanditvā anumoditvā uttari pañho pucchitabbo’’ti heṭṭhā āgatena nayena āhāravāro āharitvā vattabboti.",
  "tika-s0203t1:44_13": "‘‘Bahiddhā sabbanimittesū’’ti ettha āhārānampi saṅgahitattā āhārā atthato āgatā evāti aññe.",
  "tika-s0203t1:44_14": "Apare pana rūpakkhandhaggahaṇena kabaḷīkāro āhāro ,",
  "tika-s0203t1:44_15": "saṅkhārakkhandhaggahaṇena phassāhāro,",
  "tika-s0203t1:44_16": "manosañcetanāhāraggahaṇena viññāṇāhāro sarūpatopi gahitoti vadanti.",
  "tika-s0203t1:45_0": "‘‘Chabbisodhana’’nti imassa suttassa samaññāya anvatthataṁ dassetvā āyatimpi tādisena byākaraṇena bhikkhūnaṁ paṭipattimpi dassanatthaṁ, ‘‘ime panā’’tiādi āraddhaṁ.",
  "tika-s0203t1:45_1": "Vinayaniddesapariyāyenāti vinayaniddese āgatena kāraṇena.",
  "tika-s0203t1:45_2": "Vinaye vā āgataniddesānukkamena.",
  "tika-s0203t1:46_0": "Adhigantabbato adhigamo, jhānādiadhigamapucchā.",
  "tika-s0203t1:46_1": "Tenāha – ‘‘jhānavimokkhādīsū’’tiādi.",
  "tika-s0203t1:46_2": "Upāyapucchāti adhigamopāyapucchā.",
  "tika-s0203t1:46_3": "Kintīti kena pakārena vidhināti attho.",
  "tika-s0203t1:47_0": "Katamesaṁ tvaṁ dhammānaṁ lābhīti idaṁ pana pubbe ‘‘kiṁ te adhigata’’nti aniddhāritabhedā jhānādivisesā pucchitāti idāni tesaṁ niddhāretvā pucchanākāradassanaṁ.",
  "tika-s0203t1:47_1": "Tasmāti yasmā yathāvuttehi ākārehi adhigamabyākaraṇaṁ sodhetabbaṁ, tasmā.",
  "tika-s0203t1:47_2": "Ettāvatāvāti ettakena byākaraṇamatteneva na sakkāro kātabbo.",
  "tika-s0203t1:47_3": "Byākaraṇañhi ekaccassa ayāthāvatopi hoti,",
  "tika-s0203t1:47_4": "yathā nāma jātarūpapatirūpaṁ jātarūpaṁ viya khāyatīti jātarūpaṁ nighaṁsanatāpanachedanehi sodhetabbaṁ evamevaṁ imesu idāneva vuttesu chasu ṭhānesu pakkhipitvā sodhanatthaṁ vattabbo vimokkhādīsūti ādi-saddena samādhi-samāpatti-ñāṇadassana-maggabhāvanā-phalasacchikiriyā saṅgaṇhāti.",
  "tika-s0203t1:48_0": "Pākaṭo hoti adhigatavisesassa satisammosābhāvato.",
  "tika-s0203t1:48_1": "Sesapucchāsupi ‘‘pākaṭo hotī’’ti pade eseva nayo.",
  "tika-s0203t1:48_2": "Uggahaparipucchākusalāti sajjhāyamaggasaṁvaṇṇanāsu nipuṇā.",
  "tika-s0203t1:48_3": "Yāya paṭipadāya yassa ariyamaggo āgacchati,",
  "tika-s0203t1:48_4": "sā pubbabhāgapaṭipatti āgamanapaṭipadā.",
  "tika-s0203t1:48_5": "Sodhetabbāti suddhā udāhu asuddhāti vicāraṇavasena sodhetabbā.",
  "tika-s0203t1:48_6": "Na sujjhatīti tattha tattha pamādapaṭipattibhāvato. Apanetabbo attano paṭiññāya.",
  "tika-s0203t1:48_7": "‘‘Sujjhatī’’ti vatvā sujjhanākāraṁ dassetuṁ, ‘‘dīgharatta’’ntiādi vuttaṁ.",
  "tika-s0203t1:48_8": "Paññāyatīti ettha ‘‘yadī’’ti padaṁ ānetvā yadi so bhikkhu tāya paṭipadāya yadi paññāyatīti sambandho.",
  "tika-s0203t1:48_9": "Khīṇāsavapaṭipattisadisā paṭipadā hoti dīgharattaṁ vikkhambhitakilesattā.",
  "tika-s0203t1:49_0": "Nadiyā samuddaṁ pakkhandanaṭṭhānaṁ nadīmukhadvāraṁ.",
  "tika-s0203t1:49_1": "Maddamānoti badarasāḷavaṁ sarasaṁ patte pakkhitto hutvā maddamāno. Sesaṁ suviññeyyameva.",
  "tika-s0203t1:50_0": "Chabbisodhanasuttavaṇṇanāya līnatthappakāsanā samattā.",
  "tika-s0203t1:51_0": "3. Sappurisadhammasuttavaṇṇanā",
  "tika-s0203t1:52_0": "105.Sappurisadhammanti sappurisabhāvakaraṁ dhammaṁ.",
  "tika-s0203t1:52_1": "So pana yasmā sappurisānaṁ paveṇiko dhammo hoti.",
  "tika-s0203t1:52_2": "Tasmā āha – ‘‘sappurisānaṁ dhamma’’nti,",
  "tika-s0203t1:52_3": "esa nayo asappurisadhammanti etthāpi.",
  "tika-s0203t1:52_4": "Evaṁ padhānaṁ anuṭṭhātabbañca sappurisadhammaṁ ādiṁ katvā mātikaṁ ṭhapetvā ayathānupubbiyā niddisanto ‘‘katamo ca, bhikkhave, asappurisadhammo’’tiādimāha.",
  "tika-s0203t1:52_5": "Tathā pana niddisanto udāharaṇapubbakaṁ hetuṁ dassetuṁ, ‘‘yathā nāmā’’tiādi vuttaṁ.",
  "tika-s0203t1:52_6": "Tena icchitabbapariccāgapubbakaṁ gahetabbaggahaṇaṁ nāma ñāyapaṭipatti,",
  "tika-s0203t1:52_7": "tasmā sappurisadhammā sampādetabbāti dīpento satthā ayathānupubbiyā niddhārīyatīti imamatthaṁ dasseti.",
  "tika-s0203t1:52_8": "Tathā aññatthāpi ‘‘asevanā ca bālānaṁ, paṇḍitānañca sevanā’’ti.",
  "tika-s0203t1:52_9": "Etadeva hi kuladvayaṁ ‘‘uccakula’’nti vuccati nippariyāyato.",
  "tika-s0203t1:52_10": "Tathāhi antimabhavikā bodhisattā tattheva paṭisandhiṁ gaṇhanti.",
  "tika-s0203t1:52_11": "Soti sāmīcippaṭipanno bhikkhu.",
  "tika-s0203t1:52_12": "Antaraṁ karitvāti taṁ kāraṇaṁ katvā.",
  "tika-s0203t1:52_13": "Paṭipadā hi viññūnaṁ pūjāya kāraṇaṁ, na uccakulīnatā.",
  "tika-s0203t1:52_14": "Mahākulāti vipulakulā upāditoditakulasampavattikāti attho.",
  "tika-s0203t1:53_0": "106.Yasasaddo parivāravācako.",
  "tika-s0203t1:53_1": "Yasassīti ca sātisayaparivāravantatā vuccatīti āha ‘‘parivārasampanno’’ti.",
  "tika-s0203t1:53_2": "Ādhipateyyābhāvato paresaṁ uparinatti etesaṁ īso īsanaṁ issariyanti akkhātabbāti appesakkhā. Tenāha ‘‘appaparivārā’’ti.",
  "tika-s0203t1:53_3": "Abhāvattho hi idha appa-saddo.",
  "tika-s0203t1:54_0": "107.Naveva dhutaṅgāni āgatānīti ettha yathā ukkaṭṭhapaṁsukūlikassa tecīvarikatā sukarā.",
  "tika-s0203t1:54_1": "Evaṁ ukkaṭṭhapiṇḍapātikassa sapadānacārikatā sukarā.",
  "tika-s0203t1:54_2": "Ekāsanikassa ca pattapiṇḍikakhalupacchābhattikatā sukarā evāti – ‘‘paṁsukūliko hotī’’tiādivacaneneva pāḷiyā anāgatānampi āgatabhāvo veditabbo pariharaṇasukaratāya tesampi samādānasambhavato. Tenāha ‘‘terasa hontī’’ti.",
  "tika-s0203t1:55_0": "108.",
  "tika-s0203t1:55_1": "Kāmataṇhādikāya tāya taṇhāya nibbattāti tammayā, puthujjanā,",
  "tika-s0203t1:55_2": "pakatibhāvūpagamanena tesaṁ bhāvo tammayatā, tappaṭikkhepato atammayatā, nittaṇhatā.",
  "tika-s0203t1:55_3": "Taṁyeva kāraṇaṁ katvāti paṭhamajjhānepi taṇhāpahānaṁyeva kāraṇaṁ katvā.",
  "tika-s0203t1:55_4": "Citte uppādetvāti atammayatāpariyāyena vutte taṇhāya paṭipakkhadhamme sampādetvā.",
  "tika-s0203t1:55_5": "Na maññatīti maññanānaṁ ariyamaggena sabbaso samucchinnattā kismiñci okāse kāmabhavādike kenaci vatthunā hatthiassakhettavatthādinā pattacīvaravihārapariveṇādinā ca puggalaṁ na maññati. Sesaṁ suviññeyyameva.",
  "tika-s0203t1:56_0": "Sappurisadhammasuttavaṇṇanāya līnatthappakāsanā samattā.",
  "tika-s0203t1:57_0": "4. Sevitabbāsevitabbasuttavaṇṇanā",
  "tika-s0203t1:58_0": "109.Aññamaññanti aññaṁ aññaṁ.",
  "tika-s0203t1:58_1": "Tenāha ‘‘aññaṁ sevitabba’’ntiādi.",
  "tika-s0203t1:58_2": "Sattahi padehīti sattahi vākyehi.",
  "tika-s0203t1:58_3": "Pajjati etena yathādhippeto atthoti padaṁ, vākyaṁ.",
  "tika-s0203t1:58_4": "Sāriputtattherassa okāsakaraṇaṁ dhammadāyāde (ma. ni. 1.31) vuttanayena veditabbaṁ.",
  "tika-s0203t1:59_0": "113.",
  "tika-s0203t1:59_1": "Diṭṭhiyeva paccayavasena paṭiladdhatāya diṭṭhipaṭilābho. Saññāpaṭilābhepi eseva nayo.",
  "tika-s0203t1:59_2": "Micchādiṭṭhisammādiṭṭhiyo…pe… na gahitā kammapathappattānaṁ tesaṁ manosamācārabhāvena gahitattā.",
  "tika-s0203t1:59_3": "Yadi evaṁ kasmā diṭṭhi cittuppādavāre na gahitāti?",
  "tika-s0203t1:59_4": "Kāmaṁ micchādiṭṭhiyā avayavibhāvo labbhati,",
  "tika-s0203t1:59_5": "tathāpi cittuppādakkhaṇe lokiyalokuttaracittuppādesu kammapathakoṭṭhāso na uddhaṭo.",
  "tika-s0203t1:60_0": "115.Kāmasaññādīnanti ettha ādi-saddena yathā byāpādavihiṁsāsaññā saṅgahitā,",
  "tika-s0203t1:60_1": "evaṁ anabhijjhāabyāpādaavihiṁsāsaññā saṅgahitā paṭhamena ādisaddena ‘‘anabhijjhāsahagatāya saññāyā’’tiādipāṭhassa saṅgahitattā.",
  "tika-s0203t1:61_0": "117.",
  "tika-s0203t1:61_1": "Ti kāmabhavādīnaṁ apariyosānāya pariyosānaṁ icchatopi tādisassa bhavānaṁ apariyosānameva hoti . Cattāro honti puggalavasena.",
  "tika-s0203t1:61_2": "Tenāha ‘‘puthujjanopi hī’’tiādi.",
  "tika-s0203t1:61_3": "Akusalā dhammā vaḍḍhantīti tesaṁ pahānāya appaṭipajjamānassāti adhippāyo,",
  "tika-s0203t1:61_4": "tato eva kusalā dhammā parihāyanti.",
  "tika-s0203t1:61_5": "Tenassa kilesadukkhena vipākadukkhena ca sadukkhameva attabhāvaṁ abhinibbatteti.",
  "tika-s0203t1:61_6": "Orambhāgiyasaṁyojanāni pahāya suddhāvāsesu nibbattanāraho anāgāmī kathaṁ…pe… abhivaḍḍhantīti āha ‘‘anāgāmīpī’’tiādi.",
  "tika-s0203t1:61_7": "Sadukkhameva attabhāvaṁ abhinibbatteti,",
  "tika-s0203t1:61_8": "yāya labbhamānaakusalābhivuddhiṁ kusalaparihāniñca gahetvā anāgāminopi sabyābajjhaattabhāvābhinibbattanaṁ vuttaṁ.",
  "tika-s0203t1:61_9": "Evaṁ yathālabbhamānaṁ akusalaparihāniṁ kusalābhivuddhiñca gahetvā puthujjanassapi antimabhavikassa abyābajjhaattabhāvābhinibbattanaṁ vuttanti daṭṭhabbaṁ. Tenāha ‘‘puthujjanopī’’tiādi.",
  "tika-s0203t1:61_10": "Akusalameva hāyati,na kusalaṁ tassa buddhipakkhe ṭhitattā.",
  "tika-s0203t1:61_11": "Tatthāpi vipassanameva gabbhaṁ gaṇhāpeti,",
  "tika-s0203t1:61_12": "na vaṭṭagabbhaṁ antimabhavikatāya vivaṭṭūpanissitattā ajjhāsayassa, ñāṇassa ca pākagamanato.",
  "tika-s0203t1:62_0": "119.Ekaccassāti sāmivacanaṁ ‘‘abhinandatī’’tiādīsu paccattavasena pariṇāmetabbaṁ,",
  "tika-s0203t1:62_1": "tathā ‘‘nibbindatī’’tiādīsupi.",
  "tika-s0203t1:62_2": "Uggaṇhitvāpīti pi-saddo luttaniddiṭṭho.",
  "tika-s0203t1:62_3": "Bhagavato bhāsitassa atthaṁ ajānantā tāva dīgharattaṁ hitasukhato paribāhirā hontu jānantānampi sabbesaṁ dīgharattaṁ hitāya sukhāya hotīti anekaṁsikataṁ codento ‘‘evaṁ santepī’’tiādimāha.",
  "tika-s0203t1:62_4": "Itaro sabbesampi dīgharattaṁ hitāya sukhāya hotiyevāti,",
  "tika-s0203t1:62_5": "‘‘appaṭisandhikā’’tiādinā anekaṁsikataṁ pariharati. Sesaṁ suviññeyyameva.",
  "tika-s0203t1:63_0": "Sevitabbāsevitabbasuttavaṇṇanāya līnatthappakāsanā samattā.",
  "tika-s0203t1:64_0": "5. Bahudhātukasuttavaṇṇanā",
  "tika-s0203t1:65_0": "124.Bhayanti (a. ni. ṭī.",
  "tika-s0203t1:65_1": "2.3.1) cittasaṁsappatāti āha ‘‘cittutrāso’’ti. Upaddavoti antarāyo.",
  "tika-s0203t1:65_2": "Tassa pana vikkhepakāraṇattā vuttaṁ ‘‘anekaggatākāro’’ti. Upasaggoti upasajjanaṁ.",
  "tika-s0203t1:65_3": "Tato appatīkāravighātāpatti yasmā patīkārābhāvena vihaññamānassa kiñci kātuṁ asamatthassa osīdanakāraṇaṁ,",
  "tika-s0203t1:65_4": "tasmā vuttaṁ – ‘‘tattha tattha lagganākāro’’ti.",
  "tika-s0203t1:65_5": "Vañcetvā āgantuṁ yathāvutte divase anāgacchantesu.",
  "tika-s0203t1:65_6": "Bahi anikkhamanatthāya dvāre aggiṁ datvā.",
  "tika-s0203t1:66_0": "Naḷehīti naḷacchannasaṅkhepena upari chādetvā tehiyeva dārukacchadananiyāmena paritopi chāditā.",
  "tika-s0203t1:66_1": "Eseva nayoti iminā tiṇehi channataṁ,",
  "tika-s0203t1:66_2": "sesasambhārānaṁ rukkhamayatañca atidisati.",
  "tika-s0203t1:66_3": "Vidhavāputteti adantabhāvopalakkhaṇaṁ.",
  "tika-s0203t1:66_4": "Te hi nippitikā avinītā asaṁyatā akiccakārino honti.",
  "tika-s0203t1:67_0": "Matthakaṁ apāpetvāva niṭṭhāpitāti kasmā bhagavā evamakāsīti?",
  "tika-s0203t1:67_1": "Ānandattherassa pucchākosalladīpanatthameva,",
  "tika-s0203t1:67_2": "tattha nisinnānaṁ sannipatitabhikkhūnaṁ desanāya jānanatthañca.",
  "tika-s0203t1:67_3": "Te kira saṅkhepato vuttamatthaṁ ajānantā andhakāraṁ paviṭṭhā viya ṭhitā.",
  "tika-s0203t1:67_4": "Pucchānusandhivasena pariggayha jānissantīti.",
  "tika-s0203t1:68_0": "125.Rūpapariggahova kathito, na aññaṁ kiñcīti attho.",
  "tika-s0203t1:68_1": "Idāni tato saccāni niddhāretvā catusaccakammaṭṭhānaṁ dassetuṁ, ‘‘sabbāpī’’tiādi vuttaṁ.",
  "tika-s0203t1:68_2": "Pañcakkhandhā hontīti addhekādasa dhātuyo rūpakkhandho,",
  "tika-s0203t1:68_3": "addhaṭṭhamā dhātuyo yathārahaṁ vedanādayo cattāro arūpino khandhāti evaṁ aṭṭhārasa dhātuyo pañcakkhandhā honti.",
  "tika-s0203t1:68_4": "Pañcapi khandhā taṇhāvajjā dukkhasaccaṁ.",
  "tika-s0203t1:68_5": "Appavattīti appavattinimittaṁ.",
  "tika-s0203t1:68_6": "Nirodhapajānanāti paññāsīsena maggakiccamāha.",
  "tika-s0203t1:68_7": "Sammādiṭṭhipamukho hi ariyamaggo.",
  "tika-s0203t1:68_8": "Matthakaṁ pāpetvā kathitaṁ hoti sammasanassa bhūmiyā nipphattiyā ca kathitattā.",
  "tika-s0203t1:68_9": "Jānāti passatīti iminā ñāṇadassanaṁ kathitaṁ taṁ pana lokiyaṁ lokuttaranti duvidhanti tadubhayampi dassento āha – ‘‘saha vipassanāya maggo vutto’’ti.",
  "tika-s0203t1:69_0": "Ettāvatāpi khoti pi-saddaggahaṇena aññena pariyāyena satthā dhātukosallaṁ desetukāmoti thero , ‘‘siyā pana,",
  "tika-s0203t1:69_1": "bhante’’ti pucchatīti bhagavā pathavīdhātuādivasenapi dhātukosallaṁ vibhāveti.",
  "tika-s0203t1:69_2": "Tattha pathavīdhātuādisaddena desanākāraṇaṁ vibhāvento,",
  "tika-s0203t1:69_3": "‘‘pathavīdhātu…pe… vuttā’’ti āha. Tāpi hi ādito cha dhātuyo.",
  "tika-s0203t1:69_4": "‘‘Viññāṇadhātutonīharitvā pūretabbā’’ti vatvā kathaṁ rūpadhātuyo nīharīyantīti codanaṁ sandhāya taṁ nayaṁ dassetuṁ, ‘‘viññāṇadhātū’’tiādi vuttaṁ.",
  "tika-s0203t1:69_5": "Kāmañcettha kāyaviññāṇadhātuyā ārammaṇaṁ phoṭṭhabbadhātupathavīdhātu ādivasena desanāruḷameva,",
  "tika-s0203t1:69_6": "kāyadhātu pana nīharitabbāti ekaṁsameva nīharaṇavidhiṁ dassento, ‘‘esa nayo sabbatthā’’ti āha.",
  "tika-s0203t1:69_7": "Purimapacchimavasena manodhātūti pacchimabhāgavasena kiriyāmanodhātu gahetabbā tassānurūpabhāvato.",
  "tika-s0203t1:69_8": "Nanu cettha manodhātu nāmāyaṁ manoviññāṇadhātuyā asaṁsaṭṭhā, visuṁyeva cesā dhātūti?",
  "tika-s0203t1:69_9": "Saccametaṁ aṭṭhārasadhātudesanāya,",
  "tika-s0203t1:69_10": "cittavibhattiniddese chaviññāṇakāyadesanāyaṁ pana sā manoviññāṇakāyasaṅgahitāvāti daṭṭhabbaṁ.",
  "tika-s0203t1:69_11": "Yaṁ panettha vattabbaṁ taṁ visuddhimaggasaṁvaṇṇanāyaṁ (visuddhi. mahāṭī.",
  "tika-s0203t1:69_12": "2.517) vuttanayena veditabbaṁ.",
  "tika-s0203t1:69_13": "Atha vā purimapacchimavasenāti purecarānucaravasena.",
  "tika-s0203t1:69_14": "Manodhātūti vipākamanodhātu gahetabbā purecaraṇato,",
  "tika-s0203t1:69_15": "parato uppajjanakiriyāmanoviññāṇadhātuyā anantaraṁ manodhātuyā,",
  "tika-s0203t1:69_16": "kiriyāmanodhātuyā anantaraṁ manoviññāṇadhātuyā anuppajjanato ca.",
  "tika-s0203t1:70_0": "Dhammānaṁ yāvadeva nissattanijjīvavibhāvanatthāya satthu dhātudesanāti aññesu sabhāvadhāraṇādiatthesu labbhamānesupi ayamettha attho padhānoti āha – ‘‘esanayo sabbatthā’’ti.",
  "tika-s0203t1:70_1": "Sappaṭipakkhavasenāti sappaṭibhāgavasena sukhaṁ dukkhena sappaṭibhāgaṁ, dukkhaṁ sukhena, evaṁ somanassadomanassāti.",
  "tika-s0203t1:70_2": "Yathā sukhādīnaṁyeva samudācāro vibhūto, na upekkhāya,",
  "tika-s0203t1:70_3": "evaṁ rāgādīnaṁyeva samudācāro vibhūto, na mohassa,",
  "tika-s0203t1:70_4": "tena vuttaṁ ‘‘avibhūtabhāvenā’’ti.",
  "tika-s0203t1:70_5": "Kāyaviññāṇadhātu pariggahitāva hoti tadavinābhāvato. Sesāsu somanassadhātuādīsu,",
  "tika-s0203t1:70_6": "pariggahitāva hoti avinābhāvato eva.",
  "tika-s0203t1:70_7": "Na hi somanassādayo manodhātuyā vinā vattanti.",
  "tika-s0203t1:70_8": "Upekkhādhātuto nīharitvāti ettha cakkhuviññāṇadhātuādayo catasso viññāṇadhātuyo tāsaṁ vatthārammaṇabhūtā cakkhudhātuādayo cāti aṭṭha rūpadhātuyo, manodhātu,",
  "tika-s0203t1:70_9": "upekkhāsahagatā manoviññāṇadhātu,",
  "tika-s0203t1:70_10": "upekkhāsahagatā eva dhammadhātūti evaṁ pannarasa dhātuyo upekkhādhātuto nīharitabbā.",
  "tika-s0203t1:70_11": "Somanassadhātuādayo pana catasso dhātuyo dhammadhātuantogadhā ,",
  "tika-s0203t1:70_12": "evaṁ sukhadhātuto kāyaviññāṇadhātuyā tassā vatthārammaṇabhūtānaṁ kāyadhātuphoṭṭhabbadhātūnañca nīharaṇā heṭṭhā dassitanayāti,",
  "tika-s0203t1:70_13": "‘‘upekkhādhātuto nīharitvā pūretabbā’’icceva vuttaṁ.",
  "tika-s0203t1:71_0": "Kāmavitakkādayo idha kāmadhātuādipariyāyena vuttāti ‘‘kāmadhātuādīnaṁ dvedhāvitakke kāmavitakkādīsu vuttanayena attho veditabbo’’ti āha.",
  "tika-s0203t1:71_1": "Tattha hi ‘‘kāmavitakkoti kāmapaṭisaṁyutto vitakko,",
  "tika-s0203t1:71_2": "byāpādavitakkoti byāpādapaṭisaṁyutto vitakko,",
  "tika-s0203t1:71_3": "vihiṁsāvitakkoti vihiṁsāpaṭisaṁyutto vitakko,",
  "tika-s0203t1:71_4": "nekkhammapaṭisaṁyutto vitakko nekkhammavitakko,",
  "tika-s0203t1:71_5": "so yāva paṭhamajjhānā vaṭṭati.",
  "tika-s0203t1:71_6": "Abyāpādapaṭisaṁyutto vitakko abyāpādavitakko,",
  "tika-s0203t1:71_7": "so mettāpubbabhāgato paṭṭhāya yāva paṭhamajjhānā vaṭṭati.",
  "tika-s0203t1:71_8": "Avihiṁsāpaṭisaṁyutto vitakko avihiṁsāvitakko,",
  "tika-s0203t1:71_9": "so karuṇāya pubbabhāgato paṭṭhāya yāva paṭhamajjhānā vaṭṭatī’’ti vuttaṁ.",
  "tika-s0203t1:71_10": "Ayaṁ panattho abhidhamme vitthārato āgato evāti dassetuṁ, ‘‘abhidhamme’’tiādi vuttaṁ.",
  "tika-s0203t1:71_11": "Kāmadhātuto nīharitvāti ettha kāmaggahaṇena gahitā rūpadhātuādayo cha,",
  "tika-s0203t1:71_12": "taṁvisayā sattaviññāṇadhātuyo,",
  "tika-s0203t1:71_13": "tattha pañcannaṁ viññāṇadhātūnaṁ cakkhudhātuādayo pañcāti aṭṭhārasa.",
  "tika-s0203t1:71_14": "Nekkhammadhātuādayo pana dhammadhātuantogadhā eva.",
  "tika-s0203t1:72_0": "Kāmataṇhāya visayabhūtā dhammā kāmadhātūti āha – ‘‘pañca kāmāvacarakkhandhā kāmadhātū’’ti.",
  "tika-s0203t1:72_1": "Tathā rūpataṇhāya visayabhūtā dhammā rūpadhātu,",
  "tika-s0203t1:72_2": "arūpataṇhāya visayabhūtā dhammā arūpadhātūti āha – ‘‘cattāro arūpāvacarakkhandhā’’tiādi.",
  "tika-s0203t1:72_3": "Kāmataṇhā kāmo uttarapadalopena, evaṁ rūpārūpataṇhā rūpārūpaṁ.",
  "tika-s0203t1:72_4": "Ārammaṇakaraṇavasena tā yattha avacaranti,",
  "tika-s0203t1:72_5": "te kāmāvacarādayoti evaṁ kāmāvacarakkhandhādīnaṁ kāmataṇhādibhāvo veditabbo.",
  "tika-s0203t1:72_6": "Ādinā nayenāti etena ‘‘uparito paranimmitavasavattideve antokaritvā etthāvacarā’’tiādipāḷiṁ (vibha. 1020) saṅgaṇhāti.",
  "tika-s0203t1:72_7": "Etthāvacarāti avīciparanimmitaparicchinnokāsāya kāmataṇhāya visayabhāvaṁ sandhāya vuttaṁ,",
  "tika-s0203t1:72_8": "tadokāsatā ca taṇhāya tanninnattā veditabbā. Sesapadadvayepi eseva nayo.",
  "tika-s0203t1:72_9": "Paripuṇṇaaṭṭhārasadhātukattā kāmāvacaradhammānaṁ ‘‘kāmadhātuto nīharitvā pūretabbā’’ti vuttaṁ.",
  "tika-s0203t1:72_10": "Manoviññāṇadhātudhammadhātu ekadesamattameva hi rūpārūpāvacaradhammāti.",
  "tika-s0203t1:73_0": "Samāgantvāti sahitā hutvā.",
  "tika-s0203t1:73_1": "Yattakañhi paccayadhammā attano phalassa kāraṇaṁ,",
  "tika-s0203t1:73_2": "tattha tannibbattane samāgatā viya hoti vekalle tadanibbattanato.",
  "tika-s0203t1:73_3": "Saṅkhatadhātuto nīharitvā pūretabbā asaṅkhatāya dhātuyā dhammadhātuekadesabhāvato.",
  "tika-s0203t1:74_0": "126.",
  "tika-s0203t1:74_1": "Evaṁ pavattamānā mayaṁ attāti gahaṇaṁ gamissāmāti iminā viya adhippāyena attānaṁ adhikicca uddissa pavattā ajjhattā,",
  "tika-s0203t1:74_2": "tesu bhavā tappariyāpannattāti ajjhattikāni. Tato bahibhūtāni bāhirāni.",
  "tika-s0203t1:74_3": "Āyatanakathā paṭiccasamuppādakathā ca visuddhimagge (visuddhi. 2.510, 570,",
  "tika-s0203t1:74_4": "571) vuttanayeneva veditabbāti na vitthāritā.",
  "tika-s0203t1:75_0": "127.",
  "tika-s0203t1:75_1": "Avijjamānaṁ ṭhānaṁ aṭṭhānaṁ (a. ni. ṭī. 1.1.268; vibha. mūlaṭī. 809), natthi ṭhānanti vā aṭṭhānaṁ. Anavakāsoti ettha eseva nayo.",
  "tika-s0203t1:75_2": "Tadatthanigamanameva hi ‘‘netaṁ ṭhānaṁ vijjatī’’ti vacananti. Tenāha ‘‘ubhayenapī’’tiādi.",
  "tika-s0203t1:75_3": "Yanti kāraṇe paccattavacanaṁ,",
  "tika-s0203t1:75_4": "hetuattho ca kāraṇatthoti āha – ‘‘yanti yena kāraṇenā’’ti.",
  "tika-s0203t1:75_5": "Ukkaṭṭhaniddesena ettha diṭṭhisampatti veditabbāti vuttaṁ ‘‘maggadiṭṭhiyā sampanno’’ti. Kuto panāyamattho labbhatīti? Liṅgato. Liṅgañhetaṁ,",
  "tika-s0203t1:75_6": "yadidaṁ niccato upagamanapaṭikkhepo.",
  "tika-s0203t1:75_7": "Catubhūmakesūti idaṁ catutthabhūmakasaṅkhārānaṁ ariyasāvakassa visayabhāvūpagamanato vuttaṁ;",
  "tika-s0203t1:75_8": "na pana te ārabbha niccato upagamanasabbhāvato.",
  "tika-s0203t1:75_9": "Vakkhati ca ‘‘catutthabhūmakasaṅkhārā panā’’tiādinā.",
  "tika-s0203t1:75_10": "Abhisaṅkhatasaṅkhāraabhisaṅkharaṇakasaṅkhārānaṁ sappadesattā nippadesasaṅkhāraggahaṇatthaṁ ‘‘saṅkhatasaṅkhāresū’’ti vuttaṁ.",
  "tika-s0203t1:75_11": "Lokuttarasaṅkhārānaṁ pana nivattane kāraṇaṁ sayameva vakkhati.",
  "tika-s0203t1:75_12": "Etaṁ kāraṇaṁ natthi setughātattā.",
  "tika-s0203t1:75_13": "Tejussadattāti saṁkilesavidhamanatejassa adhikabhāvato.",
  "tika-s0203t1:75_14": "Tathā hi te gambhīrabhāvena duddasā.",
  "tika-s0203t1:75_15": "Akusalānaṁ ārammaṇaṁ na hontīti idaṁ pakaraṇavasena vuttaṁ.",
  "tika-s0203t1:75_16": "Appahīnavipallāsānaṁ sattānaṁ kusaladhammānampi te ārammaṇaṁ na honti.",
  "tika-s0203t1:76_0": "Asukhe ‘‘sukha’’nti vipallāso ca idha sukhato upagamanassa ṭhānanti adhippetanti dassento, ‘‘ekanta…pe… vutta’’nti.",
  "tika-s0203t1:76_1": "Attadiṭṭhivasenāti padhānadiṭṭhimāha .",
  "tika-s0203t1:76_2": "Diṭṭhiyā nibbānassa avisayabhāvo heṭṭhā vutto evāti ‘‘kasiṇādipaṇṇattisaṅgahattha’’nti vuttaṁ.",
  "tika-s0203t1:76_3": "Paricchedoti saṅkhārānaṁ paricchedo saṅkhārānaṁ paricchijjagahaṇaṁ.",
  "tika-s0203t1:76_4": "Svāyaṁ yesaṁ niccādito upagamanaṁ bhavati tesaṁyeva vasena kātabboti dassento ‘‘sabbavāresū’’tiādimāha.",
  "tika-s0203t1:76_5": "Sabbavāresūti niccādisabbavāresu.",
  "tika-s0203t1:76_6": "Puthujjano hīti hi-saddo hetuattho.",
  "tika-s0203t1:76_7": "Yasmā yaṁ yaṁ saṅkhāraṁ niccādivasena puthujjanakāle upagacchati,",
  "tika-s0203t1:76_8": "taṁ taṁ ariyamaggādhigamena aniccādivasena gaṇhanto yāthāvato jānanto taṁ gāhaṁ taṁ diṭṭhiṁ viniveṭheti vissajjeti.",
  "tika-s0203t1:76_9": "Tasmā yattha gāho tattha vissajjanāti catutthabhūmakasaṅkhārā idha saṅkhāraggahaṇena na gayhatīti attho.",
  "tika-s0203t1:77_0": "128.",
  "tika-s0203t1:77_1": "Puttasambandhena mātāpitusamaññā,",
  "tika-s0203t1:77_2": "dattakittimādivasenapi puttavohāro loke dissati,",
  "tika-s0203t1:77_3": "so ca kho pariyāyato nippariyāyasiddhaṁ taṁ dassetuṁ,",
  "tika-s0203t1:77_4": "‘‘janikā va mātā janako pitā’’ti vuttaṁ.",
  "tika-s0203t1:77_5": "Tathā ānantariyakammassa adhippetattā ‘‘manussabhūtova khīṇāsavo arahāti adhippeto’’ti vuttaṁ.",
  "tika-s0203t1:77_6": "‘‘Aṭṭhānameta’’ntiādinā mātuādīnaṁyeva jīvitā voropane ariyasāvakassa abhabbabhāvadassanato tadaññaṁ ariyasāvako jīvitā voropetīti idaṁ atthato āpannamevāti maññamāno vadati – ‘‘kiṁ pana ariyasāvako aññaṁ jīvitā voropeyyā’’ti ? ‘‘Aṭṭhānametaṁ, bhikkhave, anavakāso,",
  "tika-s0203t1:77_7": "yaṁ diṭṭhisampanno puggalo sañcicca pāṇaṁ jīvitā voropeyya,",
  "tika-s0203t1:77_8": "netaṁ ṭhānaṁ vijjatī’’ti vacanato, ‘‘etampi aṭṭhāna’’nti vuttaṁ. Tenāha ‘‘sacepi hī’’tiādi.",
  "tika-s0203t1:77_9": "Baladīpanatthanti saddhādibalasamannāgamadīpanatthaṁ.",
  "tika-s0203t1:77_10": "Ariyamaggenāgatasaddhādibalavasena hi ariyasāvako tādisaṁ sāvajjaṁ na karoti.",
  "tika-s0203t1:78_0": "Pañcahi kāraṇehīti idaṁ atthanipphādakāni tesaṁ pubbabhāgiyāni ca kāraṇāni kāraṇabhāvasāmaññena ekajjhaṁ gahetvā vuttaṁ,",
  "tika-s0203t1:78_1": "na pana sabbesaṁ pañcannaṁ sahayogakkhamato. Ākārehīti kāraṇehi.",
  "tika-s0203t1:78_2": "Anussāvanenāti anurūpaṁ sāvanena.",
  "tika-s0203t1:78_3": "Bhedassa anurūpaṁ yathā bhedo hoti,",
  "tika-s0203t1:78_4": "evaṁ bhinditabbānaṁ bhikkhūnaṁ attano vacanassa sāvanena viññāpanena. Tenāha ‘‘nanu tumhe’’tiādi.",
  "tika-s0203t1:78_5": "Kaṇṇamūle vacībhedaṁ katvāti etena ‘‘pākaṭaṁ katvā bhedakaravatthudīpanaṁ vohāro,",
  "tika-s0203t1:78_6": "tattha attano nicchitamatthaṁ rahassavasena viññāpanaṁ anussāvana’’nti dasseti.",
  "tika-s0203t1:79_0": "Kammameva uddeso vā pamāṇanti tehi saṅghabhedasiddhito vuttaṁ,",
  "tika-s0203t1:79_1": "itare pana tesaṁ pubbabhāgabhūtā. Tenāha ‘‘vohārā’’tiādi. Tatthāti vohāre.",
  "tika-s0203t1:79_2": "Cutianantaraṁ phalaṁ anantaraṁ nāma,",
  "tika-s0203t1:79_3": "tasmiṁ anantare niyuttāni tannibbattanena anantarakaraṇasīlāni,",
  "tika-s0203t1:79_4": "anantarappayojanāni cāti ānantariyāni,",
  "tika-s0203t1:79_5": "tāni eva ‘‘ānantariyakammānī’’ti vuttāni.",
  "tika-s0203t1:80_0": "Kammatoti ‘‘evaṁ ānantariyakammaṁ hoti,",
  "tika-s0203t1:80_1": "evaṁ anantariyakammasadisa’’nti evaṁ kammavibhāgato. Dvāratoti kāyādidvārato.",
  "tika-s0203t1:80_2": "Kappaṭṭhitiyatoti ‘‘idaṁ kappaṭṭhitikavipākaṁ,",
  "tika-s0203t1:80_3": "idaṁ na kappaṭṭhitikavipāka’’nti evaṁ kappaṭṭhitiyavibhāgato.",
  "tika-s0203t1:80_4": "Pākāti ‘‘idamettha vipaccati,",
  "tika-s0203t1:80_5": "idaṁ na vipaccatī’’ti vipaccanavibhāgato.",
  "tika-s0203t1:80_6": "Sādhāraṇādīhīti gahaṭṭhapabbajitānaṁ sādhāraṇāsādhāraṇato,",
  "tika-s0203t1:80_7": "ādi-saddena vedanādivibhāgato ca.",
  "tika-s0203t1:81_0": "Yasmā manussattabhāve ṭhitasseva ca kusaladhammānaṁ tikkhavisadasūrabhāvāpatti,",
  "tika-s0203t1:81_1": "yathā taṁ tiṇṇampi bodhisattānaṁ bodhittayanibbattiyaṁ,",
  "tika-s0203t1:81_2": "evaṁ manussabhāve ṭhitasseva akusaladhammānampi tikkhavisadasūrabhāvāpattīti āha ‘‘manussabhūtassevā’’ti.",
  "tika-s0203t1:81_3": "Pākatikamanussānampi ca kusaladhammānaṁ visesappatti vimānavatthuaṭṭhakathāyaṁ (vi. va. aṭṭha. 3) vuttanayena veditabbā.",
  "tika-s0203t1:81_4": "Yathā vutto ca attho samānajātiyassa vikopane kammaṁ garutaraṁ,",
  "tika-s0203t1:81_5": "na tathā vijātiyassāti vuttaṁ – ‘‘manussabhūtaṁ mātaraṁ vā pitaraṁ vā’’ti.",
  "tika-s0203t1:81_6": "Liṅge parivatte ca so eva ekakammanibbatto bhavaṅgappabandho, jīvitindriyappabandho ca,",
  "tika-s0203t1:81_7": "na aññoti āha ‘‘api parivattaliṅga’’nti. Arahantepi eseva nayo.",
  "tika-s0203t1:81_8": "Tassa vipākantiādi kammassa ānantariyabhāvasamatthanaṁ, catukoṭikañcettha sambhavati. Tattha paṭhamā koṭi dassitā, itarāsu visaṅketaṁ dassetuṁ, ‘‘yo panā’’tiādi vuttaṁ. Yadipi tattha visaṅketo,",
  "tika-s0203t1:81_9": "kammaṁ pana garutaraṁ ānantariyasadisaṁ bhāyitabbanti āha – ‘‘ānantariyaṁ āhacceva tiṭṭhatī’’ti.",
  "tika-s0203t1:81_10": "Ayaṁ pañhoti ñāpanicchānibbattā kathā.",
  "tika-s0203t1:82_0": "Ānantariyaṁ phusati maraṇādhippāyeneva ānantariyavatthuno vikopitattā.",
  "tika-s0203t1:82_1": "Ānantariyaṁ na phusati ānantariyavatthuabhāvato.",
  "tika-s0203t1:82_2": "Sabbattha hi purimaṁ abhisandhicittaṁ appamāṇaṁ,",
  "tika-s0203t1:82_3": "vadhakacittaṁ pana tadārammaṇaṁ jīvitindriyañca ānantariyanānantariyabhāve pamāṇanti daṭṭhabbaṁ.",
  "tika-s0203t1:82_4": "Saṅgāmacatukkaṁ sampattavasena yojetabbaṁ.",
  "tika-s0203t1:83_0": "Tenevāti teneva payogena.",
  "tika-s0203t1:83_1": "Arahantaghāto hotiyeva arahato māritattā.",
  "tika-s0203t1:83_2": "Puthujjanasseva dinnaṁ hotīti yasmā yathā vadhakacittaṁ paccuppannārammaṇampi pabandhavicchedavasena ca jīvitindriyaṁ ārammaṇaṁ katvā pavattati, na evaṁ cāgacetanā,",
  "tika-s0203t1:83_3": "sā hi cajitabbavatthuṁ ārammaṇaṁ katvā cajanamattameva hoti,",
  "tika-s0203t1:83_4": "aññasantakabhāvakaraṇañca tassa cajanaṁ,",
  "tika-s0203t1:83_5": "tasmā yassa taṁ santakaṁ kataṁ. Tasseva dinnaṁ hotīti.",
  "tika-s0203t1:84_0": "Lohitaṁ samo saratīti abhighātena pakuppamānaṁ sañcitaṁ hoti. Mahantataranti garutaraṁ.",
  "tika-s0203t1:84_1": "Sarīrapaṭijaggane viyāti satthurūpakāyapaṭijaggane viya.",
  "tika-s0203t1:85_0": "Asannipatiteti idaṁ sāmaggiyadīpanaṁ.",
  "tika-s0203t1:85_1": "Bhedo ca hotīti saṅghassa bhedo hoti.",
  "tika-s0203t1:85_2": "Vaṭṭatīti saññāyāti īdisakaraṇaṁ saṅghassa bhedāya na hotīti saññāya.",
  "tika-s0203t1:85_3": "Navato ūnaparisāyaṁ karontassa tathāti yojetabbaṁ,",
  "tika-s0203t1:85_4": "tathāti iminā ‘‘na ānantariyakammanti’’ imaṁ ākaḍḍhati,",
  "tika-s0203t1:85_5": "na pana ‘‘bhedo hotī’’ti idaṁ.",
  "tika-s0203t1:85_6": "Heṭṭhimantena hi navannameva vasena saṅghabhedo.",
  "tika-s0203t1:85_7": "Dhammavādino anavajjā yathādhammaṁ avaṭṭhānato.",
  "tika-s0203t1:85_8": "Saṅghabhedassa pubbabhāgo saṅgharāji.",
  "tika-s0203t1:86_0": "Kāyadvārameva pūrenti kāyakammabhāveneva lakkhitabbato.",
  "tika-s0203t1:87_0": "‘‘Saṇṭhahante hi…pe… muccatī’’ti idaṁ kappaṭṭhakathāya na sameti.",
  "tika-s0203t1:87_1": "Tathā hi kappaṭṭhakathāyaṁ (kathā. aṭṭha.",
  "tika-s0203t1:87_2": "654-657) vuttaṁ – ‘‘āpāyikoti idaṁ suttaṁ yaṁ so ekaṁ kappaṁ asītibhāge katvā tato ekabhāgamattaṁ kālaṁ tiṭṭheyya,",
  "tika-s0203t1:87_3": "taṁ āyukappaṁ sandhāya vutta’’nti.",
  "tika-s0203t1:87_4": "Kappavināseyevāti pana āyukappavināseyevāti atthe sati natthi virodho.",
  "tika-s0203t1:87_5": "Ettha ca saṇṭhahanteti idampi ‘‘svevavinassissatī’’ti viya abhūtaparikappavasena vuttaṁ.",
  "tika-s0203t1:87_6": "Ekadivasameva niraye paccati tato paraṁ kappābhāve āyukappassapi abhāvatoti avirodhato atthayojanā daṭṭhabbā.",
  "tika-s0203t1:87_7": "Sesānīti saṅghabhedato aññāni ānantariyakammāni.",
  "tika-s0203t1:88_0": "Ahosikammaṁ…pe… saṅkhyaṁ gacchanti,",
  "tika-s0203t1:88_1": "evaṁ sati kathaṁ nesaṁ ānantariyatā cutianantaraṁ vipākadānābhāvato.",
  "tika-s0203t1:88_2": "Atha sati phaladāne cutianantaro eva etesaṁ phalakālo,",
  "tika-s0203t1:88_3": "na aññoti phalakālaniyamena niyatatā nicchitā, na phaladānaniyamena,",
  "tika-s0203t1:88_4": "evampi niyataphalakālānaṁ aññesampi upapajjavedanīyānaṁ diṭṭhadhammavedanīyānañca niyatatā āpajjeyya.",
  "tika-s0203t1:88_5": "Tasmā vipākadhammadhammānaṁ paccayantaravikalatādīhi avipaccamānānampi attano sabhāvena vipākadhammatā viya balavatā ānantariyena vipāke dinne avipaccamānānampi ānantariyānaṁ phaladāne niyatasabhāvā ānantariyasabhāvā ca pavattīti attano sabhāvena phaladānaniyameneva niyatatā ānantariyatā ca veditabbā.",
  "tika-s0203t1:88_6": "Avassañca ānantariyasabhāvā tato eva niyatasabhāvā ca tesaṁ pavattīti sampaṭicchitabbametaṁ aññassa balavato ānantariyassa abhāve cutianantaraṁ ekantena phaladānato.",
  "tika-s0203t1:89_0": "Nanu evaṁ aññesampi upapajjavedanīyānaṁ aññasmiṁ vipākadāyake asati cutianantaramekantena phaladānato niyatasabhāvā anantariyasabhāvā ca pavatti āpajjatīti? Nāpajjati.",
  "tika-s0203t1:89_1": "Asamānajātikena cetopaṇidhivasena upaghātakena ca nivattetabbavipākattā anantare ekantaphaladāyakattābhāvā.",
  "tika-s0203t1:89_2": "Na pana ānantariyakānaṁ paṭhamajjhānādīnaṁ dutiyajjhānādīni viya asamānajātikaṁ phalanivattakaṁ atthi sabbānantariyānaṁ avīciphalattā.",
  "tika-s0203t1:89_3": "Na ca heṭṭhūpapattiṁ icchato sīlavato cetopaṇidhi viya uparūpapattijanakakammaphalaṁ ānantariyaphalaṁ nivattetuṁ samattho cetopaṇidhi atthi anicchantasseva avīcipātanato,",
  "tika-s0203t1:89_4": "na ca ānantariyopaghātakaṁ kiñci kammaṁ atthi,",
  "tika-s0203t1:89_5": "tasmā tesaṁyeva anantare ekantavipākajanakasabhāvā pavattīti.",
  "tika-s0203t1:89_6": "Anekāni ca ānantariyāni katāni ekanteneva vipāke niyatasabhāvattā uparatāvipaccanasabhāvāsaṅkattā nicchitāni sabhāvato niyatāneva.",
  "tika-s0203t1:89_7": "Tesu pana samānasabhāvesu ekena vipāke dinne itarāni attanā kātabbakiccassa teneva katattā na dutiyaṁ tatiyaṁ vā paṭisandhiṁ karonti.",
  "tika-s0203t1:89_8": "Na samatthatāvighātattāti natthi tesaṁ ānantariyakatā nivatti;",
  "tika-s0203t1:89_9": "garutarabhāvo pana tesu labbhatevāti saṅghabhedassa siyā garutarabhāvoti, ‘‘yena…pe… vipaccatī’’ti āha.",
  "tika-s0203t1:89_10": "Ekassa pana aññāni upatthambhakāni hontīti daṭṭhabbāni.",
  "tika-s0203t1:89_11": "Paṭisandhivasena vipaccatīti vacanena itaresaṁ pavattivipākadāyitā anuññātā viya dissati.",
  "tika-s0203t1:89_12": "No vā tathā sīlavatīti yathā pitā sīlavā,",
  "tika-s0203t1:89_13": "tathā sīlavatī no vā hotīti yojanā. Sace mātā sīlavatī,",
  "tika-s0203t1:89_14": "mātughāto paṭisandhivasena vipaccatīti yojanā.",
  "tika-s0203t1:90_0": "Pakatattoti anukkhitto. Samānasaṁvāsakoti apārājiko. Samānasīmāyanti ekasīmāyaṁ.",
  "tika-s0203t1:91_0": "Satthukiccaṁ kātuṁ asamatthoti yaṁ satthārā kātabbakiccaṁ anusāsanādi,",
  "tika-s0203t1:91_1": "taṁ kātuṁ asamatthoti bhagavantaṁ paccakkhāya.",
  "tika-s0203t1:91_2": "Aññaṁ titthakaranti aññaṁ satthāraṁ.",
  "tika-s0203t1:92_0": "129. Abhijātiādisu (a. ni. ṭī.",
  "tika-s0203t1:92_1": "1.1.277) pakappanena devatūpasaṅkamanādinā jātacakkavāḷena samānayogakkhemaṁ dasasahassaparimāṇaṁ ṭhānaṁ jātikhettaṁ,",
  "tika-s0203t1:92_2": "saraseneva āṇāpavattiṭṭhānaṁ āṇākhettaṁ,",
  "tika-s0203t1:92_3": "visayabhūtaṁ ṭhānaṁ visayakhettaṁ.",
  "tika-s0203t1:92_4": "Dasasahassī lokadhātūti imāya lokadhātuyā saddhiṁ imaṁ lokadhātuṁ parivāretvā ṭhitā dasasahassī lokadhātu.",
  "tika-s0203t1:92_5": "Tattakānaṁyeva jātikhettabhāvo dhammatāvasena veditabbo. ‘‘Pariggahavasenā’’ti keci.",
  "tika-s0203t1:92_6": "‘‘Sabbesampi buddhānaṁ tattakaṁ eva jātikhettaṁ tannivāsīnaṁyeva ca devatānaṁ dhammābhisamayo’’ti ca vadanti.",
  "tika-s0203t1:92_7": "Mātukucchiokkamanakālādīnaṁ channaṁ eva gahaṇaṁ nidassanamattaṁ mahābhinīhārādikālepi tassa pakampanassa labbhamānato.",
  "tika-s0203t1:92_8": "Āṇākhettaṁ nāma yaṁ ekajjhaṁ saṁvaṭṭati ca vivaṭṭati ca.",
  "tika-s0203t1:92_9": "Āṇā vattati āṇāya tannivāsīnaṁ devatānaṁ sirasā sampaṭicchanena,",
  "tika-s0203t1:92_10": "tañca kho kevalaṁ buddhānaṁ ānubhāveneva, na adhippāyavasena,",
  "tika-s0203t1:92_11": "adhippāyavasena pana ‘‘yāvatā vā pana ākaṅkheyyā’’ti (a. ni.",
  "tika-s0203t1:92_12": "3.81) vacanato tato parampi āṇā pavatteyya.",
  "tika-s0203t1:93_0": "Na uppajjantīti pana atthīti, ‘‘na me ācariyo atthi,",
  "tika-s0203t1:93_1": "sadiso me na vijjatī’’tiādiṁ (ma. ni. 1.285; 2.341; mahāva. 11; kathā. 405; mi. pa.",
  "tika-s0203t1:93_2": "4.5.11) imissaṁ lokadhātuyaṁ ṭhatvā vadantena bhagavatā, ‘‘kiṁ panāvuso sāriputta,",
  "tika-s0203t1:93_3": "atthetarahi aññe samaṇā vā brāhmaṇā vā bhagavatā samasamā sambodhiyanti, evaṁ puṭṭho ahaṁ, bhante, noti vadeyya’’nti (dī. ni. 3.161),",
  "tika-s0203t1:93_4": "vatvā tassa kāraṇaṁ dassetuṁ, ‘‘aṭṭhānametaṁ anavakāso,",
  "tika-s0203t1:93_5": "yaṁ ekissā lokadhātuyā dve arahanto sammāsambuddhā’’ti imaṁ suttaṁ (dī. ni. 3.161; mi. pa.",
  "tika-s0203t1:93_6": "5.1.1) dassentena dhammasenāpatinā ca buddhakhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-s0203t1:94_0": "Ekatoti saha, ekasmiṁ kāleti attho.",
  "tika-s0203t1:94_1": "So pana kālo kathaṁ paricchinnoti carimabhave paṭisandhiggahaṇato paṭṭhāya yāva dhātuparinibbānāti dassento ‘‘tatthā’’tiādimāha.",
  "tika-s0203t1:94_2": "Nisinnakālato paṭṭhāyāti paṭilomakkamena vadati.",
  "tika-s0203t1:94_3": "Parinibbānato paṭṭhāyāti anupādisesāya nibbānadhātuyā parinibbānato paṭṭhāya.",
  "tika-s0203t1:94_4": "Etthantareti carimabhave bodhisattassa paṭisandhiggahaṇaṁ dhātuparinibbānanti etesaṁ antare.",
  "tika-s0203t1:95_0": "Aññassa buddhassa uppatti na nivāritā,",
  "tika-s0203t1:95_1": "tattha kāraṇaṁ dassetuṁ ‘‘tīṇi hī’’tiādi vuttaṁ.",
  "tika-s0203t1:95_2": "Paṭipattiantaradhānena hi sāsanassa osakkitattā aparassa buddhassa uppatti laddhāvasarā hoti.",
  "tika-s0203t1:95_3": "Paṭipadāti paṭivedhāvahā pubbabhāgapaṭipadā.",
  "tika-s0203t1:95_4": "‘‘Pariyatti pamāṇa’’nti vatvā tamatthaṁ bodhisattaṁ nidassanaṁ katvā dassetuṁ,",
  "tika-s0203t1:95_5": "‘‘yathā’’tiādi vuttaṁ tayidaṁ hīnaṁ katanti daṭṭhabbaṁ.",
  "tika-s0203t1:95_6": "Niyyānikadhammassa ṭhitiñhi dassento aniyyānikadhammaṁ nidasseti.",
  "tika-s0203t1:96_0": "Mātikāya antarahitāyāti,",
  "tika-s0203t1:96_1": "‘‘yo pana bhikkhū’’tiādinayappattā sikkhāpadapāḷi mātikā,",
  "tika-s0203t1:96_2": "tāya antarahitāya nidānuddesasaṅkhāte pātimokkhuddese pabbajjāyupasampadākammesu ca sāsanaṁ tiṭṭhatīti attho.",
  "tika-s0203t1:96_3": "Atha vā pātimokkhe dharanteyeva pabbajjā upasampadā ca,",
  "tika-s0203t1:96_4": "evaṁ sati tadubhayaṁ pātimokkhe antogadhaṁ tadubhayābhāve pātimokkhābhāvato,",
  "tika-s0203t1:96_5": "tasmā tayidaṁ tayaṁ sāsanassa ṭhitihetūti āha – ‘‘pātimokkhapabbajjāupasampadāsu ṭhitāsu sāsanaṁ tiṭṭhatī’’ti.",
  "tika-s0203t1:96_6": "Yasmā vā upasampadādhīnaṁ pātimokkhaṁ, upasampadā ca pabbajjādhīnā, tasmā pātimokkhe siddhe,",
  "tika-s0203t1:96_7": "siddhāsu pabbajjāupasampadāsu ca sāsanaṁ tiṭṭhati.",
  "tika-s0203t1:96_8": "Pacchimapaṭivedhato hi paraṁ paṭivedhasāsanaṁ,",
  "tika-s0203t1:96_9": "pacchimasīlato ca paraṁ paṭipattisāsanaṁ vinaṭṭhaṁ nāma hoti.",
  "tika-s0203t1:96_10": "Osakkitaṁ nāmāti pacchimakapaṭivedhasīlabhedadvayaṁ ekato katvā tato paraṁ vinaṭṭhaṁ nāma hotīti attho.",
  "tika-s0203t1:97_0": "Tena kāmaṁ ‘‘sāsanaṭṭhitiyā pariyatti pamāṇa’’nti vuttaṁ,",
  "tika-s0203t1:97_1": "pariyatti pana paṭipattihetukāti paṭipattiyā asati appatiṭṭhā hoti,",
  "tika-s0203t1:97_2": "tasmā paṭipattiantaradhānaṁ sāsanosakkanassa visesakāraṇanti dassetvā tayidaṁ sāsanosakkanaṁ dhātuparinibbānosānanti dassetuṁ,",
  "tika-s0203t1:97_3": "‘‘tīṇi parinibbānānī’’ti vuttaṁ.",
  "tika-s0203t1:98_0": "Kāruññanti paridevanakāruññaṁ.",
  "tika-s0203t1:98_1": "Jambudīpe dīpantaresu devanāgabrahmalokesu ca vippakiritvā ṭhitānaṁ dhātūnaṁ mahābodhipallaṅke ekajjhaṁ sannipatanaṁ, rasmivissajjanaṁ, tattha tejodhātuyā uṭṭhānaṁ,",
  "tika-s0203t1:98_2": "ekajālībhāvo cāti sabbametaṁ satthu adhiṭṭhānavaseneva veditabbaṁ.",
  "tika-s0203t1:99_0": "Anacchariyattāti dvīsupi uppajjamānesu acchariyattābhāvadosatoti attho.",
  "tika-s0203t1:99_1": "Buddhā nāma majjhe bhinnaṁ suvaṇṇaṁ viya ekasadisāti tesaṁ desanāpi ekarasā evāti āha – ‘‘desanāya ca visesābhāvato’’ti.",
  "tika-s0203t1:99_2": "Etenapi anacchariyattameva sādheti.",
  "tika-s0203t1:99_3": "Vivādabhāvatoti etena vivādābhāvatthaṁ dve ekato na uppajjantīti dasseti.",
  "tika-s0203t1:100_0": "Tatthāti milindapañhe.",
  "tika-s0203t1:100_1": "Ekaṁ buddhaṁ dhāretīti ekabuddhadhāraṇī.",
  "tika-s0203t1:100_2": "Etena evaṁ sabhāvā ete buddhaguṇā,",
  "tika-s0203t1:100_3": "yena dutiyabuddhaguṇe dhāretuṁ asamatthā ayaṁ lokadhātūti dasseti.",
  "tika-s0203t1:100_4": "Paccayavisesanipphannānañhi guṇadhammānaṁ bhāriyo viseso na sakkā dhāretunti,",
  "tika-s0203t1:100_5": "‘‘na dhāreyyā’’ti vatvā tameva adhāraṇaṁ pariyāyantarenapi pakāsento ‘‘caleyyā’’tiādimāha.",
  "tika-s0203t1:100_6": "Tattha caleyyāti paripphandeyya. Kampeyyāti pavedheyya. Nameyyāti ekapassena nameyya. Onameyyāti osīdeyya.",
  "tika-s0203t1:100_7": "Vinameyyāti vividhaṁ itocito ca nameyya.",
  "tika-s0203t1:100_8": "Vikireyyāti vātena thusamuṭṭhi viya vippakireyya. Vidhameyyāti vinasseyya.",
  "tika-s0203t1:100_9": "Viddhaṁseyyāti sabbaso viddhastā bhaveyya.",
  "tika-s0203t1:100_10": "Tathābhūtā ca katthaci na tiṭṭheyyāti āha ‘‘na ṭhānamupagaccheyyā’’ti.",
  "tika-s0203t1:101_0": "Idāni tattha nidassanaṁ dassento, ‘‘yathā, mahārājā’’tiādimāha.",
  "tika-s0203t1:101_1": "Tattha samupādikāti samaṁ uddhaṁ pajjati pavattatīti samupādikā,",
  "tika-s0203t1:101_2": "udakassa upari samaṁ gāminīti attho. Vaṇṇenāti saṇṭhānena. Pamāṇenāti ārohena .",
  "tika-s0203t1:101_3": "Kisathūlenāti kisathūlabhāvena, pariṇāhenāti attho.",
  "tika-s0203t1:102_0": "Chādentanti rocentaṁ ruciṁ uppādentaṁ.",
  "tika-s0203t1:102_1": "Tandīkatoti tena bhojanena tandībhūto.",
  "tika-s0203t1:102_2": "Anonamitadaṇḍajātoti yāvadatthaṁ bhojanena onamituṁ asakkuṇeyyatāya anonamitadaṇḍo viya jāto.",
  "tika-s0203t1:102_3": "Sakiṁ bhutto vameyyāti ekampi ālopaṁ ajjhoharitvā vameyyāti attho.",
  "tika-s0203t1:103_0": "Atidhammabhārena pathavī calatīti dhammena nāma pathavī tiṭṭheyya.",
  "tika-s0203t1:103_1": "Sā kiṁ teneva calati vinassatīti adhippāyena pucchati.",
  "tika-s0203t1:103_2": "Puna thero ‘‘ratanaṁ nāma loke kuṭumbaṁ sandhārentaṁ abhimatañca lokena attano garusabhāvatāya sakaṭabhaṅgassa kāraṇaṁ atibhārabhūtaṁ diṭṭhaṁ.",
  "tika-s0203t1:103_3": "Evaṁdhammo ca hitasukhavisesehi taṁsamaṅginaṁ dhārento abhimato ca viññūnaṁ gambhīrappameyyabhāvena garusabhāvattā atibhārabhūto pathavīcalanassa kāraṇaṁ hotī’’ti dassento, ‘‘idha, mahārāja, dve sakaṭā’’tiādimāha.",
  "tika-s0203t1:103_4": "Eteneva tathāgatassa mātukucchiokkamanādikāle pathavīkampanakāraṇaṁ saṁvaṇṇitanti daṭṭhabbaṁ.",
  "tika-s0203t1:103_5": "Ekasakaṭato ratananti ekasmā, ekassa vā sakaṭassa ratanaṁ,",
  "tika-s0203t1:103_6": "tasmā sakaṭato gahetvāti attho.",
  "tika-s0203t1:104_0": "Osāritanti uccāritaṁ, vuttanti attho. Aggoti sabbasattehi aggo.",
  "tika-s0203t1:105_0": "Sabhāvapakatīti sabhāvabhūtā akittimā pakati.",
  "tika-s0203t1:105_1": "Kāraṇamahantatāyāti mahantehi buddhakārakadhammehi pāramitāsaṅkhātehi kāraṇehi buddhaguṇānaṁ nibbattitoti vuttaṁ hoti.",
  "tika-s0203t1:105_2": "Pathaviādīni mahantāni vatthūni,",
  "tika-s0203t1:105_3": "mahantā ca sakkabhāvādayo attano attano visaye ekekā eva,",
  "tika-s0203t1:105_4": "sammāsambuddhopi mahanto attano visaye ekova, ko ca tassa visayo? Buddhabhūmi, yāvatakaṁ vā ñeyyaṁ.",
  "tika-s0203t1:105_5": "Evaṁ ‘‘ākāso viya anantavisayo bhagavā ekova hotī’’ti vadanto paracakkavāḷesu dutiyassa buddhassa abhāvaṁ dasseti.",
  "tika-s0203t1:106_0": "Imināvapadenāti ‘‘ekissā lokadhātuyā’’ti iminā eva padena.",
  "tika-s0203t1:106_1": "Dasacakkavāḷasahassāni gahitāni jātikhettattā.",
  "tika-s0203t1:106_2": "Ekacakkavāḷenevāti iminā ekacakkavāḷeneva.",
  "tika-s0203t1:106_3": "Yathā – ‘‘imasmiṁyeva cakkavāḷe uppajjantī’’ti vutte imasmimpi cakkavāḷe jambudīpeyeva,",
  "tika-s0203t1:106_4": "tatthapi majjhimapadese evāti paricchindituṁ vaṭṭati;",
  "tika-s0203t1:106_5": "evaṁ ‘‘ekissā lokadhātuyā’’ti jātikhette adhippetepi imināva cakkavāḷena paricchindituṁ vaṭṭati.",
  "tika-s0203t1:107_0": "Vivādūpacchedatoti vivādūpacchedakāraṇā.",
  "tika-s0203t1:107_1": "Dvīsu uppannesu yo vivādo bhaveyya,",
  "tika-s0203t1:107_2": "tassa anuppādoyevettha vivādupacchedo.",
  "tika-s0203t1:107_3": "Ekasmiṁ dīpetiādinā dīpantarepi ekajjhaṁ na uppajjanti, pageva ekadīpeti dasseti.",
  "tika-s0203t1:107_4": "So parihāyethāti cakkavāḷassa padese eva vattitabbattā parihāyeyya.",
  "tika-s0203t1:108_0": "130.Manussattanti manussabhāvo tasseva pabbajjādiguṇasampattiādīnaṁ yoggabhāvato. Liṅgasampattīti purisabhāvo.",
  "tika-s0203t1:108_1": "Hetūti manovacīpaṇidhānapubbikā hetusampadā.",
  "tika-s0203t1:108_2": "Satthāradassananti satthusammukhībhāvo.",
  "tika-s0203t1:108_3": "Pabbajjāti kammakiriyavādīsu tāpasesu, bhikkhūsu vā pabbajjā.",
  "tika-s0203t1:108_4": "Guṇasampattīti abhiññādiguṇasampadā.",
  "tika-s0203t1:108_5": "Adhikāroti buddhaṁ uddissa adhiko sakkāro.",
  "tika-s0203t1:108_6": "Chandatāti sammāsambodhiṁ uddissa sātisayo kattukamyatākusalacchando.",
  "tika-s0203t1:108_7": "Aṭṭhadhammasamodhānāti etesaṁ aṭṭhannaṁ dhammānaṁ samāyogena. Abhinīhāroti kāyapaṇidhānaṁ.",
  "tika-s0203t1:108_8": "Samijjhatīti nipphajjatīti ayamettha saṅkhepo,",
  "tika-s0203t1:108_9": "vitthāro pana paramatthadīpaniyā cariyāpiṭakavaṇṇanāya (cariyā. aṭṭha.",
  "tika-s0203t1:108_10": "pakiṇṇakakathā) vuttanayeneva veditabbo.",
  "tika-s0203t1:109_0": "Sabbākāraparipūramevāti paripuṇṇalakkhaṇatāya sattussadādīhi sabbākārehi sampannameva.",
  "tika-s0203t1:109_1": "Na hi itthiyā kosohitavatthaguyhatā sambhavati,",
  "tika-s0203t1:109_2": "dutiyapakati ca nāma paṭhamapakatito nihīnā eva.",
  "tika-s0203t1:109_3": "Tenevāha anantaravāre ‘‘yasmā’’tiādi.",
  "tika-s0203t1:110_0": "Idha purisassa tattha nibbattanatoti imasmiṁ manussaloke purisabhūtassa tattha brahmaloke brahmattabhāvena nibbattanato.",
  "tika-s0203t1:110_1": "Tena asatipi purisaliṅge purisākārā brahmāno hontīti dasseti.",
  "tika-s0203t1:110_2": "Taṁyeva hi purisākāraṁ sandhāya vuttaṁ – ‘‘yaṁ puriso brahmattaṁ kareyyā’’ti. Tenevāha ‘‘samānepī’’tiādi.",
  "tika-s0203t1:110_3": "Yadi evaṁ itthiyo brahmaloke na uppajjantīti āha ‘‘brahmatta’’ntiādi.",
  "tika-s0203t1:111_0": "131.Kāyaduccaritassātiādipāḷiyā kammaniyāmo nāma kathito. Samañjanaṁ samaṅgo, so etassa atthīti samaṅgī, samannāgato. Samañjanasīlo vā samaṅgī. Pubbabhāge āyūhanasamaṅgitā,",
  "tika-s0203t1:111_1": "sanniṭṭhāpakacetanāvasena cetanāsamaṅgitā.",
  "tika-s0203t1:111_2": "Cetanāsantativasena vā āyūhanasamaṅgitā,",
  "tika-s0203t1:111_3": "taṁtaṁcetanākhaṇavasena cetanāsamaṅgitā.",
  "tika-s0203t1:111_4": "Katūpacitassa avipakkavipākassa kammassa vasena kammasamaṅgitā,",
  "tika-s0203t1:111_5": "kamme pana vipaccituṁ āraddhe vipākappavattivasena vipākasamaṅgitā.",
  "tika-s0203t1:111_6": "Kammādīnaṁ upaṭṭhānakālavasena upaṭṭhānasamaṅgitā.",
  "tika-s0203t1:111_7": "Kusalākusalakammāyūhanakkhaṇeti kusalakammassa ca akusalakammassa ca samīhanakkhaṇe.",
  "tika-s0203t1:111_8": "Tathāti iminā kusalākusalakammapadaṁ ākaḍḍhati.",
  "tika-s0203t1:111_9": "Yathā kataṁ kammaṁ phaladānasamatthaṁ hoti, tathā kataṁ upacitaṁ.",
  "tika-s0203t1:111_10": "Vipākārahanti dutiyabhavādīsu vipaccanārahaṁ.",
  "tika-s0203t1:111_11": "Uppajjamānānaṁ upapattinimittaṁ upaṭṭhātīti yojanā. Calatīti parivattati.",
  "tika-s0203t1:111_12": "Ekena hi kammunā tajje nimitte upaṭṭhāpite paccayavisesavasena tato aññena kammunā aññassa nimittassa upaṭṭhānaṁ parivattanaṁ.",
  "tika-s0203t1:112_0": "Sunakhajīvikoti sunakhehi jīvanasīlo.",
  "tika-s0203t1:112_1": "Talasantharaṇapūjanti bhūmitalassa pupphehi santaraṇapūjaṁ.",
  "tika-s0203t1:112_2": "Āyūhanacetanākammasamaṅgitāvasenāti kāyaduccaritassa aparāparaṁ āyūhanena sanniṭṭhāpakacetanāya tasseva pakappane kammakkhayakarañāṇena akhepitattā yathūpacitakammunā ca samaṅgibhāvassa vasena.",
  "tika-s0203t1:113_0": "132.Evaṁ sassirikanti vuttappakārena anekadhātuvibhajanādinā nānānayavicittatāya paramanipuṇagambhīratāya ca atthato byañjanato ca sasobhaṁ katvā.",
  "tika-s0203t1:114_0": "Naṁ dhārehīti ettha nanti nipātamattaṁ.",
  "tika-s0203t1:114_1": "Dhātuādivasena parivaṭṭīyanti atthā etehīti parivaṭṭā, desanābhedā. Cattāro parivaṭṭā etassa, etasmiṁ vāti catuparivaṭṭo, dhammapariyāyo.",
  "tika-s0203t1:114_2": "Dhammo ca so pariyattibhāvato yathāvuttenatthena ādāsoti dhammādāso.",
  "tika-s0203t1:114_3": "Upaṭṭhānaṭṭhena yathādhammānaṁ ādāsotipi dhammādāso.",
  "tika-s0203t1:114_4": "Yathā hi ādāsena sattānaṁ mukhe maladosaharaṇaṁ,",
  "tika-s0203t1:114_5": "evaṁ imināpi suttena yogīnaṁ mukhe maladosaharaṇaṁ.",
  "tika-s0203t1:114_6": "Tasmāti yasmā iminā suttena kilese madditvā samathādhigamena yogino jayappattā;",
  "tika-s0203t1:114_7": "tasmā amatapurappavesane ugghosanamahābheritāya ca amatadundubhi.",
  "tika-s0203t1:114_8": "Idha vuttanti imasmiṁ sutte vuttaṁ.",
  "tika-s0203t1:114_9": "Anuttaro saṅgāmavijayoti anuttarabhāvato kilesasaṅgāmavijayo, ‘‘vijeti etenā’’ti katvā. Sesaṁ suviññeyyameva.",
  "tika-s0203t1:115_0": "Bahudhātukasuttavaṇṇanāya līnatthappakāsanā samattā.",
  "tika-s0203t1:116_0": "6. Isigilisuttavaṇṇanā",
  "tika-s0203t1:117_0": "133. Samaññāyati etāyāti samaññā, nāmanti attho.",
  "tika-s0203t1:117_1": "Ayamayaṁ nāmāti paññāpenti etāya,",
  "tika-s0203t1:117_2": "tathāpaññāpanamattanti vā paññatti, nāmameva.",
  "tika-s0203t1:117_3": "Tenāha ‘‘purimapadasseva vevacana’’nti.",
  "tika-s0203t1:117_4": "Sesesupīti ‘‘paṇḍavassa pabbatassā’’tiādīsu tīsu vāresupi.",
  "tika-s0203t1:118_0": "Samuṭṭhānaṁ tāva suttassa kathetvā atthasaṁvaṇṇanaṁ kātuṁ ‘‘tadā kirā’’tiādi vuttaṁ.",
  "tika-s0203t1:118_1": "Na pabbatehi atthoti na bhagavato pabbatehi kathitehi attho atthi. Isigilibhāvoti isigilināmatā. Itīti iminā kāraṇena,",
  "tika-s0203t1:118_2": "imaṁ aṭṭhuppattiṁ avekkhantoti attho.",
  "tika-s0203t1:119_0": "Cetiyagabbheti cetiyaghare cetiyassa abbhantare.",
  "tika-s0203t1:119_1": "Yamakamahādvāranti yamakakavāṭayuttaṁ mahantaṁ dvāraṁ.",
  "tika-s0203t1:119_2": "Dvedhā katvāti pabbatassa abbhantare maṇḍapasaṅkhepena leṇaṁ nimminitvā dvedhā katvā tadā te tattha vasiṁsu.",
  "tika-s0203t1:120_0": "Vasitakālañca kathento tesaṁ mātuyā yāva tatiyabhavato paṭṭhāya samudāgamaṁ dassetuṁ, ‘‘atīte kirā’’tiādi vuttaṁ.",
  "tika-s0203t1:120_1": "Patthesīti tassā kira khettakuṭiyā vīhayo bhajjantiyā tattha mahākarañjapupphappamāṇā mahantā manoharā pañcasatamattā lājā jāyiṁsu.",
  "tika-s0203t1:120_2": "Sā tā gahetvā mahante paduminipatte ṭhapesi.",
  "tika-s0203t1:120_3": "Tasmiñca samaye eko paccekabuddho tassā anuggahatthaṁ avidūre khettapāḷiyā gacchati.",
  "tika-s0203t1:120_4": "Sā taṁ disvā pasannamānasā supupphitaṁ mahantaṁ ekaṁ padumaṁ gahetvā tattha lāje pakkhipitvā paccekabuddhaṁ upasaṅkamitvā pañcapatiṭṭhitena vanditvā, ‘‘imassa, bhante,",
  "tika-s0203t1:120_5": "puññassa ānubhāvena ānubhāvasampanne pañcasataputte labheyya’’nti pañca puttasatāni patthesi.",
  "tika-s0203t1:120_6": "Tasmiṁyeva khaṇeti yadā sā yathāvuttaṁ patthanaṁ paṭṭhapesi;",
  "tika-s0203t1:120_7": "tasmiṁyeva khaṇe pañcasatā migaluddakā sambhatasambhārā paripakkapaccekabodhiñāṇā tasseva paccekabuddhassa madhuramaṁsaṁ datvā,",
  "tika-s0203t1:120_8": "‘‘etissā puttā bhaveyyāmā’’ti patthayiṁsu.",
  "tika-s0203t1:120_9": "Atītāsu anekajātīsu tassā puttabhāvena āgatattā tathā tesaṁ ahosīti vadanti.",
  "tika-s0203t1:120_10": "Pāduddhāreti pāduddhāre pāduddhāre.",
  "tika-s0203t1:120_11": "Pāduddhārasīsena cettha nikkhipanaṁ āha.",
  "tika-s0203t1:121_0": "Gabbhamalaṁ nissāyāti bahi nikkhantaṁ gabbhamalaṁ nissayaṁ katvā saṁsedajabhāvena nibbattā . Opapātikabhāvenāti keci.",
  "tika-s0203t1:121_1": "Khayavayaṁ paṭṭhapetvāti vipassanaṁ ārabhitvā.",
  "tika-s0203t1:121_2": "Vipassanāti aniccānupassanāpubbikā sappaccayanāmarūpadassanapubbikā ca,",
  "tika-s0203t1:121_3": "saṅkhāre sammasantassa aniccalakkhaṇe diṭṭhe, ‘‘yadaniccaṁ taṁ dukkhaṁ,",
  "tika-s0203t1:121_4": "yaṁ dukkhaṁ tadanattā’’ti sesalakkhaṇāni suviññeyyāneva honti.",
  "tika-s0203t1:121_5": "Paccekabodhiñāṇaṁ nibbattayiṁsūti dve asaṅkhyeyyāni kappānaṁ satasahassañca paccekabodhipāramitāya parinipphannattā ñāṇassa paripākattā vuttanayena sayameva vipassanaṁ pavattetvā matthakaṁ pāpetvā paccekabodhiñāṇaṁ adhigacchiṁsu.",
  "tika-s0203t1:121_6": "Sabbepi te taṁyeva gāthaṁ abhāsiṁsūti āha – ‘‘ayaṁ tesaṁ byākaraṇagāthā ahosī’’ti.",
  "tika-s0203t1:122_0": "Saroruhanti sarasi jātaṁ.",
  "tika-s0203t1:122_1": "Padumapalāsapattajanti khuddakamahantehi kamaladalehi sahajātaṁ.",
  "tika-s0203t1:122_2": "Khuddakamahantakamaladalasaṅkhātāni vā padumapalāsapattāni ettha santīti padumapalāsapattaṁ, padumagacchaṁ.",
  "tika-s0203t1:122_3": "Tattha jātanti padumapalāsapattajaṁ.",
  "tika-s0203t1:122_4": "Supupphitanti suṭṭhu pupphitaṁ sammā vikasitaṁ.",
  "tika-s0203t1:122_5": "Bhamaragaṇānuciṇṇanti bhamaragaṇehi anukulañceva anuparibbhamitañca.",
  "tika-s0203t1:122_6": "Aniccatāyupagatanti khaṇe khaṇe vaṇṇabhedādivasena aniccatāya upagataṁ.",
  "tika-s0203t1:122_7": "Viditvāti vipassanāpaññāsahitāya maggapaññāya jānitvā.",
  "tika-s0203t1:122_8": "Eko careti tasmā aññopi mādiso hotukāmo evaṁ paṭipajjitvā eko care khaggavisāṇakappoti.",
  "tika-s0203t1:123_0": "135.",
  "tika-s0203t1:123_1": "Satisārasīlasārādisamannāgamanena sattesu sārabhūtā.",
  "tika-s0203t1:123_2": "Sabbaso vaṭṭadukkhassa vigatattā niddukkhā.",
  "tika-s0203t1:123_3": "Samucchinnataṇhatāya nittaṇhā. Mānacchidoti thutivacanaṁ.",
  "tika-s0203t1:124_0": "Etesaṁ ekanāmakāyevāti etesaṁ āgatānaṁ paccekabuddhānaṁ pāḷiyaṁ anāgatā aññe paccekabuddhā samānanāmakā eva.",
  "tika-s0203t1:124_1": "Vuttamevatthaṁ pākaṭīkaraṇatthaṁ ‘‘imesu hī’’tiādi vuttaṁ.",
  "tika-s0203t1:124_2": "Visuṁ visuṁ avatvāti paccekaṁ sarūpato avatvā. Aññe cāti asādhāraṇattā āha. Sesaṁ suviññeyyameva.",
  "tika-s0203t1:125_0": "Isigilisuttavaṇṇanāya līnatthappakāsanā samattā.",
  "tika-s0203t1:126_0": "7. Mahācattārīsakasuttavaṇṇanā",
  "tika-s0203t1:127_0": "136. Dosehi ārakāti ariyaṁ. Tenāha ‘‘niddosa’’nti.",
  "tika-s0203t1:127_1": "Sā pana niddosatā lokuttarabhāvena savisesāti āha ‘‘lokuttara’’nti.",
  "tika-s0203t1:127_2": "Sammā sundaro pasattho niyyāniko samādhi sammāsamādhīti āha – ‘‘sammāsamādhinti maggasamādhi’’nti.",
  "tika-s0203t1:127_3": "Upanisīdati ettha phalaṁ tappaṭibaddhavuttitāyāti upanisaṁ,",
  "tika-s0203t1:127_4": "kāraṇanti āha – ‘‘saupanisanti sappaccaya’’nti.",
  "tika-s0203t1:127_5": "Parikaroti parivāretīti parikkhāroti āha – ‘‘saparikkhāranti saparivāra’’nti.",
  "tika-s0203t1:128_0": "Parivāritāti sahajātādipaccayabhāvena parivārantehi viya upagatā.",
  "tika-s0203t1:128_1": "Purecārikāti vuṭṭhānagāminibhāvanā sahajātādipaccayavasena paccayattā purassarā.",
  "tika-s0203t1:128_2": "Tenāha – ‘‘vipassanāsammādiṭṭhi cā’’ti. Idāni tāni kiccato dassetuṁ,",
  "tika-s0203t1:128_3": "‘‘vipassanāsammādiṭṭhī’’tiādi vuttaṁ.",
  "tika-s0203t1:128_4": "Tattha parivīmaṁsaggahaṇaṁ tattha tattha cittuppāde vīmaṁsādhipateyyena pavattiyā sammādiṭṭhiyā pubbaṅgamabhāvadassanatthaṁ.",
  "tika-s0203t1:128_5": "Tenassa maggasamādhissa nānākhaṇikaṁ pubbaṅgamabhāvaṁ dasseti.",
  "tika-s0203t1:128_6": "Vīmaṁsanapariyosāneti tathāpavattaanulomañāṇassa osāne.",
  "tika-s0203t1:128_7": "Bhūmiladdhaṁ vaṭṭaṁ samugghāṭayamānāti attano santāne dīgharattaṁ anusayitaṁ kilesavaṭṭaṁ samucchindanti.",
  "tika-s0203t1:128_8": "Vūpasamayamānāti tasseva vevacanaṁ.",
  "tika-s0203t1:128_9": "Vūpasamayamānāti vā tato eva avasiṭṭhampi vaṭṭaṁ appavattikaraṇavasena vūpasamenti.",
  "tika-s0203t1:128_10": "Tenevāha – ‘‘maggasammādiṭṭhi…pe… uppajjatī’’ti. Sāti sammādiṭṭhi.",
  "tika-s0203t1:128_11": "Duvidhāpīti yathāvuttā duvidhāpi.",
  "tika-s0203t1:128_12": "Idha adhippetā vipassanāpaññāsahitāya maggapaññāya kiccassa dassitattā.",
  "tika-s0203t1:129_0": "Lakkhaṇe paṭivijjhamāne lakkhaṇiko dhammo paṭividdho hotīti āha – ‘‘micchādiṭṭhiṁ…pe… ārammaṇato pajānātī’’ti.",
  "tika-s0203t1:129_1": "Vipassanāsammādiṭṭhiyampi eseva nayo. Kiccatoti bhāvanākiccato.",
  "tika-s0203t1:129_2": "Sammādiṭṭhiyaṁ tadadhigataasammohatāya asammohato pajānāti. Kiccatoti paṭivedhakiccato.",
  "tika-s0203t1:129_3": "Taṁ pana sabbathā asammuyhanamevāti āha ‘‘asammohato’’ti.",
  "tika-s0203t1:129_4": "Evaṁ pajānanāti micchādiṭṭhi micchādiṭṭhīti yāthāvato avabodho.",
  "tika-s0203t1:129_5": "Assāti taṁsamaṅgino puggalassa.",
  "tika-s0203t1:130_0": "Dvāyanti -kāro dīghaṁ katvā vutto. Tenāha ‘‘dvayaṁ vadāmī’’ti. Dve avayavā etassāti dvayaṁ.",
  "tika-s0203t1:130_1": "Tenāha ‘‘duvidhakoṭṭhāsaṁ vadāmī’’ti.",
  "tika-s0203t1:130_2": "Puññassa eko bhāgo so eva puññabhāgiko ,",
  "tika-s0203t1:130_3": "ka-kārassa ya-kāraṁ katvā itthiliṅgavasena ‘‘puññabhāgiyā’’ti vuttaṁ.",
  "tika-s0203t1:130_4": "Upadhisaṅkhātassāti khandhapabandhasaṅkhātassa.",
  "tika-s0203t1:131_0": "Amatadvāranti ariyamaggaṁ.",
  "tika-s0203t1:131_1": "Paññapetīti niyyānādipakārato paññapeti.",
  "tika-s0203t1:131_2": "Tenāha ‘‘vibhajitvā dassetī’’ti.",
  "tika-s0203t1:131_3": "Tattha sammohassa viddhaṁsanena asammohato dasseti.",
  "tika-s0203t1:131_4": "Tasmiṁ attheti amatadvārapaññāpane atthe.",
  "tika-s0203t1:131_5": "Bojjhaṅgappattāti bojjhaṅgabhāvappattā.",
  "tika-s0203t1:131_6": "Maggabhāvena niyyānabhāvena pavattiyā maggapaññāya aṭṭhannampi sādhāraṇattā samudāyassa ca avayavo aṅganti katvā sesadhamme aṅgikabhāvena dassento ‘‘ariyamaggassa aṅga’’nti āha.",
  "tika-s0203t1:131_7": "So bhikkhūti micchādiṭṭhiṁ ‘‘micchādiṭṭhī’’ti sammādiṭṭhiṁ ‘‘sammādiṭṭhī’’ti jānanto bhikkhu.",
  "tika-s0203t1:131_8": "Pajahanatthāyāti samucchedavasena pajahanāya.",
  "tika-s0203t1:131_9": "Paṭilābhatthāyāti maggasammādiṭṭhiyā adhigamāya.",
  "tika-s0203t1:131_10": "Kusalavāyāmoti vipassanāsampayuttova kosallasambhūto vāyāmo. Saratīti sato,",
  "tika-s0203t1:131_11": "taṁ panassa saraṇaṁ satisamaṅgitāyāti āha ‘‘satiyā samannāgato’’ti.",
  "tika-s0203t1:131_12": "Kāmañcettha vipassanāsammādiṭṭhiṁ yathābhūtā sammāvāyāmasatiyo sahajātā ca purejātā ca hutvā parivārenti,",
  "tika-s0203t1:131_13": "‘‘itiyime tayo dhammā sammādiṭṭhiṁ anuparidhāvanti anuparivattantī’’ti pana vacanato,",
  "tika-s0203t1:131_14": "‘‘ettha hī’’tiādinā maggasammādiṭṭhiyā eva sesadhammānaṁ yathārahaṁ sahacaraṇabhāvena parivāraṇaṁ yojitaṁ.",
  "tika-s0203t1:131_15": "Sammāsaṅkappādīnanti ādi-saddena sammāvācākammantājīvānaṁ gahaṇaṁ itaresaṁ parivārabhāvena gahitattā .",
  "tika-s0203t1:131_16": "Na hi sakkā te eva parivāre parivāravante ca katvā vattuṁ saṅkarato sammohajananato ca.",
  "tika-s0203t1:131_17": "Tayoti sammādiṭṭhivāyāmasatiyo sahajātaparivārāva honti maggakkhaṇikānaṁ tesaṁ adhippetattā vipassanākhaṇaviratīnaṁ asambhavato.",
  "tika-s0203t1:132_0": "137.Takkanavasena lokasiddhenāti adhippāyo.",
  "tika-s0203t1:132_1": "‘‘Evañcevañca bhavitabba’’nti vividhaṁ takkanaṁ kūpe viya udakassa ārammaṇassa ākaḍḍhanaṁ vitakkanaṁ vitakko.",
  "tika-s0203t1:132_2": "Saṅkappanavasenāti taṁ taṁ ārammaṇaṁ gahetvā kappanavasena.",
  "tika-s0203t1:132_3": "Takkanaṁ kappananti ca ataṁsahajātānamevāti daṭṭhabbaṁ.",
  "tika-s0203t1:132_4": "Ekaggoti iminā samādhinā laddhupakārasseva vitakkassa appanāpariyāyo hotīti dasseti.",
  "tika-s0203t1:132_5": "Visesena vā appanā vitakkassa vasena cittaṁ ārammaṇaṁ abhiropeti,",
  "tika-s0203t1:132_6": "vitakke asati kathanti āha ‘‘vitakke panā’’tiādi.",
  "tika-s0203t1:132_7": "Attanoyeva dhammatāya cittaṁ ārammaṇaṁ abhiruhatīti,",
  "tika-s0203t1:132_8": "etena ārammaṇadhammānaṁ gahaṇaṁ nāma sabhāvasiddhaṁ, na dhammantaramapekkhati,",
  "tika-s0203t1:132_9": "vitakko pana pavattamāno ārammaṇābhiniropanavaseneva pavattatīti dasseti.",
  "tika-s0203t1:132_10": "Evaṁ santepi sabhāvāvitakkacittuppādato savitakkacittuppādassa ārammaṇaggahaṇaviseso vitakkena jātoti katvā vitakko cittassa ārammaṇaggahaṇe visesapaccayoti pākaṭoyamattho.",
  "tika-s0203t1:132_11": "Apare pana bhaṇanti – yathā koci rājavallabhaṁ,",
  "tika-s0203t1:132_12": "taṁsambandhīnaṁ mittaṁ vā nissāya rājagehaṁ ārohati anupavisati,",
  "tika-s0203t1:132_13": "evaṁ vitakkaṁ nissāya cittaṁ ārammaṇaṁ ārohati vitakkassa ārammaṇābhiniropanasabhāvattā,",
  "tika-s0203t1:132_14": "aññesaṁ dhammānañca avitakkasabhāvato.",
  "tika-s0203t1:132_15": "Tenāha bhagavā – ‘‘cetaso abhiniropanā’’ti (dha. sa. 7).",
  "tika-s0203t1:133_0": "Yadi evaṁ kathaṁ avitakkacittaṁ ārammaṇaṁ ārohatīti? Vitakkabaleneva.",
  "tika-s0203t1:133_1": "Yathā hi so puriso paricayena tena vināpi nirāsaṅko rājagehaṁ pavisati,",
  "tika-s0203t1:133_2": "evaṁ paricayena vitakkena vināpi avitakkaṁ cittaṁ ārammaṇaṁ ārohati.",
  "tika-s0203t1:133_3": "Paricayenāti ca santāne pavattavitakkabhāvanāsaṅkhātena paricayena.",
  "tika-s0203t1:133_4": "Vitakkassa hi santāne abhiṇhaṁ pavattassa vasena cittassa ārammaṇābhiruhanaṁ ciraparicitaṁ;",
  "tika-s0203t1:133_5": "tena taṁ kadāci vitakkena vināpi tattha pavattateva;",
  "tika-s0203t1:133_6": "yathā ñāṇasahagataṁ cittaṁ sammasanavasena ciraparicitaṁ kadāci ñāṇarahitampi sammasanavasena pavattati;",
  "tika-s0203t1:133_7": "yathā vā kilesasahitaṁ hutvā pavattaṁ sabbaso kilesarahitampi paricayena kilesavāsanāvasena pavattati, evaṁ sampadamidaṁ daṭṭhabbaṁ.",
  "tika-s0203t1:134_0": "Vācaṁ saṅkharotīti vācaṁ uppādeti,",
  "tika-s0203t1:134_1": "vacīghosuppattiyā visesapaccayo hotīti attho.",
  "tika-s0203t1:134_2": "Lokiyavitakko dvattiṁsacittasahagato vācaṁ saṅkharoti vacīviññattijananato.",
  "tika-s0203t1:134_3": "Vacīsaṅkhārotveva panassa nāmaṁ hoti ruḷhito,",
  "tika-s0203t1:134_4": "taṁsamatthatānirodhato vā sambhavato pana saṅkhāroti.",
  "tika-s0203t1:134_5": "‘‘Lokuttarasammāsaṅkappaṁ parivārentī’’ti vatvā tividhe sammāsaṅkappe kadāci katamaṁ parivārentīti?",
  "tika-s0203t1:134_6": "Codanaṁ sandhāyāha ‘‘etthā’’tiādi.",
  "tika-s0203t1:134_7": "Nānācittesu labbhanti nānāsamannāhārahetukattā,",
  "tika-s0203t1:134_8": "pubbabhāgeyeva ca te uppajjantīti.",
  "tika-s0203t1:134_9": "Tīṇi nāmāni labhati tividhassapi paṭipakkhassa samucchindanena sātisayaṁ tiṇṇampi kiccakaraṇato. Esa nayo sammāvācādīsupi.",
  "tika-s0203t1:135_0": "138.",
  "tika-s0203t1:135_1": "Viramati etāyāti veramaṇī virati vuccati.",
  "tika-s0203t1:135_2": "Sā musāvādato viramaṇassa kāraṇabhāvato cetanāpi verassa maṇanato vināsanato viratipīti āha – ‘‘viratipi cetanāpi vaṭṭatī’’ti.",
  "tika-s0203t1:135_3": "Ārakā ramatīti samucchinnehi dūrato samussāreti.",
  "tika-s0203t1:135_4": "Vinā tehi ramatīti accantameva tehi vinā bhavati.",
  "tika-s0203t1:135_5": "Tato tatoti diṭṭhe adiṭṭhavādādito musāvādā.",
  "tika-s0203t1:135_6": "Visesato anuppattidhammattā paṭinivattā hutvā.",
  "tika-s0203t1:136_0": "140.Tividhena kuhanavatthunāti paccayapaṭisevana-sāmantajappana-iriyāpathapavattanasaṅkhātena pāpicchatā nibbattena tividhena kuhanavatthunā.",
  "tika-s0203t1:136_1": "Etāya kuhanāya karaṇabhūtāya paccayuppādanatthaṁ nimittaṁ sīlaṁ etesanti yojanā.",
  "tika-s0203t1:136_2": "Attavisayalābhahetu akkosanakhuṁsanavambhanādivasena pisanaṁ ghaṭṭanaṁ viheṭhanaṁ nippeso. Ito laddhaṁ aññassa,",
  "tika-s0203t1:136_3": "tato laddhaṁ parassa datvā evaṁ lābhena lābhaṁ nijigīṁsatīti lābhena lābhaṁ nijigīṁsanā.",
  "tika-s0203t1:136_4": "Pāḷiyaṁ āgato kuhanādivasena micchāājīvo.",
  "tika-s0203t1:136_5": "Ko pana soti āha ‘‘ājīvahetū’’tiādi. Tāsaṁyevāti avadhāraṇaṁ,",
  "tika-s0203t1:136_6": "‘‘ājīvo kuppamāno kāyavacīdvāresu eva kuppatī’’ti katvā vuttaṁ.",
  "tika-s0203t1:137_0": "141.",
  "tika-s0203t1:137_1": "Sammā pasatthā sobhanā niyyānikā diṭṭhi etassāti sammādiṭṭhi, puggalo.",
  "tika-s0203t1:137_2": "Tassa pana yasmā sammādiṭṭhi saccābhisamayassa nibbānasacchikiriyāya avassayo,",
  "tika-s0203t1:137_3": "tasmā vuttaṁ – ‘‘maggasammādiṭṭhiyaṁ ṭhitassā’’ti.",
  "tika-s0203t1:137_4": "Pahoti bhavati tāya saheva uppajjati pavattati.",
  "tika-s0203t1:137_5": "Paccavekkhaṇañāṇaṁ yāthāvato jānanaṭṭhena sammāñāṇanti idhādhippetaṁ,",
  "tika-s0203t1:137_6": "tañca kho maggasamādhimhi ṭhite eva hotīti imamatthaṁ dassetuṁ āha – ‘‘maggasammāsamādhimhi…pe… sammāñāṇaṁ pahotī’’tiādi. Iminā kiṁ dassetīti?",
  "tika-s0203t1:137_7": "Yathā maggasammādiṭṭhiyaṁ ṭhito puggalo, ‘‘sammādiṭṭhī’’ti vutto,",
  "tika-s0203t1:137_8": "evaṁ maggaphalapaccavekkhaṇañāṇe ṭhito, ‘‘sammāñāṇo’’ti vutto,",
  "tika-s0203t1:137_9": "tassa ca maggaphalasammāsamādhipavattiyā pahoti sammāñāṇassa sammāvimuttiyā pahotīti imamatthaṁ dasseti. Phalasamādhi tāva pavattatu, maggasamādhi pana kathanti?",
  "tika-s0203t1:137_10": "Tampi akuppabhāvatāya accantasamādhibhāvato kiccanipphattiyā pavattatevāti vattabbataṁ labhati.",
  "tika-s0203t1:137_11": "Ṭhapetvā aṭṭhaphalaṅgānīti phalabhūtāni sammādiṭṭhiādīni aṭṭhaṅgāni,",
  "tika-s0203t1:137_12": "‘‘sammādiṭṭhissa sammāsaṅkappo pahotī’’tiādinā visuṁ gahitattā ṭhapetvā.",
  "tika-s0203t1:137_13": "Sammāñāṇaṁ paccavekkhaṇaṁ katvāti paccavekkhaṇañāṇaṁ sammāñāṇaṁ katvā.",
  "tika-s0203t1:137_14": "Phalaṁ kātunti phaladhammasahacaritatāya vipākasabhāvatāya ca ‘‘phala’’nti laddhanāme phalasampayuttadhamme sammāvimuttiṁ kātuṁ vaṭṭatīti vuttaṁ.",
  "tika-s0203t1:137_15": "Tathā ca vuttaṁ sallekhasuttavaṇṇanāyaṁ (ma. ni. aṭṭha.",
  "tika-s0203t1:137_16": "1.83) ‘‘phalasampayuttāni pana sammādiṭṭhiādīni aṭṭhaṅgāni ṭhapetvā sesadhammā sammāvimuttīti veditabbā’’ti.",
  "tika-s0203t1:138_0": "142.Nijjiṇṇāti nijjīritā, viddhastā vināsitāti attho.",
  "tika-s0203t1:138_1": "Phalaṁ kathitanti ‘‘sammādiṭṭhissa, bhikkhave,",
  "tika-s0203t1:138_2": "micchādiṭṭhi nijjiṇṇā hotī’’ti iminā vārena sāmaññaphalaṁ kathitanti vadanti,",
  "tika-s0203t1:138_3": "nijjīraṇaṁ paṭippassambhananti adhippāyo.",
  "tika-s0203t1:138_4": "Nijjīraṇaṁ pana samucchindananti katvā,",
  "tika-s0203t1:138_5": "majjhimabhāṇakā…pe… maggo kathitoti vadanti.",
  "tika-s0203t1:138_6": "Dassanaṭṭhenāti pariññābhisamayādivasena catunnaṁ saccānaṁ paccakkhato dassanaṭṭhena.",
  "tika-s0203t1:138_7": "Viditakaraṇaṭṭhenāti paccakkhena yathādiṭṭhānaṁ maggaphalānaṁ pākaṭakaraṇaṭṭhena.",
  "tika-s0203t1:138_8": "Tadadhimuttaṭṭhenāti tasmiṁ yathāsacchikate nibbāne adhimuccanabhāvena.",
  "tika-s0203t1:139_0": "Kusalapakkhāti anavajjakoṭṭhāsā.",
  "tika-s0203t1:139_1": "Mahāvipākadānenāti mahato vipulassa lokuttarassa sukhavipākassa ceva kāyikādidukkhavipākassa ca dānena.",
  "tika-s0203t1:140_0": "Yathā mahāvipākassa dānena mahācattārīsakaṁ,",
  "tika-s0203t1:140_1": "tathā bahutāyapi mahācattārīsakoti dassetuṁ,",
  "tika-s0203t1:140_2": "‘‘imasmiñca pana sutte pañca sammādiṭṭhiyo kathitā’’tiādi vuttaṁ.",
  "tika-s0203t1:140_3": "Bahuatthopi hi mahā-saddo hoti ‘‘mahājano’’tiādīsu (ma. ni. 2.65).",
  "tika-s0203t1:140_4": "Ettha ca ‘‘natthi dinna’’ntiādinā vatthubhedena dasa micchādiṭṭhidhammā kathitā, vatthubhedeneva,",
  "tika-s0203t1:140_5": "‘‘atthi dinna’’ntiādinā dasa sammādiṭṭhidhammāti vīsati hoti. Yathā ‘‘sammādiṭṭhissa, bhikkhave,",
  "tika-s0203t1:140_6": "sammāsaṅkappo pahotī’’tiādinā maggavasena dasa sammattadhammā,",
  "tika-s0203t1:140_7": "tappaṭipakkhabhūtā ‘‘micchādiṭṭhissa micchāsaṅkappo pahotī’’tiādinā atthato dasa micchattadhammāti vīsati,",
  "tika-s0203t1:140_8": "tathā phalavasena tesu evaṁ vīsati.",
  "tika-s0203t1:140_9": "Kathaṁ vārepi sammādiṭṭhiādayo dasāti vīsati?",
  "tika-s0203t1:140_10": "Evamete dve cattārīsakāni purimena saddhiṁ tayo cattārīsakā vibhāvitāti veditabbā.",
  "tika-s0203t1:141_0": "143.",
  "tika-s0203t1:141_1": "Pasaṁsiyassa ujuvipaccanīkaṁ nindiyaṁ pasaṁsantopi atthato pasaṁsiyaṁ nindanto nāma hoti.",
  "tika-s0203t1:141_2": "Pasaṁsiyassa guṇaparidhaṁsanamukheneva hi nindiyassa pasaṁsāya pavattanatoti āha – ‘‘micchādiṭṭhināmāyaṁ sobhanāti vadantopi sammādiṭṭhiṁ garahati nāmā’’tiādi.",
  "tika-s0203t1:141_3": "Evamādīti ādisaddena ‘‘natthi hetu natthi paccayo sattānaṁ saṁkilesāyā’’ti (dī. ni. 1.168; ma. ni. 2.227) evamādiṁ saṅgaṇhāti;",
  "tika-s0203t1:141_4": "tasmā evaṁvādinoti evaṁ hetu paṭikkhepavādinoti attho.",
  "tika-s0203t1:141_5": "Okkantaniyāmāti ogāḷhamicchattaniyāmā.",
  "tika-s0203t1:141_6": "Evarūpaṁ laddhiṁ gahetvātiādīsu yaṁ vattabbaṁ,",
  "tika-s0203t1:141_7": "taṁ cūḷapuṇṇamasuttavaṇṇanāyaṁ vuttanayameva tasmā tattha vuttanayeneva veditabbaṁ.",
  "tika-s0203t1:141_8": "Ediso hi ‘‘buddhānampi atekiccho’’tiādi vuttasadiso.",
  "tika-s0203t1:142_0": "Attano nindābhayenāti ‘‘sammādiṭṭhiñca nāmete garahantī’’ādinā upari parehi vattabbanindābhayena.",
  "tika-s0203t1:142_1": "Ghaṭṭanabhayenāti tathā paresaṁ āsādanābhayena.",
  "tika-s0203t1:142_2": "Sahadhammena parena attano upari kātabbaniggaho upārambho,",
  "tika-s0203t1:142_3": "garahato parittāso upārambhabhayaṁ,",
  "tika-s0203t1:142_4": "taṁ pana atthato upavādabhayaṁ hotīti āha ‘‘upavādabhayenā’’ti. Sesaṁ suviññeyyameva.",
  "tika-s0203t1:143_0": "Mahācattārīsakasuttavaṇṇanāya līnatthappakāsanā samattā.",
  "tika-s0203t1:144_0": "8. Ānāpānassatisuttavaṇṇanā",
  "tika-s0203t1:145_0": "144.Pubbenāti nissakke karaṇavacanaṁ.",
  "tika-s0203t1:145_1": "‘‘Aparaṁ visesa’’nti vuttattā visesavisayo ca pubbasaddoti āha – ‘‘sīlaparipūraṇādito pubbavisesato’’ti.",
  "tika-s0203t1:146_0": "145.Āraddho yathānusiṭṭhaṁ paṭipattiyā ārādhito. Yadatthāya sāsane pabbajjā, visesāpatti ca,",
  "tika-s0203t1:146_1": "tadevettha appattanti adhippetaṁ,",
  "tika-s0203t1:146_2": "taṁ jhānavipassanānimittanti āha – ‘‘appattassa arahattassā’’ti. Komudīti kumudavatī.",
  "tika-s0203t1:146_3": "Tadā kira kumudāni supupphitāni honti.",
  "tika-s0203t1:146_4": "Tenāha – ‘‘kumudānaṁ atthitāya komudī’’ti. Kumudānaṁ samūho, kumudāni eva vā komudā, te ettha atthīti komudīti.",
  "tika-s0203t1:146_5": "Pavāraṇasaṅgahanti mahāpavāraṇaṁ akatvā āgamanīyasaṅgahaṇaṁ.",
  "tika-s0203t1:147_0": "Āraddhavipassakassāti ārabhitavipassanassa,",
  "tika-s0203t1:147_1": "vipassanaṁ vaḍḍhetvā ussukkāpetvā vipassissa.",
  "tika-s0203t1:147_2": "Bhikkhū idha osarissanti vutthavassā pavāritapavāraṇā ‘‘bhagavantaṁ vandissāma, kammaṭṭhānaṁ sodhessāma,",
  "tika-s0203t1:147_3": "yathāladdhaṁ visesañca pavedissāmā’’ti ajjhāsayena.",
  "tika-s0203t1:147_4": "Ime bhikkhūti ime taruṇasamathavipassanā bhikkhū.",
  "tika-s0203t1:147_5": "Visesaṁ nibbattetuṁ na sakkhissanti senāsanasappāyādialābhena.",
  "tika-s0203t1:147_6": "Apalibuddhanti aññehi anupaddutaṁ.",
  "tika-s0203t1:147_7": "Senāsanaṁ gahetuṁ na labhanti antovassabhāvato.",
  "tika-s0203t1:147_8": "Ekassa dinnopi sabbesaṁ dinnoyeva hoti,",
  "tika-s0203t1:147_9": "tasmā sutasutaṭṭhāneyeva ekamāsaṁ vasitvā osariṁsu.",
  "tika-s0203t1:148_0": "146.Alanti yuttaṁ, opāyikanti attho,",
  "tika-s0203t1:148_1": "‘‘alameva nibbinditu’’ntiādīsu (dī. ni. 2.272; saṁ. ni. 2.124, 128, 134, 143) viya.",
  "tika-s0203t1:148_2": "Puṭabaddhaṁ pariharitvā asitaṁ puṭosaṁ a-kārassa o-kāraṁ katvā. Tenāha ‘‘pātheyya’’nti.",
  "tika-s0203t1:149_0": "147.Vipassanā kathitāti aniccasaññāmukheneva vipassanābhāvanā kathitā.",
  "tika-s0203t1:149_1": "Na hi kevalāya aniccānupassanāya vipassanākiccaṁ samijjhati.",
  "tika-s0203t1:149_2": "Bahū bhikkhū te ca vitthārarucikāti adhippāyo. Tenāha ‘‘tasmā’’tiādi.",
  "tika-s0203t1:150_0": "149.Sabbatthāti sabbavāresu. ‘‘Tasmā tiha, bhikkhave,",
  "tika-s0203t1:150_1": "vedanānupassī’’tiādīsupi pītipaṭisaṁveditādivaseneva vedanānupassanāya vuttattā,",
  "tika-s0203t1:150_2": "‘‘sukhavedanaṁ sandhāyetaṁ vutta’’nti āha.",
  "tika-s0203t1:150_3": "Satipaṭṭhānabhāvanāmanasikāratāya vuttaṁ – ‘‘sādhukaṁ manasikāra’’nti.",
  "tika-s0203t1:150_4": "Saññānāmena paññā vuttā tesaṁ payogattā.",
  "tika-s0203t1:150_5": "Manasikāranāmena vedanā vuttā,",
  "tika-s0203t1:150_6": "bhāvanāya paricitattā ārammaṇassa manasikāranti katvā.",
  "tika-s0203t1:150_7": "Vitakkavicāre ṭhapetvāti vuttaṁ vacīsaṅkhārattā tesaṁ.",
  "tika-s0203t1:151_0": "Evaṁ santepīti yadipi manasikārapariyāpannatāya ‘‘manasikāro’’ti vuttaṁ,",
  "tika-s0203t1:151_1": "evaṁ sante vedanānupassanābhāvo na yujjati,",
  "tika-s0203t1:151_2": "assāsapassāsā hissa ārammaṇaṁ.",
  "tika-s0203t1:151_3": "Vatthunti sukhādīnaṁ vedanānaṁ pavattiṭṭhānabhūtaṁ vatthuṁ ārammaṇaṁ katvā vedanāva vediyati,",
  "tika-s0203t1:151_4": "vedanāya ekantabhāvadassanena tassa vedanānupassanābhāvo yujjati evāti imamatthaṁ dasseti. Etassa anuyogassa.",
  "tika-s0203t1:152_0": "Dvīhākārehīti ye sandhāya vuttaṁ,",
  "tika-s0203t1:152_1": "te dassento ‘‘ārammaṇato asammohato cā’’ti āha.",
  "tika-s0203t1:152_2": "Sappītike dve jhāneti pītisahagatāni paṭhamadutiyajjhānāni paṭipāṭiyā samāpajjati.",
  "tika-s0203t1:152_3": "Samāpattikkhaṇeti samāpajjanakkhaṇe.",
  "tika-s0203t1:152_4": "Jhānapaṭilābhenāti jhānena samaṅgībhāvena.",
  "tika-s0203t1:152_5": "Ārammaṇato ārammaṇamukhena tadārammaṇajhānapariyāpannā pīti paṭisaṁviditā hoti ārammaṇassa paṭisaṁviditattā.",
  "tika-s0203t1:152_6": "Yathā nāma sappapariyesanaṁ carantena tassa āsaye paṭisaṁvidite sopi paṭisaṁviditova hoti mantāgadabalena tassa gahaṇassa sukarattā;",
  "tika-s0203t1:152_7": "evaṁ pītiyā āsayabhūte ārammaṇe paṭisaṁvidite sā pīti paṭisaṁviditā eva hoti salakkhaṇato sāmaññalakkhaṇato ca tassā gahaṇassa sukarattā.",
  "tika-s0203t1:152_8": "Vipassanākkhaṇeti vipassanāpaññāpubbaṅgamāya maggapaññāya visesato dassanakkhaṇe.",
  "tika-s0203t1:152_9": "Lakkhaṇapaṭivedhāti pītiyā salakkhaṇassa sāmaññalakkhaṇassa ca paṭivijjhanena.",
  "tika-s0203t1:152_10": "Yañhi pītiyā visesato sāmaññato ca lakkhaṇaṁ,",
  "tika-s0203t1:152_11": "tasmiṁ vidite sā yāthāvato viditā hoti.",
  "tika-s0203t1:152_12": "Tenāha – ‘‘asammohato pīti paṭisaṁviditā hotī’’ti.",
  "tika-s0203t1:153_0": "Idāni tamatthaṁ pāḷiyā vibhāvetuṁ,",
  "tika-s0203t1:153_1": "‘‘vuttampi ceta’’ntiādi vuttaṁ.",
  "tika-s0203t1:153_2": "Tattha dīghaṁ assāsavasenāti dīghassa assāsassa ārammaṇabhūtassa vasena.",
  "tika-s0203t1:153_3": "Cittassa ekaggataṁ avikkhepaṁ pajānatoti jhānapariyāpannaṁ avikkhepoti laddhanāmaṁ cittassekaggataṁ taṁsampayuttāya paññāya pajānato.",
  "tika-s0203t1:153_4": "Yatheva hi ārammaṇamukhena pīti paṭisaṁviditā hoti,",
  "tika-s0203t1:153_5": "evaṁ taṁsampayuttadhammāpi ārammaṇamukhena paṭisaṁviditā eva honti.",
  "tika-s0203t1:153_6": "Sati upaṭṭhitā hotīti dīghaṁ assāsavasena jhānasampayuttā sati tasmiṁ ārammaṇe upaṭṭhite ārammaṇamukhena jhānepi upaṭṭhitā eva nāma hoti.",
  "tika-s0203t1:153_7": "Tāya satiyāti evaṁ upaṭṭhitāya tāya satiyā yathāvuttena tena ñāṇena suppaṭividitattā ārammaṇassa tassa vasena tadārammaṇā sā pīti paṭisaṁviditā hoti.",
  "tika-s0203t1:153_8": "Avasesapadānipīti ‘‘dīghaṁ passāsavasenā’’tiādipadānipi.",
  "tika-s0203t1:154_0": "Evaṁ paṭisambhidāmagge vuttamatthaṁ imasmiṁ sutte yojetvā dassetuṁ, ‘‘itī’’tiādi vuttaṁ.",
  "tika-s0203t1:154_1": "Imināpi yoginā manasikārena paṭilabhitabbato paṭilābhoti vuttaṁ – ‘‘jhānasampayutte vedanāsaṅkhātamanasikārapaṭilābhenā’’ti.",
  "tika-s0203t1:155_0": "Assāsapassāsanimittanti assāsapassāse nissāya paṭiladdhapaṭibhāganimittaṁ ārammaṇaṁ kiñcāpi karoti;",
  "tika-s0203t1:155_1": "satiñca sampajaññañca upaṭṭhapetvā pavattanato ārammaṇamukhena tadārammaṇassa paṭisaṁviditattā citte cittānupassīyeva nāmesa hoti.",
  "tika-s0203t1:155_2": "Evaṁ cittānupassanāpi satisampajaññabaleneva hotīti āha ‘‘na hī’’tiādi. Pajahati etena, sayaṁ vā pajahatīti pahānaṁ, ñāṇaṁ.",
  "tika-s0203t1:155_3": "Domanassavasena byāpādanīvaraṇaṁ dassitaṁ tadekaṭṭhabhāvato. Tassāti nīvaraṇapabbassa.",
  "tika-s0203t1:155_4": "Pahānakarañāṇanti pajahanañāṇaṁ.",
  "tika-s0203t1:155_5": "Vipassanāparamparanti paṭipāṭiyā vipassanamāha.",
  "tika-s0203t1:155_6": "Samathapaṭipannanti majjhimasamathanimittaṁ paṭipannacittaṁ ajjhupekkhati.",
  "tika-s0203t1:155_7": "Ekato upaṭṭhānanti paṭipakkhavigamena ekabhāvena upaṭṭhānaṁ.",
  "tika-s0203t1:155_8": "Sahajātānaṁ ajjhupekkhanā hotīti paggahaniggahasampahaṁsanesu byāpārassa anāpajjitattā ārammaṇānaṁ ajjhupekkhanā,",
  "tika-s0203t1:155_9": "‘‘yadatthi yaṁ bhūtaṁ taṁ pajahati upekkhaṁ paṭilabhatī’’ti,",
  "tika-s0203t1:155_10": "evaṁ vuttaajjhupekkhanā pavattāti paṭipannā.",
  "tika-s0203t1:155_11": "Kevalaṁ nīvaraṇādidhammeti nīvaraṇādidhamme eva pahīne disvā,",
  "tika-s0203t1:155_12": "atha kho tesaṁ pajahanañāṇampi yāthāvato paññāya disvā ajjhupekkhitā hoti.",
  "tika-s0203t1:155_13": "Vuttañhetaṁ bhagavatā ‘‘dhammāpi kho, bhikkhave, pahātabbā, pageva adhammā’’ti (ma. ni. 1.240).",
  "tika-s0203t1:156_0": "150.Aniccādivasenapavicinatīti aniccādippakārehi vicinati passati. Nirāmisāti kilesāmisarahitā.",
  "tika-s0203t1:156_1": "Kāyikacetasikadarathapaṭippassaddhiyāti kāyacittānaṁ sādhubhāvūpagamanena vikkhambhitattā.",
  "tika-s0203t1:156_2": "Sahajātadhammānaṁ ekasabhāvena pavattiyā sahajātaajjhupekkhanāya ajjhupekkhitā hoti.",
  "tika-s0203t1:157_0": "Tasmiṁ kāye pavattā kāyārammaṇā sati,",
  "tika-s0203t1:157_1": "pubbabhāgiyo satisambojjhaṅgo. Esa nayo sesesupi.",
  "tika-s0203t1:157_2": "Somanassasahagatacittuppādavasena cetaṁ okkamanaṁ oliyanaṁ kosajjaṁ,",
  "tika-s0203t1:157_3": "tato ativattanaṁ atidhāvanaṁ uddhaccaṁ,",
  "tika-s0203t1:157_4": "tadubhayavidhurā bojjhaṅgupekkhābhūtā anosakkanaanativattanasaṅkhātā majjhattākāratā.",
  "tika-s0203t1:157_5": "Idāni yatheva hītiādinā tameva majjhattākāraṁ upamāya vibhāveti. Tudanaṁ vā patodena. Ākaḍḍhanaṁ vā rasminā. Natthi na kātabbaṁ atthi.",
  "tika-s0203t1:157_6": "Ekacittakkhaṇikāti ekekasmiṁ citte vipassanāvasena saha uppajjanakā.",
  "tika-s0203t1:157_7": "Nānārasalakkhaṇāti nānākiccā ceva nānāsabhāvā ca.",
  "tika-s0203t1:158_0": "152.Vuttatthāneva sabbāsavasuttavaṇṇanāyaṁ (ma. ni. aṭṭha.",
  "tika-s0203t1:158_1": "27) ānāpānārammaṇā aparāparaṁ pavattasatiyo ārammaṇasīsena tadārammaṇā dhammā gahitā,",
  "tika-s0203t1:158_2": "tā panekasantāne lokiyacittasampayuttāti lokiyā,",
  "tika-s0203t1:158_3": "tā vaḍḍhamānā lokiyaṁ catubbidhampi satipaṭṭhānaṁ paripūrenti.",
  "tika-s0203t1:158_4": "Vijjāvimuttiphalanibbānanti vimuttīnaṁ phalabhūtaṁ tehiyeva veditabbaṁ kilesanibbānaṁ,",
  "tika-s0203t1:158_5": "amatamahānibbānameva vijjāvimuttīnaṁ adhigamena adhigantabbatāya tathā vuttaṁ.",
  "tika-s0203t1:158_6": "Paripūraṇañcassa ārammaṇaṁ katvā amatassānubhavanameva.",
  "tika-s0203t1:158_7": "Idha sutte lokiyāpi bojjhaṅgā kathitā lokuttarāpīti ettakaṁ gahetvā,",
  "tika-s0203t1:158_8": "‘‘iti lokiyassa āgataṭṭhāne lokiyaṁ kathita’’nti ca atthavaṇṇanāvasena aṭṭhakathāyaṁ kathitaṁ.",
  "tika-s0203t1:158_9": "Theroti mahādhammarakkhitatthero.",
  "tika-s0203t1:158_10": "Aññattha evaṁ hotīti aññasmiṁ lokiyalokuttaradhammānaṁ tattha tattha vomissakanayena āgatasutte evaṁ lokiyaṁ āgataṁ,",
  "tika-s0203t1:158_11": "idha lokuttaraṁ āgatanti kathetabbaṁ hoti.",
  "tika-s0203t1:158_12": "Lokuttaraṁ upari āgatanti vijjāvimuttiṁ paripūrentīti evaṁ lokuttaraṁ upari desanāyaṁ āgataṁ;",
  "tika-s0203t1:158_13": "tasmā lokiyā eva bojjhaṅgā vijjāvimutti paripūrikā kathetabbā lokuttarānaṁ bojjhaṅgānaṁ vijjāgahaṇena gahitattā,",
  "tika-s0203t1:158_14": "tasmā therena vuttoyevettha attho gahetabbo.",
  "tika-s0203t1:158_15": "Sesaṁ vuttanayattā suviññeyyameva.",
  "tika-s0203t1:159_0": "Ānāpānassatisuttavaṇṇanāya līnatthappakāsanā samattā.",
  "tika-s0203t1:160_0": "9. Kāyagatāsatisuttavaṇṇanā",
  "tika-s0203t1:161_0": "153-4.",
  "tika-s0203t1:161_1": "Tappaṭisaraṇānaṁ kāmāvacarasattānaṁ paṭisaraṇaṭṭhena gehā kāmaguṇā,",
  "tika-s0203t1:161_2": "gehe sitā ārabbha pavattiyā allīnāti gehassitā. Sarantīti vegasā pavattanti.",
  "tika-s0203t1:161_3": "Vegena hi pavatti dhāvatīti vuccati.",
  "tika-s0203t1:161_4": "Saṅkappāti ye keci micchāsaṅkappā,",
  "tika-s0203t1:161_5": "byāpādavihiṁsāsaṅkappādayopi kāmaguṇasitā evāti.",
  "tika-s0203t1:161_6": "Gocarajjhattasmiṁyevāti pariggahite kammaṭṭhāne eva vattanti.",
  "tika-s0203t1:161_7": "Tañhi dhammavasena upaṭṭhitāya bhāvanāya gocarabhāvato ‘‘gocarajjhatta’’nti vuttaṁ.",
  "tika-s0203t1:161_8": "Assāsapassāsakāye gatā pavattāti kāyagatā, taṁ kāyagatāsatiṁ.",
  "tika-s0203t1:161_9": "Satisīsena taṁsahagate bhāvanādhamme vadati assāsapassāsakāyādike taṁtaṁkoṭṭhāse samathavatthubhāvena pariggahetvā satiyā pariggahitattā;",
  "tika-s0203t1:161_10": "tathāpariggahite vā te ārabbha aniccādimanasikāravasena pavattā kāyārammaṇā satī satibhāvena vatvā ekajjhaṁ dassento ‘‘kāyapariggāhika’’ntiādimāha.",
  "tika-s0203t1:162_0": "Satipaṭṭhāneti mahāsatipaṭṭhānasutte (dī. ni. 2.378; ma. ni. 1.111),",
  "tika-s0203t1:162_1": "cuddasavidhena kāyānupassanā kathitā,",
  "tika-s0203t1:162_2": "cuṇṇakajātāni aṭṭhikāni pariyosānaṁ katvā kāyānupassanā niddiṭṭhā,",
  "tika-s0203t1:162_3": "idha pana kesādīsu vaṇṇakasiṇavasena nibbattitānaṁ catunnaṁ jhānānaṁ vasena uparidesanāya vaḍḍhitattā aṭṭhārasavidhena kāyagatāsatibhāvanā.",
  "tika-s0203t1:163_0": "156.Tassa bhikkhunoti yo kāyagatāsatibhāvanāya vasībhūto, tassa bhikkhuno.",
  "tika-s0203t1:163_1": "Sampayogavasena vijjaṁ bhajantīti sahajāta-aññamañña-nissaya-sampayutta-atthi-avigatapaccayavasena vijjaṁ bhajanti,",
  "tika-s0203t1:163_2": "tāya saha ekībhāvamiva gacchantīti attho.",
  "tika-s0203t1:163_3": "Vijjābhāge vijjākoṭṭhāsevattantīti vijjāsabhāgatāya tadekadese vijjākoṭṭhāse vattanti.",
  "tika-s0203t1:163_4": "Tāhi sampayuttadhammā phassādayo.",
  "tika-s0203t1:163_5": "Nanu cettha vijjānaṁ vijjābhāgiyatā na sambhavatīti? No na sambhavati.",
  "tika-s0203t1:163_6": "Yāya hi vijjāya vijjāsampayuttānaṁ vijjābhāgiyatā,",
  "tika-s0203t1:163_7": "sā taṁnimittāya vijjāya upacarīyatīti. Ekā vijjā vijjā,",
  "tika-s0203t1:163_8": "sesā vijjābhāgiyāti aṭṭhasu vijjāsu ekaṁ ‘‘vijjā’’ti gahetvā itarā tassā bhāgatāya ‘‘vijjābhāgiyā’’ti veditabbā.",
  "tika-s0203t1:163_9": "Saddhiṁ pavattanasabhāvāsu ayameva vijjāti vattabbāti niyamassa abhāvato vijjābhāgo viya vijjābhāgiyāpi pavattati evāti vattabbaṁ.",
  "tika-s0203t1:163_10": "Āpopharaṇanti paṭibhāganimittabhūtena āpokasiṇena sabbaso mahāsamuddapharaṇaṁ āpopharaṇaṁ nāma.",
  "tika-s0203t1:163_11": "Dibbacakkhuñāṇassa kiccaṁ pharaṇanti katvā,",
  "tika-s0203t1:163_12": "dibbacakkhuatthaṁ vā ālokapharaṇaṁ dibbacakkhupharaṇanti daṭṭhabbaṁ.",
  "tika-s0203t1:163_13": "Ubhayasmimpi pakkhe samuddaṅgamānaṁ kunnadīnaṁ samuddantogadhattā tesaṁ cetasā phuṭatā veditabbā.",
  "tika-s0203t1:163_14": "Kunnadiggahaṇañcettha kañcimeva kālaṁ sanditvā tāsaṁ udakassa samuddapariyāpannabhāvūpagamanattā,",
  "tika-s0203t1:163_15": "na bahi mahānadiyo viya parittakālaṭṭhitikāti.",
  "tika-s0203t1:164_0": "Otāranti kilesuppattiyā avasaraṁ,",
  "tika-s0203t1:164_1": "taṁ pana vivaraṁ chiddanti ca vuttaṁ.",
  "tika-s0203t1:164_2": "Ārammaṇanti kilesuppattiyā olambanaṁ.",
  "tika-s0203t1:164_3": "Yāva pariyosānāti mattikāpuñjassa yāva pariyosānā.",
  "tika-s0203t1:165_0": "158.Abhiññāyāti iddhividhādiabhiññāya.",
  "tika-s0203t1:165_1": "Sacchikātabbassāti paccakkhato kātabbassa adhiṭṭhānavikubbanādidhammassa.",
  "tika-s0203t1:165_2": "Abhiññāva kāraṇanti āha – ‘‘sacchikiriyāpekkhāya,",
  "tika-s0203t1:165_3": "abhiññākāraṇassa pana siddhiyā pākaṭā’’ti.",
  "tika-s0203t1:165_4": "Mariyādabaddhāti udakamātikāmukhe katā.",
  "tika-s0203t1:166_0": "Yuttayānaṁ viya katāya icchiticchite kāle sukhena paccavekkhitabbattā.",
  "tika-s0203t1:166_1": "Patiṭṭhākatāyāti sampattīnaṁ patiṭṭhābhāvaṁ pāpitāya.",
  "tika-s0203t1:166_2": "Anuppavattitāyāti bhāvanābahulīkārehi anuppavattitāya.",
  "tika-s0203t1:166_3": "Paricayakatāyāti āsevanadaḷhatāya suciraṁ paricayāya.",
  "tika-s0203t1:166_4": "Susampaggahitāyāti sabbaso ukkaṁsaṁ pāpitāya.",
  "tika-s0203t1:166_5": "Susamāraddhāyāti ativiya sammadeva nibbattikatāya. Sesaṁ suviññeyyameva.",
  "tika-s0203t1:167_0": "Kāyagatāsatisuttavaṇṇanāya līnatthappakāsanā samattā.",
  "tika-s0203t1:168_0": "10. Saṅkhārupapattisuttavaṇṇanā",
  "tika-s0203t1:169_0": "160.Saṅkhārupapattinti vipākakkhandhasaññitānaṁ saṅkhārānaṁ uppattiṁ, nibbattinti attho.",
  "tika-s0203t1:169_1": "Yasmā avadhāraṇaṁ etasmiṁ pade icchitabbanti,",
  "tika-s0203t1:169_2": "‘‘saṅkhārānaṁyeva upapatti’’nti vatvā tena nivattitaṁ dassento, ‘‘na sattassā’’ti āha.",
  "tika-s0203t1:169_3": "Tena satto jīvo uppajjatīti micchāvādaṁ paṭikkhipati.",
  "tika-s0203t1:169_4": "Evaṁ uppajjanakadhammavasena uppattiṁ dassetvā idāni uppattijanakadhammavasenapi taṁ dassetuṁ,",
  "tika-s0203t1:169_5": "‘‘puññābhisaṅkhārena vā’’tiādi vuttaṁ.",
  "tika-s0203t1:169_6": "Tattha kāmesu puññābhisaṅkhārenapi upapatti hoti,",
  "tika-s0203t1:169_7": "sā pana imasmiṁ sutte gahitāti.",
  "tika-s0203t1:169_8": "Puññābhisaṅkhārena vāti vā-saddo avuttatthāpekkhaṇavikappattho,",
  "tika-s0203t1:169_9": "avuttatthāpekkhāya pana na āgato ‘‘āneñjābhisaṅkhārenā’’ti. Atha vā upapatti āgatā, evaṁ kiccaṁ āgataṁ,",
  "tika-s0203t1:169_10": "āneñjābhisaṅkhāro panettha sarūpena anāgatopi puññābhisaṅkhāraggahaṇeneva gahitoti daṭṭhabbaṁ.",
  "tika-s0203t1:169_11": "Keci pana ‘‘puññāneñjābhisaṅkhārenā’’ti paṭhanti.",
  "tika-s0203t1:169_12": "Bhavūpagakkhandhānanti sugatibhavūpagānaṁ upādānakkhandhānaṁ.",
  "tika-s0203t1:170_0": "161.Lokikā vaṭṭanti kammavaṭṭassa gahaṇato.",
  "tika-s0203t1:170_1": "Bhavūpapattihetubhūtā okappanīyasaddhā catupārisuddhisīlaṁ tādisaṁ buddhavacanabāhusaccaṁ āmisapariccāgo kammassakatāñāṇaṁ kammaphaladiṭṭhi ca ime saddhādayo veditabbā.",
  "tika-s0203t1:170_2": "Ṭhapetīti paṇidahanavasena ṭhapeti.",
  "tika-s0203t1:170_3": "Paṇidahatīti hi ayamettha attho.",
  "tika-s0203t1:170_4": "Patiṭṭhāpetīti tattha suppatiṭṭhitaṁ katvā ṭhapeti. Sahapatthanāyāti,",
  "tika-s0203t1:170_5": "‘‘aho vatāhaṁ…pe… upapajjeyya’’nti evaṁ pavattapatthanāya saha.",
  "tika-s0203t1:170_6": "Saddhādayovāti yathāvuttā saddhādayo eva pañca dhammā upapattiyā saṅkharaṇaṭṭhena saṅkhārā,",
  "tika-s0203t1:170_7": "tasmā eva aññehi visiṭṭhabhavūpaharaṇaṭṭhena vihārā nāmāti.",
  "tika-s0203t1:170_8": "Tasmiṁ ṭhāneti tasmiṁ upapattiṭṭhāne.",
  "tika-s0203t1:171_0": "Pañcadhammāva taṁsamaṅgīpuggalo upapattiṁ maggati gavesati etenāti maggo. Paṭipajjati etāyāti paṭipadā.",
  "tika-s0203t1:171_1": "Cetanā panettha suddhasaṅkhāratāya saddhādiggahaṇeneva gahitā, tasmā avadhāraṇaṁ kataṁ.",
  "tika-s0203t1:171_2": "Upapattipakappanavaseneva pavattiyā patthanāgahaṇeneva tassā gahaṇanti keci.",
  "tika-s0203t1:171_3": "Cittakarayuttagatinibbattanadhammavasena avadhāraṇassa katattā. Cetanā hi nāma kammaṁ,",
  "tika-s0203t1:171_4": "tassā upapattinibbattane vattabbameva natthi,",
  "tika-s0203t1:171_5": "tassā pana kiccakaraṇā saddhādayo patthanā cāti ime dhammā sahakārino bhavūpapattiyā niyāmakā hontīti tatrūpapattiyā pavattantīti tesaṁ maggādibhāvo vutto. Tenāha ‘‘yassa hī’’tiādi.",
  "tika-s0203t1:171_6": "Tena saddhā patthanā cāti ubhaye dhammā sahitā hutvā kammaṁ visesentā gatiṁ niyamentīti dasseti,",
  "tika-s0203t1:171_7": "paṭisandhiggahaṇaṁ aniyataṁ kevalassa kammassa vasenāti adhippāyo.",
  "tika-s0203t1:171_8": "Kāmañcettha ‘‘kammaṁ katvā’’ti vuttaṁ,",
  "tika-s0203t1:171_9": "kammāyūhanato pana pageva patthanaṁ ṭhapetumpi vaṭṭatiyeva.",
  "tika-s0203t1:171_10": "Kammaṁ katvāti cettha ‘‘tāpetvā bhuñjati,",
  "tika-s0203t1:171_11": "bhutvā sayatī’’tiādīsu viya na kālaniyamo,",
  "tika-s0203t1:171_12": "kammaṁ katvā yadā kadāci patthanaṁ kātuṁ vaṭṭatīti ca idaṁ cārittadassanaṁ viya vuttaṁ.",
  "tika-s0203t1:171_13": "Yathā hi bhavapatthanā yāva maggena na samucchijjati,",
  "tika-s0203t1:171_14": "tāva anuppannābhinavakatūpacitassa kammassa paccayo hotiyeva. Puna tathā visesapaccayo, yathā niyametvā uppāditā.",
  "tika-s0203t1:171_15": "Tena vuttaṁ – ‘‘yassa pañca dhammā atthi,",
  "tika-s0203t1:171_16": "na patthanā tassa gati anibaddhā’’ti.",
  "tika-s0203t1:172_0": "165.Sabbasovāti ‘‘idaṁ kāḷakaṁ sāmaṁ setaṁ haritaṁ maṇḍalaṁ aparimaṇḍalaṁ caturaṁsaṁ paripuṇṇaṁ khuddakaṁ mahanta’’ntiādinā sabbasova pākaṭaṁ hoti.",
  "tika-s0203t1:173_0": "167.Sundaroti kāḷakādidosarahitatāya sobhano.",
  "tika-s0203t1:173_1": "Ākarasampanno sampannaākaruppattiyā.",
  "tika-s0203t1:173_2": "Dhovanādīhīti dhovanatāpanamajjanādīhi.",
  "tika-s0203t1:174_0": "168.",
  "tika-s0203t1:174_1": "Lokadhātūnaṁ satasahassaṁ attano vase vattanato satasahasso.",
  "tika-s0203t1:174_2": "Tassa pana tattha obhāsakaraṇaṁ pākaṭanti āha ‘‘ālokapharaṇabrahmā’’ti.",
  "tika-s0203t1:174_3": "Ayameva nayo heṭṭhā ‘‘sahasso brahmā’’tiādīsupi.",
  "tika-s0203t1:174_4": "Nikkhena katanti nikkhaparimāṇena jambonadena kataṁ.",
  "tika-s0203t1:174_5": "Nikkhaṁ pana vīsatisuvaṇṇanti keci. Pañcavīsatisuvaṇṇanti apare.",
  "tika-s0203t1:174_6": "Suvaṇṇaṁ nāma catudharaṇanti vadanti.",
  "tika-s0203t1:174_7": "Ghaṭṭanamajjanakkhamaṁ na hoti parittabhāvato.",
  "tika-s0203t1:174_8": "Atirekenāti pañcasuvaṇṇaatirekena nikkhappamāṇaṁ asampattena.",
  "tika-s0203t1:174_9": "Vaṇṇavantaṁ pana na hoti avipulatāya uḷāraṁ hutvā anupaṭṭhānato.",
  "tika-s0203t1:174_10": "Avaṇṇavantatāya eva pharusadhātukaṁ khāyati. Tāsūti tāsu bhūmīsu, yattha sākhā vaḍḍhitvā ṭhitā. Teti suvaṇṇaṅkurā. Pacitvāti tāpetvā.",
  "tika-s0203t1:174_11": "Sampahaṭṭhanti samujjalīkatanti āha – ‘‘dhotaghaṭṭitapamajjita’’nti,",
  "tika-s0203t1:174_12": "tambamattikalepaṁ katvā dhotañceva pāsāṇādinā ghaṭṭitañca eḷakalomādinā pamajjitañcāti attho.",
  "tika-s0203t1:175_0": "Etadevāti ālokaṁ vaḍḍhetvā ettha ālokapharaṇameva.",
  "tika-s0203t1:175_1": "Atha vā yaṁ dibbacakkhupharaṇaṁ, ālokapharaṇampi etadeva.",
  "tika-s0203t1:175_2": "Yattakañhi ṭhānaṁ yogī kasiṇālokena pharati;",
  "tika-s0203t1:175_3": "tattakaṁ ṭhānaṁ dibbacakkhuñāṇaṁ phusatīti dibbacakkhupharaṇe dassite ālokapharaṇaṁ dassitamevāti attho.",
  "tika-s0203t1:175_4": "Sabbatthāti sabbasmiṁ ‘‘pharitvā’’ti āgataṭṭhāne. Avināsentenāti asambhinnena.",
  "tika-s0203t1:176_0": "Kasiṇapharaṇaṁviyāti kasiṇobhāsena pharaṇaṁ viya dissati upaṭṭhāti,",
  "tika-s0203t1:176_1": "maṇipabhāpharaṇassa viya brahmaloke dhātupharaṇassa dassitattāti adhippāyo.",
  "tika-s0203t1:176_2": "Sarīrapabhā pana nikkhapabhāsadisāti,",
  "tika-s0203t1:176_3": "‘‘nikkhopamme sarīrapharaṇaṁ viya dissatī’’ti vuttaṁ.",
  "tika-s0203t1:176_4": "Aṭṭhakathā nāma natthīti pāḷipadassa atthavaṇṇanāya nāma nicchitāya bhavitabbaṁ,",
  "tika-s0203t1:176_5": "avinicchitāya pana natthi viyāti akathanaṁ nāma aṭṭhakathāya anāciṇṇanti tassa vādaṁ paṭikkhipitvā. Yathā hi vattabbaṁ,",
  "tika-s0203t1:176_6": "tathā avatvā ‘‘viyā’’ti vacanaṁ kimatthiyanti adhippāyo.",
  "tika-s0203t1:176_7": "Buddhānaṁ byāmappabhā byāmappadese sabbakālaṁ adhiṭṭhāti viya tassa brahmuno sarīrapharaṇaṁ sarīrābhāya pattharaṇaṁ sabbakālikaṁ.",
  "tika-s0203t1:176_8": "Cattārimāni itarāni pharaṇāni avināsetvā aññamaññamabhinditvā kathetabbaṁ.",
  "tika-s0203t1:176_9": "Pharaṇapadasseva vevacanaṁ ‘‘adhimuccaneneva pharaṇa’’nti.",
  "tika-s0203t1:176_10": "Pattharatīti yathāvuttaṁ pharaṇavasena pattharati.",
  "tika-s0203t1:176_11": "Jānātīti adhimuccanavasena jānāti.",
  "tika-s0203t1:177_0": "169.Ādayoti ādi-saddena subhe saṅgaṇhāti.",
  "tika-s0203t1:177_1": "Ābhāti dutiyajjhānabhūmike deve ekajjhaṁ gahetvā sādhāraṇato vuttaṁ.",
  "tika-s0203t1:177_2": "Tato subhāti tatiyajjhānabhūmike.",
  "tika-s0203t1:177_3": "Tenāha – ‘‘pāṭiyekkā devā natthī’’tiādi.",
  "tika-s0203t1:177_4": "Sādhāraṇato katāyapi patthanāya jhānaṅgaṁ parittaṁ bhāvitañce, parittābhesu upapatti hoti, majjhimañce, appamāṇābhesu, paṇītañce,",
  "tika-s0203t1:177_5": "ābhassaresu upapatti hotīti daṭṭhabbaṁ. Subhāti etthāpi eseva nayo.",
  "tika-s0203t1:177_6": "Heṭṭhā vuttanayeneva suviññeyyoti āha – ‘‘vehapphalādivārā pākaṭāyevā’’ti.",
  "tika-s0203t1:178_0": "Kāmāvacaresu nibbattatūtiādinā saddhādīnaṁ ajjhānavipassanānaṁ kathaṁ tadadhiṭṭhānaṁ hotīti āsaṅkati.",
  "tika-s0203t1:178_1": "Itaro saddhādīnaṁ ajjhānasabhāvattepi jhānavipassanānaṁ adhiṭṭhānaṁ nissayapaccayādivasena sappaccayattā brahmalokūpapattiṁ nibbānañca āvahantīti dassento,",
  "tika-s0203t1:178_2": "‘‘ime pañca dhammā’’tiādimāha . Tattha sīlanti sambhārasīlaṁ.",
  "tika-s0203t1:178_3": "Anāgāmī samucchinnaorambhāgiyasaṁyojano samāno sace sabbaso upapattiyo atikkamituṁ na sakkoti,",
  "tika-s0203t1:178_4": "ariyabhūmīsu eva nibbattati yathūpacitajhānakammunāti āha – ‘‘anāgāmi…pe… nibbattatī’’ti.",
  "tika-s0203t1:178_5": "Uparimagganti aggamaggaṁ bhāvetvā.",
  "tika-s0203t1:178_6": "Āsavakkhayanti sabbaso āsavānaṁ khayaṁ pahānaṁ pāpuṇāti. Sesaṁ suviññeyyameva.",
  "tika-s0203t1:179_0": "Saṅkhārupapattisuttavaṇṇanāya līnatthappakāsanā samattā.",
  "tika-s0203t1:180_0": "Niṭṭhitā ca anupadavaggavaṇṇanā."
}