{
  "atk-s0403a45:0_0": "7. Mahāvaggo",
  "atk-s0403a45:1_0": "1. Hiriottappasuttavaṇṇanā",
  "atk-s0403a45:2_0": "65.",
  "atk-s0403a45:2_1": "Sattamassa paṭhame hatūpanisoti hataupaniso chinnapaccayo.",
  "atk-s0403a45:2_2": "Yathābhūtañāṇadassananti taruṇavipassanā.",
  "atk-s0403a45:2_3": "Nibbidāvirāgoti balavavipassanā ceva maggo ca.",
  "atk-s0403a45:2_4": "Vimuttiñāṇadassananti arahattavimutti ca paccavekkhaṇā ca.",
  "atk-s0403a45:3_0": "2. Sattasūriyasuttavaṇṇanā",
  "atk-s0403a45:4_0": "66.",
  "atk-s0403a45:4_1": "Dutiye yasmā ayaṁ sattasūriyadesanā tejosaṁvaṭṭadassanavasena pavattā,",
  "atk-s0403a45:4_2": "tasmā tayo saṁvaṭṭā,",
  "atk-s0403a45:4_3": "tisso saṁvaṭṭasīmā,",
  "atk-s0403a45:4_4": "tīṇi saṁvaṭṭamūlānī,",
  "atk-s0403a45:4_5": "tīṇi kolāhalānīti ayaṁ tāva āditova imassa suttassa purecārikakathā veditabbā.",
  "atk-s0403a45:4_6": "Sā visuddhimagge (visuddhi.",
  "atk-s0403a45:4_7": "2.403) pubbenivāsānussatiniddese vitthāritāva.",
  "atk-s0403a45:4_8": "Etadavocāti aniccakammaṭṭhānikānaṁ pañcannaṁ bhikkhusatānaṁ ajjhāsayena upādinnakānaṁ anupādinnakānaṁ saṅkhārānaṁ vipattidassanatthaṁ etaṁ ‘‘aniccā,",
  "atk-s0403a45:4_9": "bhikkhave,",
  "atk-s0403a45:4_10": "saṅkhārā’’tiādisattasūriyopamasuttantaṁ avoca.",
  "atk-s0403a45:4_11": "Tattha aniccāti hutvā abhāvaṭṭhena aniccā.",
  "atk-s0403a45:4_12": "Saṅkhārāti upādinnakaanupādinnakā saṅkhāradhammā.",
  "atk-s0403a45:4_13": "Addhuvāti evaṁ aciraṭṭhena na dhuvā.",
  "atk-s0403a45:4_14": "Anassāsikāti asassatabhāvena assāsarahitā.",
  "atk-s0403a45:4_15": "Alamevāti yuttameva.",
  "atk-s0403a45:5_0": "Ajjhogāḷhoti udake anupaviṭṭho.",
  "atk-s0403a45:5_1": "Accuggatoti udakapiṭṭhito uggato.",
  "atk-s0403a45:5_2": "Devo na vassatīti paṭhamaṁ tāva upakappanamegho nāma koṭisatasahassacakkavāḷe ekamegho hutvā vassati,",
  "atk-s0403a45:5_3": "tadā nikkhantabījaṁ na puna gehaṁ pavisati.",
  "atk-s0403a45:5_4": "Tato paṭṭhāya dhamakaraṇe niruddhaṁ viya udakaṁ hoti,",
  "atk-s0403a45:5_5": "puna ekabindumpi devo na vassatīti upamānadhammakathāva pamāṇaṁ.",
  "atk-s0403a45:5_6": "Vinassante pana loke paṭhamaṁ avīcito paṭṭhāya tuccho hoti,",
  "atk-s0403a45:5_7": "tato uṭṭhahitvā sattā manussaloke ca tiracchānesu ca nibbattanti.",
  "atk-s0403a45:5_8": "Tiracchānesu nibbattāpi puttabhātikesu mettaṁ paṭilabhitvā kālakatā devamanussesu nibbattanti.",
  "atk-s0403a45:5_9": "Devatā ākāsena carantiyo ārocenti –",
  "atk-s0403a45:5_10": "‘‘na idaṁ ṭhānaṁ sassataṁ na nibaddhaṁ,",
  "atk-s0403a45:5_11": "mettaṁ bhāvetha, karuṇaṁ, muditaṁ,",
  "atk-s0403a45:5_12": "upekkhaṁ bhāvethā’’ti.",
  "atk-s0403a45:5_13": "Te mettādayo bhāvetvā tato cutā brahmaloke nibbattanti.",
  "atk-s0403a45:6_0": "Bījagāmāti ettha bījagāmo nāma pañca bījajātāni.",
  "atk-s0403a45:6_1": "Bhūtagāmo nāma yaṁkiñci nikkhantamūlapaṇṇaṁ haritakaṁ.",
  "atk-s0403a45:6_2": "Osadhitiṇavanappatayoti ettha osadhīti osadharukkhā.",
  "atk-s0403a45:6_3": "Tiṇāti bahisārā tālanāḷikerādayo.",
  "atk-s0403a45:6_4": "Vanappatayoti vanajeṭṭhakarukkhā.",
  "atk-s0403a45:6_5": "Kunnadiyoti ṭhapetvā pañca mahānadiyo avasesā ninnagā.",
  "atk-s0403a45:6_6": "Kusobbhāti ṭhapetvā satta mahāsare avasesā rahadādayo.",
  "atk-s0403a45:6_7": "Dutiyo sūriyotiādīsu dutiyasūriyakāle eko udeti,",
  "atk-s0403a45:6_8": "eko atthaṅgameti.",
  "atk-s0403a45:6_9": "Tatiyakāle eko udeti,",
  "atk-s0403a45:6_10": "eko atthaṅgameti,",
  "atk-s0403a45:6_11": "eko majjhe hoti.",
  "atk-s0403a45:6_12": "Catutthakāle catukulike gāme cattāro piṇḍacārikā dvārapaṭipāṭiyā ṭhitā viya honti.",
  "atk-s0403a45:6_13": "Pañcamādikālepi eseva nayo.",
  "atk-s0403a45:6_14": "Palujjantīti chijjitvā chijjitvā patanti.",
  "atk-s0403a45:6_15": "Neva chārikā paññāyati na masīti cakkavāḷamahāpathavī sinerupabbatarājā himavā cakkavāḷapabbato cha kāmasaggā",
  "atk-s0403a45:6_16": "paṭhamajjhānikabrahmalokāti ettake ṭhāne daḍḍhe accharāya gahetabbamattāpi chārikā vā aṅgāro vā na paññāyati.",
  "atk-s0403a45:6_17": "Ko mantā ko saddhātāti ko tassa saddhāpanatthāya samattho,",
  "atk-s0403a45:6_18": "ko vā tassa saddhātā.",
  "atk-s0403a45:6_19": "Aññatra diṭṭhapadehīti diṭṭhapade sotāpanne ariyasāvake ṭhapetvā ko añño saddahissatīti attho.",
  "atk-s0403a45:7_0": "Vītarāgoti vikkhambhanavasena vītarāgo.",
  "atk-s0403a45:7_1": "Sāsanaṁ ājāniṁsūti anusiṭṭhiṁ jāniṁsu,",
  "atk-s0403a45:7_2": "brahmalokasahabyatāya maggaṁ paṭipajjiṁsu.",
  "atk-s0403a45:7_3": "Samasamagatiyoti dutiyattabhāve sabbākārena samagatiko ekagatiko.",
  "atk-s0403a45:7_4": "Uttari mettaṁ bhāveyyanti paṭhamajjhānato uttari yāva tikacatukkajjhānā paṇītaṁ katvā mettaṁ bhāveyyaṁ.",
  "atk-s0403a45:7_5": "Cakkhumāti pañcahi cakkhūhi cakkhumā.",
  "atk-s0403a45:7_6": "Parinibbutoti bodhipallaṅkeyeva kilesaparinibbānena parinibbuto.",
  "atk-s0403a45:7_7": "Evaṁ aniccalakkhaṇaṁ dīpetvā satthari desanaṁ vinivaṭṭente pañcasatāpi te aniccakammaṭṭhānikā bhikkhū",
  "atk-s0403a45:7_8": "desanānusārena ñāṇaṁ pesetvā nisinnāsanesuyeva arahattaṁ pāpuṇiṁsūti.",
  "atk-s0403a45:8_0": "3. Nagaropamasuttavaṇṇanā",
  "atk-s0403a45:9_0": "67.",
  "atk-s0403a45:9_1": "Tatiye yatoti yadā.",
  "atk-s0403a45:9_2": "Paccantimanti raṭṭhapariyante raṭṭhāvasāne niviṭṭhaṁ.",
  "atk-s0403a45:9_3": "Majjhimadesanagarassa pana rakkhākiccaṁ natthi,",
  "atk-s0403a45:9_4": "tena taṁ na gahitaṁ.",
  "atk-s0403a45:9_5": "Nagaraparikkhārehi suparikkhatanti nagarālaṅkārehi alaṅkataṁ.",
  "atk-s0403a45:9_6": "Akaraṇīyanti akattabbaṁ ajiniyaṁ.",
  "atk-s0403a45:9_7": "Gambhīranemāti gambhīraāvāṭā.",
  "atk-s0403a45:9_8": "Sunikhātāti suṭṭhu sannisīdāpitā.",
  "atk-s0403a45:9_9": "Taṁ panetaṁ esikāthambhaṁ iṭṭhakāhi vā karonti silāhi vā khadirādīhi vā sārarukkhehi.",
  "atk-s0403a45:9_10": "Taṁ nagaraguttatthāya karontā bahinagare karonti,",
  "atk-s0403a45:9_11": "alaṅkāratthāya karontā antonagare.",
  "atk-s0403a45:9_12": "Taṁ iṭṭhakāmayaṁ karontā mahantaṁ āvāṭaṁ katvā cayaṁ cinitvā upari aṭṭhaṁsaṁ katvā sudhāya limpanti.",
  "atk-s0403a45:9_13": "Yadā hatthinā dantehi abhihato na calati,",
  "atk-s0403a45:9_14": "tadā sulitto nāma hoti.",
  "atk-s0403a45:9_15": "Silāthambhādayopi aṭṭhaṁsā eva honti.",
  "atk-s0403a45:9_16": "Te sace aṭṭha ratanā honti,",
  "atk-s0403a45:9_17": "caturatanamattaṁ āvāṭe pavisati,",
  "atk-s0403a45:9_18": "caturatanamattaṁ upari hoti.",
  "atk-s0403a45:9_19": "Soḷasaratanavīsatiratanesupi eseva nayo.",
  "atk-s0403a45:9_20": "Sabbesañhi upaḍḍhaṁ heṭṭhā hoti,",
  "atk-s0403a45:9_21": "upaḍḍhaṁ upari.",
  "atk-s0403a45:9_22": "Te gomuttavaṅkā honti,",
  "atk-s0403a45:9_23": "tena tesaṁ antare padaramayaṁ katvā kammaṁ kātuṁ sakkā hoti,",
  "atk-s0403a45:9_24": "te pana katacittakammā paggahitaddhajāva honti.",
  "atk-s0403a45:10_0": "Parikhāti parikkhipitvā ṭhitamātikā.",
  "atk-s0403a45:10_1": "Anupariyāyapathoti anto pākārassa pākārena saddhiṁ gato mahāpatho,",
  "atk-s0403a45:10_2": "yattha ṭhitā bahipākāre ṭhitehi saddhiṁ yujjhanti.",
  "atk-s0403a45:10_3": "Salākanti saratomarādinissaggiyāvudhaṁ.",
  "atk-s0403a45:10_4": "Jevanikanti ekatodhārādisesāvudhaṁ.",
  "atk-s0403a45:11_0": "Hatthārohāti sabbepi hatthiācariyahatthivejjahatthibandhādayo.",
  "atk-s0403a45:11_1": "Assārohāti sabbepi assācariyaassavejjaassabandhādayo.",
  "atk-s0403a45:11_2": "Rathikāti sabbepi rathācariyarathayodharatharakkhādayo.",
  "atk-s0403a45:11_3": "Dhanuggahāti issāsā.",
  "atk-s0403a45:11_4": "Celakāti ye yuddhe jayaddhajaṁ gahetvā purato gacchanti.",
  "atk-s0403a45:11_5": "Calakāti ‘‘idha rañño ṭhānaṁ hotu,",
  "atk-s0403a45:11_6": "idha asukamahāmattassā’’ti evaṁ senābyūhakārakā.",
  "atk-s0403a45:11_7": "Piṇḍadāyikāti sāhasikamahāyodhā.",
  "atk-s0403a45:11_8": "Te kira parasenaṁ pavisitvā piṇḍapiṇḍamiva chetvā chetvā dayanti,",
  "atk-s0403a45:11_9": "uppatitvā niggacchantīti attho.",
  "atk-s0403a45:11_10": "Ye vā saṅgāmamajjhe yodhānaṁ bhattapānīyaṁ gahetvā pavisanti,",
  "atk-s0403a45:11_11": "tesampetaṁ nāmaṁ.",
  "atk-s0403a45:11_12": "Uggā rājaputtāti uggatuggatā saṅgāmāvacarā rājaputtā.",
  "atk-s0403a45:11_13": "Pakkhandinoti ye ‘‘kassa sīsaṁ vā āvudhaṁ vā āharāmā’’ti vatvā ‘‘asukassā’’ti vuttā saṅgāmaṁ pakkhanditvā tadeva āharanti,",
  "atk-s0403a45:11_14": "ime pakkhandantīti pakkhandino.",
  "atk-s0403a45:11_15": "Mahānāgā viya mahānāgā,",
  "atk-s0403a45:11_16": "hatthiādīsupi abhimukhaṁ āgacchantesu anivattiyayodhānaṁ etaṁ adhivacanaṁ.",
  "atk-s0403a45:11_17": "Sūrāti ekasūrā,",
  "atk-s0403a45:11_18": "ye sajālikāpi savammikāpi samuddaṁ tarituṁ sakkonti.",
  "atk-s0403a45:11_19": "Cammayodhinoti ye cammakañcukaṁ vā pavisitvā saraparittāṇacammaṁ vā gahetvā yujjhanti.",
  "atk-s0403a45:11_20": "Dāsakaputtāti balavasinehā gharadāsayodhā .",
  "atk-s0403a45:11_21": "Dovārikoti dvārapālako.",
  "atk-s0403a45:11_22": "Vāsanalepanasampannoti vāsanena sabbavivarapaṭicchādanena sudhālepena sampanno.",
  "atk-s0403a45:11_23": "Bahi vā khāṇupākārasaṅkhātena vāsanena ghanamaṭṭhena ca sudhālepena sampanno puṇṇaghaṭapantiṁ dassetvā katacittakammapaggahitaddhajo.",
  "atk-s0403a45:11_24": "Tiṇakaṭṭhodakanti hatthiassādīnaṁ ghāsatthāya gehānañca chādanatthāya āharitvā bahūsu ṭhānesu ṭhapitatiṇañca,",
  "atk-s0403a45:11_25": "gehakaraṇapacanādīnaṁ atthāya āharitvā ṭhapitakaṭṭhañca,",
  "atk-s0403a45:11_26": "yantehi pavesetvā pokkharaṇīsu ṭhapitaudakañca.",
  "atk-s0403a45:11_27": "Sannicitaṁ hotīti paṭikacceva anekesu ṭhānesu suṭṭhu nicitaṁ hoti.",
  "atk-s0403a45:11_28": "Abbhantarānaṁ ratiyāti antonagaravāsīnaṁ ratiatthāya.",
  "atk-s0403a45:11_29": "Aparitassāyāti tāsaṁ anāpajjanatthāya.",
  "atk-s0403a45:11_30": "Sāliyavakanti nānappakārā sāliyo ceva yavā ca.",
  "atk-s0403a45:11_31": "Tilamuggamāsāparaṇṇanti tilamuggamāsā ca sesāparaṇṇañca.",
  "atk-s0403a45:12_0": "Idāni yasmā tathāgatassa nagare kammaṁ nāma natthi ,",
  "atk-s0403a45:12_1": "nagarasadisaṁ pana ariyasāvakaṁ,",
  "atk-s0403a45:12_2": "nagaraparikkhārasadise ca satta dhamme,",
  "atk-s0403a45:12_3": "catuāhārasadisāni ca cattāri jhānāni dassetvā ekādasasu ṭhānesu arahattaṁ pakkhipitvā desanaṁ vinivaṭṭessāmīti ayaṁ upamā ābhatā.",
  "atk-s0403a45:12_4": "Tasmā taṁ desanaṁ pakāsetuṁ idaṁ evameva khotiādi āraddhaṁ.",
  "atk-s0403a45:12_5": "Tattha saddhammehīti sudhammehi.",
  "atk-s0403a45:12_6": "Saddhoti okappanasaddhāya ceva paccakkhasaddhāya ca samannāgato.",
  "atk-s0403a45:12_7": "Tattha dānasīlādīnaṁ phalaṁ saddahitvā dānādipuññakaraṇe saddhā okappanasaddhā nāma.",
  "atk-s0403a45:12_8": "Maggena āgatasaddhā paccakkhasaddhā nāma.",
  "atk-s0403a45:12_9": "Pasādasaddhātipi esā eva.",
  "atk-s0403a45:12_10": "Tassā lakkhaṇādīhi vibhāgo veditabbo.",
  "atk-s0403a45:13_0": "‘‘Sampakkhandanalakkhaṇā ca, mahārāja,",
  "atk-s0403a45:13_1": "saddhā sampasādanalakkhaṇā cā’’ti (mi. pa.",
  "atk-s0403a45:13_2": "2.1.10) hi vacanato idaṁ saddhāya lakkhaṇaṁ nāma. ‘‘Tīhi,",
  "atk-s0403a45:13_3": "bhikkhave,",
  "atk-s0403a45:13_4": "ṭhānehi saddho pasanno veditabbo.",
  "atk-s0403a45:13_5": "Katamehi tīhi?",
  "atk-s0403a45:13_6": "Sīlavantānaṁ dassanakāmo hotī’’tiādinā (a. ni.",
  "atk-s0403a45:13_7": "3.42) nayena vuttaṁ pana saddhāya nimittaṁ nāma.",
  "atk-s0403a45:13_8": "‘‘Ko cāhāro saddhāya,",
  "atk-s0403a45:13_9": "saddhammassavanantissa vacanīya’’nti (a. ni.",
  "atk-s0403a45:13_10": "10.61) ayaṁ panassā āhāro nāma.",
  "atk-s0403a45:13_11": "‘‘Saddhāpabbajitassa,",
  "atk-s0403a45:13_12": "bhikkhave,",
  "atk-s0403a45:13_13": "bhikkhuno ayaṁ anudhammo hoti,",
  "atk-s0403a45:13_14": "yaṁ rūpe nibbidābahulo viharissatī’’ti ayamassa anudhammo nāma.",
  "atk-s0403a45:13_15": "‘‘Saddhā bandhati pātheyyaṁ,",
  "atk-s0403a45:13_16": "sirī bhogānamāsayo’’ (saṁ. ni. 1.79).",
  "atk-s0403a45:13_17": "‘‘Saddhā dutiyā purisassa hoti’’ (saṁ. ni. 1.36).",
  "atk-s0403a45:13_18": "‘‘Saddhāya tarati oghaṁ’’ (saṁ. ni. 1.246).",
  "atk-s0403a45:13_19": "‘‘Saddhā bījaṁ tapo vuṭṭhi’’ (su. ni. 77; saṁ. ni. 1.197).",
  "atk-s0403a45:13_20": "‘‘Saddhāhattho mahānāgo.",
  "atk-s0403a45:13_21": "Upekhāsetadantavā’’tiādīsu pana suttesu etissā baddhabhattapuṭādisarikkhatāya anekasarasatā bhagavatā pakāsitā.",
  "atk-s0403a45:13_22": "Imasmiṁ pana nagaropamasuttante esā acalasuppatiṭṭhitatāya esikāthambhasadisā katvā dassitā.",
  "atk-s0403a45:14_0": "Saddhesikoti saddhaṁ esikāthambhaṁ katvā ariyasāvako akusalaṁ pajahatīti iminā nayena sabbapadesu yojanā kātabbā.",
  "atk-s0403a45:14_1": "Apicettha hirottappehi tīsu dvāresu saṁvaro sampajjati,",
  "atk-s0403a45:14_2": "so catupārisuddhisīlaṁ hoti .",
  "atk-s0403a45:14_3": "Iti imasmiṁ sutte ekādasasu ṭhānesu arahattaṁ pakkhipitvā desanāya kūṭaṁ gahitanti veditabbaṁ.",
  "atk-s0403a45:15_0": "4. Dhammaññūsuttavaṇṇanā",
  "atk-s0403a45:16_0": "68.",
  "atk-s0403a45:16_1": "Catutthe kālaṁ jānātīti yuttappattakālaṁ jānāti.",
  "atk-s0403a45:16_2": "Ayaṁ kālo uddesassāti ayaṁ buddhavacanaṁ uggaṇhanakālo.",
  "atk-s0403a45:16_3": "Paripucchāyāti atthānatthaṁ kāraṇākāraṇaṁ paripucchāya.",
  "atk-s0403a45:16_4": "Yogassāti yoge kammaṁ pakkhipanassa.",
  "atk-s0403a45:16_5": "Paṭisallānassāti nilīyanassa ekībhāvassa.",
  "atk-s0403a45:16_6": "Dhammānudhammappaṭipannoti navannaṁ lokuttaradhammānaṁ anurūpadhammaṁ pubbabhāgapaṭipadaṁ paṭipanno. Evaṁ kho,",
  "atk-s0403a45:16_7": "bhikkhave,",
  "atk-s0403a45:16_8": "bhikkhu puggalaparoparaññū hotīti evaṁ bhikkhu puggalānaṁ paroparaṁ tikkhamudubhāvaṁ jānanasamattho nāma hoti.",
  "atk-s0403a45:17_0": "5. Pāricchattakasuttavaṇṇanā",
  "atk-s0403a45:18_0": "69.",
  "atk-s0403a45:18_1": "Pañcame pannapalāsoti patitapalāso.",
  "atk-s0403a45:18_2": "Jālakajātoti sañjātapattapupphajālo.",
  "atk-s0403a45:18_3": "Tassa hi pattajālañca pupphajālañca saheva nikkhamati.",
  "atk-s0403a45:18_4": "Khārakajātoti pāṭiyekkaṁ sañjātena suvibhattena pattajālakena ca pupphajālakena ca samannāgato.",
  "atk-s0403a45:18_5": "Kuṭumalakajātoti sañjātamakuḷo.",
  "atk-s0403a45:18_6": "Korakajātoti avikasitehi mahākucchīhi sambhinnamukhehi pupphehi samannāgato.",
  "atk-s0403a45:18_7": "Sabbapāliphulloti sabbākārena supupphito.",
  "atk-s0403a45:18_8": "Dibbe cattāro māseti dibbena āyunā cattāro māse.",
  "atk-s0403a45:18_9": "Manussagaṇanāya pana tāni dvādasa vassasahassāni honti.",
  "atk-s0403a45:18_10": "Paricārentīti ito cito ca indriyāni cārenti,",
  "atk-s0403a45:18_11": "kīḷanti ramantīti attho.",
  "atk-s0403a45:19_0": "Ābhāya phuṭaṁ hotīti tattakaṁ ṭhānaṁ obhāsena phuṭaṁ hoti.",
  "atk-s0403a45:19_1": "Tesañhi pupphānaṁ bālasūriyassa viya ābhā hoti,",
  "atk-s0403a45:19_2": "pattāni paṇṇacchattappamāṇāni,",
  "atk-s0403a45:19_3": "anto mahātumbamattā reṇu hoti.",
  "atk-s0403a45:19_4": "Pupphite pana pāricchattake ārohanakiccaṁ vā aṅkusakaṁ gahetvā namanakiccaṁ vā pupphāharaṇatthaṁ caṅgoṭakakiccaṁ vā natthi,",
  "atk-s0403a45:19_5": "kantanakavāto uṭṭhahitvā pupphāni vaṇṭato kantati,",
  "atk-s0403a45:19_6": "sampaṭicchanakavāto sampaṭicchati,",
  "atk-s0403a45:19_7": "pavesanakavāto sudhammaṁ devasabhaṁ paveseti,",
  "atk-s0403a45:19_8": "sammajjanakavāto purāṇapupphāni nīharati,",
  "atk-s0403a45:19_9": "santharaṇakavāto pattakaṇṇikakesarāni rañjento santharati.",
  "atk-s0403a45:19_10": "Majjhaṭṭhāne dhammāsanaṁ hoti yojanappamāṇo ratanapallaṅko upari tiyojanena setacchattena dhāriyamānena,",
  "atk-s0403a45:19_11": "tadanantaraṁ sakkassa devarañño āsanaṁ atthariyati,",
  "atk-s0403a45:19_12": "tato tettiṁsāya devaputtānaṁ,",
  "atk-s0403a45:19_13": "tato aññesaṁ mahesakkhānaṁ devānaṁ,",
  "atk-s0403a45:19_14": "aññataradevatānaṁ pupphakaṇṇikāva āsanaṁ hoti.",
  "atk-s0403a45:19_15": "Devā devasabhaṁ pavisitvā nisīdanti.",
  "atk-s0403a45:19_16": "Tato pupphehi reṇuvaṭṭi uggantvā uparikaṇṇikaṁ āhacca nipatamānā devatānaṁ tigāvutappamāṇaṁ attabhāvaṁ",
  "atk-s0403a45:19_17": "lākhārasaparikammasajjitaṁ viya suvaṇṇacuṇṇapiñjaraṁ viya karoti.",
  "atk-s0403a45:19_18": "Ekacce devā ekekaṁ pupphaṁ gahetvā aññamaññaṁ paharantāpi kīḷantiyeva.",
  "atk-s0403a45:19_19": "Paharaṇakālepi mahātumbappamāṇā reṇu nikkhamitvā sarīraṁ pabhāsampannehi gandhacuṇṇehi sañjatamanosilārāgaṁ viya karoti.",
  "atk-s0403a45:19_20": "Evaṁ sā kīḷā catūhi māsehi pariyosānaṁ gacchati.",
  "atk-s0403a45:19_21": "Ayamānubhāvoti ayaṁ anupharituṁ ānubhāvo.",
  "atk-s0403a45:20_0": "Idāni yasmā na satthā pāricchattakena atthiko,",
  "atk-s0403a45:20_1": "tena pana saddhiṁ upametvā satta ariyasāvake dassetukāmo,",
  "atk-s0403a45:20_2": "tasmā te dassetuṁ evameva khotiādimāha.",
  "atk-s0403a45:20_3": "Tattha pabbajjāya cetetīti pabbajissāmīti cinteti.",
  "atk-s0403a45:20_4": "Devānaṁvāti devānaṁ viya.",
  "atk-s0403a45:20_5": "Yāva brahmalokā saddo abbhuggacchatīti pathavitalato yāva brahmalokā sādhukārasaddena sabbaṁ ekasaddameva hoti.",
  "atk-s0403a45:20_6": "Ayamānubhāvoti ayaṁ khīṇāsavassa bhikkhuno anupharaṇānubhāvo.",
  "atk-s0403a45:20_7": "Imasmiṁ sutte catupārisuddhisīlaṁ pabbajjānissitaṁ hoti,",
  "atk-s0403a45:20_8": "kasiṇaparikammaṁ paṭhamajjhānasannissitaṁ,",
  "atk-s0403a45:20_9": "vipassanāya saddhiṁ tayo maggā tīṇi ca phalāni arahattamaggasannissitāni honti.",
  "atk-s0403a45:20_10": "Desanāya heṭṭhato vā uparito vā ubhayato vā paricchedo hoti,",
  "atk-s0403a45:20_11": "idha pana ubhayato paricchedo.",
  "atk-s0403a45:20_12": "Tenetaṁ vuttaṁ.",
  "atk-s0403a45:20_13": "Saṅkhepato panettha vaṭṭavivaṭṭaṁ kathitanti veditabbaṁ.",
  "atk-s0403a45:21_0": "6. Sakkaccasuttavaṇṇanā",
  "atk-s0403a45:22_0": "70.",
  "atk-s0403a45:22_1": "Chaṭṭhe parisuddhā ca bhavissantīti bhiyyosomattāya parisuddhā bhavissanti nimmalā.",
  "atk-s0403a45:22_2": "Sakammāragatoti ettha sa-kāro nipātamattaṁ,",
  "atk-s0403a45:22_3": "kammāragato kammāruddhanagatoti attho.",
  "atk-s0403a45:23_0": "7. Bhāvanāsuttavaṇṇanā",
  "atk-s0403a45:24_0": "71.",
  "atk-s0403a45:24_1": "Sattame ananuyuttassāti na yuttappayuttassa hutvā viharato.",
  "atk-s0403a45:24_2": "Seyyathāpi,",
  "atk-s0403a45:24_3": "bhikkhave,",
  "atk-s0403a45:24_4": "kukkuṭiyā aṇḍānīti imā kaṇhapakkhasukkapakkhavasena dve upamā vuttā.",
  "atk-s0403a45:24_5": "Tāsu kaṇhapakkhūpamā atthassa asādhikā,",
  "atk-s0403a45:24_6": "itarā sādhikāti sukkapakkhūpamāya eva attho veditabbo.",
  "atk-s0403a45:24_7": "Seyyathāti opammatthe nipāto.",
  "atk-s0403a45:24_8": "Apīti sambhāvanatthe.",
  "atk-s0403a45:24_9": "Ubhayenāpi seyyathāpi nāma,",
  "atk-s0403a45:24_10": "bhikkhaveti dasseti.",
  "atk-s0403a45:24_11": "Kukkuṭiyā aṇḍāni aṭṭha vā dasa vā dvādasa vāti ettha pana kiñcāpi kukkuṭiyā vuttappakārato ūnādhikānipi aṇḍāni honti,",
  "atk-s0403a45:24_12": "vacanasiliṭṭhatāya panetaṁ vuttaṁ.",
  "atk-s0403a45:24_13": "Evañhi loke siliṭṭhaṁ vacanaṁ hoti.",
  "atk-s0403a45:24_14": "Tānassūti tāni assu,",
  "atk-s0403a45:24_15": "bhaveyyunti attho.",
  "atk-s0403a45:24_16": "Kukkuṭiyā sammā adhisayitānīti tāya janettiyā kukkuṭiyā pakkhe pasāretvā tesaṁ upari sayantiyā sammā adhisayitāni.",
  "atk-s0403a45:24_17": "Sammā pariseditānīti kālena kālaṁ utuṁ gaṇhāpentiyā suṭṭhu samantato seditāni,",
  "atk-s0403a45:24_18": "usmīkatānīti vuttaṁ hoti.",
  "atk-s0403a45:24_19": "Sammāparibhāvitānīti kālena kālaṁ suṭṭhu samantato bhāvitāni,",
  "atk-s0403a45:24_20": "kukkuṭagandhaṁ gāhāpitānīti attho.",
  "atk-s0403a45:25_0": "Kiñcāpi tassā kukkuṭiyāti tassā kukkuṭiyā imaṁ tividhakiriyākaraṇena appamādaṁ katvā kiñcāpi na evaṁ icchā uppajjeyya.",
  "atk-s0403a45:25_1": "Atha kho bhabbāva teti atha kho te kukkuṭapotakā vuttanayena sotthinā abhinibbhijjituṁ bhabbāva.",
  "atk-s0403a45:25_2": "Te hi yasmā tāya kukkuṭiyā evaṁ tīhākārehi tāni aṇḍāni paripāliyamānāni na pūtīni honti.",
  "atk-s0403a45:25_3": "Yopi nesaṁ allasineho,",
  "atk-s0403a45:25_4": "so pariyādānaṁ gacchati,",
  "atk-s0403a45:25_5": "kapālaṁ tanukaṁ hoti,",
  "atk-s0403a45:25_6": "pādanakhasikhā ca mukhatuṇḍakañca kharaṁ hoti,",
  "atk-s0403a45:25_7": "sayampi pariṇāmaṁ gacchati.",
  "atk-s0403a45:25_8": "Kapālassa tanuttā bahiddhā āloko anto paññāyati,",
  "atk-s0403a45:25_9": "tasmā ‘‘ciraṁ vata mayaṁ saṁkuṭitahatthapādā sambādhe sayimha,",
  "atk-s0403a45:25_10": "ayañca bahi āloko dissati,",
  "atk-s0403a45:25_11": "ettha dāni no sukhavihāro bhavissatī’’ti nikkhamitukāmā hutvā kapālaṁ pādena paharanti,",
  "atk-s0403a45:25_12": "gīvaṁ pasārenti,",
  "atk-s0403a45:25_13": "tato taṁ kapālaṁ dvedhā bhijjati.",
  "atk-s0403a45:25_14": "Atha te pakkhe vidhunantā taṁkhaṇānurūpaṁ viravantā nikkhamantiyeva.",
  "atk-s0403a45:25_15": "Nikkhamantā ca gāmakkhettaṁ upasobhayamānā vicaranti.",
  "atk-s0403a45:26_0": "Evamevakhoti idaṁ opammasampaṭipādanaṁ.",
  "atk-s0403a45:26_1": "Taṁ evaṁ atthena saṁsandetvā veditabbaṁ –",
  "atk-s0403a45:26_2": "tassā kukkuṭiyā aṇḍesu adhisayanāditividhakiriyākaraṇaṁ viya hi imassa bhikkhuno bhāvanaṁ anuyuttakālo ,",
  "atk-s0403a45:26_3": "kukkuṭiyā tividhakiriyāsampādanena aṇḍānaṁ apūtibhāvo viya bhāvanaṁ anuyuttassa bhikkhuno tividhānupassanāsampādanena vipassanāñāṇassa aparihāni.",
  "atk-s0403a45:26_4": "Tassā tividhakiriyākaraṇena aṇḍānaṁ allasinehapariyādānaṁ viya tassa bhikkhuno tividhānupassanāsampādanena bhavattayānugatanikantisinehapariyādānaṁ,",
  "atk-s0403a45:26_5": "aṇḍakapālānaṁ tanubhāvo viya bhikkhuno avijjaṇḍakosassa tanubhāvo,",
  "atk-s0403a45:26_6": "kukkuṭapotakānaṁ nakhatuṇḍakānaṁ thaddhabhāvo viya bhikkhuno vipassanāñāṇassa tikkhakharavippasannasūrabhāvo,",
  "atk-s0403a45:26_7": "kukkuṭapotakānaṁ pariṇāmakālo viya bhikkhuno vipassanāñāṇassa pariṇāmakālo vaḍḍhikālo gabbhaggahaṇakālo,",
  "atk-s0403a45:26_8": "kukkuṭapotakānaṁ pādanakhasikhāya vā mukhatuṇḍakena vā aṇḍakosaṁ padāletvā pakkhe papphoṭetvā sotthinā",
  "atk-s0403a45:26_9": "abhinibbhidākālo viya tassa bhikkhuno vipassanāñāṇagabbhaṁ gaṇhāpetvā vicarantassa tajjātikaṁ utusappāyaṁ",
  "atk-s0403a45:26_10": "vā bhojanasappāyaṁ vā puggalasappāyaṁ vā dhammassavanasappāyaṁ vā labhitvā ekāsane nisinnasseva vipassanaṁ",
  "atk-s0403a45:26_11": "vaḍḍhentassa anupubbādhigatena arahattamaggena avijjaṇḍakosaṁ padāletvā abhiññāpakkhe papphoṭetvā sotthinā",
  "atk-s0403a45:26_12": "arahattappattakālo veditabbo.",
  "atk-s0403a45:27_0": "Yathā pana kukkuṭapotakānaṁ pariṇatabhāvaṁ ñatvā mātāpi aṇḍakosaṁ bhindati,",
  "atk-s0403a45:27_1": "evaṁ tathārūpassa bhikkhuno ñāṇaparipākaṁ ñatvā satthāpi –",
  "atk-s0403a45:28_0": "‘‘Ucchinda sinehamattano, kumudaṁ sāradikaṁva pāṇinā;",
  "atk-s0403a45:29_0": "Santimaggameva brūhaya, nibbānaṁ sugatena desita’’nti. (dha. pa. 285) –",
  "atk-s0403a45:30_0": "Ādinā nayena obhāsaṁ pharitvā gāthāya avijjaṇḍakosaṁ paharati.",
  "atk-s0403a45:30_1": "So gāthāpariyosāne avijjaṇḍakosaṁ bhinditvā arahattaṁ pāpuṇāti.",
  "atk-s0403a45:30_2": "Tato paṭṭhāya yathā te kukkuṭapotakā gāmakkhettaṁ upasobhayamānā tattha vicaranti,",
  "atk-s0403a45:30_3": "evaṁ ayampi mahākhīṇāsavo nibbānārammaṇaṁ phalasamāpattiṁ appetvā saṅghārāmaṁ upasobhayamāno vicarati.",
  "atk-s0403a45:31_0": "Phalagaṇḍassāti vaḍḍhakissa.",
  "atk-s0403a45:31_1": "So hi olambakasaṅkhātaṁ phalaṁ cāretvā dārūnaṁ gaṇḍaṁ haratīti phalagaṇḍoti vuccati.",
  "atk-s0403a45:31_2": "Vāsijaṭeti vāsidaṇḍakassa gahaṇaṭṭhāne.",
  "atk-s0403a45:31_3": "Ettakaṁ me ajja āsavānaṁ khīṇanti pabbajitassa hi pabbajjāsaṅkhepena uddesena paripucchāya yonisomanasikārena",
  "atk-s0403a45:31_4": "vattapaṭipattiyā ca niccakālaṁ āsavā khīyanti.",
  "atk-s0403a45:31_5": "Evaṁ khīyamānānaṁ pana nesaṁ ‘‘ettakaṁ ajja khīṇaṁ ettakaṁ hiyyo’’ti evamassa ñāṇaṁ na hotīti attho.",
  "atk-s0403a45:31_6": "Imāya upamāya vipassanānisaṁso dīpito.",
  "atk-s0403a45:32_0": "Hemantikenāti hemantasamayena.",
  "atk-s0403a45:32_1": "Paṭippassambhantīti thirabhāvena parihāyanti.",
  "atk-s0403a45:32_2": "Evameva khoti ettha mahāsamuddo viya sāsanaṁ daṭṭhabbaṁ,",
  "atk-s0403a45:32_3": "nāvā viya yogāvacaro,",
  "atk-s0403a45:32_4": "nāvāya mahāsamudde pariyāyanaṁ viya imassa bhikkhuno ūnapañcavassakāle ācariyupajjhāyānaṁ santike vicaraṇaṁ,",
  "atk-s0403a45:32_5": "nāvāya mahāsamuddaudakena khajjamānānaṁ bandhanānaṁ tanubhāvo viya bhikkhuno pabbajjāsaṅkhepena uddesaparipucchādīhiyeva saṁyojanānaṁ tanubhāvo,",
  "atk-s0403a45:32_6": "nāvāya thale ukkhittakālo viya bhikkhuno nissayamuttakassa kammaṭṭhānaṁ gahetvā araññe vasanakālo,",
  "atk-s0403a45:32_7": "divā vātātapena saṁsussanaṁ viya vipassanāñāṇena taṇhāsinehassa saṁsussanaṁ,",
  "atk-s0403a45:32_8": "rattiṁ himodakena temanaṁ viya kammaṭṭhānaṁ nissāya uppannena pītipāmojjena cittatemanaṁ,",
  "atk-s0403a45:32_9": "rattindivaṁ vātātapehi ceva himodakena ca parisukkhaparitintānaṁ bandhanānaṁ dubbalabhāvo viya vipassanāñāṇapītipāmojjehi",
  "atk-s0403a45:32_10": "saṁyojanānaṁ bhiyyosomattāya dubbalabhāvo,",
  "atk-s0403a45:32_11": "pāvussakamegho viya arahattamaggañāṇaṁ,",
  "atk-s0403a45:32_12": "meghavuṭṭhiudakena nāvāya antopūtibhāvo viya āraddhavipassakassa rūpasattakādivasena vipassanaṁ vaḍḍhentassa",
  "atk-s0403a45:32_13": "okkhāyamāne pakkhāyamāne kammaṭṭhāne ekadivasaṁ utusappāyādīni laddhā ekapallaṅkena nisinnassa arahattaphalādhigamo.",
  "atk-s0403a45:32_14": "Pūtibandhanāya nāvāya kiñci kālaṁ ṭhānaṁ viya khīṇasaṁyojanassa arahato mahājanaṁ anuggaṇhantassa yāvatāyukaṁ ṭhānaṁ,",
  "atk-s0403a45:32_15": "pūtibandhanāya nāvāya anupubbena bhijjitvā apaṇṇattikabhāvūpagamo viya khīṇāsavassa upādinnakkhandhabhedena",
  "atk-s0403a45:32_16": "anupādisesāya nibbānadhātuyā parinibbutassa apaṇṇattikabhāvūpagamoti imāya upamāya saṁyojanānaṁ dubbalatā dīpitā.",
  "atk-s0403a45:33_0": "8. Aggikkhandhopamasuttavaṇṇanā",
  "atk-s0403a45:34_0": "72.",
  "atk-s0403a45:34_1": "Aṭṭhamaṁ atthuppattiyaṁ kathitaṁ.",
  "atk-s0403a45:34_2": "Atthuppatti panassa heṭṭhā cūḷaccharāsaṅghātasuttavaṇṇanāya (a. ni. aṭṭha.",
  "atk-s0403a45:34_3": "1.1.51 ādayo) vitthāritā eva.",
  "atk-s0403a45:34_4": "Passatha noti passatha nu.",
  "atk-s0403a45:34_5": "Āliṅgitvāti upagūhitvā.",
  "atk-s0403a45:34_6": "Upanisīdeyyāti samīpe nissāya nisīdeyya.",
  "atk-s0403a45:34_7": "Upanipajjeyyāti upagantvā nipajjeyya.",
  "atk-s0403a45:34_8": "Ārocayāmīti ācikkhāmi.",
  "atk-s0403a45:34_9": "Paṭivedayāmīti paṭivedetvā jānāpetvā kathemi.",
  "atk-s0403a45:34_10": "Vālarajjuyāti assavālagovālehi vaṭṭitarajjuyā.",
  "atk-s0403a45:34_11": "Paccorasminti uramajjhe.",
  "atk-s0403a45:34_12": "Pheṇuddehakanti pheṇaṁ uddehitvā,",
  "atk-s0403a45:34_13": "ussādetvāti attho.",
  "atk-s0403a45:34_14": "Attatthanti attano diṭṭhadhammikasamparāyikalokiyalokuttaraṁ atthaṁ.",
  "atk-s0403a45:34_15": "Paratthobhayatthesupi eseva nayo.",
  "atk-s0403a45:34_16": "Sesamettha yaṁ vattabbaṁ siyā,",
  "atk-s0403a45:34_17": "taṁ sabbaṁ cūḷaccharāsaṅghātasuttassa (a. ni.",
  "atk-s0403a45:34_18": "1.51 ādayo) atthuppattiyaṁ kathitameva.",
  "atk-s0403a45:34_19": "Idañca pana suttaṁ kathetvā satthā cūḷaccharāsaṅghātasuttaṁ kathesi.",
  "atk-s0403a45:34_20": "Navamaṁ uttānatthameva.",
  "atk-s0403a45:35_0": "10. Arakasuttavaṇṇanā",
  "atk-s0403a45:36_0": "74.",
  "atk-s0403a45:36_1": "Dasame parittanti appaṁ thokaṁ.",
  "atk-s0403a45:36_2": "Tañhi sarasaparittatāyapi khaṇaparittatāyapi ṭhitiparittatāyapi parittameva.",
  "atk-s0403a45:36_3": "Lahuṁ uppajjitvā nirujjhanato lahukaṁ.",
  "atk-s0403a45:36_4": "Mantāyaṁboddhabbanti mantāya boddhabbaṁ,",
  "atk-s0403a45:36_5": "paññāya jānitabbanti attho.",
  "atk-s0403a45:36_6": "Pabbateyyāti pabbatasambhavā.",
  "atk-s0403a45:36_7": "Hārahārinīti rukkhanaḷaveḷuādīni haritabbāni harituṁ samatthā.",
  "atk-s0403a45:36_8": "Sesaṁ sabbattha uttānatthamevāti.",
  "atk-s0403a45:37_0": "Mahāvaggo sattamo."
}