{
  "anya-e1207n:0_0": "Jinacaritaya ",
  "anya-e1207n:1_0": "Namo tassa bhagavato arahato sammāsambuddhassa",
  "anya-e1207n:2_0": "1.",
  "anya-e1207n:3_0": " Uttamaṁ uttamaṅgena namassitvā mahesino;",
  "anya-e1207n:4_0": "Nibbāṇamadhudaṁ pādapaṅkajaṁ sajjanālinaṁ.",
  "anya-e1207n:5_0": "2.",
  "anya-e1207n:6_0": " Mahāmohatamaṁ loke dhaṁsentaṁ dhammabhākaraṁ;",
  "anya-e1207n:7_0": "Pātubhūtaṁ mahātejaṁ dhammarājodayācale.",
  "anya-e1207n:8_0": "3.",
  "anya-e1207n:9_0": " Jantucittasare jātaṁ pasādakumudaṁ sadā;",
  "anya-e1207n:10_0": "Bodhentaṁ saṅghavandañca silorukiraṇujjalaṁ.",
  "anya-e1207n:11_0": "4.",
  "anya-e1207n:12_0": " Tahiṁ, tahiṁ suvitthiṇṇaṁ jinassa caritaṁ hitaṁ;",
  "anya-e1207n:13_0": "Pavakkhāmi samāsena sadā’nussaraṇatthiko.",
  "anya-e1207n:14_0": "5.",
  "anya-e1207n:15_0": " Paṇitaṁ taṁ sarantānaṁ dullabhampi sivaṁpadaṁ;",
  "anya-e1207n:16_0": "Adullabhaṁ bhave bhogapaṭilābhamhi kā kathā?",
  "anya-e1207n:17_0": "6.",
  "anya-e1207n:18_0": " Tasmā taṁ bhaññamānaṁ me cittavuttapadakkamaṁ;",
  "anya-e1207n:19_0": "Sundaraṁ madhuraṁ suddhaṁ sotusotarasāyanaṁ.",
  "anya-e1207n:20_0": "7.",
  "anya-e1207n:21_0": " Sotahatthapuṭā sammā gahetvāna nirantaraṁ;",
  "anya-e1207n:22_0": "Ajarāmarami’cchantā sādhavo paribhuñjatha.",
  "anya-e1207n:23_0": "8.",
  "anya-e1207n:24_0": " Kappasatasahassassa catunnaṁ cā’pi matthake;",
  "anya-e1207n:25_0": "Asaṅkheyyānamā’vāsaṁ sabbadā puññakāminaṁ.",
  "anya-e1207n:26_0": "9.",
  "anya-e1207n:27_0": " Nānāratanasampannaṁ nānājanasamākulaṁ;",
  "anya-e1207n:28_0": "Vicittāpaṇa saṁkiṇṇaṁ toraṇa gghika bhūsitaṁ.",
  "anya-e1207n:29_0": "10.",
  "anya-e1207n:30_0": " Yuttaṁ dasahi saddehi devindapurasannibhaṁ;",
  "anya-e1207n:31_0": "Puraṁ amarasaṅkhātaṁ ahosī ruciraṁ varaṁ.",
  "anya-e1207n:32_0": "11.",
  "anya-e1207n:33_0": " Tahiṁ brāhmanvaye jāto sabbalokābhipūjito;",
  "anya-e1207n:34_0": "Mahādayo mahāpañño abhirūpo manoramo.",
  "anya-e1207n:35_0": "12.",
  "anya-e1207n:36_0": " Sumedho nāma nāmena vedasāgarapāragū;",
  "anya-e1207n:37_0": "Kumāro’si garūnaṁ so avasāne jinaṁkuro.",
  "anya-e1207n:38_0": "13.",
  "anya-e1207n:39_0": " Rāsivaḍḍhakamaccena dassitaṁ amitaṁ dhanaṁ;",
  "anya-e1207n:40_0": "Anekasatagabbhesu nicitaṁ taṁ udikkhiya.",
  "anya-e1207n:41_0": "14.",
  "anya-e1207n:42_0": " Dhanasannicayaṁ katvā aho mayhaṁ pitādayo;",
  "anya-e1207n:43_0": "Gatā māsakame’kampi nevā’dāya divaṁ iti.",
  "anya-e1207n:44_0": "15.",
  "anya-e1207n:45_0": " Saṁvegamu’payāto’vacīmantesī’ti guṇākaro;",
  "anya-e1207n:46_0": "Dhanasāraṁ ihaṁ gayha gantuṁ yuttanti me pana.",
  "anya-e1207n:47_0": "16.",
  "anya-e1207n:48_0": " Rahogato nisīditvā sundare nijamandire;",
  "anya-e1207n:49_0": "Dehe doso udikkhanto ovadanto’pi attano.",
  "anya-e1207n:50_0": "17.",
  "anya-e1207n:51_0": " Bhedanaṁ tanunodukkhaṁ dukkho tasso’dayo’pi ca;",
  "anya-e1207n:52_0": "Jātidhammo jarādhammo vyādhidhammo ahaṁ iti.",
  "anya-e1207n:53_0": "18.",
  "anya-e1207n:54_0": " Evamā’dīhi dehasmiṁ disvā dose anekadhā;",
  "anya-e1207n:55_0": "Pure bheriṁ carāpetvā ārocetvāna rājino.",
  "anya-e1207n:56_0": "19.",
  "anya-e1207n:57_0": " Bherinādasugandhena yācakālisamāgate;",
  "anya-e1207n:58_0": "Dānakiñjakkhaoghena sattāhaṁ pīnayī tato.",
  "anya-e1207n:59_0": "20.",
  "anya-e1207n:60_0": " Dānaggahimabindūnaṁ nipātenā’pi dhaṁsanaṁ;",
  "anya-e1207n:61_0": "Ayātaṁ taṁ viloketvā ratanambujakānanaṁ.",
  "anya-e1207n:62_0": "21.",
  "anya-e1207n:63_0": " Rudato ñātisaṅghassa jalitānalakānanā;",
  "anya-e1207n:64_0": "Gajindo viya gehamhā nikkhamitvā manoramā.",
  "anya-e1207n:65_0": "22.",
  "anya-e1207n:66_0": " Mahantaṁ so mahāvīro upagañchi himālayaṁ;",
  "anya-e1207n:67_0": "Haricandanakappūrāgarugandhehi vāsitaṁ.",
  "anya-e1207n:68_0": "23.",
  "anya-e1207n:69_0": " Suphallacampakāsokapāṭalītilakehi ca;",
  "anya-e1207n:70_0": "Pūgapunnāganāgādipādapehi ca maṇḍitaṁ.",
  "anya-e1207n:71_0": "24.",
  "anya-e1207n:72_0": " Sīhavyagghataracchehi ibhadīpikapīhi ca;",
  "anya-e1207n:73_0": "Turaṅgamādinekehi migehi ca samākulaṁ.",
  "anya-e1207n:74_0": "25.",
  "anya-e1207n:75_0": " Sāḷikāravihaṁsehi haṁsakoñcasuvehi ca;",
  "anya-e1207n:76_0": "Kapotakaravīkādisakuntehi ca kūjitaṁ.",
  "anya-e1207n:77_0": "26.",
  "anya-e1207n:78_0": " Yakkharakkhasagandhabbadevadānavakehi ca;",
  "anya-e1207n:79_0": "Siddhavijjādharādīhi bhūtehi ca nisevitaṁ.",
  "anya-e1207n:80_0": "27.",
  "anya-e1207n:81_0": " Manosīlindanīlorucārupabbatapantihi;",
  "anya-e1207n:82_0": "Sajjhuhemādinekehi bhūdharehi ca bhāsuraṁ.",
  "anya-e1207n:83_0": "28.",
  "anya-e1207n:84_0": " Suvaṇṇamaṇisopānanekatitthasarehi ca;",
  "anya-e1207n:85_0": "Sobhitaṁ tattha kīḷantanekadevaṅganāhi ca.",
  "anya-e1207n:86_0": "29.",
  "anya-e1207n:87_0": " Sītasīkarasañchannanijjharānaṁ satehi ca;",
  "anya-e1207n:88_0": "Kiṇṇaroragaraṅgehi rammehi virājitaṁ.",
  "anya-e1207n:89_0": "30.",
  "anya-e1207n:90_0": " Sikhaṇḍisaṇḍanaccehi latānaṁ maṇḍapehi ca;",
  "anya-e1207n:91_0": "Setavālukasañchannamālakehi ca maṇḍitaṁ.",
  "anya-e1207n:92_0": "31.",
  "anya-e1207n:93_0": " Suvaṇṇamaṇimuttādi anekaratanākaraṁ;",
  "anya-e1207n:94_0": "Icchantānaṁ janālīnaṁ puññakiñjakkhamā’layaṁ.",
  "anya-e1207n:95_0": "32.",
  "anya-e1207n:96_0": " Tama’jjhogayha so dhīro sahassakkhena māpite;",
  "anya-e1207n:97_0": "Disvā isiparikkhāre paṇṇasālavare tahiṁ.",
  "anya-e1207n:98_0": "33.",
  "anya-e1207n:99_0": " Isivesaṁ gahetvāna viharanto samāhito;",
  "anya-e1207n:100_0": "Sattāha’bbhantare pañca abhiñña’ṭṭhavidhā’pi ca.",
  "anya-e1207n:101_0": "34.",
  "anya-e1207n:102_0": " Uppādetvā samāpattisukhene’ca tapodhano;",
  "anya-e1207n:103_0": "Nabhasā divase’kasmiṁ gacchanto janataṁ isi.",
  "anya-e1207n:104_0": "35.",
  "anya-e1207n:105_0": " Sodhentama’ñjasaṁ disvā otaritvā nabhā tahiṁ;",
  "anya-e1207n:106_0": "Iti taṁ janataṁ pucchi kasmā sodhetha añjasaṁ.",
  "anya-e1207n:107_0": "36.",
  "anya-e1207n:108_0": " Sumedha tvaṁ najānāsi dīpaṅkaratathāgato;",
  "anya-e1207n:109_0": "Sambodhimu’ttamaṁ patvā dhammacakkama’nuttaraṁ.",
  "anya-e1207n:110_0": "37.",
  "anya-e1207n:111_0": " Pavattetvāna lokassa karonto dhammasaṅgahaṁ;",
  "anya-e1207n:112_0": "Rammaṁ rammapuraṁ patvā vasatī’ha sudassane.",
  "anya-e1207n:113_0": "38.",
  "anya-e1207n:114_0": " Bhikkhusatasahassehi catūhi vimalehi taṁ;",
  "anya-e1207n:115_0": "Nimantayimha dānena mayaṁ lokekanāyaka.",
  "anya-e1207n:116_0": "39.",
  "anya-e1207n:117_0": " Tassa āgamanatthāya maggaṁ sodhema cakkhuma;",
  "anya-e1207n:118_0": "Iti sotassa so tassa sukhaṁ dento jano’braviṁ.",
  "anya-e1207n:119_0": "40.",
  "anya-e1207n:120_0": " Buddho’ti vacanaṁ sutvā pītiyo’daggamānaso;",
  "anya-e1207n:121_0": "Sakabhāvena saṇṭhātuṁ nevasakkhi guṇākaro.",
  "anya-e1207n:122_0": "41.",
  "anya-e1207n:123_0": " Tenā’raddhañjasā dhīro yācitvāna padesakaṁ;",
  "anya-e1207n:124_0": "Labhitvā visamaṁ ṭhānaṁ samaṁ kātuṁ samārabhi.",
  "anya-e1207n:125_0": "42.",
  "anya-e1207n:126_0": " Nā’laṅkateyeva tahiṁ padese,",
  "anya-e1207n:127_0": "Lokekanātho sanarāmarehi;",
  "anya-e1207n:128_0": "Sampūjito lokahito mahesi,",
  "anya-e1207n:129_0": "Vasīhi saddhiṁ paṭipajji maggaṁ.",
  "anya-e1207n:130_0": "43.",
  "anya-e1207n:131_0": " Chabbaṇṇaraṁsijālehi pajjalantaṁ tathāgataṁ;",
  "anya-e1207n:132_0": "Āgacchantaṁ tahi disvā modamāno vicintayi.",
  "anya-e1207n:133_0": "44.",
  "anya-e1207n:134_0": " Yannūni’massa dhīrassa setuṁ katvāna kaddame;",
  "anya-e1207n:135_0": "Sakattānaṁ nipajjaye sasaṅghassa mahesino.",
  "anya-e1207n:136_0": "45.",
  "anya-e1207n:137_0": " Dīgharattāma’laṁ taṁ me hitāya ca sukhāya ca;",
  "anya-e1207n:138_0": "Icce’vaṁ cintayitvāna nipanno’so jinaṅkuro.",
  "anya-e1207n:139_0": "46.",
  "anya-e1207n:140_0": " Pabodhetvāna disvāna cārulocanapaṅkaje;",
  "anya-e1207n:141_0": "Puna’pe’vaṁ vicintesi nipanno dhitimā tahiṁ.",
  "anya-e1207n:142_0": "47.",
  "anya-e1207n:143_0": " Iccheyyaṁ ce’hama’jje’va hantvā’nantaraṇe bhave;",
  "anya-e1207n:144_0": "Saṅghassa navako hutvā paviseyyaṁ puraṁ varaṁ.",
  "anya-e1207n:145_0": "48.",
  "anya-e1207n:146_0": " Kima’ññātakavesena klesanibbāpaṇena me;",
  "anya-e1207n:147_0": "Ayaṁ buddho’va’haṁ buddho hutvā loke anuttaro.",
  "anya-e1207n:148_0": "49.",
  "anya-e1207n:149_0": " Janataṁ dhammanāvāya tāretvāna bhavaṇṇavāva;",
  "anya-e1207n:150_0": "Nibbāṇapuramā’netvā seyyaṁ me parinibbutaṁ.",
  "anya-e1207n:151_0": "50.",
  "anya-e1207n:152_0": " Icce’vaṁ cintayitvāna nipanno kaddame tahiṁ;",
  "anya-e1207n:153_0": "Suvaṇṇakadalikkhandhasannibho so’ti sobhati.",
  "anya-e1207n:154_0": "51.",
  "anya-e1207n:155_0": " Chabbaṇṇaraṁsīhi virājamānaṁ,",
  "anya-e1207n:156_0": "Disvā manuññaṁ sugatattabhāvaṁ;",
  "anya-e1207n:157_0": "Sañjātapītīhi udaggacitto,",
  "anya-e1207n:158_0": "Sambodhiyā chandama’kāsi dhīro.",
  "anya-e1207n:159_0": "52.",
  "anya-e1207n:160_0": " Āgantvāna tahiṁ ṭhānaṁ isiṁ paṅke nipannakaṁ;",
  "anya-e1207n:161_0": "Lokassa setubhūto’pi setubhūtaṁ tama’ttano.",
  "anya-e1207n:162_0": "53.",
  "anya-e1207n:163_0": " Disvā ussīsake tassa ṭhatvā lokekasetuno;",
  "anya-e1207n:164_0": "Lokekalocano dhīro dīpaṅkaratathāgato.",
  "anya-e1207n:165_0": "54.",
  "anya-e1207n:166_0": " Gotamo nāma nāmena sambuddho’yaṁ anāgate;",
  "anya-e1207n:167_0": "Bhavissatīti vyākāsi sāvake ca purādike.",
  "anya-e1207n:168_0": "55.",
  "anya-e1207n:169_0": " Idaṁ vatvāna katvāna sasaṅgho taṁ padakkhiṇaṁ;",
  "anya-e1207n:170_0": "Pūjesi aṭṭhamuṭṭhihi kusumehi guṇappiyo.",
  "anya-e1207n:171_0": "56.",
  "anya-e1207n:172_0": " Iti kātūna pāyāsi sasaṅgho lokanāyakova;",
  "anya-e1207n:173_0": "Rammakaṁ nāma nagaraṁ rammārāmālayālayaṁ",
  "anya-e1207n:174_0": "57.",
  "anya-e1207n:175_0": " Jinassa vacanaṁ sutvā uṭṭhahitvāna paṅkato;",
  "anya-e1207n:176_0": "Mudito devasaṅghehi kusumādīhi pūjito.",
  "anya-e1207n:177_0": "58.",
  "anya-e1207n:178_0": " Pallaṅkamā’bhujitvāna nisīdi kusumāsane;",
  "anya-e1207n:179_0": "Mahātapo mahāpañño sumedho damitindriyo.",
  "anya-e1207n:180_0": "59.",
  "anya-e1207n:181_0": " Devā dasasahassesu cakkavāḷesu moditā;",
  "anya-e1207n:182_0": "Abhitvaviṁsu taṁ dhīraṁ nisinnaṁ kusumāsane.",
  "anya-e1207n:183_0": "60.",
  "anya-e1207n:184_0": " Nisinno upadhāresi dhamme buddhakare tadā;",
  "anya-e1207n:185_0": "Kimuddhaṁ vā adho vā’pi disāsu vidisāsu ca.",
  "anya-e1207n:186_0": "61.",
  "anya-e1207n:187_0": " Icce’vaṁ vicinanto so sakalaṁ dhammadhātukaṁ;",
  "anya-e1207n:188_0": "Addakkhi sakasantāne paṭhamaṁ dānapāramiṁ.",
  "anya-e1207n:189_0": "62.",
  "anya-e1207n:190_0": " Evame’vaṁ gavesanto uttariṁ pāramī vidū;",
  "anya-e1207n:191_0": "Sabbā pāramiyo disvā attano ñāṇacakkhunā.",
  "anya-e1207n:192_0": "63.",
  "anya-e1207n:193_0": " Saṁsāre saṁsaranto so bahuṁ dukkhaṁ titikkhiya;",
  "anya-e1207n:194_0": "Gavesanto’mataṁ santo pūretvā dānapāramiṁ.",
  "anya-e1207n:195_0": "64.",
  "anya-e1207n:196_0": " Sattanaṁ kapparukkho’va cintāmaṇi’va kāmado;",
  "anya-e1207n:197_0": "Icchiticchitamannādiṁ dadanto dadataṁ varo.",
  "anya-e1207n:198_0": "65.",
  "anya-e1207n:199_0": " Tārakāhi bahuṁ katvā nabhe cāruvilocane;",
  "anya-e1207n:200_0": "Uppāṭetvā dadaṁ dhīro yācakānaṁ pamodito.",
  "anya-e1207n:201_0": "66.",
  "anya-e1207n:202_0": " Mahiyā paṁsuto cā’pi samuddodakato’dhikaṁ;",
  "anya-e1207n:203_0": "Dadaṁ sarīramaṁsañca lohitampi ca attano.",
  "anya-e1207n:204_0": "67.",
  "anya-e1207n:205_0": " Molinā’laṅkate sīse’dhikaṁ katvā sineruto;",
  "anya-e1207n:206_0": "Kampayitvā mahiṁ dento sute cā’pi sakaṅgatāva.",
  "anya-e1207n:207_0": "68.",
  "anya-e1207n:208_0": " Sīlanekkammapaññādī pūretvā sabbapāramī;",
  "anya-e1207n:209_0": "Vessantarattabhāve’ vampatvā tambhā cuto pana.",
  "anya-e1207n:210_0": "69.",
  "anya-e1207n:211_0": " Uppajjitvā surāvāse sundare tusite pure;",
  "anya-e1207n:212_0": "Vasanto suciraṁ kālaṁ bhutvānā’tantasampadaṁ.",
  "anya-e1207n:213_0": "70.",
  "anya-e1207n:214_0": " Katañjalīhi devehi yācito dipaduttamo;",
  "anya-e1207n:215_0": "Sambodhāya mahāvīra kālo tuyhantiādinā.",
  "anya-e1207n:216_0": "71.",
  "anya-e1207n:217_0": " Viloketvāna kālādiṁ ñatvā kālanti bodhiyā;",
  "anya-e1207n:218_0": "Paṭiññaṁ devasaṅghassa datvā nandanakānanaṁ.",
  "anya-e1207n:219_0": "72.",
  "anya-e1207n:220_0": " Gantvāna devasaṅghehi sugatiṁ gacchi’to cuto;",
  "anya-e1207n:221_0": "Abhitthuto mahāpañño cavitvāna tato idha.",
  "anya-e1207n:222_0": "73.",
  "anya-e1207n:223_0": " Susajjitaṅgoruturaṅgamākule,",
  "anya-e1207n:224_0": "Vicittanānāpaṇapaṇyasampade;",
  "anya-e1207n:225_0": "Manoramuttuṅgajindarājite,",
  "anya-e1207n:226_0": "Vibhūsite toraṇaketurāsihi.",
  "anya-e1207n:227_0": "74.",
  "anya-e1207n:228_0": " Alaṅkataṭṭālavisālamālaye,",
  "anya-e1207n:229_0": "Sugopure sundarasundarālaye;",
  "anya-e1207n:230_0": "Sudassanīye kapiḷavhaye pure,",
  "anya-e1207n:231_0": "Purindadassā’pi purassa hāsake.",
  "anya-e1207n:232_0": "75.",
  "anya-e1207n:233_0": " Bhūpālamoḷiratanālinisevitaṅghi,",
  "anya-e1207n:234_0": "Paṅkeruhaṁ vimalanekaguṇādhivāsaṁ;",
  "anya-e1207n:235_0": "Okkākarājakulaketumanāthanāthaṁ,",
  "anya-e1207n:236_0": "Suddhodanaṁ narapatiṁ pavaraṁ paṭicca.",
  "anya-e1207n:237_0": "76.",
  "anya-e1207n:238_0": " So sajjhudāmadhavalāmaladassanīya,",
  "anya-e1207n:239_0": "Soṇḍāya saṁgahitasetavarāracindaṁ;",
  "anya-e1207n:240_0": "Candāvadātavaravāraṇarājavaṇṇaṁ,",
  "anya-e1207n:241_0": "Sandassayitva supinena visālapañño.",
  "anya-e1207n:242_0": "77.",
  "anya-e1207n:243_0": " Bimbādharāya vikacuppalalocanāya,",
  "anya-e1207n:244_0": "Devindacāparaticaḍḍhanabhūlatāya;",
  "anya-e1207n:245_0": "Sampuṇṇasommavimalinduvarānanāya,",
  "anya-e1207n:246_0": "Sovaṇṇahaṁsayugacārupayodharāya.",
  "anya-e1207n:247_0": "78.",
  "anya-e1207n:248_0": " Pādāravindakarapallavasundarāya,",
  "anya-e1207n:249_0": "Sovaṇṇavaṇṇatanuvaṇṇavirājitāya;",
  "anya-e1207n:250_0": "Sīlādineka guṇabhūsanabhūsitāya,",
  "anya-e1207n:251_0": "Māyāya rājavanitāyu’pagañchi kucchiṁ.",
  "anya-e1207n:252_0": "79.",
  "anya-e1207n:253_0": " Paṭisandhikkhaṇe tassa jātā’nekavidhabbhutā;",
  "anya-e1207n:254_0": "Athā’yaṁ gahitārakkho narehi amarehi ca.",
  "anya-e1207n:255_0": "80.",
  "anya-e1207n:256_0": " Manuññarattambujakaṇṇikāya,",
  "anya-e1207n:257_0": "Mā’sīnasiṅgīpaṭimā’va rammā;",
  "anya-e1207n:258_0": "Suvaṇṇavaṇṇo dipadānamindo,",
  "anya-e1207n:259_0": "Pallaṅkamā’bhuñchiya mātugabbhe.",
  "anya-e1207n:260_0": "81.",
  "anya-e1207n:261_0": " Maṇimhi vippasannamhi rattasuttami’vā’vutaṁ;",
  "anya-e1207n:262_0": "Mātucittambujaṁ dhīro bodhayanto padissati.",
  "anya-e1207n:263_0": "82.",
  "anya-e1207n:264_0": " Dasamāsāvasānamhi devī rañño kathesi’daṁ;",
  "anya-e1207n:265_0": "Mayhaṁ ñātigharaṁ deva gantumi’cchāma’haṁ iti.",
  "anya-e1207n:266_0": "83.",
  "anya-e1207n:267_0": " Rañño’tha samanuññatā gacchanti kulama’ttano;",
  "anya-e1207n:268_0": "Mahatā parihārena dibbañjasa samañjase.",
  "anya-e1207n:269_0": "84.",
  "anya-e1207n:270_0": " Surabhikusumasaṇḍālaṅkatassālasaṇḍaṁ,",
  "anya-e1207n:271_0": "Samadahamaramālāgīyamānagganādaṁ;",
  "anya-e1207n:272_0": "Nayanavihagasaṅghe avhayantaṁ’va disvā,",
  "anya-e1207n:273_0": "Vipularatinivāsaṁ lumbinīkānanaṁ taṁ.",
  "anya-e1207n:274_0": "85.",
  "anya-e1207n:275_0": " Vipulatararatiṁ sā tamhi kātūna ramme,",
  "anya-e1207n:276_0": "Amarayuvatilīlācārulīlābhirāmā;",
  "anya-e1207n:277_0": "Vikasitavarasālasso’pagantvāna mūlaṁ,",
  "anya-e1207n:278_0": "Sayama’tinamite kaṁ sālasākhaṁ agaṇhi.",
  "anya-e1207n:279_0": "86.",
  "anya-e1207n:280_0": " Tasmiṁ khaṇe kammajamāluta’ssā,",
  "anya-e1207n:281_0": "Caliṁsu sānīhi parikkhipitvā;",
  "anya-e1207n:282_0": "Deviṁ jano taṁ abhipālayanto,",
  "anya-e1207n:283_0": "Tamhā paṭikkamma susaṇṭhitā’tha.",
  "anya-e1207n:284_0": "87.",
  "anya-e1207n:285_0": " Sagacāruhemavalayādivibhūsitena,",
  "anya-e1207n:286_0": "Accantatambanakharaṁsisamujjalena;",
  "anya-e1207n:287_0": "Tulātikomalasurattakarena sākhaṁ,",
  "anya-e1207n:288_0": "Olamba tattha majanesi ṭṭhitā’va dhīraṁ.",
  "anya-e1207n:289_0": "88.",
  "anya-e1207n:290_0": " Sovaṇṇavaṇṇatanuvaṇṇavirājamānaṁ,",
  "anya-e1207n:291_0": "Nettābhirāmamatulaṁ atulāya gabbhā;",
  "anya-e1207n:292_0": "Sammā pasāritakaraṅghīyugābhirāmaṁ,",
  "anya-e1207n:293_0": "Paṅkeruhā kaṇakahaṁsami’vo’tarantaṁ.",
  "anya-e1207n:294_0": "89.",
  "anya-e1207n:295_0": " Brahmā managgharativaḍḍhanahemajāla,",
  "anya-e1207n:296_0": "Mā’dāya tena upagamma paṭiggahetvā;",
  "anya-e1207n:297_0": "‘‘Sammoda devi aya ma’ggataro suto te,",
  "anya-e1207n:298_0": "Jāto’’ti tāya purato kathayiṁsu ṭhatvā.",
  "anya-e1207n:299_0": "90.",
  "anya-e1207n:300_0": " Jāyanti sesamanujā malamakkhitaṅgā,",
  "anya-e1207n:301_0": "Jāto pane’sa pavaro dipadānamindo;",
  "anya-e1207n:302_0": "Accanta saṇhamalakāsikavatthakamhi,",
  "anya-e1207n:303_0": "Nikkhittanagghataracārumaṇī’va suddho.",
  "anya-e1207n:304_0": "91.",
  "anya-e1207n:305_0": " Eva’mpi sante sabhato’pagantvā,",
  "anya-e1207n:306_0": "Dve vāridhārā subhagassa dehe;",
  "anya-e1207n:307_0": "Janettidehe’pi utuṁ manuññaṁ,",
  "anya-e1207n:308_0": "Gāhāpayuṁ maṅgalakiccatāya.",
  "anya-e1207n:309_0": "92.",
  "anya-e1207n:310_0": " Tesaṁ karaṁ ratikarā ajinappaveṇī,",
  "anya-e1207n:311_0": "Mā’dāya tena upagamma paṭiggahesuṁ;",
  "anya-e1207n:312_0": "Devā dukūlamayacumbaṭakena vīraṁ,",
  "anya-e1207n:313_0": "Tesaṁ karaṁ naravarā narasīharājaṁ.",
  "anya-e1207n:314_0": "93.",
  "anya-e1207n:315_0": " Tesaṁ karā ratikaro vimalo’va cando,",
  "anya-e1207n:316_0": "Cakkaṅkitorucaraṇehi mahītalasmiṁ;",
  "anya-e1207n:317_0": "Sammā patiṭṭhiya puratthimakaṁ disaṁ so,",
  "anya-e1207n:318_0": "Olokayittha kamalāyatalocanehi.",
  "anya-e1207n:319_0": "94.",
  "anya-e1207n:320_0": " Ekaṅganā nekasatāni cakka,",
  "anya-e1207n:321_0": "Vāḷāna’hesuṁ sanarāmarā’tha;",
  "anya-e1207n:322_0": "Dhīraṁ sugandhappabhūtīhi tesu,",
  "anya-e1207n:323_0": "Sampūjayantā idama’braviṁsu.",
  "anya-e1207n:324_0": "95.",
  "anya-e1207n:325_0": " Natthe’ttha tumhehi samo sudhīsa,",
  "anya-e1207n:326_0": "Eko pumā’pa’ggataro kuto’ti;",
  "anya-e1207n:327_0": "Evaṁ disā lokiya lokanātho,",
  "anya-e1207n:328_0": "Tapekkhamāno sadisa’mpi ekaṁ.",
  "anya-e1207n:329_0": "96.",
  "anya-e1207n:330_0": " Uttarā’bhimukho sattapadaṁ gantvā kathesi’daṁ,",
  "anya-e1207n:331_0": "‘‘Aggo’hamasmi lokassa jeṭṭho seṭṭho’’tiādikaṁ.",
  "anya-e1207n:332_0": "97.",
  "anya-e1207n:333_0": " Anaññasādhāraṇanādamu’ttamaṁ,",
  "anya-e1207n:334_0": "Surāsurabrahmanarindapūjitaṁ;",
  "anya-e1207n:335_0": "Narinda’mādāya gato mahājano,",
  "anya-e1207n:336_0": "Susajjitaṁ taṁ kapiḷavhayaṁ puraṁ.",
  "anya-e1207n:337_0": "98.",
  "anya-e1207n:338_0": " Bhārātibhāranagapādapamerurājaṁ,",
  "anya-e1207n:339_0": "Sabba’mpi sāgarajalaṁ vahituṁ samatthā;",
  "anya-e1207n:340_0": "Jātakkhaṇe,pi guṇabhārama’sayhamānā,",
  "anya-e1207n:341_0": "Saṅkampayī’va pathavī pavarassa tassa.",
  "anya-e1207n:342_0": "99.",
  "anya-e1207n:343_0": " Ramiṁsu soṇā hariṇehi saddhiṁ,",
  "anya-e1207n:344_0": "Kākā ulūkehi mudaggudaggā;",
  "anya-e1207n:345_0": "Supaṇṇarājūhi mahoragā ca,",
  "anya-e1207n:346_0": "Majjārasaṅghā’pi ca undurehi.",
  "anya-e1207n:347_0": "100.",
  "anya-e1207n:348_0": " Migā migindehi samāgamiṁsu,",
  "anya-e1207n:349_0": "Puttehi mātāpitaro yathe’va;",
  "anya-e1207n:350_0": "Nāvā videsa’mpi gatā sadesaṁ,",
  "anya-e1207n:351_0": "Gatā’ca kaṇḍaṁ sarabhaṅgasatthu.",
  "anya-e1207n:352_0": "101.",
  "anya-e1207n:353_0": " Nānāvirāgujjalapaṅkajehi,",
  "anya-e1207n:354_0": "Vibhūsito santataraṅgamālo;",
  "anya-e1207n:355_0": "Mahaṇṇavo āsi tahiṁ jala’mpi,",
  "anya-e1207n:356_0": "Accantasātattamu’pāgamāsi.",
  "anya-e1207n:357_0": "102.",
  "anya-e1207n:358_0": " Suphullaolambakapaṅkajehi,",
  "anya-e1207n:359_0": "Samākulattaṁ gaganaṁ agañchi;",
  "anya-e1207n:360_0": "Jahiṁsu pakkhī gamanaṁ nabhamhi,",
  "anya-e1207n:361_0": "Ṭhitā’ca sindhū’pi asandamānā.",
  "anya-e1207n:362_0": "103.",
  "anya-e1207n:363_0": " Akālameghappiyasaṅgamena,",
  "anya-e1207n:364_0": "Mahīvadhū sommatamā ahosi;",
  "anya-e1207n:365_0": "Marūhi vassāpitanekapuppha,",
  "anya-e1207n:366_0": "Vibhūsitenā’tivibhūsitāva.",
  "anya-e1207n:367_0": "104.",
  "anya-e1207n:368_0": " Suphullamālābharaṇābhirāmā,",
  "anya-e1207n:369_0": "Lataṅganā’liṁgitapādapindā;",
  "anya-e1207n:370_0": "Sugandhakiñjakkhavarambarehi,",
  "anya-e1207n:371_0": "Disaṅganāyo atisobhayiṁsu.",
  "anya-e1207n:372_0": "105.",
  "anya-e1207n:373_0": " Sugandhadhūpehi nabhaṁ asesaṁ,",
  "anya-e1207n:374_0": "Pavāsitaṁ rammataraṁ ahosi;",
  "anya-e1207n:375_0": "Surāsurindā chanavesadhārī,",
  "anya-e1207n:376_0": "Saṁgītiyuttā vicariṁsu sabbe.",
  "anya-e1207n:377_0": "106.",
  "anya-e1207n:378_0": " Piyaṁvadā sabbajanā ahesuṁ,",
  "anya-e1207n:379_0": "Disā asesā’pi ca vippasannā;",
  "anya-e1207n:380_0": "Gajā’tigajjiṁsu nadiṁsu sīhā,",
  "anya-e1207n:381_0": "Hesāravo cā’si turaṅgamānaṁ.",
  "anya-e1207n:382_0": "107.",
  "anya-e1207n:383_0": " Saveṇuvīṇā suradundubhī nabhe,",
  "anya-e1207n:384_0": "Sakaṁ sakaṁ cārusarampamocayuṁ;",
  "anya-e1207n:385_0": "Sapabbatindapputhulokadhātuyā,",
  "anya-e1207n:386_0": "Uḷāraobhāsavayo manoramo.",
  "anya-e1207n:387_0": "108.",
  "anya-e1207n:388_0": " Manuññagandho mudusītalānilo,",
  "anya-e1207n:389_0": "Sukhappadaṁ vāyi asesajantuno;",
  "anya-e1207n:390_0": "Anekarogādupapīḷitaṁgino,",
  "anya-e1207n:391_0": "Tato pamuttā sukhino siyuṁ janā.",
  "anya-e1207n:392_0": "109.",
  "anya-e1207n:393_0": " Vijambhamānāmitavāḷavījanippa,",
  "anya-e1207n:394_0": "-Bhābhirāmaṁ bhuvanaṁ ahosi.",
  "anya-e1207n:395_0": "Mahiṁhi bhetvā cu’dakāni sandayuṁ,",
  "anya-e1207n:396_0": "Gamiṁsu bujjā ujugattataṁ janā.",
  "anya-e1207n:397_0": "110.",
  "anya-e1207n:398_0": " Andhā paṅgulanaccāni līlopetāni pekkhayuṁ;",
  "anya-e1207n:399_0": "Suṇiṁsu badhirā mūga gītiyo’pi manoramā.",
  "anya-e1207n:400_0": "111.",
  "anya-e1207n:401_0": " Sitalattamu’pāgañchi avīcaggi’pi tāvade;",
  "anya-e1207n:402_0": "Modiṁsu jalajā tasmiṁ jantavo pahasiṁsu ca.",
  "anya-e1207n:403_0": "112.",
  "anya-e1207n:404_0": " Khuppipāsābhi bhūtānaṁ petānaṁ āsi bhojanaṁ;",
  "anya-e1207n:405_0": "Lokantare’pi āloko andhakāranirantare.",
  "anya-e1207n:406_0": "113.",
  "anya-e1207n:407_0": " Atirekatarā tārāvaḷicandadivākarā;",
  "anya-e1207n:408_0": "Virociṁsu nabhe bhūmigatāni ratanāni ca.",
  "anya-e1207n:409_0": "114.",
  "anya-e1207n:410_0": " Mahītalādayo bhetvā nikkhamma uparūpari;",
  "anya-e1207n:411_0": "Vicittapañcavaṇṇā’suṁ suphullavipulambujā.",
  "anya-e1207n:412_0": "115.",
  "anya-e1207n:413_0": " Dundubhādī ca’laṅkārā avādita aghaṭṭitā;",
  "anya-e1207n:414_0": "Accantamadhuraṁ nādaṁ pamuñcaṁsu mahītale.",
  "anya-e1207n:415_0": "116.",
  "anya-e1207n:416_0": " Baddhā saṅkhalikādīhi muñciṁsu manujā tato;",
  "anya-e1207n:417_0": "Bhuvane bhavanadvārakavāṭā vivaṭā sayaṁ.",
  "anya-e1207n:418_0": "117.",
  "anya-e1207n:419_0": " ‘‘Pure kapiḷavatthumhi jāto suddhodanatrajo;",
  "anya-e1207n:420_0": "Nisajja bodhimaṇḍe’ti ayaṁ buddho bhavissati.’’",
  "anya-e1207n:421_0": "118.",
  "anya-e1207n:422_0": " Celukkhepādayo cā’pī pavattentā pamoditā;",
  "anya-e1207n:423_0": "Kīḷiṁsu devasaṅghā te tāvatiṁsālaye tadā.",
  "anya-e1207n:424_0": "119.",
  "anya-e1207n:425_0": " Iddhimanto mahāpañño kāladevalatāpaso;",
  "anya-e1207n:426_0": "Suddhodananarindassa dhīmato so kulūpago.",
  "anya-e1207n:427_0": "120.",
  "anya-e1207n:428_0": " Bhojanassāvasānamhi tāvatiṁsālayaṁ gato;",
  "anya-e1207n:429_0": "Gantvā divāvihārāya nisinno bhavane tahiṁ.",
  "anya-e1207n:430_0": "121.",
  "anya-e1207n:431_0": " Chanavesaṁ gahetvāna kīḷante te udikkhiya;",
  "anya-e1207n:432_0": "Santosakāraṇaṁ pucchi tesaṁ te’pi na’mabravuṁ.",
  "anya-e1207n:433_0": "122.",
  "anya-e1207n:434_0": " Sutvā taṁ tattato tamhā pītiyo’daggamānaso;",
  "anya-e1207n:435_0": "Tāvadevo’pagantvāna suddhodananivesanaṁ.",
  "anya-e1207n:436_0": "123.",
  "anya-e1207n:437_0": " Pavisitvā supaññatte nisisso āsane isi;",
  "anya-e1207n:438_0": "‘‘Jāto kira mahārāja putto te nuttaro sudhi.",
  "anya-e1207n:439_0": "124.",
  "anya-e1207n:440_0": " Daṭṭṭhu’micchāma’haṁ taṁ’’ti āha rājā alaṅkataṁ;",
  "anya-e1207n:441_0": "Ānāpetvā kumāraṁ taṁ vandāpetu’mupāgamī.",
  "anya-e1207n:442_0": "125.",
  "anya-e1207n:443_0": " Kumārabhūtassa’pi tāvadeva guṇānubhāvena manoramāni;",
  "anya-e1207n:444_0": "Pādāravindā parivattiya’ggā patiṭṭhitā muddhani tāpasassa.",
  "anya-e1207n:445_0": "126.",
  "anya-e1207n:446_0": " Tenattabhāvena naruttamassa,",
  "anya-e1207n:447_0": "Na vanditabbo tibhavepi koci;",
  "anya-e1207n:448_0": "Tilokanāthassa sace hi sīsaṁ,",
  "anya-e1207n:449_0": "Tapassino pādatale ṭhapeyyaṁ.",
  "anya-e1207n:450_0": "127.",
  "anya-e1207n:451_0": " Phāleyyamuddhā khalu tāpasassa paggayha so añjalimuttamassa;",
  "anya-e1207n:452_0": "Aṭṭhāsi dhīrassa guṇaṇṇavassa nāsetu’mattāna’mayuttakanti.",
  "anya-e1207n:453_0": "128.",
  "anya-e1207n:454_0": " Disvāna taṁ acchariyaṁ narindo devātidevassa sakatrajassa;",
  "anya-e1207n:455_0": "Pādāravindāna’bhivandi tuṭṭho vicittacakkaṅkitakomalāni.",
  "anya-e1207n:456_0": "129.",
  "anya-e1207n:457_0": " Yadā’si rañño puthuvappamaṅgalaṁ tadā puraṁ devapuraṁ’va sajjitaṁ;",
  "anya-e1207n:458_0": "Vibhūsitā tā janatā manoramā samāgatā tassa niketamuttamaṁ.",
  "anya-e1207n:459_0": "130.",
  "anya-e1207n:460_0": " Vibhūsitaṅgo janatāhi tāhi so purakkhato bhūsanabhūsitatrajaṁ;",
  "anya-e1207n:461_0": "Tamā’dayitvā’tulavappamaṅgalaṁ surindalīlāya gato narissaro.",
  "anya-e1207n:462_0": "131.",
  "anya-e1207n:463_0": " Nānāvirāgujjalacārusāni parikkhite kamhi ca jambumūle;",
  "anya-e1207n:464_0": "Sayāpayitvā bahimaṅgalaṁ taṁ udikkhituṁ dhātigaṇā gamiṁsu.",
  "anya-e1207n:465_0": "132.",
  "anya-e1207n:466_0": " Suvaṇṇatārādivirājamāna’vitānajotujjalajambumūle;",
  "anya-e1207n:467_0": "Nisajja dhīro sayane manuññe’jhānaṁ samāpajji katāvakāso.",
  "anya-e1207n:468_0": "133.",
  "anya-e1207n:469_0": " Suvaṇṇabimbaṁ viya taṁ nisinnaṁ chāyañca tassā ṭhitame’va disvā;",
  "anya-e1207n:470_0": "Tamabravī dhātijano’pagantvā ‘‘puttassa te abbhutamī’disanti.’’",
  "anya-e1207n:471_0": "134.",
  "anya-e1207n:472_0": " Visuddhacandānanabhāsurassa sutvāna taṁ paṅkajalocanassa;",
  "anya-e1207n:473_0": "Savandanaṁ me dutiya’nti vatvā puttassa pāde sirasā’bhivandi.",
  "anya-e1207n:474_0": "135.",
  "anya-e1207n:475_0": " Tadaññānipi lokasmiṁ jātā’nekavidhabbhutā;",
  "anya-e1207n:476_0": "Dassitā me samāsena ganthavitthārabhīrunā.",
  "anya-e1207n:477_0": "136.",
  "anya-e1207n:478_0": " Yasmiṁ vicittamaṇimaṇḍitamandirānaṁ,",
  "anya-e1207n:479_0": "Nānāvitānasayanāsanamaṇḍitānaṁ;",
  "anya-e1207n:480_0": "Nisseṇi seṇi puthubhūmikabhūsitānaṁ,",
  "anya-e1207n:481_0": "Tiṇṇaṁ utūnama’nurūpama’laṅkatānaṁ.",
  "anya-e1207n:482_0": "137.",
  "anya-e1207n:483_0": " Siṅgesu raṁsinikarā suramandirānaṁ,",
  "anya-e1207n:484_0": "Siṅgesu raṁsimapahāsakarā’va niccaṁ;",
  "anya-e1207n:485_0": "Ādiccaraṁsi viya paṅkajakānanāni,",
  "anya-e1207n:486_0": "Lokānanambujavanāni vikāsayanti.",
  "anya-e1207n:487_0": "138.",
  "anya-e1207n:488_0": " Nānā maṇivicittāhi bhittīti vanitā sadā;",
  "anya-e1207n:489_0": "Vinā’pi dappaṇacchāyaṁ pasādhenti sakaṁ tanuṁ.",
  "anya-e1207n:490_0": "139.",
  "anya-e1207n:491_0": " Telāsanagasaṅkāsaṁ vilocanarasāyanaṁ;",
  "anya-e1207n:492_0": "Sudhālaṅkatapākāravalayaṁ yattha dissate.",
  "anya-e1207n:493_0": "140.",
  "anya-e1207n:494_0": " Indanīloruvalayaṁ nānā ratanabhūsitaṁ;",
  "anya-e1207n:495_0": "Dissate’va sadā yasmiṁ parikhānekapaṅkajā.",
  "anya-e1207n:496_0": "141.",
  "anya-e1207n:497_0": " Patvāna vuddhiṁ vipule manuññe,",
  "anya-e1207n:498_0": "Bhutvāna kāme ca tahiṁ vasanto;",
  "anya-e1207n:499_0": "Gacchaṁ tilokekavilocano so,",
  "anya-e1207n:500_0": "Uyyānakīḷāya mahāpathamhi.",
  "anya-e1207n:501_0": "142.",
  "anya-e1207n:502_0": " Kamena jiṇṇaṁ byadhitaṁ matañca,",
  "anya-e1207n:503_0": "Disvāna rūpaṁ tibhave viratto;",
  "anya-e1207n:504_0": "Manoramaṁ pabbajitañca rūpaṁ,",
  "anya-e1207n:505_0": "Katvā ratiṁ tamhi catutthavāre.",
  "anya-e1207n:506_0": "143.",
  "anya-e1207n:507_0": " Suphullanānātarusaṇḍamaṇḍitaṁ sikhaṇḍisaṇḍādidijūpakūjitaṁ;",
  "anya-e1207n:508_0": "Sudassanīyaṁ viya nandanaṁ vanaṁ manoramuyyānama’gā mahāyaso.",
  "anya-e1207n:509_0": "144.",
  "anya-e1207n:510_0": " Suraṅganā sundarasundarīnaṁ manorame vāditanaccagīte surindalīlāya;",
  "anya-e1207n:511_0": "Tahiṁ narindo ramitva kāmaṁ dipadāna’mindo.",
  "anya-e1207n:512_0": "145.",
  "anya-e1207n:513_0": " Ābhujitvāna pallaṅkaṁ nisinno rucirāsane;",
  "anya-e1207n:514_0": "Kārāpetuma’cintesi dehabhūsana’mattano.",
  "anya-e1207n:515_0": "146.",
  "anya-e1207n:516_0": " Tassa cittaṁ viditvāna vissakammassi’daṁbravī;",
  "anya-e1207n:517_0": "Alaṅkarohi siddhattha’miti devānamissaro.",
  "anya-e1207n:518_0": "147.",
  "anya-e1207n:519_0": " Tenā’ṇatto’pagantvāna vissakammo yasassino;",
  "anya-e1207n:520_0": "Dasadussasahassehi sīsaṁ veṭhesi sobhanaṁ.",
  "anya-e1207n:521_0": "148.",
  "anya-e1207n:522_0": " Tanuṁ manuññampi akāsi sobhanaṁ,",
  "anya-e1207n:523_0": "Anaññasādhāraṇalakkhaṇujjalaṁ;",
  "anya-e1207n:524_0": "Vicittanānuttamabhūsanehi so,",
  "anya-e1207n:525_0": "Sugandhigandhuppalacandanādinā.",
  "anya-e1207n:526_0": "149.",
  "anya-e1207n:527_0": " Vibhūsito tena vibhūsitaṅginā,",
  "anya-e1207n:528_0": "Tahiṁ nisinno vimale silātale;",
  "anya-e1207n:529_0": "Suraṅganāsannibhasundarīhi so,",
  "anya-e1207n:530_0": "Purakkhato devapatīva sobhati.",
  "anya-e1207n:531_0": "150.",
  "anya-e1207n:532_0": " Suddhodananarindena pesitaṁ sāsanuttamaṁ;",
  "anya-e1207n:533_0": "‘‘Putto te putta jāto’’ti sutvāna dīpaduttamo.",
  "anya-e1207n:534_0": "151.",
  "anya-e1207n:535_0": " ‘‘Mama’jja bandhanaṁ jātaṁ’’iti vatvāna tāvade;",
  "anya-e1207n:536_0": "Samiddhaṁ sabbakāmehi agamā sundaraṁ puraṁ.",
  "anya-e1207n:537_0": "152.",
  "anya-e1207n:538_0": " Ṭhitā uparipāsāde kisāgotami taṁ tadā;",
  "anya-e1207n:539_0": "Rājentaṁ sataraṁsi’ṁva rājaṁ disvā kathe si’daṁ.",
  "anya-e1207n:540_0": "153.",
  "anya-e1207n:541_0": " ‘‘Yesaṁ sūnu ayaṁ dhīro yā ca jāyā imassa tu;",
  "anya-e1207n:542_0": "Te sabbe nibbutā nūna sadā’nūnaguṇassa ve’’.",
  "anya-e1207n:543_0": "154.",
  "anya-e1207n:544_0": " Itī’disaṁ giraṁ sutvā manuññaṁ tāya bhāsitaṁ;",
  "anya-e1207n:545_0": "Sañjātapītiyā pīno gacchamāno sakālayaṁ.",
  "anya-e1207n:546_0": "155.",
  "anya-e1207n:547_0": " Sītalaṁ vimalaṁ hāriṁ hāraṁ taṁ rativaḍḍhanaṁ;",
  "anya-e1207n:548_0": "Pesetvā santikaṁ tassā omuñcitvāna kaṇṭhato.",
  "anya-e1207n:549_0": "156.",
  "anya-e1207n:550_0": " Pāsādama’bhirūhitvā vejayantaṁ’va sundaraṁva;",
  "anya-e1207n:551_0": "Nipajji devarājā’va sayane so mahārahe.",
  "anya-e1207n:552_0": "157.",
  "anya-e1207n:553_0": " Sundarī taṁ purakkhatvā surasundarisannibhā;",
  "anya-e1207n:554_0": "Payojayiṁsu naccāni gītāni vividhāni’pi.",
  "anya-e1207n:555_0": "158.",
  "anya-e1207n:556_0": " Pabbajjābhirato dhīro pañcakāme nirālayo;",
  "anya-e1207n:557_0": "Tādise naccagīte’pi na ramitvā manorame.",
  "anya-e1207n:558_0": "159.",
  "anya-e1207n:559_0": " Nipanno vissamitvāna īsakaṁ sayane tahiṁ;",
  "anya-e1207n:560_0": "Pallaṅkamā’bhujitvāna mahāvīro mahīpati.",
  "anya-e1207n:561_0": "160.",
  "anya-e1207n:562_0": " Nisinno’va’nekappakāraṁ vikāraṁ,",
  "anya-e1207n:563_0": "Padisvāna niddupagānaṁ vadhūnaṁ;",
  "anya-e1207n:564_0": "Gamissāmi’dānī’ti ubbiggacitto,",
  "anya-e1207n:565_0": "Bhave dvāramūlaṁ’pagantvāna rammaṁ.",
  "anya-e1207n:566_0": "161.",
  "anya-e1207n:567_0": " Ṭhapetvāna sīsaṁ subhummārakasmiṁ,",
  "anya-e1207n:568_0": "Suṇissāmi dhīrassa saddanti tasmiṁ;",
  "anya-e1207n:569_0": "Nipannaṁ sudantaṁ pasādāvahantaṁ,",
  "anya-e1207n:570_0": "Sahāyaṁ amaccaṁ mahāpuññavantaṁ.",
  "anya-e1207n:571_0": "162.",
  "anya-e1207n:572_0": " Acchannasavanaṁ channaṁ āmantetvā kathesi’daṁ;",
  "anya-e1207n:573_0": "‘‘Ānehi iti kappetvā kanthakaṁ nāma sindhavaṁ.’’",
  "anya-e1207n:574_0": "163.",
  "anya-e1207n:575_0": " So channo patigaṇhitvā taṁ giraṁ tena bhāsitaṁ;",
  "anya-e1207n:576_0": "Tato gantvāna kappetvā sīghamā’nesi sindhavaṁ.",
  "anya-e1207n:577_0": "164.",
  "anya-e1207n:578_0": " Abhinikkhamanaṁ tassa ñatvā varaturaṅgamo;",
  "anya-e1207n:579_0": "Tena sajjiyamāno so hesāravamu’dīrayi.",
  "anya-e1207n:580_0": "165.",
  "anya-e1207n:581_0": " Pattharitvāna gacchantaṁ saddaṁ taṁ sakalaṁ puraṁ;",
  "anya-e1207n:582_0": "Sabbe suragaṇā tasmiṁ sotuṁ nā’daṁsu kassaci.",
  "anya-e1207n:583_0": "166.",
  "anya-e1207n:584_0": " Atha so sajjanānando uttamaṁ puttama’ttano;",
  "anya-e1207n:585_0": "Passitvā paṭhamaṁ gantvā pacchā buddho bhavāma’haṁ.",
  "anya-e1207n:586_0": "167.",
  "anya-e1207n:587_0": " Cintayitvāna eva’mpi gantvā jāyānivesanaṁ;",
  "anya-e1207n:588_0": "Ṭhapetvā pādadu’mmāre gīvaṁ anto pavesiya.",
  "anya-e1207n:589_0": "168.",
  "anya-e1207n:590_0": " Kusumehi samākiṇṇe devindasayanūpame;",
  "anya-e1207n:591_0": "Nipannaṁ mātuyā saddhiṁ sayane sakama’trajaṁ.",
  "anya-e1207n:592_0": "169.",
  "anya-e1207n:593_0": " Viloketvāna cintesi iti lokekanāyako;",
  "anya-e1207n:594_0": "Sacā’haṁ deviyā bāhuma’panetvā mama’trajaṁ.",
  "anya-e1207n:595_0": "170.",
  "anya-e1207n:596_0": " Gaṇhissāma’ntarāya’mpi kareyya gamanassa me;",
  "anya-e1207n:597_0": "Pabujjhitvā mahantena pemene’sā yasodharā.",
  "anya-e1207n:598_0": "171.",
  "anya-e1207n:599_0": " Buddho hutvā punā’gamma passissāmī’ti atrajaṁ;",
  "anya-e1207n:600_0": "Narādhipo tadā tamhā pāsādatalato’tari.",
  "anya-e1207n:601_0": "172.",
  "anya-e1207n:602_0": " Pesalānanakaraṅghipaṅkajā hāsaphenabhamuvīcibhāsurā;",
  "anya-e1207n:603_0": "Nettanīlakamalā yasodharākomudī’va nayanālipatthitā.",
  "anya-e1207n:604_0": "173.",
  "anya-e1207n:605_0": " Samattho assa ko tassā jahituṁ dehasampadaṁ;",
  "anya-e1207n:606_0": "Vindamāno vinā dhīraṁ ṭhitaṁ paramimuddhani.",
  "anya-e1207n:607_0": "174.",
  "anya-e1207n:608_0": " ‘‘Asso sāmi mayānīto kālaṁ jāna rathesabha’’;",
  "anya-e1207n:609_0": "Iti abravi channo so bhūpālassa yasassino.",
  "anya-e1207n:610_0": "175.",
  "anya-e1207n:611_0": " Mahīpati tadā sutvā channeno’dīritaṁ giraṁ;",
  "anya-e1207n:612_0": "Pāsādā otaritvāna gantvā kanthakasantikaṁ.",
  "anya-e1207n:613_0": "176.",
  "anya-e1207n:614_0": " Tassi’daṁ vacanaṁ bhāsi sabbasattahite rato;",
  "anya-e1207n:615_0": "‘‘Kanthaka’jje’karattiṁ mā tārehi’’ sanarāmaraṁ.",
  "anya-e1207n:616_0": "177.",
  "anya-e1207n:617_0": " Lokamu’ttārayissāmi buddho hutvā anuttaro;",
  "anya-e1207n:618_0": "Bhavasāgarato ghorajarādimakarākarā.’’",
  "anya-e1207n:619_0": "178.",
  "anya-e1207n:620_0": " Idaṁ vatvā tamā’ruyha sindhavaṁ saṅkhasannibhaṁ;",
  "anya-e1207n:621_0": "Gāhāpetvāna channena sudaḷhaṁ tassa vāladhiṁ.",
  "anya-e1207n:622_0": "179.",
  "anya-e1207n:623_0": " Patvāna so mahādvārasamīpaṁ samacintayi;",
  "anya-e1207n:624_0": "Bhaveyya vivaṭaṁ dvāraṁ yena kenaci no sace.",
  "anya-e1207n:625_0": "180.",
  "anya-e1207n:626_0": " Vāladhiṁ gahiteneva saddhiṁ channena kanthakaṁ,",
  "anya-e1207n:627_0": "Nippīḷayitvā satthīhi imamaccuggataṁ subhaṁ;",
  "anya-e1207n:628_0": "Ullaṅghitvāna pākāraṁ gacchāmī’ti mahabbalo.",
  "anya-e1207n:629_0": "181.",
  "anya-e1207n:630_0": " Tathā thāmabalūpeto channo’pi turaguttamo;",
  "anya-e1207n:631_0": "Visuṁ visuṁ vicintesuṁ pākāraṁ samatikkamaṁ.",
  "anya-e1207n:632_0": "182.",
  "anya-e1207n:633_0": " Tassa cittaṁ viditvāna moditā gamane subhe;",
  "anya-e1207n:634_0": "Vivariṁsu tadā dvāraṁ dvāre’dhiggahitā surā.",
  "anya-e1207n:635_0": "183.",
  "anya-e1207n:636_0": " Taṁ siddhatthama’siddhatthaṁ karissāmī’ti cintiya;",
  "anya-e1207n:637_0": "Āgantvā tassi’daṁ bhāsi antalikkhe ṭṭhitantiko.",
  "anya-e1207n:638_0": "184.",
  "anya-e1207n:639_0": " ‘‘Mā nikkhami mahāvīra ito te sattame dine;",
  "anya-e1207n:640_0": "Dibbaṁ tu cakkaratanaṁ addhā pātubhavissati.’’",
  "anya-e1207n:641_0": "185.",
  "anya-e1207n:642_0": " Iccevaṁ vuccamāno so antakena mahāyaso;",
  "anya-e1207n:643_0": "‘‘Ko’si tvami’ti’’taṁ bhāsi māro ca’ttānamā’disi.",
  "anya-e1207n:644_0": "186.",
  "anya-e1207n:645_0": " ‘‘Mārajānāma’haṁ mayhaṁ dibbacakkassa sambhavaṁ;",
  "anya-e1207n:646_0": "Gaccha tvami’dha mā tiṭṭha na’mhi rajjenamatthiko.",
  "anya-e1207n:647_0": "187.",
  "anya-e1207n:648_0": " Sabbaṁ dasasahassimpi lokadhātuma’haṁ pana;",
  "anya-e1207n:649_0": "Unnādetvā bhavissāmi buddho lokekanāyako.’’",
  "anya-e1207n:650_0": "188.",
  "anya-e1207n:651_0": " Evaṁ vutte mahāsatte attano giramu’ttariṁ;",
  "anya-e1207n:652_0": "Gāhāpetuma’sakkonto tatthe’va’ntaradhāyi’so.",
  "anya-e1207n:653_0": "189.",
  "anya-e1207n:654_0": " Pāpimassa idaṁ vatvā cakkavattisirimpi ca;",
  "anya-e1207n:655_0": "Pahāya khepiṇḍaṁ’va paccusasamaye vasiṁ.",
  "anya-e1207n:656_0": "190.",
  "anya-e1207n:657_0": " Gacchantama’bhipūjetuṁ samāgantvāna tāvade;",
  "anya-e1207n:658_0": "Ratanukkāsahassāni dhārayantā marū tahiṁ.",
  "anya-e1207n:659_0": "191.",
  "anya-e1207n:660_0": " Pacchato purato tassa ubhopassesu gacchare;",
  "anya-e1207n:661_0": "Tathe’va abhipūjentā supaṇṇā ca mahoragā.",
  "anya-e1207n:662_0": "192.",
  "anya-e1207n:663_0": " Suvipulasurasenā cārulīlābhirāmā,",
  "anya-e1207n:664_0": "Kusumasaliladhārā vassayantā nabhamhā;",
  "anya-e1207n:665_0": "Ihahi dasasahassī cakkavāḷā gatā tā,",
  "anya-e1207n:666_0": "Sukhumatanutametodaggudaggā caranti.",
  "anya-e1207n:667_0": "193.",
  "anya-e1207n:668_0": " Yasmiṁ sugandhavarapupphasudhūpa cuṇṇa,",
  "anya-e1207n:669_0": "Hemaddhajappabhutibhāsuracārumagge;",
  "anya-e1207n:670_0": "Gacchaṁ mahājavavaraṅga turaṁga rājā,",
  "anya-e1207n:671_0": "Gantuṁ na sakkhi javato kusumādilaggo.",
  "anya-e1207n:672_0": "194.",
  "anya-e1207n:673_0": " Itthaṁ tamhi pathe ramme vattamāne mahāmahe;",
  "anya-e1207n:674_0": "Gacchanto rattisesena tiṁsayojanamañjase.",
  "anya-e1207n:675_0": "195.",
  "anya-e1207n:676_0": " Patvā’nomānadītīraṁ piṭṭhito turagassa so;",
  "anya-e1207n:677_0": "Otaritvāna vimale sītale sikatātale.",
  "anya-e1207n:678_0": "196.",
  "anya-e1207n:679_0": " Vissamitvā idaṁ vatvā ‘‘gacchāhī’ti sakaṁ puraṁ;",
  "anya-e1207n:680_0": "Ābharaṇāni ādiya channe’maṁ guragampi ca.’’",
  "anya-e1207n:681_0": "197.",
  "anya-e1207n:682_0": " Ṭhito tasmiṁ mahāvīro accanta nisitā’sinā;",
  "anya-e1207n:683_0": "Sugandhavāsitaṁ moḷiṁ chetvā’nukkhipi ambare.",
  "anya-e1207n:684_0": "198.",
  "anya-e1207n:685_0": " Cāruhemasumuggena kesadhātuṁ nabhuggataṁ;",
  "anya-e1207n:686_0": "Pūjanatthaṁ sahassakkho sirasā sampaṭicchiya.",
  "anya-e1207n:687_0": "199.",
  "anya-e1207n:688_0": " Vilocanānandakarindanīlamayehi cūḷāmaṇi cetiyaṁ so;",
  "anya-e1207n:689_0": "Patiṭṭhapesā’malatāvatiṁse ubbedhato yojanamattamaggā.",
  "anya-e1207n:690_0": "200.",
  "anya-e1207n:691_0": " Uttamaṭṭhaparikkhāraṁ dhāretvā brahmunābhataṁ;",
  "anya-e1207n:692_0": "Ambare’ca pavijjhittha varaṁ dussayugampi ca.",
  "anya-e1207n:693_0": "201.",
  "anya-e1207n:694_0": " Tamā’dāya mahābrahmā brahmaloke manoramaṁ;",
  "anya-e1207n:695_0": "Dvādasayojanubbedhaṁ dussathūpaṁ akārayi.",
  "anya-e1207n:696_0": "202.",
  "anya-e1207n:697_0": " Nāmenā’nupiyaṁ nāma gantvā ambavanaṁ tahiṁ;",
  "anya-e1207n:698_0": "Sattāhaṁ vītināmetvā pabbajjāsukhato tato.",
  "anya-e1207n:699_0": "203.",
  "anya-e1207n:700_0": " Gantvāne’kadinene’va tiṁsayojanamañjasaṁ;",
  "anya-e1207n:701_0": "Patvā rājagahaṁ dhīro piṇḍāya cari subbato.",
  "anya-e1207n:702_0": "204.",
  "anya-e1207n:703_0": " Indanīlasilāyā’pi katā pākāragopurā;",
  "anya-e1207n:704_0": "Hemacalā’va dissanti tassā’bhāgi tahiṁ tadā.",
  "anya-e1207n:705_0": "205.",
  "anya-e1207n:706_0": " Ko’yaṁ sakko nukho brahmā māro nāgo’tiādinā;",
  "anya-e1207n:707_0": "Bhiyyo kotuhaḷappatto padisvā taṁ mahājano.",
  "anya-e1207n:708_0": "206.",
  "anya-e1207n:709_0": " Pavisitvā garahetūna bhattaṁ yāpanamattakaṁ;",
  "anya-e1207n:710_0": "Yugamattaṁ’va pekkhanto gacchanto rājavīthiyaṁ.",
  "anya-e1207n:711_0": "207.",
  "anya-e1207n:712_0": " Mathitaṁ merumanthena samudda’va mahājanaṁ;",
  "anya-e1207n:713_0": "Tamhā so ākulī katvā gantvā paṇḍavapabbataṁ.",
  "anya-e1207n:714_0": "208.",
  "anya-e1207n:715_0": " Tato tasse’va chāyāya bhūmibhāge manorame;",
  "anya-e1207n:716_0": "Nisinno missakaṁ bhattaṁ paribhuñjitumā’rabhi.",
  "anya-e1207n:717_0": "209.",
  "anya-e1207n:718_0": " Paccavekkhaṇamattena antasappaṁ nivārisa;",
  "anya-e1207n:719_0": "Dehavammikato dhīro nikkhamantaṁ mahabbalo.",
  "anya-e1207n:720_0": "210.",
  "anya-e1207n:721_0": " Bhutvāna bimbisārena narindena narāsabho;",
  "anya-e1207n:722_0": "Nimantino’pi rajjena upagantvāna’nekadhā.",
  "anya-e1207n:723_0": "211.",
  "anya-e1207n:724_0": " Paṭikkhipiya taṁ rajjaṁ atha tenā’bhiyācito;",
  "anya-e1207n:725_0": "Dhammaṁ desehi mayhanti buddho hutvā anuttaro.",
  "anya-e1207n:726_0": "212.",
  "anya-e1207n:727_0": " Datvā paṭiññaṁ manujādhipassa dhīro’pagantvāna padhānabhūmiṁ;",
  "anya-e1207n:728_0": "Anaññasādhāraṇadukkarāni katvā tato kiñci apassamāno.",
  "anya-e1207n:729_0": "213.",
  "anya-e1207n:730_0": " Oḷārikannapānāni bhuñjitvā dehasampadaṁ;",
  "anya-e1207n:731_0": "Patvā’japālanigrodhamūlaṁ patto suro viya.",
  "anya-e1207n:732_0": "214.",
  "anya-e1207n:733_0": " Puratthā’bhimukho hutvā nisinno’si jutindharo;",
  "anya-e1207n:734_0": "Dehavaṇṇehi nigrodho hemavaṇṇo’si tassa so.",
  "anya-e1207n:735_0": "215.",
  "anya-e1207n:736_0": " Samiddhapatthanā ekā sujātā nāma sundarī;",
  "anya-e1207n:737_0": "Hemapātiṁ sapāyāsaṁ sīsenā’dāya onatā.",
  "anya-e1207n:738_0": "216.",
  "anya-e1207n:739_0": " Tasmiṁ adhiggahītassa rukkhadevassa tāvade;",
  "anya-e1207n:740_0": "Baliṁ dammī’ti gantvāna disvā tā dīpaduttamaṁ.",
  "anya-e1207n:741_0": "217.",
  "anya-e1207n:742_0": " Dovo’ti saññāya udaggacittā pāyāsapātiṁ pavarassa datvā;",
  "anya-e1207n:743_0": "‘‘Āsiṁsanā ijjhiyathā hi mayhaṁ tuyhampi sā sāmi samijjhitū’ti.’’",
  "anya-e1207n:744_0": "218.",
  "anya-e1207n:745_0": " Icce’vaṁ vacanaṁ vatvā gatā tamhā varaṅganā;",
  "anya-e1207n:746_0": "Atha pāyāsapātiṁ taṁ gahetvā munipuṅgavo.",
  "anya-e1207n:747_0": "219.",
  "anya-e1207n:748_0": " Gantvā nerañjarātīraṁ bhūtvā taṁ varabhojanaṁ;",
  "anya-e1207n:749_0": "Paṭisotaṁ pavissajji tassā pātiṁ manoramaṁ.",
  "anya-e1207n:750_0": "220.",
  "anya-e1207n:751_0": " Jantālipālimananettavilumpamānaṁ,",
  "anya-e1207n:752_0": "Samphullasālavanarājivirājamānaṁ;",
  "anya-e1207n:753_0": "Devindanandanavanaṁ’va’bhinandanīya,",
  "anya-e1207n:754_0": "Mu’yyānamu’ttamataraṁ pavaro’pagantvā.",
  "anya-e1207n:755_0": "221.",
  "anya-e1207n:756_0": " Katvā divāvihāraṁ so sāyaṇhasamaye tahiṁ;",
  "anya-e1207n:757_0": "Gacchaṁ kesaralīlāya bodhipādapasantikaṁ.",
  "anya-e1207n:758_0": "222.",
  "anya-e1207n:759_0": " Brahmasurāsuramahoragapakkhirāja,",
  "anya-e1207n:760_0": "Saṁsajjitoruvaṭume dipadānamindo;",
  "anya-e1207n:761_0": "Pāyāsi sotthiyadvijo tiṇahārako taṁ,",
  "anya-e1207n:762_0": "Disvāna tassa adadā tiṇamuṭṭhiyo so.",
  "anya-e1207n:763_0": "223.",
  "anya-e1207n:764_0": " Indivarāravindādikusumāna’mbarā tahiṁ;",
  "anya-e1207n:765_0": "Patantī vuṭṭhidhārā’va gacchante dīpaduttame.",
  "anya-e1207n:766_0": "224.",
  "anya-e1207n:767_0": " Cārucandanacuṇṇādi’dhupagandhehi nekadhā;",
  "anya-e1207n:768_0": "Anokāso’si ākāso gacchante dīpaduttame.",
  "anya-e1207n:769_0": "225.",
  "anya-e1207n:770_0": " Ratanujjalachattehi cāruhemaddhajehi ca;",
  "anya-e1207n:771_0": "Anokāso’si ākāso gacchante dipaduttame.",
  "anya-e1207n:772_0": "226.",
  "anya-e1207n:773_0": " Velukkhepasahassehi kīḷantehi marūhi’pi;",
  "anya-e1207n:774_0": "Anokāso’si ākāso gacchante dipaduttame.",
  "anya-e1207n:775_0": "227.",
  "anya-e1207n:776_0": " Suradundubhivajjāni karontehi marūhipi;",
  "anya-e1207n:777_0": "Anokāso’si ākāso gacchante dipaduttame.",
  "anya-e1207n:778_0": "228.",
  "anya-e1207n:779_0": " Suraṅganāhi saṅgitiṁ gāyantihi’pi’nekadhā;",
  "anya-e1207n:780_0": "Anokāso’si ākāso gacchante dipaduttame.",
  "anya-e1207n:781_0": "229.",
  "anya-e1207n:782_0": " Manoramā kiṇṇarakiṇṇaraṅganā,",
  "anya-e1207n:783_0": "Manoramaṅgā uragoragaṅkanā;",
  "anya-e1207n:784_0": "Manoramā tamhi ca naccagītiyo,",
  "anya-e1207n:785_0": "Manoramā’nekavidhā pavattayuṁ.",
  "anya-e1207n:786_0": "230.",
  "anya-e1207n:787_0": " Tadā mahoghe’va mahāmagehi,",
  "anya-e1207n:788_0": "Pavattamāne iti so mahāyaso;",
  "anya-e1207n:789_0": "Tiṇe gahetvā tibhavekanāyako,",
  "anya-e1207n:790_0": "Upāgato bodhidumindasantikaṁ.",
  "anya-e1207n:791_0": "231.",
  "anya-e1207n:792_0": " Viddumāsitaselaggarajatācalasannibhaṁ;",
  "anya-e1207n:793_0": "Katvā padakkhiṇaṁ bodhipādapaṁ dipaduttamo.",
  "anya-e1207n:794_0": "232.",
  "anya-e1207n:795_0": " Puratthimadisābhāge acale raṇadhaṁsake;",
  "anya-e1207n:796_0": "Mahītale ṭhito dhīro cālesi tiṇamuṭṭhiyo.",
  "anya-e1207n:797_0": "233.",
  "anya-e1207n:798_0": " Viddasahatthamatto so pallaṅko āsi tāvade;",
  "anya-e1207n:799_0": "Atha naṁ abbhutaṁ disvā mahāpañño vicintayi.",
  "anya-e1207n:800_0": "234.",
  "anya-e1207n:801_0": " ‘‘Maṁsalohitamaṭṭhi ca nahārū ca taco ca me;",
  "anya-e1207n:802_0": "Kāmaṁ sussatu nevā’haṁ jahāmi vīriyaṁ’’iti.",
  "anya-e1207n:803_0": "235.",
  "anya-e1207n:804_0": " Ābhujitvā mahāvīro pallaṅkama’parājitaṁ;",
  "anya-e1207n:805_0": "Pācinābhimukho tasmiṁ nisīdi dīpaduttamo.",
  "anya-e1207n:806_0": "236.",
  "anya-e1207n:807_0": " Devadevassa devindo saṅkhamā’dāya tāvade;",
  "anya-e1207n:808_0": "Vīsuttarasatubbedhaṁ dhamayanto tahiṁ ṭhito.",
  "anya-e1207n:809_0": "237.",
  "anya-e1207n:810_0": " Dutiyaṁ puṇṇacandaṁ’va setacchattaṁ tiyojanaṁ;",
  "anya-e1207n:811_0": "Dhārayanto ṭhito sammā mahābrahmā sahampati.",
  "anya-e1207n:812_0": "238.",
  "anya-e1207n:813_0": " Cārucāmaramā’dāya suyāmo’pi surādhipo;",
  "anya-e1207n:814_0": "Vījayanto ṭhito tattha mandaṁ mandaṁ tigāvutaṁ.",
  "anya-e1207n:815_0": "239.",
  "anya-e1207n:816_0": " Beluvaṁ vīṇamā’dāya suropañcasikhavhayo;",
  "anya-e1207n:817_0": "Nānāvidhalayopetaṁ vādayanto tathā ṭhito.",
  "anya-e1207n:818_0": "240.",
  "anya-e1207n:819_0": " Thutigītāni gāyanto nāṭakīhi purakkhato;",
  "anya-e1207n:820_0": "Tathe’va’ṭṭhāsi so nāgarājā kālavhayo’pi ca.",
  "anya-e1207n:821_0": "241.",
  "anya-e1207n:822_0": " Gahetvā hemamañjusā surapupphehi pūritā;",
  "anya-e1207n:823_0": "Pūjayantā’va aṭṭhaṁsu battiṁsā’pi kumārikā.",
  "anya-e1207n:824_0": "242.",
  "anya-e1207n:825_0": " Sendadevasaṅghehi tehi itthaṁ mahāmahe;",
  "anya-e1207n:826_0": "Vattamāne tadā māro pāpimā iti cintayi.",
  "anya-e1207n:827_0": "243.",
  "anya-e1207n:828_0": " ‘‘Atikkamitukāmo’yaṁ kumāro visayaṁ mama;",
  "anya-e1207n:829_0": "Siddhattho atha siddhatthaṁ karissāmī’’ti tāvade.",
  "anya-e1207n:830_0": "244.",
  "anya-e1207n:831_0": " Māpetva bhiṁsanatarorusahassabāhuṁ,",
  "anya-e1207n:832_0": "Saṅgayha tehi jalitā vividhāyudhāni;",
  "anya-e1207n:833_0": "Āruyha cāru diradaṁ girimekhalākkhyaṁ,",
  "anya-e1207n:834_0": "Caṇḍaṁ diyaḍḍhasatayojanamāyataṁ taṁ.",
  "anya-e1207n:835_0": "245.",
  "anya-e1207n:836_0": " Nānānanāya’nalavaṇṇasiroruhāya,",
  "anya-e1207n:837_0": "Rattoruvaṭṭabahiniggatalocanāya;",
  "anya-e1207n:838_0": "Daṭṭhoṭṭhabhiṁsanamukhāyu’ragabbhujāya,",
  "anya-e1207n:839_0": "Senāya so parivuto vividhāyudhāya.",
  "anya-e1207n:840_0": "246.",
  "anya-e1207n:841_0": " Tattho’pagamma atibhīmaramaṁ ravanto,",
  "anya-e1207n:842_0": "Siddhatthame’tha iti gaṇhatha bandhathe’maṁ;",
  "anya-e1207n:843_0": "Āṇāpayaṁ suragaṇaṁ sahadassanena,",
  "anya-e1207n:844_0": "Caṇḍānīluggatapicuṁ’va palāpayittha.",
  "anya-e1207n:845_0": "247.",
  "anya-e1207n:846_0": " Gambhīramegharavasantibhavaṇḍanādaṁ,",
  "anya-e1207n:847_0": "Vātaṁca māpiya tato subhagassa tassa;",
  "anya-e1207n:848_0": "Kaṇṇampi vīvaravarassa manoramassa,",
  "anya-e1207n:849_0": "No āsiyeva calituṁ pabhu antakotha.",
  "anya-e1207n:850_0": "248.",
  "anya-e1207n:851_0": " Saṁvaṭṭavuṭṭhijavasannibhabhīmaghora,",
  "anya-e1207n:852_0": "Vassaṁ pavassiya tato’dakabindukampi;",
  "anya-e1207n:853_0": "Nāsakkhi netuma’tulassa samīpakampi,",
  "anya-e1207n:854_0": "Disvā tama’bbhutama’tho’pi sudummukho so.",
  "anya-e1207n:855_0": "249.",
  "anya-e1207n:856_0": " Accantabhīmanaḷaaccisamujjaloru,",
  "anya-e1207n:857_0": "Pāsānabhasmakalalāyudhavassadhārā;",
  "anya-e1207n:858_0": "Aṅgārapajjalitavālukavassadhārā,",
  "anya-e1207n:859_0": "Vassāpayittha sakalāni imāni tāni.",
  "anya-e1207n:860_0": "250.",
  "anya-e1207n:861_0": " Mārānubhāvabalato nabhato’pagantvā,",
  "anya-e1207n:862_0": "Patvāna puññasikharuggatasantikaṁ tu;",
  "anya-e1207n:863_0": "Mālāguḷappabhūtibhāvagatāni’thāpi,",
  "anya-e1207n:864_0": "Lokantare’va timiraṁ timiraṁ sughoraṁ.",
  "anya-e1207n:865_0": "251.",
  "anya-e1207n:866_0": " Māpetva mohatimirampi hatassa tassa,",
  "anya-e1207n:867_0": "Dehappabhāgi sataraṁsisatoditaṁ’va;",
  "anya-e1207n:868_0": "Jātaṁ manoramataraṁ atidassanīya,",
  "anya-e1207n:869_0": "Mā’lokapuñjama’valokiya pāpadhammo.",
  "anya-e1207n:870_0": "252.",
  "anya-e1207n:871_0": " Kopoparattavadano bhukuṭippavārā,",
  "anya-e1207n:872_0": "Accantabhiṁsanavirūpakavesadhārī;",
  "anya-e1207n:873_0": "Accantatiṇhataradhāramasaṅgame’va,",
  "anya-e1207n:874_0": "Cakkāyudhaṁ carataraṁ api merurājaṁ.",
  "anya-e1207n:875_0": "253.",
  "anya-e1207n:876_0": " Saṅkhaṇḍayantami’va thūlakalīrakaṇḍaṁ,",
  "anya-e1207n:877_0": "Vissajji tena’pi na kiñci guṇākarassa;",
  "anya-e1207n:878_0": "Kātuṁ pahuttamu’pagañchi tato tame’taṁ,",
  "anya-e1207n:879_0": "Gantvā nabhā kusumachattatamā’ga sīsaṁ.",
  "anya-e1207n:880_0": "254.",
  "anya-e1207n:881_0": " Vissajjitā’pi senāya selakūṭānalākulā;",
  "anya-e1207n:882_0": "Pagantvā nabhasā mālāgulattaṁ samupāgatā.",
  "anya-e1207n:883_0": "255.",
  "anya-e1207n:884_0": " Tampi disvā sasoko so gantvā dhīrassa santikaṁ;",
  "anya-e1207n:885_0": "Pāpuṇāti mamevā’yaṁ pallaṅko aparājito.",
  "anya-e1207n:886_0": "256.",
  "anya-e1207n:887_0": " Ito uṭṭhaha pallaṅkā iti’bhāsittha dhīmato;",
  "anya-e1207n:888_0": "Katakalyāṇakammassa pallaṅkatthāya māra te.",
  "anya-e1207n:889_0": "257.",
  "anya-e1207n:890_0": " Ko sakkhī’ti pavutto so ime sabbe’ti sakkhino;",
  "anya-e1207n:891_0": "Senāyā’bhimukhaṁ hatthaṁ pasāretvāna pāpimā.",
  "anya-e1207n:892_0": "258.",
  "anya-e1207n:893_0": " Ghoranādena’haṁ sakkhi ahaṁ sakkhī’ti tāya’pi;",
  "anya-e1207n:894_0": "Sakkhibhāvaṁ vadāpetvā tasse’vaṁ samudīrayi.",
  "anya-e1207n:895_0": "259.",
  "anya-e1207n:896_0": " Ko te siddhattha sakkhī’ti atha tenā’tulena’pi;",
  "anya-e1207n:897_0": "Mame’ttha sakkhino māra nasanti’ti sacetanā.",
  "anya-e1207n:898_0": "260.",
  "anya-e1207n:899_0": " Rattameghopanikkhantahemavijjuvabhāsuraṁ;",
  "anya-e1207n:900_0": "Nīharitvā surattambhā cīvarā dakkhiṇaṁ karaṁ.",
  "anya-e1207n:901_0": "261.",
  "anya-e1207n:902_0": " Bhūmiyā’bhimukhaṁ katvā kasmā pāramibhūmiyaṁ;",
  "anya-e1207n:903_0": "Unnādetvā ni’dāne’vaṁ nissaddāsī’ti bhūmiyā.",
  "anya-e1207n:904_0": "262.",
  "anya-e1207n:905_0": " Muñcāpite rave nekasate megharave yathā;",
  "anya-e1207n:906_0": "Buddhanāgabalā nāgaṁ jānūhi supapatiṭṭhitaṁ.",
  "anya-e1207n:907_0": "263.",
  "anya-e1207n:908_0": " Disvāni’dāni gaṇhāti’dāni gaṇhāti cintiya;",
  "anya-e1207n:909_0": "Sambhinnadāṭhasappo’va hatadappo sudummukho.",
  "anya-e1207n:910_0": "264.",
  "anya-e1207n:911_0": " Pahāyā’yudhavatthāni’laṅkārāni anekadhā;",
  "anya-e1207n:912_0": "Cakkavāḷāvalā yāva sasenāya palāyi so.",
  "anya-e1207n:913_0": "265.",
  "anya-e1207n:914_0": " Taṁ mārasenaṁ sabhayaṁ sasokaṁ palāyamānaṁ iti devasaṅghā;",
  "anya-e1207n:915_0": "Disvāna mārassa parājayo’yaṁ jayo’ti siddhattha kumārakassa.",
  "anya-e1207n:916_0": "266.",
  "anya-e1207n:917_0": " Sammodamānaṁ abhipūjayantā dhīraṁ sugandhappabhūtihi tasmiṁ;",
  "anya-e1207n:918_0": "Punā’gatā nekathutīhi sammā ugghosamānā chanavesadhāri.",
  "anya-e1207n:919_0": "267.",
  "anya-e1207n:920_0": " Evaṁ mārabalaṁ dhīro viddhaṁsetvā mahabbalo;",
  "anya-e1207n:921_0": "Ādicce dharamāne’va nisinno acalāsane.",
  "anya-e1207n:922_0": "268.",
  "anya-e1207n:923_0": " Yāmasmiṁ paṭhame pubbenivāsaṁ ñāṇa’muttamo;",
  "anya-e1207n:924_0": "Visodhetvāna yāmasmiṁ majjhime dibbalocanaṁ.",
  "anya-e1207n:925_0": "269.",
  "anya-e1207n:926_0": " So paṭiccasamuppāde atha pacchimayāmake;",
  "anya-e1207n:927_0": "Otāretvāna ñāṇaṁsaṁ sammasanno anekadhā.",
  "anya-e1207n:928_0": "270.",
  "anya-e1207n:929_0": " Lokadhātusataṁ sammā unnādetvā’ruṇodaye;",
  "anya-e1207n:930_0": "Buddho hutvāna sambuddhosambuddhajalocano.",
  "anya-e1207n:931_0": "271.",
  "anya-e1207n:932_0": " ‘‘Anekajātisaṁsāraṁ sandhāvissa’’ntiādinā;",
  "anya-e1207n:933_0": "Udāne’daṁ udānesi pītivegena sādiso.",
  "anya-e1207n:934_0": "272.",
  "anya-e1207n:935_0": " Sallakkhetvāguṇe tassa pallaṅkassa anekadhā;",
  "anya-e1207n:936_0": "Nā tāva’uṭṭhahissāmi ito pallaṅkato iti.",
  "anya-e1207n:937_0": "273.",
  "anya-e1207n:938_0": " Samāpattī samāpajjī anekasatakoṭiyo;",
  "anya-e1207n:939_0": "Satthā tatthe’va sattāhaṁ nisinno acalāsane.",
  "anya-e1207n:940_0": "274.",
  "anya-e1207n:941_0": " Ajjā’pi nūna dhīrassa siddhatthassa yasassino;",
  "anya-e1207n:942_0": "Atthi kattabbakiccañhi tasmā āsanamālayaṁ.",
  "anya-e1207n:943_0": "275.",
  "anya-e1207n:944_0": " Najahāsī’ti ekaccadevatānā’si saṁsayaṁ;",
  "anya-e1207n:945_0": "Ñatvā tāsaṁ vitakkaṁ taṁ sametuṁ santamānaso.",
  "anya-e1207n:946_0": "276.",
  "anya-e1207n:947_0": " Uṭṭhāya hemahaṁso’va hemavaṇṇo pabhaṅkaro;",
  "anya-e1207n:948_0": "Abbhuggantvā nabhaṁ nātho akāsi pāṭihāriyaṁ.",
  "anya-e1207n:949_0": "277.",
  "anya-e1207n:950_0": " Vitakkame’vaṁ iminā marūnaṁ sammu’pasammā’nimisesi bodhiṁ;",
  "anya-e1207n:951_0": "Sampūjayanto nayanambujehi sattāhama’ṭṭhāsi jayāsanañca.",
  "anya-e1207n:952_0": "278.",
  "anya-e1207n:953_0": " Subhāsurasmiṁ ratanehi tasmiṁ savaṅkamanto varacaṅkamasmiṁ;",
  "anya-e1207n:954_0": "Manoramasmiṁ ratanālayehi’pi visuddhadhammaṁ vicinaṁ visuddho.",
  "anya-e1207n:955_0": "279.",
  "anya-e1207n:956_0": " Mūlejapālatarurājavarassa tassa,",
  "anya-e1207n:957_0": "Māraṅganānama’malānanapaṅkajāni;",
  "anya-e1207n:958_0": "Sammā milāpiya tato mucalindamūle,",
  "anya-e1207n:959_0": "Bhogindacittakumudāni pabodhayanto.",
  "anya-e1207n:960_0": "280.",
  "anya-e1207n:961_0": " Mūle’pi rājayatanassa tassa tasmiṁ samāpattisukhampi vindaṁ;",
  "anya-e1207n:962_0": "Saṁvītināmesi manuññavaṇṇo ekūnapaññāsadināni dhīmā.",
  "anya-e1207n:963_0": "281.",
  "anya-e1207n:964_0": " Anotattodakaṁ dantakaṭṭhanāgalatāmayaṁ;",
  "anya-e1207n:965_0": "Harīṭakāgadaṁ bhutvā devindenābhatuttamaṁ.",
  "anya-e1207n:966_0": "282.",
  "anya-e1207n:967_0": " Vānijehi samānītaṁ samatthamadhupiṇḍikaṁ;",
  "anya-e1207n:968_0": "Mahārājūpanītamhi pattamhi patigaṇhiya.",
  "anya-e1207n:969_0": "283.",
  "anya-e1207n:970_0": " Bhojanassāvasānamhi japālatarumūlakaṁ;",
  "anya-e1207n:971_0": "Gantvādhigatadhammassa gambhīrattamanussari.",
  "anya-e1207n:972_0": "284.",
  "anya-e1207n:973_0": " Mahīsandhārako vārikkhandhasannibhako ayaṁ;",
  "anya-e1207n:974_0": "Gambhīrodhigato dhammo mayā santo’tiādinā.",
  "anya-e1207n:975_0": "285.",
  "anya-e1207n:976_0": " Dhammagambhīrataṁ dhammarājassa sarato sato;",
  "anya-e1207n:977_0": "Āsevaṁ takkaṇaṁ dhammaṁ imaṁ me paṭivijjhituṁ.",
  "anya-e1207n:978_0": "286.",
  "anya-e1207n:979_0": " Vāyamanto sampattayācakānaṁ manoramaṁ;",
  "anya-e1207n:980_0": "Kantetvā uttamaṅgañca moḷibhūsanabhūsitaṁ.",
  "anya-e1207n:981_0": "287.",
  "anya-e1207n:982_0": " Suvañjitāni akkhini uppāṭetvāna lohitaṁ;",
  "anya-e1207n:983_0": "Gaḷato nīhiritvāna bhariyaṁ lāvaṇṇabhāsuraṁ.",
  "anya-e1207n:984_0": "288.",
  "anya-e1207n:985_0": " Atrajañca dadantena kulavaṁsappadīpakaṁ;",
  "anya-e1207n:986_0": "Dānaṁ nāma na dinnañca natthi sīlaṁ arakkhitaṁ.",
  "anya-e1207n:987_0": "289.",
  "anya-e1207n:988_0": " Tathāhi saṅkhapālādiattabhāvesu jīvitaṁ;",
  "anya-e1207n:989_0": "Mayā pariccajantena sīlabhedabhayena ca.",
  "anya-e1207n:990_0": "290.",
  "anya-e1207n:991_0": " Khantivādādike nekaattabhāve apūritā;",
  "anya-e1207n:992_0": "Chejjādiṁ pāpunattena pāramī natthi kāci me.",
  "anya-e1207n:993_0": "291.",
  "anya-e1207n:994_0": " Tassa me vidhamantassa mārasenaṁ vasundharā;",
  "anya-e1207n:995_0": "Na kampittha ayaṁ pubbenivāsaṁ sarato’pi ca.",
  "anya-e1207n:996_0": "292.",
  "anya-e1207n:997_0": " Visodhentassa me yāme majjhime dibbalocanaṁ;",
  "anya-e1207n:998_0": "Na kampittha pakampittha pacchime pana yāmake.",
  "anya-e1207n:999_0": "293.",
  "anya-e1207n:1000_0": " Paccayākārañāṇaṁ me tāvade paṭivijjhato;",
  "anya-e1207n:1001_0": "Sādhukāraṁ dadantī’ca muñcamānā mahāravaṁ.",
  "anya-e1207n:1002_0": "294.",
  "anya-e1207n:1003_0": " Sampuṇṇalāpū viya kañjikāhi,",
  "anya-e1207n:1004_0": "Takkehi puṇṇaṁ viya vāṭikā’va;",
  "anya-e1207n:1005_0": "Sammakkhito’va’ñjanakehi hattho,",
  "anya-e1207n:1006_0": "Vasāhi sampīta pilotikā’va.",
  "anya-e1207n:1007_0": "295.",
  "anya-e1207n:1008_0": " Kilesapuñjabbharito kiliṭṭho,",
  "anya-e1207n:1009_0": "Rāgena ratto api desaduṭṭho;",
  "anya-e1207n:1010_0": "Mohena mūḷho’ti mahabbalena,",
  "anya-e1207n:1011_0": "Loko avijjānikarākaro’yaṁ.",
  "anya-e1207n:1012_0": "296.",
  "anya-e1207n:1013_0": " Kinnāma dhammaṁ paṭivijjhate’taṁ,",
  "anya-e1207n:1014_0": "Attho hi ko tassi’ti desanāya;",
  "anya-e1207n:1015_0": "Evaṁ nirussāhama’gañchi nātho,",
  "anya-e1207n:1016_0": "Pajāya dhammāmatapānadāne.",
  "anya-e1207n:1017_0": "297.",
  "anya-e1207n:1018_0": " Nicchāretvā mahānādaṁ tato brahmā sahampatī;",
  "anya-e1207n:1019_0": "Nassati vata bho loko iti loko vinassati.",
  "anya-e1207n:1020_0": "298.",
  "anya-e1207n:1021_0": " Brahmasaṅghaṁ samādāya devasaṅghañca tāvade;",
  "anya-e1207n:1022_0": "Lokadhātusate satthu samīpaṁ samupāgato.",
  "anya-e1207n:1023_0": "299.",
  "anya-e1207n:1024_0": " Gantvā mahītale jānuṁ nihacca sirasañjaliṁ;",
  "anya-e1207n:1025_0": "Paggayha ‘‘bhagavā dhammaṁ desetu’’ itiādinā.",
  "anya-e1207n:1026_0": "300.",
  "anya-e1207n:1027_0": " Yācito tena sambuddharavindavadano jino;",
  "anya-e1207n:1028_0": "Lokadhātusataṁ buddhacakkhunā’lokayaṁ tadā.",
  "anya-e1207n:1029_0": "301.",
  "anya-e1207n:1030_0": " Tasmiṁ apparajakkhādimaccā disvā’ti ettakā;",
  "anya-e1207n:1031_0": "Vibhajitvā’tha te satte bhabbābhabbavasena so.",
  "anya-e1207n:1032_0": "302.",
  "anya-e1207n:1033_0": " Abhabbe parivajjetvā bhabbe’vā’dāya buddhiyā;",
  "anya-e1207n:1034_0": "Upanetu jano’dāni saddhābhājanama’ttano.",
  "anya-e1207n:1035_0": "303.",
  "anya-e1207n:1036_0": " Pūressāmī’ti taṁ tassa saddhammāmatadānato;",
  "anya-e1207n:1037_0": "Vissajji brahmasaṅghassa vacanāmataraṁsiyo.",
  "anya-e1207n:1038_0": "304.",
  "anya-e1207n:1039_0": " Tatojapālodayapabbatodito,",
  "anya-e1207n:1040_0": "Mahappabho buddhadivākaro nabhe;",
  "anya-e1207n:1041_0": "Maṇippabhāsannibhabhāsurappabho,",
  "anya-e1207n:1042_0": "Pamocayaṁ bhāsurabuddharaṁsiyo.",
  "anya-e1207n:1043_0": "305.",
  "anya-e1207n:1044_0": " Pamodayanto upakādayo tadā,",
  "anya-e1207n:1045_0": "Kamena aṭṭhārasayojanañjasaṁ;",
  "anya-e1207n:1046_0": "Atikkamitvāna suphullapādape,",
  "anya-e1207n:1047_0": "Vijambhamānāligaṇābhikūjitaṁ.",
  "anya-e1207n:1048_0": "306.",
  "anya-e1207n:1049_0": " Nirantaraṁ nekadijupakūjitaṁ suphrallapaṅkeruha gandhavāsitaṁ gato;",
  "anya-e1207n:1050_0": "Yasassī migadāyamuttamaṁ tahiṁ tapassī atha pañcavaggiyā.",
  "anya-e1207n:1051_0": "307.",
  "anya-e1207n:1052_0": " Devātidevaṁ tibhavekanāthaṁ,",
  "anya-e1207n:1053_0": "Lokantadassiṁ sugataṁ sugattaṁ;",
  "anya-e1207n:1054_0": "Disvāna dhīraṁ munisīharājaṁ,",
  "anya-e1207n:1055_0": "Kumantaṇaṁ te iti mantayiṁsu.",
  "anya-e1207n:1056_0": "308.",
  "anya-e1207n:1057_0": " ‘‘Bhutvāna oḷārikaannapānaṁ,",
  "anya-e1207n:1058_0": "Suvaṇṇavaṇṇo paripuṇṇakāyo;",
  "anya-e1207n:1059_0": "Etā’vuso’yaṁ samaṇo imassa,",
  "anya-e1207n:1060_0": "Karoma nā’mhe abhivādanādiṁ.",
  "anya-e1207n:1061_0": "309.",
  "anya-e1207n:1062_0": " Ayaṁ visālanvayato sasūto,",
  "anya-e1207n:1063_0": "Sambhāvanīyo bhuvi ketubhūto;",
  "anya-e1207n:1064_0": "Paṭiggahetuṁ’rahatā’sanaṁ tu,",
  "anya-e1207n:1065_0": "Tasmā’sanaṁ’yevi’ti paññapema.’’",
  "anya-e1207n:1066_0": "310.",
  "anya-e1207n:1067_0": " Ñatvā’tha bhagavā tesaṁ vitakkaṁ tikkhabuddhiyā;",
  "anya-e1207n:1068_0": "Mettānilakadambehi mānaketuṁ padhaṁsayī.",
  "anya-e1207n:1069_0": "311.",
  "anya-e1207n:1070_0": " Samatthā nahi saṇṭhātuṁ sakāya katikāya te;",
  "anya-e1207n:1071_0": "Akaṁsu lokanāthassa vandanādīni dhīmato.",
  "anya-e1207n:1072_0": "312.",
  "anya-e1207n:1073_0": " Buddhabhāvaṁ ajānantā munayo munirājino;",
  "anya-e1207n:1074_0": "Āvuso vādato tassa kevalaṁ samudīrayuṁ.",
  "anya-e1207n:1075_0": "313.",
  "anya-e1207n:1076_0": " Atha lokavidū lokanātho tesamu‘‘dīratha;",
  "anya-e1207n:1077_0": "Āvusovādato neva satthuno’’ samudīrayi.",
  "anya-e1207n:1078_0": "314.",
  "anya-e1207n:1079_0": " ‘‘Bhikkhave arahaṁ sammā sambuddho’ti tathāgato’’;",
  "anya-e1207n:1080_0": "Buddhabhāvaṁ pakāsetvā attano tesamu’ttamo.",
  "anya-e1207n:1081_0": "315.",
  "anya-e1207n:1082_0": " Nisinno tehi paññatte dassaneyyuttamāsane;",
  "anya-e1207n:1083_0": "Brahmanādena te there sīlabhūsanabhūsite.",
  "anya-e1207n:1084_0": "316.",
  "anya-e1207n:1085_0": " Āmantetvāna brahmānaṁ nekakoṭipurakkhato;",
  "anya-e1207n:1086_0": "Dhammacakkaṁ pavattento desanāraṁsinā tadā.",
  "anya-e1207n:1087_0": "317.",
  "anya-e1207n:1088_0": " Mohandhakārarāsimpi hantvā loke manoramaṁ;",
  "anya-e1207n:1089_0": "Dhammālokaṁ padassetvā veneyyambujabuddhiyā.",
  "anya-e1207n:1090_0": "318.",
  "anya-e1207n:1091_0": " Migakānanasaṅkhāto raṇabhūmitale iti;",
  "anya-e1207n:1092_0": "Rājā mahānubhāvo’vadhammarājā visārado.",
  "anya-e1207n:1093_0": "319.",
  "anya-e1207n:1094_0": " Desanāsiṁ samādāya dhībhujena manoramaṁ;",
  "anya-e1207n:1095_0": "Veneyyajanabandhunaṁ mahānatthakaraṁ sadā.",
  "anya-e1207n:1096_0": "320.",
  "anya-e1207n:1097_0": " Kilesārī padāḷetvā saddhammajayadundubhiṁ;",
  "anya-e1207n:1098_0": "Paharitvāna saddhammajayaketuṁ sudujjayaṁ.",
  "anya-e1207n:1099_0": "321.",
  "anya-e1207n:1100_0": " Ussāpetvāna saddhammajayatthuṇuttamaṁ subhaṁ;",
  "anya-e1207n:1101_0": "Patiṭṭhāpiya lokekarājā hutvā sivaṅkaro.",
  "anya-e1207n:1102_0": "322.",
  "anya-e1207n:1103_0": " Pamocetvāna janataṁ brahāsaṁsārabandhanā;",
  "anya-e1207n:1104_0": "Nibbāṇanagaraṁ netukāmo lokahite rato.",
  "anya-e1207n:1105_0": "323.",
  "anya-e1207n:1106_0": " Suvaṇṇācalakūṭaṁ’va jaṅgamaṁ cārudassanaṁ;",
  "anya-e1207n:1107_0": "Patvo’ruvelagāmiṁ taṁ añjasaṁ’va surañjasaṁ.",
  "anya-e1207n:1108_0": "324.",
  "anya-e1207n:1109_0": " Bhaddavaggiyabhūpālakumāre tiṁsamattake;",
  "anya-e1207n:1110_0": "Maggattayāmatarasaṁ pāyenvā rasamu’ttamaṁ.",
  "anya-e1207n:1111_0": "325.",
  "anya-e1207n:1112_0": " Pabbajjamu’ttamaṁ datvā lokassa’tthāya bhikkhavo;",
  "anya-e1207n:1113_0": "Uyyojetvāna sambuddho cārikaṁ carathā’ti te.",
  "anya-e1207n:1114_0": "326.",
  "anya-e1207n:1115_0": " Gantvo’ruvelaṁ jaṭilānama’nto-",
  "anya-e1207n:1116_0": "Jaṭā ca chetvāna jaṭā bahiddhā;",
  "anya-e1207n:1117_0": "Pāpetva aggañjasamu’ttamo te,",
  "anya-e1207n:1118_0": "Purakkhato indu’va tārakābhi.",
  "anya-e1207n:1119_0": "327.",
  "anya-e1207n:1120_0": " Purakkhato tehi anāsavehi,",
  "anya-e1207n:1121_0": "Chabbaṇṇaraṁsābharanuttamehi;",
  "anya-e1207n:1122_0": "Disaṅganāyo atisobhayanto,",
  "anya-e1207n:1123_0": "Pakkhīnamakkhīni’pi pīṇayanto.",
  "anya-e1207n:1124_0": "328.",
  "anya-e1207n:1125_0": " Dinnaṁ paṭiññaṁ samanussaranto,",
  "anya-e1207n:1126_0": "Taṁ bimbisārassa mahāyasassa;",
  "anya-e1207n:1127_0": "Mocetukāmo vararājavaṁsaṁ,",
  "anya-e1207n:1128_0": "Dhajūpamānassa guṇālayassa.",
  "anya-e1207n:1129_0": "329.",
  "anya-e1207n:1130_0": " Sikhaṇḍimaṇḍalāraddhanaccaṁ laṭṭhivanavhayaṁ;",
  "anya-e1207n:1131_0": "Uyyānama’gamā nekatarusaṇḍābhimaṇḍitaṁ.",
  "anya-e1207n:1132_0": "330.",
  "anya-e1207n:1133_0": " Bimbisāranarindo so’gatabhāvaṁ mahesino;",
  "anya-e1207n:1134_0": "Suṇitvā pītipāmojjabhūsanena vibhūsito.",
  "anya-e1207n:1135_0": "331.",
  "anya-e1207n:1136_0": " Tamu’yyānu’pagantvāna mahāmaccapurakkhato;",
  "anya-e1207n:1137_0": "Satthupādāravindehi sobhayanto siroruhe.",
  "anya-e1207n:1138_0": "332.",
  "anya-e1207n:1139_0": " Nisinno bimbisāraṁ taṁ saddhammaamatambunā;",
  "anya-e1207n:1140_0": "Devindagīyamānaggavaṇṇo vaṇṇābhirājito.",
  "anya-e1207n:1141_0": "333.",
  "anya-e1207n:1142_0": " Devadānavabhogindapūjito so mahāyaso;",
  "anya-e1207n:1143_0": "Rammaṁ rājagahaṁ gantvā devindapurasannibhaṁ.",
  "anya-e1207n:1144_0": "334.",
  "anya-e1207n:1145_0": " Narindagehaṁ ānīto narindena sarāsabho;",
  "anya-e1207n:1146_0": "Bhojanassā’vasānamhi cālayanto mahāmahiṁ.",
  "anya-e1207n:1147_0": "335.",
  "anya-e1207n:1148_0": " Patigaṇhiya samphullatarurājavirājitaṁ;",
  "anya-e1207n:1149_0": "Rammaṁ veluvanārāmaṁ vilocana rasāyanaṁ.",
  "anya-e1207n:1150_0": "336.",
  "anya-e1207n:1151_0": " Sitapulinasamūhacchannabhālaṅkatasmiṁ,",
  "anya-e1207n:1152_0": "Surabhikusumagandhākiṇṇamandānilasmiṁ;",
  "anya-e1207n:1153_0": "Vividhakamalamālālaṅkatambāsayasmiṁ,",
  "anya-e1207n:1154_0": "Vipulavimalatasmiṁ valliyāmaṇḍapasmiṁ.",
  "anya-e1207n:1155_0": "337.",
  "anya-e1207n:1156_0": " Suranaramahanīyo cārupādāravindo,",
  "anya-e1207n:1157_0": "Vimalakamalanetto kundadantābhirāmo;",
  "anya-e1207n:1158_0": "Guṇaratanasamuddo nāthanātho munindo,",
  "anya-e1207n:1159_0": "Kaṇakakiraṇasobho somasommānano so.",
  "anya-e1207n:1160_0": "338.",
  "anya-e1207n:1161_0": " Vimalapavarasīlakkhandhavārañca katvā,",
  "anya-e1207n:1162_0": "Ruciravarasamādhīkuntamu‘‘ssāpayitvā;",
  "anya-e1207n:1163_0": "Tikhiṇatarasubhaggaṁ buddhañāṇorukaṇḍaṁ,",
  "anya-e1207n:1164_0": "Viharati bhamayanto kāmama’ggā vihārā.",
  "anya-e1207n:1165_0": "339.",
  "anya-e1207n:1166_0": " Tadā suddhodano rājā‘‘putto sambodhimuttamaṁ;",
  "anya-e1207n:1167_0": "Patvā pavattasaddhammacakko lokahitāya me.",
  "anya-e1207n:1168_0": "340.",
  "anya-e1207n:1169_0": " Rājagahaṁ’ca nissāya ramme veluvane’dhunā;",
  "anya-e1207n:1170_0": "Vasatī‘‘ti suṇitvāna buddhabhūtaṁ sakatrajaṁ.",
  "anya-e1207n:1171_0": "341.",
  "anya-e1207n:1172_0": " Daṭṭhukāmo navakkhattuṁ navāmacce mahesino;",
  "anya-e1207n:1173_0": "Navayodhasahassehi saddhiṁ pesesi santikaṁ.",
  "anya-e1207n:1174_0": "342.",
  "anya-e1207n:1175_0": " Gantvā te dhammarājassa sutvā’nopamadesanaṁ;",
  "anya-e1207n:1176_0": "Uttamatthaṁ labhitvāna sāsanampi napesayuṁ.",
  "anya-e1207n:1177_0": "343.",
  "anya-e1207n:1178_0": " Tesve’kampi apassanto kāludāyiṁ subhāratiṁ;",
  "anya-e1207n:1179_0": "Āmantetvā mahāmaccaṁ pabbajjābhirataṁ sadā.",
  "anya-e1207n:1180_0": "344.",
  "anya-e1207n:1181_0": " ‘‘Sugattaratanaṁ netvā mama nettarasāyanaṁ;",
  "anya-e1207n:1182_0": "Yena kenacu’pāyena karohī’’ti tama’bravī.",
  "anya-e1207n:1183_0": "345.",
  "anya-e1207n:1184_0": " Atha yodhasahassena tampi pesesi so’pi ca;",
  "anya-e1207n:1185_0": "Gantvā sapariso satthu sutvā sundaradesanaṁ.",
  "anya-e1207n:1186_0": "346.",
  "anya-e1207n:1187_0": " Arahattañjasaṁ patvā pabbajitvā narāsabhaṁ;",
  "anya-e1207n:1188_0": "Namassanto sa sambuddhaṁ paggayha sirasañjaliṁ.",
  "anya-e1207n:1189_0": "347.",
  "anya-e1207n:1190_0": " ‘‘Vasantakālajjanītātirattavaṇṇābhirāmaṅkurapallavāni;",
  "anya-e1207n:1191_0": "Sunīlavaṇṇujjalapattayuttā sākhāsahassāni manoramāni.",
  "anya-e1207n:1192_0": "348.",
  "anya-e1207n:1193_0": " Visiṭṭhagandhākulaphāliphullanānāvicittāni mahīruhāni;",
  "anya-e1207n:1194_0": "Sucittanānāmigapakkhisaṅghasaṅgīyamānuttamakānanāni.",
  "anya-e1207n:1195_0": "349.",
  "anya-e1207n:1196_0": " Sunīlasātodakapūritāni sunādikādambakadambakāni;",
  "anya-e1207n:1197_0": "Sugandhendīvarakallahārā ravindarattambujabhūsitāni.",
  "anya-e1207n:1198_0": "350.",
  "anya-e1207n:1199_0": " Tīrantare jātadumesu pupphakiñjakkharājīhi virājitāni;",
  "anya-e1207n:1200_0": "Muttātisetāmalasekatāni rammāni nekāni jalāsayāni.",
  "anya-e1207n:1201_0": "351.",
  "anya-e1207n:1202_0": " Manuññaveḷuriyakañcukānivaguṇṭhitāni’ca susaddalehi;",
  "anya-e1207n:1203_0": "Sunīlabhūtāni mahītalāni nabhāni mandānila saṅkulāni.",
  "anya-e1207n:1204_0": "352.",
  "anya-e1207n:1205_0": " Anantabhogehi janehi phītaṁ,",
  "anya-e1207n:1206_0": "Surājadhāniṁ kapiḷābhidhāniṁ;",
  "anya-e1207n:1207_0": "Gantuṁ bhadante samayo’’tiādiṁ,",
  "anya-e1207n:1208_0": "Saṁvaṇṇi vaṇṇaṁ gamanañjasassa.",
  "anya-e1207n:1209_0": "353.",
  "anya-e1207n:1210_0": " Suvaṇṇanaṁ taṁ sugato suṇitvā,",
  "anya-e1207n:1211_0": "‘‘Vaṇṇesi vaṇṇaṁ gamanassu’dāyi;",
  "anya-e1207n:1212_0": "Kinnū‘‘ti bhāsittha tato udāyi,",
  "anya-e1207n:1213_0": "Kathesi’daṁ tassa sivaṅkarassa.",
  "anya-e1207n:1214_0": "354.",
  "anya-e1207n:1215_0": " ‘‘Bhante pitā dassanami’cchate te,",
  "anya-e1207n:1216_0": "Suddhodano rājavaro yasassī;",
  "anya-e1207n:1217_0": "Tathāgato lokahitekanātho,",
  "anya-e1207n:1218_0": "Karotu saññātakasaṅgahanti.’’",
  "anya-e1207n:1219_0": "355.",
  "anya-e1207n:1220_0": " Suṇitvā madhuraṁ tassa giraṁ lokahite rato;",
  "anya-e1207n:1221_0": "‘‘Sādhu’dāyi karissāmi ñātakānanti saṅgahaṁ.’’",
  "anya-e1207n:1222_0": "356.",
  "anya-e1207n:1223_0": " Jaṅgamo hemamerū’va rattakambalalaṅkato;",
  "anya-e1207n:1224_0": "Vimalo puṇṇacando’va tārakāparivārito.",
  "anya-e1207n:1225_0": "357.",
  "anya-e1207n:1226_0": " Saddhiṁ vīsasahassehi santacittehi tādihi;",
  "anya-e1207n:1227_0": "Gacchanto sirisampanno añjase saṭṭhiyojane.",
  "anya-e1207n:1228_0": "358.",
  "anya-e1207n:1229_0": " Dine dine vasitvāna yojane yojane jino;",
  "anya-e1207n:1230_0": "Dvīhi māsehi sampatto buddho jātapuraṁ varaṁ.",
  "anya-e1207n:1231_0": "359.",
  "anya-e1207n:1232_0": " Buddhaṁ visuddhakamalānanasobhamānaṁ,",
  "anya-e1207n:1233_0": "Bālaṁsumālisatabhānusamānabhānuṁ;",
  "anya-e1207n:1234_0": "Cakkaṅkitorucaraṇaṁ caraṇādhivāsaṁ,",
  "anya-e1207n:1235_0": "Lokattayekasaraṇaṁ araṇaggakāyaṁ.",
  "anya-e1207n:1236_0": "360.",
  "anya-e1207n:1237_0": " Sampuṇṇahemaghaṭatoraṇadhūmagandha,",
  "anya-e1207n:1238_0": "Mālehi veṇupaṇavādihi dundubhīhi;",
  "anya-e1207n:1239_0": "Cittehi chattadhajacāmaravījanīhi,",
  "anya-e1207n:1240_0": "Suddhodanādivanipā abhipūjayiṁsū.",
  "anya-e1207n:1241_0": "361.",
  "anya-e1207n:1242_0": " Susajjitaṁ puraṁ patvā munindo taṁ manoramaṁ;",
  "anya-e1207n:1243_0": "Sugandhipupphakiñjakkhālaṅkatorutalākulaṁ.",
  "anya-e1207n:1244_0": "362.",
  "anya-e1207n:1245_0": " Suphullajalajākiṇṇa acchodakajalālayaṁ;",
  "anya-e1207n:1246_0": "Mayūramaṇḍalāraddha raṅgehi ca virājitaṁ.",
  "anya-e1207n:1247_0": "363.",
  "anya-e1207n:1248_0": " Cārucaṅkamapāsāda latāmaṇḍapamaṇḍitaṁ;",
  "anya-e1207n:1249_0": "Pāvekkhi pavaro rammaṁ nigrodhārāmamuttamaṁ.",
  "anya-e1207n:1250_0": "364.",
  "anya-e1207n:1251_0": " ‘‘Amhākame’sasiddhattho putto natto’ti’’ādinā;",
  "anya-e1207n:1252_0": "Cintayitvāna sañjātamānasatthaddhasākiyā.",
  "anya-e1207n:1253_0": "365.",
  "anya-e1207n:1254_0": " Dahare dahare rāja kumāre idama’bravuṁ;",
  "anya-e1207n:1255_0": "‘‘Tumhe vandatha siddhatthaṁ navandāma mayanti taṁ.’’",
  "anya-e1207n:1256_0": "366.",
  "anya-e1207n:1257_0": " Idaṁ vatvā nisīdiṁsu katvā te purato tato;",
  "anya-e1207n:1258_0": "Adantadamako danto tilokekavilocano.",
  "anya-e1207n:1259_0": "367.",
  "anya-e1207n:1260_0": " Tesaṁ ajjhāsayaṁ ñatvā ‘‘na maṁ vandanti ñātayo;",
  "anya-e1207n:1261_0": "Handa vandāpayissāmi’dāni nesanti’’ tāvade.",
  "anya-e1207n:1262_0": "368.",
  "anya-e1207n:1263_0": " Abhiññā pādakajjhānaṁ samāpajjitvā jhānato;",
  "anya-e1207n:1264_0": "Vuṭṭhāya hemahaṁso’va hemavaṇṇo pabhaṅkaro.",
  "anya-e1207n:1265_0": "369.",
  "anya-e1207n:1266_0": " Abbhuggantvā nabhaṁ sabbasattanettarasāyanaṁ;",
  "anya-e1207n:1267_0": "Gaṇḍambarukkhamūlasmiṁ pāṭihāriyasannibhaṁ.",
  "anya-e1207n:1268_0": "370.",
  "anya-e1207n:1269_0": " Asādhāraṇama’ññesaṁ pāṭihāriyamu’ttamaṁ;",
  "anya-e1207n:1270_0": "Ramanīyatare tasmiṁ akāsi munipuṅgavo.",
  "anya-e1207n:1271_0": "371.",
  "anya-e1207n:1272_0": " Disvā tama’bbhutaṁ rājā suddhodanonarāsabho;",
  "anya-e1207n:1273_0": "Sañjātapītipāmojjo sakyavaṁsekanāyako.",
  "anya-e1207n:1274_0": "372.",
  "anya-e1207n:1275_0": " Satthupādāravindehi sake cārusiroruhe;",
  "anya-e1207n:1276_0": "Bhūsite’kāsi te sabbe sākiya’ akaruṁ tathā.",
  "anya-e1207n:1277_0": "373.",
  "anya-e1207n:1278_0": " Dhīro pokkharavassassa avasāne manoramaṁ;",
  "anya-e1207n:1279_0": "Dhammavassaṁ pavassetvā sattacittāvanuggataṁ.",
  "anya-e1207n:1280_0": "374.",
  "anya-e1207n:1281_0": " Mahāmoharajaṁ hantvā sasaṅgho dutiye dine;",
  "anya-e1207n:1282_0": "Pavekkhi sapadānena piṇḍāya puramu’ttamaṁ.",
  "anya-e1207n:1283_0": "375.",
  "anya-e1207n:1284_0": " Tassa pādāravindāni’ravindāni anekadhā;",
  "anya-e1207n:1285_0": "Uggantvā patigaṇhiṁsu akkantakkantaṭhānato.",
  "anya-e1207n:1286_0": "376.",
  "anya-e1207n:1287_0": " Dehajotikadambehi gopuraṭṭālamandirā;",
  "anya-e1207n:1288_0": "Piñjarattaṁ gatā tasmiṁ pākārappabhūti tadā.",
  "anya-e1207n:1289_0": "377.",
  "anya-e1207n:1290_0": " Carantaṁ pavisitvāna piṇḍāya puravīthiyaṁ;",
  "anya-e1207n:1291_0": "Lokālokakaraṁ vīraṁ santaṁ dantaṁ pabhaṅkaraṁ.",
  "anya-e1207n:1292_0": "378.",
  "anya-e1207n:1293_0": " Pasādajanake ramme pāsāde sā yasodharā;",
  "anya-e1207n:1294_0": "Sīhapañjarato disvā ṭhitā pemaparāyaṇā.",
  "anya-e1207n:1295_0": "379.",
  "anya-e1207n:1296_0": " Bhūsane maṇiraṁsīhi bhāsuraṁ rāhulaṁ varaṁ;",
  "anya-e1207n:1297_0": "Āmantetvā padassetvā ‘‘tuyhame’so pitā’’ti taṁ.",
  "anya-e1207n:1298_0": "380.",
  "anya-e1207n:1299_0": " Niketamu’pasaṅkamma suddhodanayasassino;",
  "anya-e1207n:1300_0": "Vanditvā tama’nekāhi itthīhi parivāritā.",
  "anya-e1207n:1301_0": "381.",
  "anya-e1207n:1302_0": " ‘‘Deva devindalīlāya putto te’dha pure pure;",
  "anya-e1207n:1303_0": "Caritvā carate’dāni piṇḍāyā’ti ghare ghare’’.",
  "anya-e1207n:1304_0": "382.",
  "anya-e1207n:1305_0": " Pavedesi pavedetvā’gamā mandirama’ttano;",
  "anya-e1207n:1306_0": "Ānandajalasandoha pūrito’rucilocanā.",
  "anya-e1207n:1307_0": "383.",
  "anya-e1207n:1308_0": " Tato sesanarindānaṁ indo indova laṅkato;",
  "anya-e1207n:1309_0": "Kampamāno pagantvāna vegena jinasantikaṁ.",
  "anya-e1207n:1310_0": "384.",
  "anya-e1207n:1311_0": " ‘‘Sakyapuṅgava te ne’sa vaṁso mā cara mā cara;",
  "anya-e1207n:1312_0": "Vaṁse putte’karājā’pi na piṇḍāya carī pure.’’",
  "anya-e1207n:1313_0": "385.",
  "anya-e1207n:1314_0": " Iti vutte narindena munindo guṇasekharo;",
  "anya-e1207n:1315_0": "‘‘Tuyhame’so mahārāja vaṁso mayhaṁ pana’nvayo.",
  "anya-e1207n:1316_0": "386.",
  "anya-e1207n:1317_0": " Buddhavaṁso’’ti sambuddhavaṁsaṁ tassa pakāsayī;",
  "anya-e1207n:1318_0": "Atho tasmiṁ ṭhitoyeva desento dhammamu’ttariṁ.",
  "anya-e1207n:1319_0": "387.",
  "anya-e1207n:1320_0": " ‘‘Uttiṭṭhe nappamajjeyya dhammami’’ccādimu’ttamaṁ;",
  "anya-e1207n:1321_0": "Gāthaṁ manoramaṁ vatvā sotūnaṁ sivamā’vahaṁ.",
  "anya-e1207n:1322_0": "388.",
  "anya-e1207n:1323_0": " Dassanaggarasaṁ datvā santappetvā tamu’ttamo;",
  "anya-e1207n:1324_0": "Tenā’bhiyācito tassa niketaṁ samupāgato.",
  "anya-e1207n:1325_0": "389.",
  "anya-e1207n:1326_0": " Saddhiṁ visasahassehi tādīhi dipaduttamaṁ;",
  "anya-e1207n:1327_0": "Madhurodanapānena santappetvā mahīpati.",
  "anya-e1207n:1328_0": "390.",
  "anya-e1207n:1329_0": " Cuḷāmaṇīmarīcīhi piñjarañjalikehi taṁ;",
  "anya-e1207n:1330_0": "Rājuhi saha vanditvā nisīdi jinasantike.",
  "anya-e1207n:1331_0": "391.",
  "anya-e1207n:1332_0": " Tā’pi nekasatā gantvā sundarā rājasundarī;",
  "anya-e1207n:1333_0": "Narindena anuññātā nisidiṁsu tahiṁ tadā.",
  "anya-e1207n:1334_0": "392.",
  "anya-e1207n:1335_0": " Desetvā madhuraṁ dhammaṁ tilokatilako jino;",
  "anya-e1207n:1336_0": "Ahampa’jja na gaccheyyaṁ save bimbāya mandiraṁ.",
  "anya-e1207n:1337_0": "393.",
  "anya-e1207n:1338_0": " Dayāya hadayaṁ tassā phāleyyā’ti dayālayo;",
  "anya-e1207n:1339_0": "Sāvakaggayugaṁ gayha mandiraṁ pitarā gato.",
  "anya-e1207n:1340_0": "394.",
  "anya-e1207n:1341_0": " Nisīdi pavisitvāna buddho buddhāsane tahiṁ;",
  "anya-e1207n:1342_0": "Chabbaṇṇaraṁsijālehi bhāsuranto’va bhānumā.",
  "anya-e1207n:1343_0": "395.",
  "anya-e1207n:1344_0": " Manosilācuṇṇasamānadehamarīvijālehi virājamānā;",
  "anya-e1207n:1345_0": "Pakampitā hemalatā’va bimbā bimbadharā satthu samīpa’māga.",
  "anya-e1207n:1346_0": "396.",
  "anya-e1207n:1347_0": " Satthu pādesu samphassasītaluttamavārinā;",
  "anya-e1207n:1348_0": "Nibbāpesi mahāsokapāvakaṁ hadayindhane.",
  "anya-e1207n:1349_0": "397.",
  "anya-e1207n:1350_0": " Rājā satthu pavedesi bimbāyā’ti bahuṁ guṇaṁ;",
  "anya-e1207n:1351_0": "Munindo’pi pakāsesi candakiṇṇarajātakaṁ.",
  "anya-e1207n:1352_0": "398.",
  "anya-e1207n:1353_0": " Tadā nandakumārassa sampatte maṅgalattaye;",
  "anya-e1207n:1354_0": "Vivāho abhiseko ca iti gehappavesanaṁ.",
  "anya-e1207n:1355_0": "399.",
  "anya-e1207n:1356_0": " Maṅgalānaṁ pureyeva pabbājesi pabhaṅkaro;",
  "anya-e1207n:1357_0": "Anicchantaṁ’va netvā taṁ ārāmaṁ rammamuttamaṁ.",
  "anya-e1207n:1358_0": "400.",
  "anya-e1207n:1359_0": " Attānama’nugacchantaṁ dāyajjatthaṁ sakatrajaṁ;",
  "anya-e1207n:1360_0": "Kumāraṁ rāhulaṁ cā’pi kumārābharaṇujjalaṁ.",
  "anya-e1207n:1361_0": "401.",
  "anya-e1207n:1362_0": " ‘‘Sukhā’va chāyā te me’’ti uggirantaṁ giraṁ piyaṁ;",
  "anya-e1207n:1363_0": "‘‘Dāyajjaṁ me dadāhī’ti dāyajjaṁ me dadāhi ca’’.",
  "anya-e1207n:1364_0": "402.",
  "anya-e1207n:1365_0": " Ārāmameva netvāna pabbājesi niruttaraṁ;",
  "anya-e1207n:1366_0": "Saddhammaratanaṁ datvā dāyajjaṁ tassa dhīmato.",
  "anya-e1207n:1367_0": "403.",
  "anya-e1207n:1368_0": " Nikkhamma tamhā sugataṁsumāli tahiṁ jantusaroruhāni;",
  "anya-e1207n:1369_0": "Saddhammaraṁsīhi vikāsayanto upāgato rājagahaṁ punā’pi.",
  "anya-e1207n:1370_0": "404.",
  "anya-e1207n:1371_0": " Kusumākula sundaratarupavane padumuppala bhāsurasaranikare;",
  "anya-e1207n:1372_0": "Puthucaṅkamamaṇḍitasitasikate subhasītavane viharati sugato.",
  "anya-e1207n:1373_0": "405.",
  "anya-e1207n:1374_0": " Tadā sudattavhayaseṭṭhiseṭṭho,",
  "anya-e1207n:1375_0": "Bahūhi bhaṇḍaṁ sakaṭehi gayha;",
  "anya-e1207n:1376_0": "Sāvatthito rājagahe manuññe,",
  "anya-e1207n:1377_0": "Sahāyaseṭṭhissa gharū’pagantvā.",
  "anya-e1207n:1378_0": "406.",
  "anya-e1207n:1379_0": " Tene’va vutto subhagena buddho,",
  "anya-e1207n:1380_0": "Jāto’ti loke dipadānamindo;",
  "anya-e1207n:1381_0": "Sañjātapītīhi udaggacitto,",
  "anya-e1207n:1382_0": "Rattiṁ pabhātaṁ iti maññamāno.",
  "anya-e1207n:1383_0": "407.",
  "anya-e1207n:1384_0": " Nikkhamma tamhā vigatandhakāre,",
  "anya-e1207n:1385_0": "Devānubhāvena mahāpathamhi;",
  "anya-e1207n:1386_0": "Gantvāna taṁ sītavanaṁ surammaṁ,",
  "anya-e1207n:1387_0": "Sampuṇṇa candaṁ’va virājamānaṁ.",
  "anya-e1207n:1388_0": "408.",
  "anya-e1207n:1389_0": " Taṁ dīparukkhaṁ viya pajjalantaṁ,",
  "anya-e1207n:1390_0": "Vilocanānandakaraṁ mahesiṁ;",
  "anya-e1207n:1391_0": "Disvāna tassu’ttamapādarāgaṁ,",
  "anya-e1207n:1392_0": "Paṭiggahetvā sirasā sudhīmā.",
  "anya-e1207n:1393_0": "409.",
  "anya-e1207n:1394_0": " Gambhīraṁ nipuṇaṁ dhammaṁ suṇitvā vimalaṁ varaṁ;",
  "anya-e1207n:1395_0": "Sotāpattiphala’mpatvā sahassanaya maṇḍitaṁ.",
  "anya-e1207n:1396_0": "410.",
  "anya-e1207n:1397_0": " Nimantetvāna sambuddhaṁ sasaṅghaṁ lokanāyakaṁ;",
  "anya-e1207n:1398_0": "Vaṇṇagandharasūpetaṁ datvā dānaṁ sukhāvahaṁ.",
  "anya-e1207n:1399_0": "411.",
  "anya-e1207n:1400_0": " Satthu āgamanatthāya sāvatthinagaraṁ varaṁ;",
  "anya-e1207n:1401_0": "Paṭiññaṁ so gahetvāna gacchanto antarāpathe.",
  "anya-e1207n:1402_0": "412.",
  "anya-e1207n:1403_0": " Yojane yojane vāru cittakammasamujjale;",
  "anya-e1207n:1404_0": "Vihāre pavare datvā kārāpetvā bahuṁ dhanaṁ.",
  "anya-e1207n:1405_0": "413.",
  "anya-e1207n:1406_0": " Sāvatthiṁ puna’rāgantvā pāsādasatamaṇḍitaṁ;",
  "anya-e1207n:1407_0": "Toraṇaṅghikapākāragopurādivirājitaṁ.",
  "anya-e1207n:1408_0": "414.",
  "anya-e1207n:1409_0": " Puraṁ apahasantaṁ’va devindassā’pi sabbadā;",
  "anya-e1207n:1410_0": "Sabbasampattisampannaṁ naccagītādisobhitaṁ.",
  "anya-e1207n:1411_0": "415.",
  "anya-e1207n:1412_0": " Kasmiṁ so vihareyyā’ti bhagavā lokanāyako;",
  "anya-e1207n:1413_0": "Samantānuvilokento vihārārahabhūmikaṁ.",
  "anya-e1207n:1414_0": "416.",
  "anya-e1207n:1415_0": " Jetarājakumārassa uyyānaṁ nandanopamaṁ;",
  "anya-e1207n:1416_0": "Chāyūdakādisampannaṁ bhūmibhāgaṁ udikkhiya.",
  "anya-e1207n:1417_0": "417.",
  "anya-e1207n:1418_0": " Hiraññakoṭisanthāravasene’va mahāyaso;",
  "anya-e1207n:1419_0": "Kiṇitvā pavare tamhi narāmaramanohare.",
  "anya-e1207n:1420_0": "418.",
  "anya-e1207n:1421_0": " Niccaṁ kiṅkiṇijālanādaruciraṁ siṅgīva siṅgākulaṁ,",
  "anya-e1207n:1422_0": "Rammaṁnekamaṇīhi channachadanaṁ āmuttamuttāvaliṁ;",
  "anya-e1207n:1423_0": "Nānārāgavitāna bhāsurataraṁ pupphādinā’laṅkata,",
  "anya-e1207n:1424_0": "Citraṁ gandhakuṭiṁ varaṁ suvipulaṁ kāresi bhūsekharaṁ.",
  "anya-e1207n:1425_0": "419.",
  "anya-e1207n:1426_0": " Jinatrajānampi visālamālayaṁ,",
  "anya-e1207n:1427_0": "Vitānanānāsayanāsanujjalaṁ;",
  "anya-e1207n:1428_0": "Sumaṇḍitaṁ maṇḍapavaṅkamādinā,",
  "anya-e1207n:1429_0": "Vilumpamānaṁ manalocanaṁ sadā.",
  "anya-e1207n:1430_0": "420.",
  "anya-e1207n:1431_0": " Athāpi saṇhāmalasetavālukaṁ,",
  "anya-e1207n:1432_0": "Savedikācāruvisālamālakaṁ;",
  "anya-e1207n:1433_0": "Jalāsayaṁ sāta’tisītalodakaṁ,",
  "anya-e1207n:1434_0": "Sugandhisogandhikapaṅkajākulaṁ.",
  "anya-e1207n:1435_0": "421.",
  "anya-e1207n:1436_0": " Suphullasālāsanasoganāga,",
  "anya-e1207n:1437_0": "Punnāgapūgādivirājamānaṁ;",
  "anya-e1207n:1438_0": "Manoramaṁ jetavanābhidhānaṁ,",
  "anya-e1207n:1439_0": "Kārāpayī seṭṭhi vihāraseṭṭhaṁ.",
  "anya-e1207n:1440_0": "422.",
  "anya-e1207n:1441_0": " Visālakelāsadharādharuttamā-",
  "anya-e1207n:1442_0": "Bhirāmapākāraphanindagopito;",
  "anya-e1207n:1443_0": "Janassa sabbābhimanatthasādhako,",
  "anya-e1207n:1444_0": "Vihāracintāmaṇi so virājite.",
  "anya-e1207n:1445_0": "423.",
  "anya-e1207n:1446_0": " Tato āgamanatthāya munindaṁ nāthapiṇḍiko;",
  "anya-e1207n:1447_0": "Dūtaṁ pāhesi so satthā sutvā dūtassa sāsanaṁ.",
  "anya-e1207n:1448_0": "424.",
  "anya-e1207n:1449_0": " Mahatā bhikkhusaṅghena tadā tamhā purakkhato;",
  "anya-e1207n:1450_0": "Nikkhamitvā’nupubbena patto sāvatthimuttamaṁ.",
  "anya-e1207n:1451_0": "425.",
  "anya-e1207n:1452_0": " Samujjalāni nekāni dhajānādāya sundarā;",
  "anya-e1207n:1453_0": "Kumārā purato satthu nikkhamiṁsu surā yathā.",
  "anya-e1207n:1454_0": "426.",
  "anya-e1207n:1455_0": " Nikkhamiṁsu tato tesaṁ pacchato taruṇaṅganā;",
  "anya-e1207n:1456_0": "Cārupuṇṇaghaṭādāya devakaññā yathā tathā.",
  "anya-e1207n:1457_0": "427.",
  "anya-e1207n:1458_0": " Puṇṇapātiṁ gahetvāna seṭṭhino bhariyā tathā;",
  "anya-e1207n:1459_0": "Saddhiṁ nekasatitthihi nekālaṅkāralaṅkatā.",
  "anya-e1207n:1460_0": "428.",
  "anya-e1207n:1461_0": " Mahāseṭṭhi mahāseṭṭhisatehi saha nāyakaṁ;",
  "anya-e1207n:1462_0": "Abbhuggañchi mahāvīraṁ pūjito tehi nekadhā.",
  "anya-e1207n:1463_0": "429.",
  "anya-e1207n:1464_0": " Chabbaṇṇaraṁsīhi manoramehi,",
  "anya-e1207n:1465_0": "Puraṁ varaṁ piñjaravaṇṇabhāvaṁ;",
  "anya-e1207n:1466_0": "Nento munindo sugato sugatto,",
  "anya-e1207n:1467_0": "Upāvisī jetavanaṁ vihāraṁ.",
  "anya-e1207n:1468_0": "430.",
  "anya-e1207n:1469_0": " Cātuddisassa saṅghassa sambuddhapamukhassa’haṁ;",
  "anya-e1207n:1470_0": "Imaṁ dammi vihāranti satthu cārukarambuje.",
  "anya-e1207n:1471_0": "431.",
  "anya-e1207n:1472_0": " Sugandhavāsitaṁ vāriṁ hemabhiṅkārato varaṁ;",
  "anya-e1207n:1473_0": "Ākiritvā adā rammaṁ vihāraṁ cārudassanaṁ.",
  "anya-e1207n:1474_0": "432.",
  "anya-e1207n:1475_0": " Surammaṁ vihāraṁ paṭiggayaha seṭṭhaṁ,",
  "anya-e1207n:1476_0": "Anagghe vicittāsanasmiṁ nisinno;",
  "anya-e1207n:1477_0": "Janindānamindo tilokekanetto,",
  "anya-e1207n:1478_0": "Tilokappasādāvahaṁ taṁ manuññaṁ.",
  "anya-e1207n:1479_0": "433.",
  "anya-e1207n:1480_0": " Udārānisaṁsaṁ vihārappadāne,",
  "anya-e1207n:1481_0": "Anāthappadānena nāthassa tassa;",
  "anya-e1207n:1482_0": "Sudattābhidhānassa seṭṭhissa satthā,",
  "anya-e1207n:1483_0": "Yasassī hitesī mahesī adesī.",
  "anya-e1207n:1484_0": "434.",
  "anya-e1207n:1485_0": " Udārānisaṁsaṁ vihārappadāne,",
  "anya-e1207n:1486_0": "Kathetuṁ samattho vinā bhūripaññaṁ;",
  "anya-e1207n:1487_0": "Tilokekanāthaṁ naro kosi yutto,",
  "anya-e1207n:1488_0": "Mukhānaṁ sahassehi nekehi cā’pi.",
  "anya-e1207n:1489_0": "435.",
  "anya-e1207n:1490_0": " Iti vipulayaso so tassa dhammaṁ kathetvā,",
  "anya-e1207n:1491_0": "Api sakalajanānaṁ mānase tosayanto;",
  "anya-e1207n:1492_0": "Paramamadhuranādaṁ dhammabheriṁ mahantaṁ,",
  "anya-e1207n:1493_0": "Viharati paharanto tattha tatthūpagantvā.",
  "anya-e1207n:1494_0": "436.",
  "anya-e1207n:1495_0": " Evaṁ tilokahitadena mahādayena,",
  "anya-e1207n:1496_0": "Lokuttamena paribhuttapadesapantiṁ;",
  "anya-e1207n:1497_0": "Niccaṁsurāsuramahoragarakkhasādi,",
  "anya-e1207n:1498_0": "Sampūjitaṁ ahami’dāni nidassasissaṁ.",
  "anya-e1207n:1499_0": "437.",
  "anya-e1207n:1500_0": " Saddhammaraṁsinikarehi jinaṁsumāli,",
  "anya-e1207n:1501_0": "Veneyyapaṅkajavanāni vikāsayanto;",
  "anya-e1207n:1502_0": "Vāsaṁ akāsi pavaro paṭhamamhi vasse,",
  "anya-e1207n:1503_0": "Bārāṇasimhi nagare migakānanamhi.",
  "anya-e1207n:1504_0": "438.",
  "anya-e1207n:1505_0": " Nānāppakāraratanāpaṇapantivīthi,",
  "anya-e1207n:1506_0": "Ramme pure pavararājagahābhidhāne;",
  "anya-e1207n:1507_0": "Vāsaṁ akāsi dutiye tatiye catutthe,",
  "anya-e1207n:1508_0": "Vassepi kantataraveluvaneva nātho.",
  "anya-e1207n:1509_0": "439.",
  "anya-e1207n:1510_0": " Bhūpālamoḷimaṇiraṁsivirājamānaṁ,",
  "anya-e1207n:1511_0": "Vesālināmaviditaṁ nagaraṁ surammaṁ;",
  "anya-e1207n:1512_0": "Nissāya sakyamunikesari pañcamamhī,",
  "anya-e1207n:1513_0": "Vassamhi vāsamakarittha mahāvanasmiṁ.",
  "anya-e1207n:1514_0": "440.",
  "anya-e1207n:1515_0": " Phullātinīlavimaluppalacārunetto,",
  "anya-e1207n:1516_0": "Siṁgīsamānatanujotihi jotamāno;",
  "anya-e1207n:1517_0": "Buddho anantaguṇasannidhi chaṭṭhavasse,",
  "anya-e1207n:1518_0": "Vāsaṁ akā vipulamaṅkula pabbatasmiṁ.",
  "anya-e1207n:1519_0": "441.",
  "anya-e1207n:1520_0": " Gambhīraduddasataraṁ madhuraṁ marūnaṁ,",
  "anya-e1207n:1521_0": "Desetva dhammamatulo sirisannivāso;",
  "anya-e1207n:1522_0": "Devindasītalavisālasilāsanasmiṁ,",
  "anya-e1207n:1523_0": "Vassamhi vāsama’karī muni sattamamhi.",
  "anya-e1207n:1524_0": "442.",
  "anya-e1207n:1525_0": " Phullāravindacaraṇo caraṇādhivāso,",
  "anya-e1207n:1526_0": "So suṁsumāragirināmadharādharamhi;",
  "anya-e1207n:1527_0": "Vāsaṁ akā paramamāraji aṭṭhamasmiṁ,",
  "anya-e1207n:1528_0": "Vassamhi kantarabhesakalāvanamhi.",
  "anya-e1207n:1529_0": "443.",
  "anya-e1207n:1530_0": " Nānāmatātibahutitthiyasappadappaṁ,",
  "anya-e1207n:1531_0": "Hantvā tilokatilako navamamhi vasse;",
  "anya-e1207n:1532_0": "Vāsaṁ akāsi rucire atidassanīye,",
  "anya-e1207n:1533_0": "Kosambisimbalivane jinapakkhirājā.",
  "anya-e1207n:1534_0": "444.",
  "anya-e1207n:1535_0": " Tesaṁ mahantakalahaṁ samituṁ yatīnaṁ,",
  "anya-e1207n:1536_0": "Nissāya vāraṇavaraṁ dasamamhi vasse;",
  "anya-e1207n:1537_0": "Pupphābhikiṇṇavipulāmalakānanasmiṁ,",
  "anya-e1207n:1538_0": "Vāsaṁ akā munivaro varapāraleyyo.",
  "anya-e1207n:1539_0": "445.",
  "anya-e1207n:1540_0": " Dhammāmatena janataṁ ajarāmarattaṁ,",
  "anya-e1207n:1541_0": "Nento vilocanamanoharasuddhadanto;",
  "anya-e1207n:1542_0": "Nālābhidhānadijagāmavare munindo,",
  "anya-e1207n:1543_0": "Vāsaṁ akā amitabuddhi dasekavasse.",
  "anya-e1207n:1544_0": "446.",
  "anya-e1207n:1545_0": " Verañja cārudijagāmasamīpabhūte,",
  "anya-e1207n:1546_0": "Ārāmake surabhipupphaphalābhirāme;",
  "anya-e1207n:1547_0": "Sabbaññu sakyamuni bārasamamhi vasse,",
  "anya-e1207n:1548_0": "Vāsaṁ akāsi pucimandadumindamūle.",
  "anya-e1207n:1549_0": "447.",
  "anya-e1207n:1550_0": " Phullāravindavadano racicārusobho,",
  "anya-e1207n:1551_0": "Lokassa atthacariyāya dayādhivāso;",
  "anya-e1207n:1552_0": "Vāsaṁ akā ruciracāliyapabbatasmiṁ,",
  "anya-e1207n:1553_0": "Vīro tilokagaru terasamamhi vasse.",
  "anya-e1207n:1554_0": "448.",
  "anya-e1207n:1555_0": " Bandhūkapupphasamapādakarābhirāmo,",
  "anya-e1207n:1556_0": "Dhammissaro pavarajetavane suramme;",
  "anya-e1207n:1557_0": "Dhīro mahiddhi muni cuddasamamhi vasse,",
  "anya-e1207n:1558_0": "Vāsaṁ akā sakalasattahitesu yutto.",
  "anya-e1207n:1559_0": "449.",
  "anya-e1207n:1560_0": " Veneyyabandhuvanarāgagaje vihantvā,",
  "anya-e1207n:1561_0": "Vassamhi pañcadasame munisīharājā;",
  "anya-e1207n:1562_0": "Vāsaṁ akā kapilavatthudharādharoru,",
  "anya-e1207n:1563_0": "Nigrodharāmaramaṇīyamaṇigguhāyaṁ.",
  "anya-e1207n:1564_0": "450.",
  "anya-e1207n:1565_0": " Yakkhampi kakkhalataraṁ suvinītabhāvaṁ,",
  "anya-e1207n:1566_0": "Netvā pure varatamālavakābhidhāne;",
  "anya-e1207n:1567_0": "Vasmamhi vāsamakarī dasachaṭṭhamamhi,",
  "anya-e1207n:1568_0": "Nento janaṁ bahutarampi ca santimaggaṁ.",
  "anya-e1207n:1569_0": "451.",
  "anya-e1207n:1570_0": " Pākāragopuraniketanatoraṇādi,",
  "anya-e1207n:1571_0": "Nettābhirāmavararājagahe mahesi;",
  "anya-e1207n:1572_0": "Vāsaṁ akānadhivaro dasasattamamhi,",
  "anya-e1207n:1573_0": "Vassamhi patthayaso bhuvanattayasmiṁ.",
  "anya-e1207n:1574_0": "452.",
  "anya-e1207n:1575_0": " Dhammosadhena madhurena sukhāvahena,",
  "anya-e1207n:1576_0": "Lokassa ghoratararāgarajaṁ vihantvā;",
  "anya-e1207n:1577_0": "Vassamhi vāsamakarī dasaaṭṭhamasmiṁ,",
  "anya-e1207n:1578_0": "Aṅgīraso pavaracāliyapabbatasmiṁ.",
  "anya-e1207n:1579_0": "453.",
  "anya-e1207n:1580_0": " Venayyabandhujanamoharipuṁ uḷāraṁ,",
  "anya-e1207n:1581_0": "Hantvāna dhammaasinā varadhammarājā;",
  "anya-e1207n:1582_0": "Ekūnavīsatimake puna tattha vasse,",
  "anya-e1207n:1583_0": "Vāsaṁ akā madhurabhārati lokanātho.",
  "anya-e1207n:1584_0": "454.",
  "anya-e1207n:1585_0": " Suddhāsayo pavararājagahe vicitte,",
  "anya-e1207n:1586_0": "Vāsaṁ akāsi samavīsatimamhi vasse;",
  "anya-e1207n:1587_0": "Lokassa atthacaraṇe subhakapparukkho,",
  "anya-e1207n:1588_0": "Cintāmaṇippavarabhaddaghaṭo munindo.",
  "anya-e1207n:1589_0": "455.",
  "anya-e1207n:1590_0": " Evaṁ tilokamahito anibaddhavāsaṁ,",
  "anya-e1207n:1591_0": "Katvā carampaṭhamabodhiyudārapañño;",
  "anya-e1207n:1592_0": "Chabbaṇṇaraṁsisamupetavicittadeho,",
  "anya-e1207n:1593_0": "Lokekabandhu bhagavā avasesakāle.",
  "anya-e1207n:1594_0": "456.",
  "anya-e1207n:1595_0": " Sāvatthiyaṁ pavarajetavane ca ramme,",
  "anya-e1207n:1596_0": "Dibbālaye ca samalaṅkatapubbarāme;",
  "anya-e1207n:1597_0": "Vāsaṁ akāsi muni vīsatipañcavasse,",
  "anya-e1207n:1598_0": "Lokābhivuddhinirato sukhasannivāso.",
  "anya-e1207n:1599_0": "457.",
  "anya-e1207n:1600_0": " Iti amitadayo yo pañcatāḷīsavasse,",
  "anya-e1207n:1601_0": "Manujamanavanasmiṁ jātarāgaggirāsiṁ;",
  "anya-e1207n:1602_0": "Paramamadhuradhammambuhi nibbāpayanto,",
  "anya-e1207n:1603_0": "Avasi samunimegho lokasantiṁ karotu!",
  "anya-e1207n:1604_0": "458.",
  "anya-e1207n:1605_0": " Paññāvaraṅganā mayhaṁ sañjātā manamandire;",
  "anya-e1207n:1606_0": "Tosayantī sabbajanaṁ vuddhiṁ gacchatu sabbadā.",
  "anya-e1207n:1607_0": "459.",
  "anya-e1207n:1608_0": " Citaṁ yaṁ racayantena jinassa caritaṁ mayā;",
  "anya-e1207n:1609_0": "Puññaṁ tassānubhāvena sampatto tusitālayaṁ.",
  "anya-e1207n:1610_0": "460.",
  "anya-e1207n:1611_0": " Metteyyalokanāthassa suṇanto dhammadesanaṁ;",
  "anya-e1207n:1612_0": "Tena saddhiṁ ciraṁ kālaṁ vindanto mahatiṁ siriṁ.",
  "anya-e1207n:1613_0": "461.",
  "anya-e1207n:1614_0": " Buddhe jāte mahāsattoramme ketumanīpure;",
  "anya-e1207n:1615_0": "Rājavaṁse janītvāna tihetupaṭisandhiko.",
  "anya-e1207n:1616_0": "462.",
  "anya-e1207n:1617_0": " Civaraṁ piṇḍapātañca anagghaṁ vipulaṁ varaṁ;",
  "anya-e1207n:1618_0": "Senāsanañca bhesajjaṁ datvā tassa mahesino.",
  "anya-e1207n:1619_0": "463.",
  "anya-e1207n:1620_0": " Sāsane pabbajitvāna jotento tamanuttaraṁ;",
  "anya-e1207n:1621_0": "Iddhimā satimā sammā dhārento piṭakattayaṁ.",
  "anya-e1207n:1622_0": "464.",
  "anya-e1207n:1623_0": " Vyākato tena buddho yaṁ hessatīti anāgate;",
  "anya-e1207n:1624_0": "Uppannuppannabuddhānaṁ dānaṁ datvā sukhāvahaṁ.",
  "anya-e1207n:1625_0": "465.",
  "anya-e1207n:1626_0": " Saṁsāre saṁsaranto hi kapparukkho ca pāṇinaṁ;",
  "anya-e1207n:1627_0": "Icchiticchitamannādiṁ dadanto madhuraṁ caraṁ.",
  "anya-e1207n:1628_0": "466.",
  "anya-e1207n:1629_0": " Maṁsalohitanettādiṁ dadaṁ cittasamāhito;",
  "anya-e1207n:1630_0": "Sīlanekkhammapaññādiṁ pūrento sabbapāramiṁ.",
  "anya-e1207n:1631_0": "467.",
  "anya-e1207n:1632_0": " Pāramisikharaṁ patvā buddho hutvā anuttaro;",
  "anya-e1207n:1633_0": "Desetvā madhuraṁ dhammaṁ jantūnaṁ sivamāvahaṁ.",
  "anya-e1207n:1634_0": "468.",
  "anya-e1207n:1635_0": " Sabbaṁ sadevakaṁ lokaṁ brahāsaṁsārabandhanā;",
  "anya-e1207n:1636_0": "Mocayitvā varaṁ khemaṁ pāpuṇyeṁ sivaṁ puraṁ.",
  "anya-e1207n:1637_0": "469.",
  "anya-e1207n:1638_0": " Laṅkālaṅkāra bhūtena bhūpālanvayaketunā;",
  "anya-e1207n:1639_0": "Vijayabāhunā raññā sakanāmena kārite.",
  "anya-e1207n:1640_0": "470.",
  "anya-e1207n:1641_0": " Satoyāsayapākāra gopurādivirājite;",
  "anya-e1207n:1642_0": "Pariveṇavare ramme vasatā santavuttinā.",
  "anya-e1207n:1643_0": "471.",
  "anya-e1207n:1644_0": " Medhaṅkarābhidhānena dayāvāsena dhīmatā;",
  "anya-e1207n:1645_0": "Therena racitaṁ etaṁ sabbha saṁsevitaṁ sadā.",
  "anya-e1207n:1646_0": "472.",
  "anya-e1207n:1647_0": " Bhave bhave’dha gāthānaṁ tesattati catussataṁ;",
  "anya-e1207n:1648_0": "Ganthato pañcapaññāsā-dhikaṁ pañcasataṁ iti."
}