{
  "anya-e0101n11:0_0": "11. Samādhiniddeso",
  "anya-e0101n11:1_0": "Āhārepaṭikkūlabhāvanā",
  "anya-e0101n11:2_0": "294.",
  "anya-e0101n11:2_1": "Idāni āruppānantaraṁ ekā saññāti evaṁ uddiṭṭhāya āhāre paṭikkūlasaññāya bhāvanāniddeso anuppatto.",
  "anya-e0101n11:2_2": "Tattha āharatīti āhāro.",
  "anya-e0101n11:2_3": "So catubbidho kabaḷīkārāhāro,",
  "anya-e0101n11:2_4": "phassāhāro,",
  "anya-e0101n11:2_5": "manosañcetanāhāro,",
  "anya-e0101n11:2_6": "viññāṇāhāroti.",
  "anya-e0101n11:3_0": "Ko panettha kimāharatīti?",
  "anya-e0101n11:3_1": "Kabaḷīkārāhāro ojaṭṭhamakaṁ rūpaṁ āharati.",
  "anya-e0101n11:3_2": "Phassāhāro tisso vedanā āharati.",
  "anya-e0101n11:3_3": "Manosañcetanāhāro tīsu bhavesu paṭisandhiṁ āharati.",
  "anya-e0101n11:3_4": "Viññāṇāhāro paṭisandhikkhaṇe nāmarūpaṁ āharati.",
  "anya-e0101n11:4_0": "Tesu kabaḷīkārāhāre nikantibhayaṁ.",
  "anya-e0101n11:4_1": "Phassāhāre upagamanabhayaṁ.",
  "anya-e0101n11:4_2": "Manosañcetanāhāre upapattibhayaṁ.",
  "anya-e0101n11:4_3": "Viññāṇāhāre paṭisandhibhayaṁ.",
  "anya-e0101n11:4_4": "Evaṁ sappaṭibhayesu ca tesu kabaḷīkārāhāro puttamaṁsūpamena dīpetabbo.",
  "anya-e0101n11:4_5": "Phassāhāro niccammagāvūpamena.",
  "anya-e0101n11:4_6": "Manosañcetanāhāro aṅgārakāsūpamena.",
  "anya-e0101n11:4_7": "Viññāṇāhāro sattisatūpamenāti.",
  "anya-e0101n11:4_8": "Imesu pana catūsu āhāresu asitapītakhāyitasāyitappabhedo kabaḷīkāro āhārova imasmiṁ atthe āhāroti adhippeto.",
  "anya-e0101n11:4_9": "Tasmiṁ āhāre paṭikkūlākāraggahaṇavasena uppannā saññā āhāre paṭikkūlasaññā.",
  "anya-e0101n11:5_0": "Taṁ āhāre paṭikkūlasaññaṁ bhāvetukāmena kammaṭṭhānaṁ uggahetvā uggahato ekapadampi avirajjhantena rahogatena",
  "anya-e0101n11:5_1": "paṭisallīnena asitapītakhāyitasāyitappabhede kabaḷīkārāhāre dasahākārehi paṭikkūlatā paccavekkhitabbā.",
  "anya-e0101n11:5_2": "Seyyathidaṁ, gamanato,",
  "anya-e0101n11:5_3": "pariyesanato,",
  "anya-e0101n11:5_4": "paribhogato, āsayato,",
  "anya-e0101n11:5_5": "nidhānato,",
  "anya-e0101n11:5_6": "aparipakkato,",
  "anya-e0101n11:5_7": "paripakkato, phalato,",
  "anya-e0101n11:5_8": "nissandato,",
  "anya-e0101n11:5_9": "sammakkhanatoti.",
  "anya-e0101n11:6_0": "295.",
  "anya-e0101n11:6_1": "Tattha gamanatoti evaṁ mahānubhāve nāma sāsane pabbajitena sakalarattiṁ buddhavacanasajjhāyaṁ vā samaṇadhammaṁ",
  "anya-e0101n11:6_2": "vā katvā kālasseva vuṭṭhāya cetiyaṅgaṇabodhiyaṅgaṇavattaṁ katvā pānīyaṁ paribhojanīyaṁ upaṭṭhapetvā pariveṇaṁ",
  "anya-e0101n11:6_3": "sammajjitvā sarīraṁ paṭijaggitvā āsanamārūyha vīsatiṁsa vāre kammaṭṭhānaṁ manasikaritvā uṭṭhāya pattacīvaraṁ",
  "anya-e0101n11:6_4": "gahetvā nijanasambādhāni pavivekasukhāni chāyūdakasampannāni sucīni sītalāni ramaṇīyabhūmibhāgāni tapovanāni",
  "anya-e0101n11:6_5": "pahāya ariyaṁ vivekaratiṁ anapekkhitvā susānābhimukhena siṅgālena viya āhāratthāya gāmābhimukhena gantabbaṁ.",
  "anya-e0101n11:7_0": "Evaṁ gacchatā ca mañcamhā vā pīṭhamhā vā otaraṇato paṭṭhāya pādarajagharagolikavaccādisamparikiṇṇaṁ paccattharaṇaṁ akkamitabbaṁ hoti.",
  "anya-e0101n11:7_1": "Tato appekadā mūsikajatukavaccādīhi upahatattā antogabbhato paṭikkūlataraṁ pamukhaṁ daṭṭhabbaṁ hoti.",
  "anya-e0101n11:7_2": "Tato ulūkapārāvatādivaccasammakkhitattā uparimatalato paṭikkūlataraṁ heṭṭhimatalaṁ.",
  "anya-e0101n11:7_3": "Tato kadāci kadāci vāteritehi purāṇatiṇapaṇṇehi gilānasāmaṇerānaṁ muttakarīsakheḷasiṅghāṇikāhi vassakāle",
  "anya-e0101n11:7_4": "udakacikkhallādīhi ca saṁkiliṭṭhattā heṭṭhimatalato paṭikkūlataraṁ pariveṇaṁ.",
  "anya-e0101n11:7_5": "Pariveṇato paṭikkūlatarā vihāraracchā daṭṭhabbā hoti.",
  "anya-e0101n11:8_0": "Anupubbena pana bodhiñca cetiyañca vanditvā vitakkamāḷake ṭhitena muttarāsisadisaṁ cetiyaṁ morapiñchakalāpamanoharaṁ",
  "anya-e0101n11:8_1": "bodhiṁ devavimānasampattisassirīkaṁ senāsanañca anapaloketvā evarūpaṁ nāma ramaṇīyaṁ padesaṁ piṭṭhito",
  "anya-e0101n11:8_2": "katvā āhārahetu gantabbaṁ bhavissatīti pakkamitvā gāmamaggaṁ paṭipannena khāṇukaṇṭakamaggopi udakavegabhinnavisamamaggopi",
  "anya-e0101n11:8_3": "daṭṭhabbo hoti.",
  "anya-e0101n11:9_0": "Tato gaṇḍaṁ paṭicchādentena viya nivāsanaṁ nivāsetvā vaṇacoḷakaṁ bandhantena viya kāyabandhanaṁ bandhitvā",
  "anya-e0101n11:9_1": "aṭṭhisaṅghātaṁ paṭicchādentena viya cīvaraṁ pārupitvā bhesajjakapālaṁ nīharantena viya pattaṁ nīharitvā",
  "anya-e0101n11:9_2": "gāmadvārasamīpaṁ pāpuṇantena hatthikuṇapaassakuṇapagokuṇapamahiṁsakuṇapamanussakuṇapaahikuṇapakukkurakuṇapānipi",
  "anya-e0101n11:9_3": "daṭṭhabbāni bhavanti.",
  "anya-e0101n11:9_4": "Na kevalañca daṭṭhabbāni,",
  "anya-e0101n11:9_5": "gandhopi nesaṁ ghānaṁ paṭihanamāno adhivāsetabbo hoti.",
  "anya-e0101n11:9_6": "Tato gāmadvāre ṭhatvā caṇḍahatthiassādiparissayaparivajjanatthaṁ gāmaracchā oloketabbā honti.",
  "anya-e0101n11:10_0": "Iccetaṁ paccattharaṇādianekakuṇapapariyosānaṁ paṭikkūlaṁ āhārahetu akkamitabbañca daṭṭhabbañca ghāyitabbañca hoti.",
  "anya-e0101n11:10_1": "Aho vata bho paṭikkūlo āhāroti evaṁ gamanato paṭikkūlatā paccavekkhitabbā.",
  "anya-e0101n11:11_0": "296.",
  "anya-e0101n11:11_1": "Kathaṁ pariyesanato?",
  "anya-e0101n11:11_2": "Evaṁ gamanapaṭikkūlaṁ adhivāsetvāpi gāmaṁ paviṭṭhena saṅghāṭipārutena kapaṇamanussena viya kapālahatthena gharapaṭipāṭiyā gāmavīthīsu caritabbaṁ hoti.",
  "anya-e0101n11:11_3": "Yattha vassakāle akkantaakkantaṭṭhāne yāva piṇḍikamaṁsāpi udakacikkhalle pādā pavisanti,",
  "anya-e0101n11:11_4": "ekena hatthena pattaṁ gahetabbaṁ hoti,",
  "anya-e0101n11:11_5": "ekena cīvaraṁ ukkhipitabbaṁ.",
  "anya-e0101n11:11_6": "Gimhakāle vātavegena samuṭṭhitehi paṁsutiṇarajehi okiṇṇasarīrena caritabbaṁ.",
  "anya-e0101n11:11_7": "Taṁ taṁ gehadvāraṁ patvā macchadhovanamaṁsadhovanataṇḍuladhovanakheḷasiṅghāṇikasunakhasūkaravaccādīhi",
  "anya-e0101n11:11_8": "sammissāni kimikulākulāni nīlamakkhikaparikiṇṇāni oḷigallāni ceva candanikaṭṭhānāni ca daṭṭhabbāni honti",
  "anya-e0101n11:11_9": "akkamitabbānipi.",
  "anya-e0101n11:11_10": "Yato tā makkhikā uṭṭhahitvā saṅghāṭiyampi pattepi sīsepi nilīyanti.",
  "anya-e0101n11:12_0": "Gharaṁ paviṭṭhassāpi keci denti,",
  "anya-e0101n11:12_1": "keci na denti.",
  "anya-e0101n11:12_2": "Dadamānāpi ekacce hiyyo pakkabhattampi purāṇakhajjakampi pūtikummāsapūpādīnipi dadanti.",
  "anya-e0101n11:12_3": "Adadamānāpi kecideva “aticchatha,",
  "anya-e0101n11:12_4": "bhante”ti vadanti,",
  "anya-e0101n11:12_5": "keci pana apassamānā viya tuṇhī honti,",
  "anya-e0101n11:12_6": "keci aññena mukhaṁ karonti,",
  "anya-e0101n11:12_7": "keci “gaccha,",
  "anya-e0101n11:12_8": "re muṇḍakā”tiādīhi pharusavācāhi samudācaranti.",
  "anya-e0101n11:12_9": "Evaṁ kapaṇamanussena viya gāme piṇḍāya caritvā nikkhamitabbanti.",
  "anya-e0101n11:13_0": "Iccetaṁ gāmappavesanato paṭṭhāya yāva nikkhamanā udakacikkhallādipaṭikkūlaṁ āhārahetu akkamitabbañceva daṭṭhabbañca adhivāsetabbañca hoti.",
  "anya-e0101n11:13_1": "Aho vata bho paṭikkūlo āhāroti evaṁ pariyesanato paṭikkūlatā paccavekkhitabbā.",
  "anya-e0101n11:14_0": "297.",
  "anya-e0101n11:14_1": "Kathaṁ paribhogato?",
  "anya-e0101n11:14_2": "Evaṁ pariyiṭṭhāhārena pana bahigāme phāsukaṭṭhāne sukhanisinnena yāva tattha hatthaṁ na otāreti,",
  "anya-e0101n11:14_3": "tāva tathārūpaṁ garuṭṭhāniyaṁ bhikkhuṁ vā lajjimanussaṁ vā disvā nimantetumpi sakkā hoti.",
  "anya-e0101n11:14_4": "Bhuñjitukāmatāya panettha hatthe otāritamatte “gaṇhathā”ti vadantena lajjitabbaṁ hoti.",
  "anya-e0101n11:14_5": "Hatthaṁ pana otāretvā maddantassa pañcaṅgulianusārena sedo paggharamāno sukkhathaddhabhattampi temento muduṁ karoti.",
  "anya-e0101n11:15_0": "Atha tasmiṁ parimaddanamattenāpi sambhinnasobhe ālopaṁ katvā mukhe ṭhapite heṭṭhimadantā udukkhalakiccaṁ sādhenti,",
  "anya-e0101n11:15_1": "uparimā musalakiccaṁ,",
  "anya-e0101n11:15_2": "jivhā hatthakiccaṁ.",
  "anya-e0101n11:15_3": "Taṁ tattha suvānadoṇiyaṁ suvānapiṇḍamiva dantamusalehi koṭṭetvā jivhāya samparivattiyamānaṁ jivhāgge tanupasannakheḷo makkheti,",
  "anya-e0101n11:15_4": "vemajjhato paṭṭhāya bahalakheḷo makkheti,",
  "anya-e0101n11:15_5": "dantakaṭṭhena asampattaṭṭhāne dantagūthako makkheti.",
  "anya-e0101n11:15_6": "So evaṁ vicuṇṇitamakkhito taṅkhaṇaññeva antarahitavaṇṇagandhasaṅkhāraviseso suvānadoṇiyaṁ ṭhitasuvānavamathu viya paramajegucchabhāvaṁ upagacchati.",
  "anya-e0101n11:15_7": "Evarūpopi samāno cakkhussa āpāthaṁ atītattā ajjhoharitabbo hotīti evaṁ paribhogato paṭikkūlatā paccavekkhitabbā.",
  "anya-e0101n11:16_0": "298.",
  "anya-e0101n11:16_1": "Kathaṁ āsayato?",
  "anya-e0101n11:16_2": "Evaṁ paribhogaṁ upagato ca panesa anto pavisamāno yasmā buddhapaccekabuddhānampi raññopi cakkavattissa",
  "anya-e0101n11:16_3": "pittasemhapubbalohitāsayesu catūsu aññataro āsayo hotiyeva.",
  "anya-e0101n11:16_4": "Mandapuññānaṁ pana cattāro āsayā honti.",
  "anya-e0101n11:16_5": "Tasmā yassa pittāsayo adhiko hoti,",
  "anya-e0101n11:16_6": "tassa bahalamadhukatelamakkhito viya paramajeguccho hoti.",
  "anya-e0101n11:16_7": "Yassa semhāsayo adhiko hoti,",
  "anya-e0101n11:16_8": "tassa nāgabalapaṇṇarasamakkhito viya.",
  "anya-e0101n11:16_9": "Yassa pubbāsayo adhiko hoti,",
  "anya-e0101n11:16_10": "tassa pūtitakkamakkhito viya.",
  "anya-e0101n11:16_11": "Yassa lohitāsayo adhiko hoti,",
  "anya-e0101n11:16_12": "tassa rajanamakkhito viya paramajeguccho hotīti evaṁ āsayato paṭikkūlatā paccavekkhitabbā.",
  "anya-e0101n11:17_0": "299.",
  "anya-e0101n11:17_1": "Kathaṁ nidhānato?",
  "anya-e0101n11:17_2": "So imesu catūsu āsayesu aññatarena āsayena makkhito antoudaraṁ pavisitvā neva suvaṇṇabhājane na maṇirajatādibhājanesu nidhānaṁ gacchati.",
  "anya-e0101n11:17_3": "Sace pana dasavassikena ajjhohariyati dasa vassāni adhotavaccakūpasadise okāse patiṭṭhahati.",
  "anya-e0101n11:17_4": "Sace vīsa, tiṁsa,",
  "anya-e0101n11:17_5": "cattālīsa, paññāsa, saṭṭhi, sattati, asīti,",
  "anya-e0101n11:17_6": "navutivassikena,",
  "anya-e0101n11:17_7": "sace vassasatikena ajjhohariyati.",
  "anya-e0101n11:17_8": "Vassasataṁ adhotavaccakūpasadise okāse patiṭṭhahatīti evaṁ nidhānato paṭikkūlatā paccavekkhitabbā.",
  "anya-e0101n11:18_0": "300.",
  "anya-e0101n11:18_1": "Kathaṁ aparipakkato?",
  "anya-e0101n11:18_2": "So panāyamāhāro evarūpe okāse nidhānamupagato yāva aparipakko hoti,",
  "anya-e0101n11:18_3": "tāva tasmiññeva yathāvuttappakāre paramandhakāratimise nānākuṇapagandhavāsitapavanavicarite atiduggandhajegucche",
  "anya-e0101n11:18_4": "padese yathā nāma nidāghe akālameghena abhivuṭṭhamhi caṇḍālagāmadvāraāvāṭe patitāni tiṇapaṇṇakilañjakhaṇḍaahikukkuramanussakuṇapādīni",
  "anya-e0101n11:18_5": "sūriyātapena santattāni pheṇapupphuḷakācitāni tiṭṭhanti,",
  "anya-e0101n11:18_6": "evameva taṁdivasampi hiyyopi tato purime divasepi ajjhohato sabbo ekato hutvā semhapaṭalapariyonaddho",
  "anya-e0101n11:18_7": "kāyaggisantāpakuthitakuthanasañjātapheṇapupphuḷakācito paramajegucchabhāvaṁ upagantvā tiṭṭhatīti evaṁ",
  "anya-e0101n11:18_8": "aparipakkato paṭikkūlatā paccavekkhitabbā.",
  "anya-e0101n11:19_0": "301.",
  "anya-e0101n11:19_1": "Kathaṁ paripakkato?",
  "anya-e0101n11:19_2": "So tattakāyagginā paripakko samāno na suvaṇṇarajatādidhātuyo viya suvaṇṇarajatādibhāvaṁ upagacchati.",
  "anya-e0101n11:19_3": "Pheṇapupphuḷake pana muñcanto saṇhakaraṇiyaṁ pisitvā nāḷike pakkhittapaṇḍumattikā viya karīsabhāvaṁ upagantvā pakkāsayaṁ,",
  "anya-e0101n11:19_4": "muttabhāvaṁ upagantvā muttavatthiñca pūretīti evaṁ paripakkato paṭikkūlatā paccavekkhitabbā.",
  "anya-e0101n11:20_0": "302.",
  "anya-e0101n11:20_1": "Kathaṁ phalato?",
  "anya-e0101n11:20_2": "Sammā paripaccamāno ca panāyaṁ kesalomanakhadantādīni nānākuṇapāni nipphādeti asammāparipaccamāno daddukaṇḍukacchukuṭṭhakilāsasosakāsātisārappabhutīni",
  "anya-e0101n11:20_3": "rogasatāni,",
  "anya-e0101n11:20_4": "idamassa phalanti evaṁ phalato paṭikkūlatā paccavekkhitabbā.",
  "anya-e0101n11:21_0": "303.",
  "anya-e0101n11:21_1": "Kathaṁ nissandato?",
  "anya-e0101n11:21_2": "Ajjhohariyamāno cesa ekena dvārena pavisitvā nissandamāno akkhimhā akkhigūthako kaṇṇamhā kaṇṇagūthakotiādinā pakārena anekehi dvārehi nissandati.",
  "anya-e0101n11:21_3": "Ajjhoharaṇasamaye cesa mahāparivārenāpi ajjhohariyati.",
  "anya-e0101n11:21_4": "Nissandanasamaye pana uccārapassāvādibhāvaṁ upagato ekakeneva nīhariyati.",
  "anya-e0101n11:21_5": "Paṭhamadivase ca naṁ paribhuñjanto haṭṭhapahaṭṭhopi hoti udaggudaggo pītisomanassajāto.",
  "anya-e0101n11:21_6": "Dutiyadivase nissandento pihitanāsiko hoti vikuṇitamukho jegucchī maṅkubhūto.",
  "anya-e0101n11:21_7": "Paṭhamadivase ca naṁ ratto giddho gadhito mucchitopi ajjhoharitvā dutiyadivase ekarattivāsena viratto aṭṭīyamāno harāyamāno jigucchamāno nīharati.",
  "anya-e0101n11:21_8": "Tenāhu porāṇā –",
  "anya-e0101n11:22_0": "“Annaṁ pānaṁ khādanīyaṁ, bhojanañca mahārahaṁ;",
  "anya-e0101n11:23_0": "Ekadvārena pavisitvā, navadvārehi sandati.",
  "anya-e0101n11:24_0": "“Annaṁ pānaṁ khādanīyaṁ, bhojanañca mahārahaṁ;",
  "anya-e0101n11:25_0": "Bhuñjati saparivāro, nikkhāmento nilīyati.",
  "anya-e0101n11:26_0": "“Annaṁ pānaṁ khādanīyaṁ, bhojanañca mahārahaṁ;",
  "anya-e0101n11:27_0": "Bhuñjati abhinandanto, nikkhāmento jigucchati.",
  "anya-e0101n11:28_0": "“Annaṁ pānaṁ khādanīyaṁ, bhojanañca mahārahaṁ;",
  "anya-e0101n11:29_0": "Ekarattiparivāsā, sabbaṁ bhavati pūtika”nti.",
  "anya-e0101n11:30_0": "Evaṁ nissandato paṭikkūlatā paccavekkhitabbā.",
  "anya-e0101n11:31_0": "304.",
  "anya-e0101n11:31_1": "Kathaṁ sammakkhanato?",
  "anya-e0101n11:31_2": "Paribhogakālepi cesa hatthaoṭṭhajivhātālūni sammakkheti.",
  "anya-e0101n11:31_3": "Tāni tena sammakkhitattā paṭikkūlāni honti,",
  "anya-e0101n11:31_4": "yāni dhotānipi gandhaharaṇatthaṁ punappunaṁ dhovitabbāni honti.",
  "anya-e0101n11:31_5": "Paribhutto samāno yathā nāma odane paccamāne thusakaṇakuṇḍakādīni uttaritvā ukkhalimukhavaṭṭipidhāniyo makkhanti,",
  "anya-e0101n11:31_6": "evameva sakalasarīrānugatena kāyagginā pheṇuddehakaṁ paccitvā uttaramāno dante dantamalabhāvena sammakkheti.",
  "anya-e0101n11:31_7": "Jivhātāluppabhutīni kheḷasemhādibhāvena,",
  "anya-e0101n11:31_8": "akkhikaṇṇanāsaadhomaggādike akkhigūthakakaṇṇagūthakasiṅghāṇikāmuttakarīsādibhāvena sammakkheti.",
  "anya-e0101n11:31_9": "Yena sammakkhitāni imāni dvārāni divase divase dhoviyamānānipi neva sucīni,",
  "anya-e0101n11:31_10": "na manoramāni honti.",
  "anya-e0101n11:31_11": "Yesu ekaccaṁ dhovitvā hattho puna udakena dhovitabbo hoti.",
  "anya-e0101n11:31_12": "Ekaccaṁ dhovitvā dvattikkhattuṁ gomayenapi mattikāyapi gandhacuṇṇenapi dhovato pāṭikulyatā vigacchatīti",
  "anya-e0101n11:31_13": "evaṁ sammakkhanato paṭikkūlatā paccavekkhitabbā.",
  "anya-e0101n11:32_0": "305.",
  "anya-e0101n11:32_1": "Tassevaṁ dasahākārehi paṭikkūlataṁ paccavekkhato takkāhataṁ vitakkāhataṁ karontassa paṭikkūlākāravasena kabaḷīkārāhāro pākaṭo hoti.",
  "anya-e0101n11:32_2": "So taṁ nimittaṁ punappunaṁ āsevati bhāveti bahulīkaroti.",
  "anya-e0101n11:32_3": "Tassevaṁ karoto nīvaraṇāni vikkhambhanti.",
  "anya-e0101n11:32_4": "Kabaḷīkārāhārassa sabhāvadhammatāya gambhīrattā appanaṁ appattena upacārasamādhinā cittaṁ samādhiyati.",
  "anya-e0101n11:32_5": "Paṭikkūlākāraggahaṇavasena panettha saññā pākaṭā hoti.",
  "anya-e0101n11:32_6": "Tasmā imaṁ kammaṭṭhānaṁ āhāre paṭikkūlasaññā icceva saṅkhaṁ gacchati.",
  "anya-e0101n11:33_0": "Imañca pana āhāre paṭikkūlasaññaṁ anuyuttassa bhikkhuno rasataṇhāya cittaṁ patilīyati patikuṭati pativaṭṭati.",
  "anya-e0101n11:33_1": "So kantāranittharaṇatthiko viya puttamaṁsaṁ vigatamado āhāraṁ āhāreti yāvadeva dukkhassa nittharaṇatthāya.",
  "anya-e0101n11:33_2": "Athassa appakasireneva kabaḷīkārāhārapariññāmukhena pañcakāmaguṇiko rāgo pariññaṁ gacchati.",
  "anya-e0101n11:33_3": "So pañcakāmaguṇapariññāmukhena rūpakkhandhaṁ parijānāti.",
  "anya-e0101n11:33_4": "Aparipakkādipaṭikkūlabhāvavasena cassa kāyagatāsatibhāvanāpi pāripūriṁ gacchati,",
  "anya-e0101n11:33_5": "asubhasaññāya anulomapaṭipadaṁ paṭipanno hoti.",
  "anya-e0101n11:33_6": "Imaṁ pana paṭipattiṁ nissāya diṭṭheva dhamme amatapariyosānataṁ anabhisambhuṇanto sugatiparāyano hotīti.",
  "anya-e0101n11:34_0": "Ayaṁ āhāre paṭikkūlasaññābhāvanāya vitthārakathā.",
  "anya-e0101n11:35_0": "Catudhātuvavatthānabhāvanā",
  "anya-e0101n11:36_0": "306.",
  "anya-e0101n11:36_1": "Idāni āhāre paṭikkūlasaññānantaraṁ ekaṁ vavatthānanti evaṁ uddiṭṭhassa catudhātuvavatthānassa bhāvanāniddeso anuppatto.",
  "anya-e0101n11:36_2": "Tattha vavatthānanti sabhāvūpalakkhaṇavasena sanniṭṭhānaṁ,",
  "anya-e0101n11:36_3": "catunnaṁ dhātūnaṁ vavatthānaṁ catudhātuvavatthānaṁ.",
  "anya-e0101n11:36_4": "Dhātumanasikāro,",
  "anya-e0101n11:36_5": "dhātukammaṭṭhānaṁ,",
  "anya-e0101n11:36_6": "catudhātuvavatthānanti atthato ekaṁ.",
  "anya-e0101n11:36_7": "Tayidaṁ dvidhā āgataṁ saṅkhepato ca vitthārato ca.",
  "anya-e0101n11:36_8": "Saṅkhepato mahāsatipaṭṭhāne āgataṁ.",
  "anya-e0101n11:36_9": "Vitthārato mahāhatthipadūpame rāhulovāde dhātuvibhaṅge ca. Tañhi –",
  "anya-e0101n11:37_0": "“Seyyathāpi,",
  "anya-e0101n11:37_1": "bhikkhave,",
  "anya-e0101n11:37_2": "dakkho goghātako vā goghātakantevāsī vā gāviṁ vadhitvā catumahāpathe bilaso vibhajitvā nisinno assa,",
  "anya-e0101n11:37_3": "evameva kho,",
  "anya-e0101n11:37_4": "bhikkhave,",
  "anya-e0101n11:37_5": "bhikkhu imameva kāyaṁ yathāṭhitaṁ yathāpaṇihitaṁ dhātuso paccavekkhati,",
  "anya-e0101n11:37_6": "atthi imasmiṁ kāye pathavīdhātu āpodhātu tejodhātu vāyodhātū”ti –",
  "anya-e0101n11:38_0": "Evaṁ tikkhapaññassa dhātukammaṭṭhānikassa vasena mahāsatipaṭṭhāne saṅkhepato āgataṁ.",
  "anya-e0101n11:39_0": "Tassattho –",
  "anya-e0101n11:39_1": "yathā cheko goghātako vā tasseva vā bhattavetanabhato antevāsiko gāviṁ vadhitvā vinivijjhitvā catasso",
  "anya-e0101n11:39_2": "disā gatānaṁ mahāpathānaṁ vemajjhaṭṭhānasaṅkhāte catumahāpathe koṭṭhāsaṁ katvā nisinno assa,",
  "anya-e0101n11:39_3": "evameva bhikkhu catunnaṁ iriyāpathānaṁ yena kenaci ākārena ṭhitattā yathāṭhitaṁ.",
  "anya-e0101n11:39_4": "Yathāṭhitattāva yathāpaṇihitaṁ kāyaṁ atthi imasmiṁ kāye pathavīdhātu…pe…",
  "anya-e0101n11:39_5": "vāyodhātūti evaṁ dhātuso paccavekkhati.",
  "anya-e0101n11:40_0": "Kiṁ vuttaṁ hoti?",
  "anya-e0101n11:40_1": "Yathā goghātakassa gāviṁ posentassapi āghātanaṁ āharantassapi āharitvā tattha bandhitvā ṭhapentassapi",
  "anya-e0101n11:40_2": "vadhantassapi vadhitaṁ mataṁ passantassapi tāvadeva gāvītisaññā na antaradhāyati,",
  "anya-e0101n11:40_3": "yāva naṁ padāletvā bilaso na vibhajati.",
  "anya-e0101n11:40_4": "Vibhajitvā nisinnassa pana gāvīsaññā antaradhāyati,",
  "anya-e0101n11:40_5": "maṁsasaññā pavattati.",
  "anya-e0101n11:40_6": "Nāssa evaṁ hoti “ahaṁ gāviṁ vikkiṇāmi,",
  "anya-e0101n11:40_7": "ime gāviṁ harantī”ti.",
  "anya-e0101n11:40_8": "Atha khvassa “ahaṁ maṁsaṁ vikkiṇāmi,",
  "anya-e0101n11:40_9": "imepi maṁsaṁ haranti”cceva hoti,",
  "anya-e0101n11:40_10": "evameva imassāpi bhikkhuno pubbe bālaputhujjanakāle gihibhūtassapi pabbajitassapi tāvadeva sattoti vā posoti vā puggaloti vā saññā na antaradhāyati,",
  "anya-e0101n11:40_11": "yāva imameva kāyaṁ yathāṭhitaṁ yathāpaṇihitaṁ ghanavinibbhogaṁ katvā dhātuso na paccavekkhati.",
  "anya-e0101n11:40_12": "Dhātuso paccavekkhato pana sattasaññā antaradhāyati,",
  "anya-e0101n11:40_13": "dhātuvaseneva cittaṁ santiṭṭhati.",
  "anya-e0101n11:40_14": "Tenāha bhagavā “seyyathāpi,",
  "anya-e0101n11:40_15": "bhikkhave,",
  "anya-e0101n11:40_16": "dakkho goghātako vā…pe…",
  "anya-e0101n11:40_17": "nisinno assa,",
  "anya-e0101n11:40_18": "evameva kho,",
  "anya-e0101n11:40_19": "bhikkhave,",
  "anya-e0101n11:40_20": "bhikkhu…pe…",
  "anya-e0101n11:40_21": "vāyodhātū”ti.",
  "anya-e0101n11:41_0": "307.Mahāhatthipadūpame pana –",
  "anya-e0101n11:41_1": "“katamā cāvuso,",
  "anya-e0101n11:41_2": "ajjhattikā pathavīdhātu?",
  "anya-e0101n11:41_3": "Yaṁ ajjhattaṁ paccattaṁ kakkhaḷaṁ kharigataṁ upādinnaṁ.",
  "anya-e0101n11:41_4": "Seyyathidaṁ,",
  "anya-e0101n11:41_5": "kesā lomā…pe…",
  "anya-e0101n11:41_6": "udariyaṁ karīsaṁ,",
  "anya-e0101n11:41_7": "yaṁ vā panaññampi kiñci ajjhattaṁ paccattaṁ kakkhaḷaṁ kharigataṁ upādinnaṁ,",
  "anya-e0101n11:41_8": "ayaṁ vuccati, āvuso,",
  "anya-e0101n11:41_9": "ajjhattikā pathavīdhātū”ti ca,",
  "anya-e0101n11:42_0": "“Katamā cāvuso,",
  "anya-e0101n11:42_1": "ajjhattikā āpodhātu?",
  "anya-e0101n11:42_2": "Yaṁ ajjhattaṁ paccattaṁ āpo āpogataṁ upādinnaṁ.",
  "anya-e0101n11:42_3": "Seyyathidaṁ,",
  "anya-e0101n11:42_4": "pittaṁ…pe… muttaṁ,",
  "anya-e0101n11:42_5": "yaṁ vā panaññampi kiñci ajjhattaṁ paccattaṁ āpo āpogataṁ upādinnaṁ,",
  "anya-e0101n11:42_6": "ayaṁ vuccatāvuso,",
  "anya-e0101n11:42_7": "ajjhattikā āpodhātū”ti ca,",
  "anya-e0101n11:43_0": "“Katamā cāvuso,",
  "anya-e0101n11:43_1": "ajjhattikā tejodhātu?",
  "anya-e0101n11:43_2": "Yaṁ ajjhattaṁ paccattaṁ tejo tejogataṁ upādinnaṁ.",
  "anya-e0101n11:43_3": "Seyyathidaṁ,",
  "anya-e0101n11:43_4": "yena ca santappati,",
  "anya-e0101n11:43_5": "yena ca jīrīyati,",
  "anya-e0101n11:43_6": "yena ca pariḍayhati,",
  "anya-e0101n11:43_7": "yena ca asitapītakhāyitasāyitaṁ sammā pariṇāmaṁ gacchati,",
  "anya-e0101n11:43_8": "yaṁ vā panaññampi kiñci ajjhattaṁ paccattaṁ tejo tejogataṁ upādinnaṁ,",
  "anya-e0101n11:43_9": "ayaṁ vuccatāvuso,",
  "anya-e0101n11:43_10": "ajjhattikā tejodhātū”ti ca,",
  "anya-e0101n11:44_0": "“Katamā cāvuso,",
  "anya-e0101n11:44_1": "ajjhattikā vāyodhātu?",
  "anya-e0101n11:44_2": "Yaṁ ajjhattaṁ paccattaṁ vāyo vāyogataṁ upādinnaṁ.",
  "anya-e0101n11:44_3": "Seyyathidaṁ,",
  "anya-e0101n11:44_4": "uddhaṅgamā vātā,",
  "anya-e0101n11:44_5": "adhogamā vātā,",
  "anya-e0101n11:44_6": "kucchisayā vātā,",
  "anya-e0101n11:44_7": "koṭṭhāsayā vātā,",
  "anya-e0101n11:44_8": "aṅgamaṅgānusārino vātā,",
  "anya-e0101n11:44_9": "assāso passāso iti vā,",
  "anya-e0101n11:44_10": "yaṁ vā panaññampi kiñci ajjhattaṁ paccattaṁ vāyo vāyogataṁ upādinnaṁ,",
  "anya-e0101n11:44_11": "ayaṁ vuccatāvuso,",
  "anya-e0101n11:44_12": "ajjhattikā vāyodhātū”ti ca –",
  "anya-e0101n11:45_0": "Evaṁ nātitikkhapaññassa dhātukammaṭṭhānikassa vasena vitthārato āgataṁ.",
  "anya-e0101n11:45_1": "Yathā cettha,",
  "anya-e0101n11:45_2": "evaṁ rāhulovādadhātuvibhaṅgesupi.",
  "anya-e0101n11:46_0": "Tatrāyaṁ anuttānapadavaṇṇanā,",
  "anya-e0101n11:46_1": "ajjhattaṁ paccattanti idaṁ tāva ubhayampi niyakassa adhivacanaṁ.",
  "anya-e0101n11:46_2": "Niyakaṁ nāma attani jātaṁ sasantānapariyāpannanti attho.",
  "anya-e0101n11:46_3": "Tayidaṁ yathā loke itthīsu kathā adhitthīti vuccati,",
  "anya-e0101n11:46_4": "evaṁ attani pavattattā ajjhattaṁ,",
  "anya-e0101n11:46_5": "attānaṁ paṭicca paṭicca pavattattā paccattantipi vuccati.",
  "anya-e0101n11:46_6": "Kakkhaḷanti thaddhaṁ.",
  "anya-e0101n11:46_7": "Kharigatanti pharusaṁ.",
  "anya-e0101n11:46_8": "Tattha paṭhamaṁ lakkhaṇavacanaṁ,",
  "anya-e0101n11:46_9": "dutiyaṁ ākāravacanaṁ,",
  "anya-e0101n11:46_10": "kakkhaḷalakkhaṇā hi pathavīdhātu,",
  "anya-e0101n11:46_11": "sā pharusākārā hoti,",
  "anya-e0101n11:46_12": "tasmā kharigatanti vuttā.",
  "anya-e0101n11:46_13": "Upādinnanti daḷhaṁ ādinnaṁ,",
  "anya-e0101n11:46_14": "ahaṁ mamanti evaṁ daḷhaṁ ādinnaṁ,",
  "anya-e0101n11:46_15": "gahitaṁ parāmaṭṭhanti attho.",
  "anya-e0101n11:46_16": "Seyyathidanti nipāto.",
  "anya-e0101n11:46_17": "Tassa taṁ katamanti ceti attho.",
  "anya-e0101n11:46_18": "Tato taṁ dassento “kesā lomā”tiādimāha.",
  "anya-e0101n11:46_19": "Ettha ca matthaluṅgaṁ pakkhipitvā vīsatiyā ākārehi pathavīdhātu niddiṭṭhāti veditabbā.",
  "anya-e0101n11:46_20": "Yaṁ vā panaññampi kiñcīti avasesesu tīsu koṭṭhāsesu pathavīdhātu saṅgahitā.",
  "anya-e0101n11:47_0": "Vissandanabhāvena taṁ taṁ ṭhānaṁ appotīti āpo.",
  "anya-e0101n11:47_1": "Kammasamuṭṭhānādivasena nānāvidhesu āpesu gatanti āpogataṁ. Kiṁ taṁ?",
  "anya-e0101n11:47_2": "Āpodhātuyā ābandhanalakkhaṇaṁ.",
  "anya-e0101n11:48_0": "Tejanavasena tejo,",
  "anya-e0101n11:48_1": "vuttanayeneva tejesu gatanti tejogataṁ. Kiṁ taṁ?",
  "anya-e0101n11:48_2": "Uṇhattalakkhaṇaṁ.",
  "anya-e0101n11:48_3": "Yena cāti yena tejodhātugatena kupitena ayaṁ kāyo santappati,",
  "anya-e0101n11:48_4": "ekāhikajarādibhāvena usumajāto hoti.",
  "anya-e0101n11:48_5": "Yena ca jīrīyatīti yena ayaṁ kāyo jīrati,",
  "anya-e0101n11:48_6": "indriyavekallataṁ balaparikkhayaṁ valipalitādibhāvañca pāpuṇāti.",
  "anya-e0101n11:48_7": "Yena ca pariḍayhatīti yena kupitena ayaṁ kāyo ḍayhati.",
  "anya-e0101n11:48_8": "So ca puggalo “ḍayhāmi ḍayhāmī”ti kandanto satadhotasappigosīsacandanādilepañceva tālavaṇṭavātañca paccāsīsati.",
  "anya-e0101n11:48_9": "Yena ca asitapītakhāyitasāyitaṁ sammā pariṇāmaṁ gacchatīti yenetaṁ asitaṁ vā odanādi pītaṁ vā pānakādi",
  "anya-e0101n11:48_10": "khāyitaṁ vā piṭṭhakhajjakādi sāyitaṁ vā ambapakkamadhuphāṇitādi sammā paripākaṁ gacchati,",
  "anya-e0101n11:48_11": "rasādibhāvena vivekaṁ gacchatīti attho.",
  "anya-e0101n11:48_12": "Ettha ca purimā tayo tejodhātusamuṭṭhānā.",
  "anya-e0101n11:48_13": "Pacchimo kammasamuṭṭhānova.",
  "anya-e0101n11:49_0": "Vāyanavasena vāyo,",
  "anya-e0101n11:49_1": "vuttanayeneva vāyesu gatanti vāyogataṁ. Kiṁ taṁ?",
  "anya-e0101n11:49_2": "Vitthambhanalakkhaṇaṁ.",
  "anya-e0101n11:49_3": "Uddhaṅgamā vātāti uggārahikkādipavattakā uddhaṁ ārohaṇavātā.",
  "anya-e0101n11:49_4": "Adhogamā vātāti uccārapassāvādinīharaṇakā adho orohaṇavātā.",
  "anya-e0101n11:49_5": "Kucchisayā vātāti antānaṁ bahivātā.",
  "anya-e0101n11:49_6": "Koṭṭhāsayā vātāti antānaṁ antovātā.",
  "anya-e0101n11:49_7": "Aṅgamaṅgānusārino vātāti dhamanijālānusārena sakalasarīre aṅgamaṅgāni anusaṭā samiñjanapasāraṇādinibbattakā vātā.",
  "anya-e0101n11:49_8": "Assāsoti antopavisananāsikavāto.",
  "anya-e0101n11:49_9": "Passāsoti bahinikkhamananāsikavāto.",
  "anya-e0101n11:49_10": "Ettha ca purimā pañca catusamuṭṭhānā.",
  "anya-e0101n11:49_11": "Assāsapassāsā cittasamuṭṭhānāva.",
  "anya-e0101n11:49_12": "Sabbattha yaṁ vā panaññampi kiñcīti iminā padena avasesakoṭṭhāsesu āpodhātuādayo saṅgahitā.",
  "anya-e0101n11:50_0": "Iti vīsatiyā ākārehi pathavīdhātu,",
  "anya-e0101n11:50_1": "dvādasahi āpodhātu,",
  "anya-e0101n11:50_2": "catūhi tejodhātu,",
  "anya-e0101n11:50_3": "chahi vāyodhātūti dvācattālīsāya ākārehi catasso dhātuyo vitthāritā hontīti ayaṁ tāvettha pāḷivaṇṇanā.",
  "anya-e0101n11:51_0": "308.",
  "anya-e0101n11:51_1": "Bhāvanānaye panettha tikkhapaññassa bhikkhuno kesā pathavīdhātu,",
  "anya-e0101n11:51_2": "lomā pathavīdhātūti evaṁ vitthārato dhātupariggaho papañcato upaṭṭhāti.",
  "anya-e0101n11:51_3": "Yaṁ thaddhalakkhaṇaṁ,",
  "anya-e0101n11:51_4": "ayaṁ pathavīdhātu.",
  "anya-e0101n11:51_5": "Yaṁ ābandhanalakkhaṇaṁ,",
  "anya-e0101n11:51_6": "ayaṁ āpodhātu.",
  "anya-e0101n11:51_7": "Yaṁ paripācanalakkhaṇaṁ,",
  "anya-e0101n11:51_8": "ayaṁ tejodhātu.",
  "anya-e0101n11:51_9": "Yaṁ vitthambhanalakkhaṇaṁ,",
  "anya-e0101n11:51_10": "ayaṁ vāyodhātūti evaṁ manasikaroto panassa kammaṭṭhānaṁ pākaṭaṁ hoti.",
  "anya-e0101n11:51_11": "Nātitikkhapaññassa pana evaṁ manasikaroto andhakāraṁ avibhūtaṁ hoti.",
  "anya-e0101n11:51_12": "Purimanayena vitthārato manasikarontassa pākaṭaṁ hoti.",
  "anya-e0101n11:52_0": "Kathaṁ ?",
  "anya-e0101n11:52_1": "Yathā dvīsu bhikkhūsu bahupeyyālaṁ tantiṁ sajjhāyantesu tikkhapañño bhikkhu sakiṁ vā dvikkhattuṁ vā peyyālamukhaṁ",
  "anya-e0101n11:52_2": "vitthāretvā tato paraṁ ubhatokoṭivaseneva sajjhāyaṁ karonto gacchati.",
  "anya-e0101n11:52_3": "Tatra nātitikkhapañño evaṁ vattā hoti “kiṁ sajjhāyo nāmesa oṭṭhapariyāhatamattaṁ kātuṁ na deti,",
  "anya-e0101n11:52_4": "evaṁ sajjhāye kariyamāne kadā tanti paguṇā bhavissatī”ti.",
  "anya-e0101n11:52_5": "So āgatāgataṁ peyyālamukhaṁ vitthāretvāva sajjhāyaṁ karoti.",
  "anya-e0101n11:52_6": "Tamenaṁ itaro evamāha –",
  "anya-e0101n11:52_7": "“kiṁ sajjhāyo nāmesa pariyosānaṁ gantuṁ na deti,",
  "anya-e0101n11:52_8": "evaṁ sajjhāye kariyamāne kadā tanti pariyosānaṁ gamissatī”ti.",
  "anya-e0101n11:52_9": "Evameva tikkhapaññassa kesādivasena vitthārato dhātupariggaho papañcato upaṭṭhāti.",
  "anya-e0101n11:52_10": "Yaṁ thaddhalakkhaṇaṁ,",
  "anya-e0101n11:52_11": "ayaṁ pathavīdhātūtiādinā nayena saṅkhepato manasikaroto kammaṭṭhānaṁ pākaṭaṁ hoti.",
  "anya-e0101n11:52_12": "Itarassa tathā manasikaroto andhakāraṁ avibhūtaṁ hoti.",
  "anya-e0101n11:52_13": "Kesādivasena vitthārato manasikarontassa pākaṭaṁ hoti.",
  "anya-e0101n11:53_0": "Tasmā imaṁ kammaṭṭhānaṁ bhāvetukāmena tikkhapaññena tāva rahogatena paṭisallīnena sakalampi attano rūpakāyaṁ",
  "anya-e0101n11:53_1": "āvajjetvā yo imasmiṁ kāye thaddhabhāvo vā kharabhāvo vā,",
  "anya-e0101n11:53_2": "ayaṁ pathavīdhātu.",
  "anya-e0101n11:53_3": "Yo ābandhanabhāvo vā dravabhāvo vā,",
  "anya-e0101n11:53_4": "ayaṁ āpodhātu.",
  "anya-e0101n11:53_5": "Yo paripācanabhāvo vā uṇhabhāvo vā,",
  "anya-e0101n11:53_6": "ayaṁ tejodhātu.",
  "anya-e0101n11:53_7": "Yo vitthambhanabhāvo vā samudīraṇabhāvo vā,",
  "anya-e0101n11:53_8": "ayaṁ vāyodhātūti evaṁ saṁkhittena dhātuyo pariggahetvā punappunaṁ pathavīdhātu āpodhātūti dhātumattato",
  "anya-e0101n11:53_9": "nissattato nijjīvato āvajjitabbaṁ manasikātabbaṁ paccavekkhitabbaṁ.",
  "anya-e0101n11:53_10": "Tassevaṁ vāyamamānassa nacireneva dhātuppabhedāvabhāsanapaññāpariggahito sabhāvadhammārammaṇattā appanaṁ appatto upacāramatto samādhi uppajjati.",
  "anya-e0101n11:54_0": "Atha vā pana ye ime catunnaṁ mahābhūtānaṁ nissattabhāvadassanatthaṁ dhammasenāpatinā “aṭṭhiñca paṭicca",
  "anya-e0101n11:54_1": "nhāruñca paṭicca maṁsañca paṭicca cammañca paṭicca ākāso parivārito rūpantveva saṅkhaṁ gacchatī”ti cattāro",
  "anya-e0101n11:54_2": "koṭṭhāsā vuttā.",
  "anya-e0101n11:54_3": "Tesu taṁ taṁ antarānusārinā ñāṇahatthena vinibbhujitvā vinibbhujitvā yo etesu thaddhabhāvo vā kharabhāvo vā,",
  "anya-e0101n11:54_4": "ayaṁ pathavīdhātūti purimanayeneva dhātuyo pariggahetvā punappunaṁ pathavīdhātu āpodhātūti dhātumattato",
  "anya-e0101n11:54_5": "nissattato nijjīvato āvajjitabbaṁ manasikātabbaṁ paccavekkhitabbaṁ.",
  "anya-e0101n11:54_6": "Tassevaṁ vāyamamānassa nacireneva dhātuppabhedāvabhāsanapaññāpariggahito sabhāvadhammārammaṇattā appanaṁ appatto upacāramatto samādhi uppajjati.",
  "anya-e0101n11:54_7": "Ayaṁ saṅkhepato āgate catudhātuvavatthāne bhāvanānayo.",
  "anya-e0101n11:55_0": "309.",
  "anya-e0101n11:55_1": "Vitthārato āgate pana evaṁ veditabbo.",
  "anya-e0101n11:55_2": "Idaṁ kammaṭṭhānaṁ bhāvetukāmena hi nātitikkhapaññena yoginā ācariyasantike dvācattālīsāya ākārehi vitthārato",
  "anya-e0101n11:55_3": "dhātuyo uggaṇhitvā vuttappakāre senāsane viharantena katasabbakiccena rahogatena paṭisallīnena sasambhārasaṅkhepato,",
  "anya-e0101n11:55_4": "sasambhāravibhattito,",
  "anya-e0101n11:55_5": "salakkhaṇasaṅkhepato,",
  "anya-e0101n11:55_6": "salakkhaṇavibhattitoti evaṁ catūhākārehi kammaṭṭhānaṁ bhāvetabbaṁ.",
  "anya-e0101n11:56_0": "Tattha kathaṁ sasambhārasaṅkhepato bhāveti?",
  "anya-e0101n11:56_1": "Idha bhikkhu vīsatiyā koṭṭhāsesu thaddhākāraṁ pathavīdhātūti vavatthapeti.",
  "anya-e0101n11:56_2": "Dvādasasu koṭṭhāsesu yūsagataṁ udakasaṅkhātaṁ ābandhanākāraṁ āpodhātūti vavatthapeti.",
  "anya-e0101n11:56_3": "Catūsu koṭṭhāsesu paripācanakaṁ tejaṁ tejodhātūti vavatthapeti.",
  "anya-e0101n11:56_4": "Chasu koṭṭhāsesu vitthambhanākāraṁ vāyodhātūti vavatthapeti.",
  "anya-e0101n11:56_5": "Tassevaṁ vavatthāpayatoyeva dhātuyo pākaṭā honti.",
  "anya-e0101n11:56_6": "Tā punappunaṁ āvajjato manasikaroto vuttanayeneva upacārasamādhi uppajjati.",
  "anya-e0101n11:57_0": "310.",
  "anya-e0101n11:57_1": "Yassa pana evaṁ bhāvayato kammaṭṭhānaṁ na ijjhati,",
  "anya-e0101n11:57_2": "tena sasambhāravibhattito bhāvetabbaṁ. Kathaṁ?",
  "anya-e0101n11:57_3": "Tena hi bhikkhunā yaṁ taṁ kāyagatāsatikammaṭṭhānaniddese sattadhā uggahakosallaṁ dasadhā manasikārakosallañca vuttaṁ.",
  "anya-e0101n11:57_4": "Dvattiṁsākāre tāva taṁ sabbaṁ aparihāpetvā tacapañcakādīnaṁ anulomapaṭilomato vacasā sajjhāyaṁ ādiṁkatvā sabbaṁ tattha vuttavidhānaṁ kātabbaṁ.",
  "anya-e0101n11:57_5": "Ayameva hi viseso,",
  "anya-e0101n11:57_6": "tattha vaṇṇasaṇṭhānadisokāsaparicchedavasena kesādayo manasikaritvāpi paṭikkūlavasena cittaṁ ṭhapetabbaṁ,",
  "anya-e0101n11:57_7": "idha dhātuvasena.",
  "anya-e0101n11:57_8": "Tasmā vaṇṇādivasena pañcadhā pañcadhā kesādayo manasikaritvā avasāne evaṁ manasikāro pavattetabbo.",
  "anya-e0101n11:58_0": "311.",
  "anya-e0101n11:58_1": "Ime kesā nāma sīsakaṭāhapaliveṭhanacamme jātā.",
  "anya-e0101n11:58_2": "Tattha yathāvammikamatthake jātesu kuṇṭhatiṇesu na vammikamatthako jānāti mayi kuṇṭhatiṇāni jātānīti,",
  "anya-e0101n11:58_3": "napi kuṇṭhatiṇāni jānanti mayaṁ vammikamatthake jātānīti,",
  "anya-e0101n11:58_4": "evameva na sīsakaṭāhapaliveṭhanacammaṁ jānāti mayi kesā jātāti,",
  "anya-e0101n11:58_5": "napi kesā jānanti mayaṁ sīsakaṭāhaveṭhanacamme jātāti,",
  "anya-e0101n11:58_6": "aññamaññaṁ ābhogapaccavekkhaṇarahitā ete dhammā.",
  "anya-e0101n11:58_7": "Iti kesā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:59_0": "312.Lomā sarīraveṭhanacamme jātā.",
  "anya-e0101n11:59_1": "Tattha yathā suññagāmaṭṭhāne jātesu dabbatiṇakesu na suññagāmaṭṭhānaṁ jānāti mayi dabbatiṇakāni jātānīti,",
  "anya-e0101n11:59_2": "napi dabbatiṇakāni jānanti mayaṁ suññagāmaṭṭhāne jātānīti,",
  "anya-e0101n11:59_3": "evameva na sarīraveṭhanacammaṁ jānāti mayi lomā jātāti.",
  "anya-e0101n11:59_4": "Napi lomā jānanti mayaṁ sarīraveṭhanacamme jātāti.",
  "anya-e0101n11:59_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:59_6": "Iti lomā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:60_0": "313.Nakhā aṅgulīnaṁ aggesu jātā.",
  "anya-e0101n11:60_1": "Tattha yathā kumārakesu daṇḍakehi madhukaṭṭhike vijjhitvā kīḷantesu na daṇḍakā jānanti amhesu madhukaṭṭhikā ṭhapitāti,",
  "anya-e0101n11:60_2": "napi madhukaṭṭhikā jānanti mayaṁ daṇḍakesu ṭhapitāti,",
  "anya-e0101n11:60_3": "evameva na aṅguliyo jānanti amhākaṁ aggesu nakhā jātāti.",
  "anya-e0101n11:60_4": "Napi nakhā jānanti mayaṁ aṅgulīnaṁ aggesu jātāti.",
  "anya-e0101n11:60_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:60_6": "Iti nakhā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:61_0": "314.Dantā hanukaṭṭhikesu jātā.",
  "anya-e0101n11:61_1": "Tattha yathā vaḍḍhakīhi pāsāṇaudukkhalakesu kenacideva silesajātena bandhitvā ṭhapitathambhesu na udukkhalā jānanti amhesu thambhā ṭhitāti.",
  "anya-e0101n11:61_2": "Napi thambhā jānanti mayaṁ udukkhalesu ṭhitāti,",
  "anya-e0101n11:61_3": "evameva na hanukaṭṭhīni jānanti amhesu dantā jātāti.",
  "anya-e0101n11:61_4": "Napi dantā jānanti mayaṁ hanukaṭṭhīsu jātāti.",
  "anya-e0101n11:61_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:61_6": "Iti dantā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:62_0": "315.Taco sakalasarīraṁ pariyonandhitvā ṭhito.",
  "anya-e0101n11:62_1": "Tattha yathā allagocammapariyonaddhāya mahāvīṇāya na mahāvīṇā jānāti ahaṁ allagocammena pariyonaddhāti.",
  "anya-e0101n11:62_2": "Napi allagocammaṁ jānāti mayā mahāvīṇā pariyonaddhāti,",
  "anya-e0101n11:62_3": "evameva na sarīraṁ jānāti ahaṁ tacena pariyonaddhanti.",
  "anya-e0101n11:62_4": "Napi taco jānāti mayā sarīraṁ pariyonaddhanti.",
  "anya-e0101n11:62_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:62_6": "Iti taco nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:63_0": "316.Maṁsaṁ aṭṭhisaṅghāṭaṁ anulimpitvā ṭhitaṁ.",
  "anya-e0101n11:63_1": "Tattha yathā mahāmattikalittāya bhittiyā na bhitti jānāti ahaṁ mahāmattikāya littāti.",
  "anya-e0101n11:63_2": "Napi mahāmattikā jānāti mayā bhitti littāti,",
  "anya-e0101n11:63_3": "evameva na aṭṭhisaṅghāṭo jānāti ahaṁ navapesisatappabhedena maṁsena littoti.",
  "anya-e0101n11:63_4": "Napi maṁsaṁ jānāti mayā aṭṭhisaṅghāṭo littoti.",
  "anya-e0101n11:63_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:63_6": "Iti maṁsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:64_0": "317.Nhāru sarīrabbhantare aṭṭhīni ābandhamānā ṭhitā.",
  "anya-e0101n11:64_1": "Tattha yathā vallīhi vinaddhesu kuṭṭadārūsu na kuṭṭadārūni jānanti mayaṁ vallīhi vinaddhānīti.",
  "anya-e0101n11:64_2": "Napi valliyo jānanti amhehi kuṭṭadārūni vinaddhānīti,",
  "anya-e0101n11:64_3": "evameva na aṭṭhīni jānanti mayaṁ nhārūhi ābaddhānīti.",
  "anya-e0101n11:64_4": "Napi nhārū jānanti amhehi aṭṭhīni ābaddhānīti.",
  "anya-e0101n11:64_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:64_6": "Iti nhāru nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:65_0": "318.Aṭṭhīsu paṇhikaṭṭhi gopphakaṭṭhiṁ ukkhipitvā ṭhitaṁ.",
  "anya-e0101n11:65_1": "Gopphakaṭṭhi jaṅghaṭṭhiṁ ukkhipitvā ṭhitaṁ.",
  "anya-e0101n11:65_2": "Jaṅghaṭṭhi ūruṭṭhiṁ ukkhipitvā ṭhitaṁ.",
  "anya-e0101n11:65_3": "Ūruṭṭhi kaṭiṭṭhiṁ ukkhipitvā ṭhitaṁ.",
  "anya-e0101n11:65_4": "Kaṭiṭṭhi piṭṭhikaṇṭakaṁ ukkhipitvā ṭhitaṁ,",
  "anya-e0101n11:65_5": "piṭṭhikaṇṭako gīvaṭṭhiṁ ukkhipitvā ṭhito.",
  "anya-e0101n11:65_6": "Gīvaṭṭhi sīsaṭṭhiṁ ukkhipitvā ṭhitaṁ.",
  "anya-e0101n11:65_7": "Sīsaṭṭhi gīvaṭṭhike patiṭṭhitaṁ.",
  "anya-e0101n11:65_8": "Gīvaṭṭhi piṭṭhikaṇṭake patiṭṭhitaṁ.",
  "anya-e0101n11:65_9": "Piṭṭhikaṇṭako kaṭiṭṭhimhi patiṭṭhito.",
  "anya-e0101n11:65_10": "Kaṭiṭṭhi ūruṭṭhike patiṭṭhitaṁ.",
  "anya-e0101n11:65_11": "Ūruṭṭhi jaṅghaṭṭhike patiṭṭhitaṁ.",
  "anya-e0101n11:65_12": "Jaṅghaṭṭhi gopphakaṭṭhike patiṭṭhitaṁ.",
  "anya-e0101n11:65_13": "Gopphakaṭṭhi paṇhikaṭṭhike patiṭṭhitaṁ.",
  "anya-e0101n11:66_0": "Tattha yathā iṭṭhakadārugomayādisañcayesu na heṭṭhimā heṭṭhimā jānanti mayaṁ uparime uparime ukkhipitvā ṭhitāti.",
  "anya-e0101n11:66_1": "Napi uparimā uparimā jānanti mayaṁ heṭṭhimesu heṭṭhimesu patiṭṭhitāti,",
  "anya-e0101n11:66_2": "evameva na paṇhikaṭṭhi jānāti ahaṁ gopphakaṭṭhiṁ ukkhipitvā ṭhitanti.",
  "anya-e0101n11:66_3": "Na gopphakaṭṭhi jānāti ahaṁ jaṅghaṭṭhiṁ ukkhipitvā ṭhitanti.",
  "anya-e0101n11:66_4": "Na jaṅghaṭṭhi jānāti ahaṁ ūruṭṭhiṁ ukkhipitvā ṭhitanti.",
  "anya-e0101n11:66_5": "Na ūruṭṭhi jānāti ahaṁ kaṭiṭṭhiṁ ukkhipitvā ṭhitanti.",
  "anya-e0101n11:66_6": "Na kaṭiṭṭhi jānāti ahaṁ piṭṭhikaṇṭakaṁ ukkhipitvā ṭhitanti.",
  "anya-e0101n11:66_7": "Na piṭṭhikaṇṭako jānāti ahaṁ gīvaṭṭhiṁ ukkhipitvā ṭhitanti.",
  "anya-e0101n11:66_8": "Na gīvaṭṭhi jānāti ahaṁ sīsaṭṭhiṁ ukkhipitvā ṭhitanti.",
  "anya-e0101n11:66_9": "Na sīsaṭṭhi jānāti ahaṁ gīvaṭṭhimhi patiṭṭhitanti.",
  "anya-e0101n11:66_10": "Na gīvaṭṭhi jānāti ahaṁ piṭṭhikaṇṭake patiṭṭhitanti.",
  "anya-e0101n11:66_11": "Na piṭṭhikaṇṭako jānāti ahaṁ kaṭiṭṭhimhi patiṭṭhitoti.",
  "anya-e0101n11:66_12": "Na kaṭiṭṭhi jānāti ahaṁ ūruṭṭhimhi patiṭṭhitanti.",
  "anya-e0101n11:66_13": "Na ūruṭṭhi jānāti ahaṁ jaṅghaṭṭhimhi patiṭṭhitanti.",
  "anya-e0101n11:66_14": "Na jaṅghaṭṭhi jānāti ahaṁ gopphakaṭṭhimhi patiṭṭhitanti.",
  "anya-e0101n11:66_15": "Na gopphakaṭṭhi jānāti ahaṁ paṇhikaṭṭhimhi patiṭṭhitanti.",
  "anya-e0101n11:66_16": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:66_17": "Iti aṭṭhi nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:67_0": "319.Aṭṭhimiñjaṁ tesaṁ tesaṁ aṭṭhīnaṁ abbhantare ṭhitaṁ.",
  "anya-e0101n11:67_1": "Tattha yathā veḷupabbādīnaṁ anto pakkhittachinnavettaggādīsu na veḷupabbādīni jānanti amhesu vettaggādīni pakkhittānīti.",
  "anya-e0101n11:67_2": "Napi vettaggādīni jānanti mayaṁ veḷupabbādīsu ṭhitānīti,",
  "anya-e0101n11:67_3": "evameva na aṭṭhīni jānanti amhākaṁ anto miñjaṁ ṭhitanti.",
  "anya-e0101n11:67_4": "Nāpi miñjaṁ jānāti ahaṁ aṭṭhīnaṁ anto ṭhitanti.",
  "anya-e0101n11:67_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:67_6": "Iti aṭṭhimiñjaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:68_0": "320.Vakkaṁ galavāṭakato nikkhantena ekamūlena thokaṁ gantvā dvidhā bhinnena thūlanhārunā vinibaddhaṁ hutvā hadayamaṁsaṁ parikkhipitvā ṭhitaṁ.",
  "anya-e0101n11:68_1": "Tattha yathā vaṇṭupanibaddhe ambaphaladvaye na vaṇṭaṁ jānāti mayā ambaphaladvayaṁ upanibaddhanti.",
  "anya-e0101n11:68_2": "Napi ambaphaladvayaṁ jānāti ahaṁ vaṇṭena upanibaddhanti,",
  "anya-e0101n11:68_3": "evameva na thūlanhāru jānāti mayā vakkaṁ upanibaddhanti.",
  "anya-e0101n11:68_4": "Napi vakkaṁ jānāti ahaṁ thūlanhārunā upanibaddhanti.",
  "anya-e0101n11:68_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:68_6": "Iti vakkaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:69_0": "321.Hadayaṁ sarīrabbhantare uraṭṭhipañjaramajjhaṁ nissāya ṭhitaṁ.",
  "anya-e0101n11:69_1": "Tattha yathā jiṇṇasandamānikapañjaraṁ nissāya ṭhapitāya maṁsapesiyā na sandamānikapañjarabbhantaraṁ jānāti maṁ nissāya maṁsapesi ṭhitāti.",
  "anya-e0101n11:69_2": "Napi maṁsapesi jānāti ahaṁ jiṇṇasandamānikapañjaraṁ nissāya ṭhitāti,",
  "anya-e0101n11:69_3": "evameva na uraṭṭhipañjarabbhantaraṁ jānāti maṁ nissāya hadayaṁ ṭhitanti.",
  "anya-e0101n11:69_4": "Napi hadayaṁ jānāti ahaṁ uraṭṭhipañjaraṁ nissāya ṭhitanti.",
  "anya-e0101n11:69_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:69_6": "Iti hadayaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:70_0": "322.Yakanaṁ antosarīre dvinnaṁ thanānamabbhantare dakkhiṇapassaṁ nissāya ṭhitaṁ.",
  "anya-e0101n11:70_1": "Tattha yathā ukkhalikapālapassamhi lagge yamakamaṁsapiṇḍe na ukkhalikapālapassaṁ jānāti mayi yamakamaṁsapiṇḍo laggoti.",
  "anya-e0101n11:70_2": "Napi yamakamaṁsapiṇḍo jānāti ahaṁ ukkhalikapālapasse laggoti,",
  "anya-e0101n11:70_3": "evameva na thanānamabbhantare dakkhiṇapassaṁ jānāti maṁ nissāya yakanaṁ ṭhitanti.",
  "anya-e0101n11:70_4": "Napi yakanaṁ jānāti ahaṁ thanānamabbhantare dakkhiṇapassaṁ nissāya ṭhitanti.",
  "anya-e0101n11:70_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:70_6": "Iti yakanaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:71_0": "323.Kilomakesu paṭicchannakilomakaṁ hadayañca vakkañca parivāretvā ṭhitaṁ.",
  "anya-e0101n11:71_1": "Appaṭicchannakilomakaṁ sakalasarīre cammassa heṭṭhato maṁsaṁ pariyonandhitvā ṭhitaṁ.",
  "anya-e0101n11:71_2": "Tattha yathā pilotikapaliveṭhite maṁse na maṁsaṁ jānāti ahaṁ pilotikāya paliveṭhitanti.",
  "anya-e0101n11:71_3": "Napi pilotikā jānāti mayā maṁsaṁ paliveṭhitanti,",
  "anya-e0101n11:71_4": "evameva na vakkahadayāni sakalasarīre ca maṁsaṁ jānāti ahaṁ kilomakena paṭicchannanti.",
  "anya-e0101n11:71_5": "Napi kilomakaṁ jānāti mayā vakkahadayāni sakalasarīre ca maṁsaṁ paṭicchannanti.",
  "anya-e0101n11:71_6": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:71_7": "Iti kilomakaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:72_0": "324.Pihakaṁ hadayassa vāmapasse udarapaṭalassa matthakapassaṁ nissāya ṭhitaṁ.",
  "anya-e0101n11:72_1": "Tattha yathā koṭṭhamatthakapassaṁ nissāya ṭhitāya gomayapiṇḍiyā na koṭṭhamatthakapassaṁ jānāti gomayapiṇḍi maṁ nissāya ṭhitāti.",
  "anya-e0101n11:72_2": "Napi gomayapiṇḍi jānāti ahaṁ koṭṭhamatthakapassaṁ nissāya ṭhitāti,",
  "anya-e0101n11:72_3": "evameva na udarapaṭalassa matthakapassaṁ jānāti pihakaṁ maṁ nissāya ṭhitanti.",
  "anya-e0101n11:72_4": "Napi pihakaṁ jānāti ahaṁ udarapaṭalassa matthakapassaṁ nissāya ṭhitanti.",
  "anya-e0101n11:72_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:72_6": "Iti pihakaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:73_0": "325.Papphāsaṁ sarīrabbhantare dvinnaṁ thanānamantare hadayañca yakanañca upari chādetvā olambantaṁ ṭhitaṁ.",
  "anya-e0101n11:73_1": "Tattha yathā jiṇṇakoṭṭhabbhantare lambamāne sakuṇakulāvake na jiṇṇakoṭṭhabbhantaraṁ jānāti mayi sakuṇakulāvako lambamāno ṭhitoti.",
  "anya-e0101n11:73_2": "Napi sakuṇakulāvako jānāti ahaṁ jiṇṇakoṭṭhabbhantare lambamāno ṭhitoti,",
  "anya-e0101n11:73_3": "evameva na taṁ sarīrabbhantaraṁ jānāti mayi papphāsaṁ lambamānaṁ ṭhitanti.",
  "anya-e0101n11:73_4": "Napi papphāsaṁ jānāti ahaṁ evarūpe sarīrabbhantare lambamānaṁ ṭhitanti.",
  "anya-e0101n11:73_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:73_6": "Iti papphāsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:74_0": "326.Antaṁ galavāṭakakarīsamaggapariyante sarīrabbhantare ṭhitaṁ.",
  "anya-e0101n11:74_1": "Tattha yathā lohitadoṇikāya obhujitvā ṭhapite chinnasīsadhammanikaḷevare na lohitadoṇi jānāti mayi dhammanikaḷevaraṁ ṭhitanti.",
  "anya-e0101n11:74_2": "Napi dhammanikaḷevaraṁ jānāti ahaṁ lohitadoṇiyā ṭhitanti,",
  "anya-e0101n11:74_3": "evameva na sarīrabbhantaraṁ jānāti mayi antaṁ ṭhitanti.",
  "anya-e0101n11:74_4": "Napi antaṁ jānāti ahaṁ sarīrabbhantare ṭhitanti.",
  "anya-e0101n11:74_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:74_6": "Iti antaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:75_0": "327.Antaguṇaṁ antantare ekavīsatiantabhoge bandhitvā ṭhitaṁ.",
  "anya-e0101n11:75_1": "Tattha yathā pādapuñchanarajjumaṇḍalakaṁ sibbetvā ṭhitesu rajjukesu na pādapuñchanarajjumaṇḍalakaṁ jānāti rajjukā maṁ sibbitvā ṭhitāti.",
  "anya-e0101n11:75_2": "Napi rajjukā jānanti mayaṁ pādapuñchanarajjumaṇḍalakaṁ sibbitvā ṭhitāti,",
  "anya-e0101n11:75_3": "evameva na antaṁ jānāti antaguṇaṁ maṁ ābandhitvā ṭhitanti.",
  "anya-e0101n11:75_4": "Napi antaguṇaṁ jānāti ahaṁ antaṁ ābandhitvā ṭhitanti.",
  "anya-e0101n11:75_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:75_6": "Iti antaguṇaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:76_0": "328.Udariyaṁ udare ṭhitaṁ asitapītakhāyitasāyitaṁ.",
  "anya-e0101n11:76_1": "Tattha yathā suvānadoṇiyaṁ ṭhite suvānavamathumhi na suvānadoṇi jānāti mayi suvānavamathu ṭhitoti.",
  "anya-e0101n11:76_2": "Napi suvānavamathu jānāti ahaṁ suvānadoṇiyaṁ ṭhitoti,",
  "anya-e0101n11:76_3": "evameva na udaraṁ jānāti mayi udariyaṁ ṭhitanti.",
  "anya-e0101n11:76_4": "Napi udariyaṁ jānāti ahaṁ udare ṭhitanti.",
  "anya-e0101n11:76_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:76_6": "Iti udariyaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:77_0": "329.Karīsaṁ pakkāsayasaṅkhāte aṭṭhaṅgulaveḷupabbasadise antapariyosāne ṭhitaṁ.",
  "anya-e0101n11:77_1": "Tattha yathā veḷupabbe omadditvā pakkhittāya saṇhapaṇḍumattikāya na veḷupabbaṁ jānāti mayi paṇḍumattikā ṭhitāti.",
  "anya-e0101n11:77_2": "Napi paṇḍumattikā jānāti ahaṁ veḷupabbe ṭhitāti,",
  "anya-e0101n11:77_3": "evameva na pakkāsayo jānāti mayi karīsaṁ ṭhitanti.",
  "anya-e0101n11:77_4": "Napi karīsaṁ jānāti ahaṁ pakkāsaye ṭhitanti.",
  "anya-e0101n11:77_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:77_6": "Iti karīsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:78_0": "330.Matthaluṅgaṁ sīsakaṭāhabbhantare ṭhitaṁ.",
  "anya-e0101n11:78_1": "Tattha yathā purāṇalābukaṭāhe pakkhittāya piṭṭhapiṇḍiyā na lābukaṭāhaṁ jānāti mayi piṭṭhapiṇḍi ṭhitāti.",
  "anya-e0101n11:78_2": "Napi piṭṭhapiṇḍi jānāti ahaṁ lābukaṭāhe ṭhitāti,",
  "anya-e0101n11:78_3": "evameva na sīsakaṭāhabbhantaraṁ jānāti mayi matthaluṅgaṁ ṭhitanti.",
  "anya-e0101n11:78_4": "Napi matthaluṅgaṁ jānāti ahaṁ sīsakaṭāhabbhantare ṭhitanti.",
  "anya-e0101n11:78_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:78_6": "Iti matthaluṅgaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n11:79_0": "331.Pittesu abaddhapittaṁ jīvitindriyapaṭibaddhaṁ sakalasarīraṁ byāpetvā ṭhitaṁ.",
  "anya-e0101n11:79_1": "Baddhapittaṁ pittakosake ṭhitaṁ.",
  "anya-e0101n11:79_2": "Tattha yathā pūvaṁ byāpetvā ṭhite tele na pūvaṁ jānāti telaṁ maṁ byāpetvā ṭhitanti.",
  "anya-e0101n11:79_3": "Napi telaṁ jānāti ahaṁ pūvaṁ byāpetvā ṭhitanti,",
  "anya-e0101n11:79_4": "evameva na sarīraṁ jānāti abaddhapittaṁ maṁ byāpetvā ṭhitanti.",
  "anya-e0101n11:79_5": "Napi abaddhapittaṁ jānāti ahaṁ sarīraṁ byāpetvā ṭhitanti.",
  "anya-e0101n11:79_6": "Yathā vassodakena puṇṇe kosātakikosake na kosātakikosako jānāti mayi vassodakaṁ ṭhitanti.",
  "anya-e0101n11:79_7": "Napi vassodakaṁ jānāti ahaṁ kosātakikosake ṭhitanti,",
  "anya-e0101n11:79_8": "evameva na pittakosako jānāti mayi baddhapittaṁ ṭhitanti.",
  "anya-e0101n11:79_9": "Napi baddhapittaṁ jānāti ahaṁ pittakosake ṭhitanti.",
  "anya-e0101n11:79_10": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:79_11": "Iti pittaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:80_0": "332.Semhaṁ ekapatthapūrappamāṇaṁ udarapaṭale ṭhitaṁ.",
  "anya-e0101n11:80_1": "Tattha yathā upari sañjātapheṇapaṭalāya candanikāya na candanikā jānāti mayi pheṇapaṭalaṁ ṭhitanti.",
  "anya-e0101n11:80_2": "Napi pheṇapaṭalaṁ jānāti ahaṁ candanikāya ṭhitanti,",
  "anya-e0101n11:80_3": "evameva na udarapaṭalaṁ jānāti mayi semhaṁ ṭhitanti.",
  "anya-e0101n11:80_4": "Napi semhaṁ jānāti ahaṁ udarapaṭale ṭhitanti.",
  "anya-e0101n11:80_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:80_6": "Iti semhaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:81_0": "333.Pubbo anibaddhokāso yattha yattheva khāṇukaṇṭakappaharaṇaaggijālādīhi abhihate sarīrappadese lohitaṁ saṇṭhahitvā paccati,",
  "anya-e0101n11:81_1": "gaṇḍapīḷakādayo vā uppajjanti,",
  "anya-e0101n11:81_2": "tattha tattha tiṭṭhati.",
  "anya-e0101n11:81_3": "Tattha yathā pharasuppahārādivasena paggharitaniyyāse rukkhe na rukkhassa pahārādippadesā jānanti amhesu niyyāso ṭhitoti,",
  "anya-e0101n11:81_4": "napi niyyāso jānāti ahaṁ rukkhassa pahārādippadesesu ṭhitoti,",
  "anya-e0101n11:81_5": "evameva na sarīrassa khāṇukaṇṭakādīhi abhihatappadesā jānanti amhesu pubbo ṭhitoti.",
  "anya-e0101n11:81_6": "Napi pubbo jānāti ahaṁ tesu padesesu ṭhitoti.",
  "anya-e0101n11:81_7": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:81_8": "Iti pubbo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:82_0": "334.Lohitesu saṁsaraṇalohitaṁ pittaṁ viya sakalasarīraṁ byāpetvā ṭhitaṁ.",
  "anya-e0101n11:82_1": "Sannicitalohitaṁ yakanaṭṭhānassa heṭṭhābhāgaṁ pūretvā ekapatthapūramattaṁ vakkahadayayakanapapphāsāni tementaṁ ṭhitaṁ.",
  "anya-e0101n11:82_2": "Tattha saṁsaraṇalohite abaddhapittasadisova vinicchayo.",
  "anya-e0101n11:82_3": "Itaraṁ pana yathā jajjarakapāle ovaṭṭhe udake heṭṭhā leḍḍukhaṇḍādīni temayamāne na leḍḍukhaṇḍādīni jānanti mayaṁ udakena temiyamānāti.",
  "anya-e0101n11:82_4": "Napi udakaṁ jānāti ahaṁ leḍḍukhaṇḍādīni tememīti,",
  "anya-e0101n11:82_5": "evameva na yakanassa heṭṭhābhāgaṭṭhānaṁ vakkādīni vā jānanti mayi lohitaṁ ṭhitaṁ amhe vā temayamānaṁ ṭhitanti.",
  "anya-e0101n11:82_6": "Napi lohitaṁ jānāti ahaṁ yakanassa heṭṭhābhāgaṁ pūretvā vakkādīni temayamānaṁ ṭhitanti.",
  "anya-e0101n11:82_7": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:82_8": "Iti lohitaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:83_0": "335.Sedo aggisantāpādikālesu kesalomakūpavivarāni pūretvā tiṭṭhati ceva paggharati ca.",
  "anya-e0101n11:83_1": "Tattha yathā udakā abbūḷhamattesu bhisamuḷālakumudanāḷakalāpesu na bhisādikalāpavivarāni jānanti amhehi udakaṁ paggharatīti.",
  "anya-e0101n11:83_2": "Napi bhisādikalāpavivarehi paggharantaṁ udakaṁ jānāti ahaṁ bhisādikalāpavivarehi paggharāmīti,",
  "anya-e0101n11:83_3": "evameva na kesalomakūpavivarāni jānanti amhehi sedo paggharatīti.",
  "anya-e0101n11:83_4": "Napi sedo jānāti ahaṁ kesalomakūpavivarehi paggharāmīti.",
  "anya-e0101n11:83_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:83_6": "Iti sedo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:84_0": "336.Medo thūlassa sakalasarīraṁ pharitvā kisassa jaṅghamaṁsādīni nissāya ṭhito patthinnasineho.",
  "anya-e0101n11:84_1": "Tattha yathā haliddipilotikapaṭicchanne maṁsapuñje na maṁsapuñjo jānāti maṁ nissāya haliddipilotikā ṭhitāti.",
  "anya-e0101n11:84_2": "Napi haliddipilotikā jānāti ahaṁ maṁsapuñjaṁ nissāya ṭhitāti,",
  "anya-e0101n11:84_3": "evameva na sakalasarīre jaṅghādīsu vā maṁsaṁ jānāti maṁ nissāya medo ṭhitoti.",
  "anya-e0101n11:84_4": "Napi medo jānāti ahaṁ sakalasarīre jaṅghādīsu vā maṁsaṁ nissāya ṭhitoti.",
  "anya-e0101n11:84_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:84_6": "Iti medo nāma imasmiṁ sarīre pāṭiyekko koṭṭhāso acetano abyākato suñño nissatto patthinnayūso ābandhanākāro āpodhātūti.",
  "anya-e0101n11:85_0": "337.Assu yadā sañjāyati tadā akkhikūpake pūretvā tiṭṭhati vā paggharati vā.",
  "anya-e0101n11:85_1": "Tattha yathā udakapuṇṇesu taruṇatālaṭṭhikūpakesu na taruṇatālaṭṭhikūpakā jānanti amhesu udakaṁ ṭhitanti.",
  "anya-e0101n11:85_2": "Napi taruṇatālaṭṭhikūpakesu udakaṁ jānāti ahaṁ taruṇatālaṭṭhikūpakesu ṭhitanti,",
  "anya-e0101n11:85_3": "evameva na akkhikūpakā jānanti amhesu assu ṭhitanti.",
  "anya-e0101n11:85_4": "Napi assu jānāti ahaṁ akkhikūpakesu ṭhitanti.",
  "anya-e0101n11:85_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:85_6": "Iti assu nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:86_0": "338.Vasā aggisantāpādikāle hatthatalahatthapiṭṭhipādatalapādapiṭṭhi nāsāpuṭanalāṭaaṁsakūṭesu ṭhitavilīnasneho.",
  "anya-e0101n11:86_1": "Tattha yathā pakkhittatele ācāme na ācāmo jānāti maṁ telaṁ ajjhottharitvā ṭhitanti.",
  "anya-e0101n11:86_2": "Napi telaṁ jānāti ahaṁ ācāmaṁ ajjhottharitvā ṭhitanti,",
  "anya-e0101n11:86_3": "evameva na hatthatalādippadeso jānāti maṁ vasā ajjhottharitvā ṭhitāti.",
  "anya-e0101n11:86_4": "Napi vasā jānāti ahaṁ hatthatalādippadesaṁ ajjhottharitvā ṭhitāti.",
  "anya-e0101n11:86_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:86_6": "Iti vasā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:87_0": "339.Kheḷo tathārūpe kheḷuppattipaccaye sati ubhohi kapolapassehi orohitvā jivhātale tiṭṭhati.",
  "anya-e0101n11:87_1": "Tattha yathā abbocchinnaudakanissande nadītīrakūpake na kūpatalaṁ jānāti mayi udakaṁ santiṭṭhatīti.",
  "anya-e0101n11:87_2": "Napi udakaṁ jānāti ahaṁ kūpatale santiṭṭhāmīti,",
  "anya-e0101n11:87_3": "evameva na jivhātalaṁ jānāti mayi ubhohi kapolapassehi orohitvā kheḷo ṭhitoti.",
  "anya-e0101n11:87_4": "Napi kheḷo jānāti ahaṁ ubhohi kapolapassehi orohitvā jivhātale ṭhitoti.",
  "anya-e0101n11:87_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:87_6": "Iti kheḷo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:88_0": "340.Siṅghāṇikā yadā sañjāyati,",
  "anya-e0101n11:88_1": "tadā nāsāpuṭe pūretvā tiṭṭhati vā paggharati vā.",
  "anya-e0101n11:88_2": "Tattha yathā pūtidadhibharitāya sippikāya na sippikā jānāti mayi pūtidadhi ṭhitanti.",
  "anya-e0101n11:88_3": "Napi pūtidadhi jānāti ahaṁ sippikāya ṭhitanti,",
  "anya-e0101n11:88_4": "evameva na nāsāpuṭā jānanti amhesu siṅghāṇikā ṭhitāti.",
  "anya-e0101n11:88_5": "Napi siṅghāṇikā jānāti ahaṁ nāsāpuṭesu ṭhitāti.",
  "anya-e0101n11:88_6": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:88_7": "Iti siṅghāṇikā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:89_0": "341.Lasikā aṭṭhikasandhīnaṁ abbhañjanakiccaṁ sādhayamānā asītisatasandhīsu ṭhitā.",
  "anya-e0101n11:89_1": "Tattha yathā telabbhañjite akkhe na akkho jānāti maṁ telaṁ abbhañjitvā ṭhitanti.",
  "anya-e0101n11:89_2": "Napi telaṁ jānāti ahaṁ akkhaṁ abbhañjitvā ṭhitanti,",
  "anya-e0101n11:89_3": "evameva na asītisatasandhayo jānanti lasikā amhe abbhañjitvā ṭhitāti.",
  "anya-e0101n11:89_4": "Napi lasikā jānāti ahaṁ asītisatasandhayo abbhañjitvā ṭhitāti.",
  "anya-e0101n11:89_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:89_6": "Iti lasikā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:90_0": "342.Muttaṁ vatthissa abbhantare ṭhitaṁ.",
  "anya-e0101n11:90_1": "Tattha yathā candanikāya pakkhitte amukhe ravaṇaghaṭe na ravaṇaghaṭo jānāti mayi candanikāraso ṭhitoti.",
  "anya-e0101n11:90_2": "Napi candanikāraso jānāti ahaṁ ravaṇaghaṭe ṭhitoti,",
  "anya-e0101n11:90_3": "evameva na vatthi jānāti mayi muttaṁ ṭhitanti.",
  "anya-e0101n11:90_4": "Napi muttaṁ jānāti ahaṁ vatthimhi ṭhitanti.",
  "anya-e0101n11:90_5": "Aññamaññaṁ ābhogapaccavekkhaṇarahitā ete dhammā.",
  "anya-e0101n11:90_6": "Iti muttaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n11:91_0": "343.",
  "anya-e0101n11:91_1": "Evaṁ kesādīsu manasikāraṁ pavattetvā yena santappati,",
  "anya-e0101n11:91_2": "ayaṁ imasmiṁ sarīre pāṭiyekko koṭṭhāso acetano abyākato suñño nissatto paripācanākāro tejodhātūti,",
  "anya-e0101n11:91_3": "yena jīrīyati,",
  "anya-e0101n11:91_4": "yena pariḍayhati,",
  "anya-e0101n11:91_5": "yena asitapītakhāyitasāyitaṁ sammā pariṇāmaṁ gacchati,",
  "anya-e0101n11:91_6": "ayaṁ imasmiṁ sarīre pāṭiyekko koṭṭhāso acetano abyākato suñño nissatto paripācanākāro tejodhātūti evaṁ tejokoṭṭhāsesu manasikāro pavattetabbo.",
  "anya-e0101n11:92_0": "344.",
  "anya-e0101n11:92_1": "Tato uddhaṅgame vāte uddhaṅgamavasena pariggahetvā adhogame adhogamavasena,",
  "anya-e0101n11:92_2": "kucchisaye kucchisayavasena,",
  "anya-e0101n11:92_3": "koṭṭhāsaye koṭṭhāsayavasena,",
  "anya-e0101n11:92_4": "aṅgamaṅgānusārimhi aṅgamaṅgānusārivasena,",
  "anya-e0101n11:92_5": "assāsapassāse assāsapassāsavasena pariggahetvā uddhaṅgamā vātā nāma imasmiṁ sarīre pāṭiyekko koṭṭhāso",
  "anya-e0101n11:92_6": "acetano abyākato suñño nissatto vitthambhanākāro vāyodhātūti,",
  "anya-e0101n11:92_7": "adhogamā vātā nāma,",
  "anya-e0101n11:92_8": "kucchisayā vātā nāma,",
  "anya-e0101n11:92_9": "koṭṭhāsayā vātā nāma,",
  "anya-e0101n11:92_10": "aṅgamaṅgānusārino vātā nāma,",
  "anya-e0101n11:92_11": "assāsapassāsā vātā nāma imasmiṁ sarīre pāṭiyekko koṭṭhāso acetano abyākato suñño nissatto vitthambhanākāro",
  "anya-e0101n11:92_12": "vāyodhātūti evaṁ vāyokoṭṭhāsesu manasikāro pavattetabbo.",
  "anya-e0101n11:92_13": "Tassevaṁ pavattamanasikārassa dhātuyo pākaṭā honti.",
  "anya-e0101n11:92_14": "Tā punappunaṁ āvajjato manasikaroto vuttanayeneva upacārasamādhi uppajjati.",
  "anya-e0101n11:93_0": "345.",
  "anya-e0101n11:93_1": "Yassa pana evaṁ bhāvayato kammaṭṭhānaṁ na ijjhati,",
  "anya-e0101n11:93_2": "tena salakkhaṇasaṅkhepato bhāvetabbaṁ. Kathaṁ?",
  "anya-e0101n11:93_3": "Vīsatiyā koṭṭhāsesu thaddhalakkhaṇaṁ pathavīdhātūti vavatthapetabbaṁ.",
  "anya-e0101n11:93_4": "Tattheva ābandhanalakkhaṇaṁ āpodhātūti.",
  "anya-e0101n11:93_5": "Paripācanalakkhaṇaṁ tejodhātūti.",
  "anya-e0101n11:93_6": "Vitthambhanalakkhaṇaṁ vāyodhātūti.",
  "anya-e0101n11:94_0": "Dvādasasu koṭṭhāsesu ābandhanalakkhaṇaṁ āpodhātūti vavatthapetabbaṁ.",
  "anya-e0101n11:94_1": "Tattheva paripācanalakkhaṇaṁ tejodhātūti.",
  "anya-e0101n11:94_2": "Vitthambhanalakkhaṇaṁ vāyodhātūti.",
  "anya-e0101n11:94_3": "Thaddhalakkhaṇaṁ pathavīdhātūti.",
  "anya-e0101n11:95_0": "Catūsu koṭṭhāsesu paripācanalakkhaṇaṁ tejodhātūti vavatthapetabbaṁ.",
  "anya-e0101n11:95_1": "Tena avinibhuttaṁ vitthambhanalakkhaṇaṁ vāyodhātūti.",
  "anya-e0101n11:95_2": "Thaddhalakkhaṇaṁ pathavīdhātūti.",
  "anya-e0101n11:95_3": "Ābandhanalakkhaṇaṁ āpodhātūti.",
  "anya-e0101n11:96_0": "Chasu koṭṭhāsesu vitthambhanalakkhaṇaṁ vāyodhātūti vavatthapetabbaṁ.",
  "anya-e0101n11:96_1": "Tattheva thaddhalakkhaṇaṁ pathavīdhātūti.",
  "anya-e0101n11:96_2": "Ābandhanalakkhaṇaṁ āpodhātūti.",
  "anya-e0101n11:96_3": "Paripācanalakkhaṇaṁ tejodhātūti.",
  "anya-e0101n11:96_4": "Tassevaṁ vavatthāpayato dhātuyo pākaṭā honti.",
  "anya-e0101n11:96_5": "Tā punappunaṁ āvajjato manasikaroto vuttanayeneva upacārasamādhi uppajjati.",
  "anya-e0101n11:97_0": "346.",
  "anya-e0101n11:97_1": "Yassa pana evampi bhāvayato kammaṭṭhānaṁ na ijjhati,",
  "anya-e0101n11:97_2": "tena salakkhaṇavibhattito bhāvetabbaṁ. Kathaṁ?",
  "anya-e0101n11:97_3": "Pubbe vuttanayeneva kesādayo pariggahetvā kesamhi thaddhalakkhaṇaṁ pathavīdhātūti vavatthapetabbaṁ.",
  "anya-e0101n11:97_4": "Tattheva ābandhanalakkhaṇaṁ āpodhātūti.",
  "anya-e0101n11:97_5": "Paripācanalakkhaṇaṁ tejodhātūti.",
  "anya-e0101n11:97_6": "Vitthambhanalakkhaṇaṁ vāyodhātūti.",
  "anya-e0101n11:97_7": "Evaṁ sabbakoṭṭhāsesu ekekasmiṁ koṭṭhāse catasso catasso dhātuyo vavatthapetabbā.",
  "anya-e0101n11:97_8": "Tassevaṁ vavatthāpayato dhātuyo pākaṭā honti.",
  "anya-e0101n11:97_9": "Tā punappunaṁ āvajjato manasikaroto vuttanayeneva upacārasamādhi uppajjati.",
  "anya-e0101n11:98_0": "Apica kho pana vacanatthato, kalāpato, cuṇṇato,",
  "anya-e0101n11:98_1": "lakkhaṇādito,",
  "anya-e0101n11:98_2": "samuṭṭhānato,",
  "anya-e0101n11:98_3": "nānattekattato,",
  "anya-e0101n11:98_4": "vinibbhogāvinibbhogato,",
  "anya-e0101n11:98_5": "sabhāgavisabhāgato,",
  "anya-e0101n11:98_6": "ajjhattikabāhiravisesato,",
  "anya-e0101n11:98_7": "saṅgahato,",
  "anya-e0101n11:98_8": "paccayato,",
  "anya-e0101n11:98_9": "asamannāhārato,",
  "anya-e0101n11:98_10": "paccayavibhāgatoti imehipi ākārehi dhātuyo manasikātabbā.",
  "anya-e0101n11:99_0": "347.",
  "anya-e0101n11:99_1": "Tattha vacanatthato manasikarontena patthaṭattā pathavī.",
  "anya-e0101n11:99_2": "Appoti āpiyati appāyatīti vā āpo.",
  "anya-e0101n11:99_3": "Tejatīti tejo.",
  "anya-e0101n11:99_4": "Vāyatīti vāyo.",
  "anya-e0101n11:99_5": "Avisesena pana salakkhaṇadhāraṇato dukkhādānato dukkhādhānato ca dhātūti.",
  "anya-e0101n11:99_6": "Evaṁ visesasāmaññavasena vacanatthato manasikātabbā.",
  "anya-e0101n11:100_0": "348.Kalāpatoti yā ayaṁ kesā lomātiādinā nayena vīsatiyā ākārehi pathavīdhātu,",
  "anya-e0101n11:100_1": "pittaṁ semhanti ca ādinā nayena dvādasahākārehi āpodhātu niddiṭṭhā,",
  "anya-e0101n11:100_2": "tattha yasmā –",
  "anya-e0101n11:101_0": "Vaṇṇo gandho raso ojā, catasso cāpi dhātuyo;",
  "anya-e0101n11:102_0": "Aṭṭhadhammasamodhānā, hoti kesāti sammuti;",
  "anya-e0101n11:103_0": "Tesaṁyeva vinibbhogā, natthi kesāti sammuti.",
  "anya-e0101n11:104_0": "Tasmā kesāpi aṭṭhadhammakalāpamattameva.",
  "anya-e0101n11:104_1": "Tathā lomādayoti.",
  "anya-e0101n11:104_2": "Yo panettha kammasamuṭṭhāno koṭṭhāso,",
  "anya-e0101n11:104_3": "so jīvitindriyena ca bhāvena ca saddhiṁ dasadhammakalāpopi hoti.",
  "anya-e0101n11:104_4": "Ussadavasena pana pathavīdhātu āpodhātūti saṅkhaṁ gato.",
  "anya-e0101n11:104_5": "Evaṁ kalāpato manasikātabbā.",
  "anya-e0101n11:105_0": "349.Cuṇṇatoti imasmiṁ hi sarīre majjhimena pamāṇena pariggayhamānā paramāṇubhedasañcuṇṇā sukhumarajabhūtā pathavīdhātu doṇamattā siyā.",
  "anya-e0101n11:105_1": "Sā tato upaḍḍhappamāṇāya āpodhātuyā saṅgahitā,",
  "anya-e0101n11:105_2": "tejodhātuyā anupālitā vāyodhātuyā vitthambhitā na vikiriyati na viddhaṁsiyati,",
  "anya-e0101n11:105_3": "avikiriyamānā aviddhaṁsiyamānā anekavidhaṁ itthipurisaliṅgādibhāvavikappaṁ upagacchati,",
  "anya-e0101n11:105_4": "aṇuthūladīgharassathirakathinādibhāvañca pakāseti.",
  "anya-e0101n11:106_0": "Yūsagatā ābandhanākārabhūtā panettha āpodhātu pathavīpatiṭṭhitā tejānupālitā vāyovitthambhitā na paggharati na parissavati,",
  "anya-e0101n11:106_1": "apaggharamānā aparissavamānā pīṇitapīṇitabhāvaṁ dasseti.",
  "anya-e0101n11:107_0": "Asitapītādipācakā cettha usumākārabhūtā uṇhattalakkhaṇā tejodhātu pathavīpatiṭṭhitā āposaṅgahitā vāyovitthambhitā imaṁ kāyaṁ paripāceti,",
  "anya-e0101n11:107_1": "vaṇṇasampattiñcassa āvahati.",
  "anya-e0101n11:107_2": "Tāya ca pana paripācito ayaṁ kāyo na pūtibhāvaṁ dasseti.",
  "anya-e0101n11:108_0": "Aṅgamaṅgānusaṭā cettha samudīraṇavitthambhanalakkhaṇā vāyodhātu pathavīpatiṭṭhitā āposaṅgahitā tejānupālitā imaṁ kāyaṁ vitthambheti.",
  "anya-e0101n11:108_1": "Tāya ca pana vitthambhito ayaṁ kāyo na paripatati,",
  "anya-e0101n11:108_2": "ujukaṁ saṇṭhāti.",
  "anya-e0101n11:108_3": "Aparāya vāyodhātuyā samabbhāhato gamanaṭṭhānanisajjāsayanairiyāpathesu viññattiṁ dasseti,",
  "anya-e0101n11:108_4": "samiñjeti,",
  "anya-e0101n11:108_5": "sampasāreti,",
  "anya-e0101n11:108_6": "hatthapādaṁ lāḷeti.",
  "anya-e0101n11:108_7": "Evametaṁ itthipurisādibhāvena bālajanavañcanaṁ māyārūpasadisaṁ dhātuyantaṁ pavattatīti evaṁ cuṇṇato manasikātabbā.",
  "anya-e0101n11:109_0": "350.Lakkhaṇāditoti pathavīdhātu kiṁ lakkhaṇā, kiṁ rasā,",
  "anya-e0101n11:109_1": "kiṁ paccupaṭṭhānāti evaṁ catassopi dhātuyo āvajjetvā pathavīdhātu kakkhaḷattalakkhaṇā,",
  "anya-e0101n11:109_2": "patiṭṭhānarasā,",
  "anya-e0101n11:109_3": "sampaṭicchanapaccupaṭṭhānā.",
  "anya-e0101n11:109_4": "Āpodhātu paggharaṇalakkhaṇā,",
  "anya-e0101n11:109_5": "brūhanarasā,",
  "anya-e0101n11:109_6": "saṅgahapaccupaṭṭhānā.",
  "anya-e0101n11:109_7": "Tejodhātu uṇhattalakkhaṇā,",
  "anya-e0101n11:109_8": "paripācanarasā,",
  "anya-e0101n11:109_9": "maddavānuppadānapaccupaṭṭhānā.",
  "anya-e0101n11:109_10": "Vāyodhātu vitthambhanalakkhaṇā,",
  "anya-e0101n11:109_11": "samudīraṇarasā.",
  "anya-e0101n11:109_12": "Abhinīhārapaccupaṭṭhānāti evaṁ lakkhaṇādito manasikātabbā.",
  "anya-e0101n11:110_0": "351.Samuṭṭhānatoti ye ime pathavīdhātuādīnaṁ vitthārato dassanavasena kesādayo dvācattālīsa koṭṭhāsā dassitā.",
  "anya-e0101n11:110_1": "Tesu udariyaṁ karīsaṁ pubbo muttanti ime cattāro koṭṭhāsā utusamuṭṭhānāva.",
  "anya-e0101n11:110_2": "Assu sedo kheḷo siṅghāṇikāti ime cattāro utucittasamuṭṭhānā.",
  "anya-e0101n11:110_3": "Asitādiparipācako tejo kammasamuṭṭhānova.",
  "anya-e0101n11:110_4": "Assāsapassāsā cittasamuṭṭhānāva.",
  "anya-e0101n11:110_5": "Avasesā sabbepi catusamuṭṭhānāti evaṁ samuṭṭhānato manasikātabbā.",
  "anya-e0101n11:111_0": "352.Nānattekattatoti sabbāsampi dhātūnaṁ salakkhaṇādito nānattaṁ.",
  "anya-e0101n11:111_1": "Aññāneva hi pathavīdhātuyā lakkhaṇarasapaccupaṭṭhānāni.",
  "anya-e0101n11:111_2": "Aññāni āpodhātuādīnaṁ.",
  "anya-e0101n11:111_3": "Evaṁ lakkhaṇādivasena pana kammasamuṭṭhānādivasena ca nānattabhūtānampi etāsaṁ rūpamahābhūtadhātudhammaaniccādivasena ekattaṁ hoti.",
  "anya-e0101n11:111_4": "Sabbāpi hi dhātuyo ruppanalakkhaṇaṁ anatītattā rūpāni.",
  "anya-e0101n11:111_5": "Mahantapātubhāvādīhi kāraṇehi mahābhūtāni.",
  "anya-e0101n11:112_0": "Mahantapātubhāvādīhīti etā hi dhātuyo mahantapātubhāvato,",
  "anya-e0101n11:112_1": "mahābhūtasāmaññato,",
  "anya-e0101n11:112_2": "mahāparihārato,",
  "anya-e0101n11:112_3": "mahāvikārato,",
  "anya-e0101n11:112_4": "mahattā bhūtattā cāti imehi kāraṇehi mahābhūtānīti vuccanti.",
  "anya-e0101n11:113_0": "Tattha mahantapātubhāvatoti etāni hi anupādinnasantānepi upādinnasantānepi mahantāni pātubhūtāni.",
  "anya-e0101n11:113_1": "Tesaṁ anupādinnasantāne –",
  "anya-e0101n11:114_0": "Duve satasahassāni, cattāri nahutāni ca;",
  "anya-e0101n11:115_0": "Ettakaṁ bahalattena, saṅkhātāyaṁ vasundharāti. –",
  "anya-e0101n11:116_0": "Ādinā nayena mahantapātubhāvatā buddhānussatiniddese vuttāva.",
  "anya-e0101n11:117_0": "Upādinnasantānepi macchakacchapadevadānavādisarīravasena mahantāneva pātubhūtāni.",
  "anya-e0101n11:117_1": "Vuttañhetaṁ “santi,",
  "anya-e0101n11:117_2": "bhikkhave,",
  "anya-e0101n11:117_3": "mahāsamudde yojanasatikāpi attabhāvā”tiādi.",
  "anya-e0101n11:118_0": "Mahābhūtasāmaññatoti etāni hi yathā māyākāro amaṇiṁyeva udakaṁ maṇiṁ katvā dasseti,",
  "anya-e0101n11:118_1": "asuvaṇṇaṁyeva leḍḍuṁ suvaṇṇaṁ katvā dasseti.",
  "anya-e0101n11:119_0": "Yathā ca sayaṁ neva yakkho na yakkhī samāno yakkhabhāvampi yakkhibhāvampi dasseti,",
  "anya-e0101n11:119_1": "evameva sayaṁ anīlāneva hutvā nīlaṁ upādārūpaṁ dassenti,",
  "anya-e0101n11:119_2": "apītāni alohitāni anodātāneva hutvā odātaṁ upādārūpaṁ dassentīti māyākāramahābhūtasāmaññato mahābhūtāni.",
  "anya-e0101n11:120_0": "Yathā ca yakkhādīni mahābhūtāni yaṁ gaṇhanti,",
  "anya-e0101n11:120_1": "neva nesaṁ tassa anto na bahi ṭhānaṁ upalabbhati,",
  "anya-e0101n11:120_2": "na ca taṁ nissāya na tiṭṭhanti,",
  "anya-e0101n11:120_3": "evameva tānipi neva aññamaññassa anto na bahi ṭhitāni hutvā upalabbhanti,",
  "anya-e0101n11:120_4": "na ca aññamaññaṁ nissāya na tiṭṭhantīti acinteyyaṭṭhānatāya yakkhādimahābhūtasāmaññatopi mahābhūtāni.",
  "anya-e0101n11:120_5": "Yathā ca yakkhinīsaṅkhātāni mahābhūtāni manāpehi vaṇṇasaṇṭhānavikkhepehi attano bhayānakabhāvaṁ paṭicchādetvā satte vañcenti,",
  "anya-e0101n11:120_6": "evameva etānipi itthipurisasarīrādīsu manāpena chavivaṇṇena manāpena attano aṅgapaccaṅgasaṇṭhānena manāpena",
  "anya-e0101n11:120_7": "ca hatthapādaṅgulibhamukavikkhepena attano kakkhaḷattādibhedaṁ sarasalakkhaṇaṁ paṭicchādetvā bālajanaṁ vañcenti,",
  "anya-e0101n11:120_8": "attano sabhāvaṁ daṭṭhuṁ na dentīti vañcakattena yakkhinīmahābhūtasāmaññatopi mahābhūtāni.",
  "anya-e0101n11:121_0": "Mahāparihāratoti mahantehi paccayehi pariharitabbato.",
  "anya-e0101n11:121_1": "Etāni hi divase divase upanetabbattā mahantehi ghāsacchādanādīhi bhūtāni pavattānīti mahābhūtāni.",
  "anya-e0101n11:121_2": "Mahāparihārāni vā bhūtānītipi mahābhūtāni.",
  "anya-e0101n11:122_0": "Mahāvikāratoti etāni hi anupādinnānipi upādinnānipi mahāvikārāni honti.",
  "anya-e0101n11:122_1": "Tattha anupādinnānaṁ kappavuṭṭhāne vikāramahattaṁ pākaṭaṁ hoti.",
  "anya-e0101n11:122_2": "Upādinnānaṁ dhātukkhobhakāle.",
  "anya-e0101n11:122_3": "Tathā hi –",
  "anya-e0101n11:123_0": "Bhūmito vuṭṭhitā yāva, brahmalokā vidhāvati;",
  "anya-e0101n11:124_0": "Acci accimato loke, ḍayhamānamhi tejasā.",
  "anya-e0101n11:125_0": "Koṭisatasahassekaṁ, cakkavāḷaṁ vilīyati;",
  "anya-e0101n11:126_0": "Kupitena yadā loko, salilena vinassati.",
  "anya-e0101n11:127_0": "Koṭisatasahassekaṁ, cakkavāḷaṁ vikīrati;",
  "anya-e0101n11:128_0": "Vāyodhātuppakopena, yadā loko vinassati.",
  "anya-e0101n11:129_0": "Patthaddho bhavati kāyo, daṭṭho kaṭṭhamukhena vā;",
  "anya-e0101n11:130_0": "Pathavīdhātuppakopena, hoti kaṭṭhamukheva so.",
  "anya-e0101n11:131_0": "Pūtiyo bhavati kāyo, daṭṭho pūtimukhena vā;",
  "anya-e0101n11:132_0": "Āpodhātuppakopena, hoti pūtimukheva so.",
  "anya-e0101n11:133_0": "Santatto bhavati kāyo, daṭṭho aggimukhena vā;",
  "anya-e0101n11:134_0": "Tejodhātuppakopena, hoti aggimukheva so.",
  "anya-e0101n11:135_0": "Sañchinno bhavati kāyo, daṭṭho satthamukhena vā;",
  "anya-e0101n11:136_0": "Vāyodhātuppakopena, hoti satthamukheva so.",
  "anya-e0101n11:137_0": "Iti mahāvikārāni bhūtānīti mahābhūtāni.",
  "anya-e0101n11:138_0": "Mahattā bhūtattā cāti etāni hi mahantāni mahatā vāyāmena pariggahetabbattā bhūtāni vijjamānattāti mahattā bhūtattā ca mahābhūtāni.",
  "anya-e0101n11:139_0": "Evaṁ sabbāpetā dhātuyo mahantapātubhāvādīhi kāraṇehi mahābhūtāni.",
  "anya-e0101n11:140_0": "Salakkhaṇadhāraṇato pana dukkhādānato ca dukkhādhānato ca sabbāpi dhātulakkhaṇaṁ anatītattā dhātuyo.",
  "anya-e0101n11:140_1": "Salakkhaṇadhāraṇena ca attano khaṇānurūpadhāraṇena ca dhammā.",
  "anya-e0101n11:140_2": "Khayaṭṭhena aniccā.",
  "anya-e0101n11:140_3": "Bhayaṭṭhena dukkhā.",
  "anya-e0101n11:140_4": "Asārakaṭṭhena anattā.",
  "anya-e0101n11:141_0": "Iti sabbāsampi rūpamahābhūtadhātudhammaaniccādivasena ekattanti evaṁ nānattekattato manasikātabbā.",
  "anya-e0101n11:142_0": "353.Vinibbhogāvinibbhogatoti sahuppannāva etā ekekasmiṁ sabbapariyantime suddhaṭṭhakādikalāpepi padesena avinibbhuttā.",
  "anya-e0101n11:142_1": "Lakkhaṇena pana vinibbhuttāti evaṁ vinibbhogāvinibbhogato manasikātabbā.",
  "anya-e0101n11:143_0": "354.Sabhāgavisabhāgatoti evaṁ avinibbhuttāsu cāpi etāsu purimā dve garukattā sabhāgā.",
  "anya-e0101n11:143_1": "Tathā pacchimā lahukattā.",
  "anya-e0101n11:143_2": "Purimā pana pacchimāhi pacchimā ca purimāhi visabhāgāti evaṁ sabhāgavisabhāgato manasikātabbā.",
  "anya-e0101n11:144_0": "355.Ajjhattikabāhiravisesatoti ajjhattikā dhātuyo viññāṇavatthuviññattiindriyānaṁ nissayā honti,",
  "anya-e0101n11:144_1": "sairiyāpathā,",
  "anya-e0101n11:144_2": "catusamuṭṭhānā.",
  "anya-e0101n11:144_3": "Bāhirā vuttaviparītappakārāti evaṁ ajjhattikabāhiravisesato manasikātabbā.",
  "anya-e0101n11:145_0": "356.Saṅgahatoti kammasamuṭṭhānā pathavīdhātu kammasamuṭṭhānāhi itarāhi ekasaṅgahā hoti samuṭṭhānanānattābhāvato.",
  "anya-e0101n11:145_1": "Tathā cittādisamuṭṭhānā cittādisamuṭṭhānāhīti evaṁ saṅgahato manasikātabbā.",
  "anya-e0101n11:146_0": "357.Paccayatoti pathavīdhātu āposaṅgahitā tejoanupālitā vāyovitthambhitā tiṇṇaṁ mahābhūtānaṁ patiṭṭhā hutvā paccayo hoti.",
  "anya-e0101n11:146_1": "Āpodhātu pathavīpatiṭṭhitā tejoanupālitā vāyovitthambhitā tiṇṇaṁ mahābhūtānaṁ ābandhanaṁ hutvā paccayo hoti.",
  "anya-e0101n11:146_2": "Tejodhātu pathavīpatiṭṭhitā āposaṅgahitā vāyovitthambhitā tiṇṇaṁ mahābhūtānaṁ paripācanaṁ hutvā paccayo hoti.",
  "anya-e0101n11:146_3": "Vāyodhātu pathavīpatiṭṭhitā āposaṅgahitā tejoparipācitā tiṇṇaṁ mahābhūtānaṁ vitthambhanaṁ hutvā paccayo hotīti evaṁ paccayato manasikātabbā.",
  "anya-e0101n11:147_0": "358.Asamannāhāratoti pathavīdhātu cettha “ahaṁ pathavīdhātū”ti vā,",
  "anya-e0101n11:147_1": "“tiṇṇaṁ mahābhūtānaṁ patiṭṭhā hutvā paccayo homī”ti vā na jānāti.",
  "anya-e0101n11:147_2": "Itarānipi tīṇi “amhākaṁ pathavīdhātu patiṭṭhā hutvā paccayo hotī”ti na jānanti.",
  "anya-e0101n11:147_3": "Esa nayo sabbatthāti evaṁ asamannāhārato manasikātabbā.",
  "anya-e0101n11:148_0": "359.Paccayavibhāgatoti dhātūnaṁ hi kammaṁ, cittaṁ, āhāro,",
  "anya-e0101n11:148_1": "utūti cattāro paccayā.",
  "anya-e0101n11:148_2": "Tattha kammasamuṭṭhānānaṁ kammameva paccayo hoti,",
  "anya-e0101n11:148_3": "na cittādayo.",
  "anya-e0101n11:148_4": "Cittādisamuṭṭhānānampi cittādayova paccayā honti, na itare.",
  "anya-e0101n11:148_5": "Kammasamuṭṭhānānañca kammaṁ janakapaccayo hoti,",
  "anya-e0101n11:148_6": "sesānaṁ pariyāyato upanissayapaccayo hoti.",
  "anya-e0101n11:148_7": "Cittasamuṭṭhānānaṁ cittaṁ janakapaccayo hoti,",
  "anya-e0101n11:148_8": "sesānaṁ pacchājātapaccayo atthipaccayo avigatapaccayo ca.",
  "anya-e0101n11:148_9": "Āhārasamuṭṭhānānaṁ āhāro janakapaccayo hoti,",
  "anya-e0101n11:148_10": "sesānaṁ āhārapaccayo atthipaccayo avigatapaccayo ca.",
  "anya-e0101n11:148_11": "Utusamuṭṭhānānaṁ utu janakapaccayo hoti,",
  "anya-e0101n11:148_12": "sesānaṁ atthipaccayo avigatapaccayo ca.",
  "anya-e0101n11:148_13": "Kammasamuṭṭhānaṁ mahābhūtaṁ kammasamuṭṭhānānampi mahābhūtānaṁ paccayo hoti cittādisamuṭṭhānānampi.",
  "anya-e0101n11:148_14": "Tathā cittasamuṭṭhānaṁ,",
  "anya-e0101n11:148_15": "āhārasamuṭṭhānaṁ.",
  "anya-e0101n11:148_16": "Utusamuṭṭhānaṁ mahābhūtaṁ utusamuṭṭhānānampi mahābhūtānaṁ paccayo hoti kammādisamuṭṭhānānampi.",
  "anya-e0101n11:149_0": "Tattha kammasamuṭṭhānā pathavīdhātu kammasamuṭṭhānānaṁ itarāsaṁ sahajātaaññamaññanissayaatthiavigatavasena ceva patiṭṭhāvasena ca paccayo hoti,",
  "anya-e0101n11:149_1": "na janakavasena.",
  "anya-e0101n11:149_2": "Itaresaṁ tisantatimahābhūtānaṁ nissayaatthiavigatavasena paccayo hoti,",
  "anya-e0101n11:149_3": "na patiṭṭhāvasena na janakavasena.",
  "anya-e0101n11:149_4": "Āpodhātu cettha itarāsaṁ tiṇṇaṁ sahajātādivasena ceva ābandhanavasena ca paccayo hoti,",
  "anya-e0101n11:149_5": "na janakavasena.",
  "anya-e0101n11:149_6": "Itaresaṁ tisantatikānaṁ nissayaatthiavigatapaccayavaseneva,",
  "anya-e0101n11:149_7": "na ābandhanavasena na janakavasena.",
  "anya-e0101n11:149_8": "Tejodhātupettha itarāsaṁ tiṇṇaṁ sahajātādivasena ceva paripācanavasena ca paccayo hoti,",
  "anya-e0101n11:149_9": "na janakavasena.",
  "anya-e0101n11:149_10": "Itaresaṁ tisantatikānaṁ nissayaatthiavigatapaccayavaseneva,",
  "anya-e0101n11:149_11": "na paripācanavasena,",
  "anya-e0101n11:149_12": "na janakavasena.",
  "anya-e0101n11:149_13": "Vāyodhātupettha itarāsaṁ tiṇṇaṁ sahajātādivasena ceva vitthambhanavasena ca paccayo hoti,",
  "anya-e0101n11:149_14": "na janakavasena.",
  "anya-e0101n11:149_15": "Itaresaṁ tisantatikānaṁ nissayaatthiavigatapaccayavaseneva,",
  "anya-e0101n11:149_16": "na vitthambhanavasena,",
  "anya-e0101n11:149_17": "na janakavasena.",
  "anya-e0101n11:149_18": "Cittaāhārautusamuṭṭhānapathavīdhātuādīsupi eseva nayo.",
  "anya-e0101n11:150_0": "Evaṁ sahajātādipaccayavasappavattāsu ca panetāsu dhātūsu –",
  "anya-e0101n11:151_0": "Ekaṁ paṭicca tisso, catudhā tisso paṭicca eko ca;",
  "anya-e0101n11:152_0": "Dve dhātuyo paṭicca, dve chaddhā sampavattanti.",
  "anya-e0101n11:153_0": "Pathavīādīsu hi ekekaṁ paṭicca itarā tisso tissoti evaṁ ekaṁ paṭicca tisso catudhā sampavattanti.",
  "anya-e0101n11:153_1": "Tathā pathavīdhātuādīsu ekekā itarā tisso tisso paṭiccāti evaṁ tisso paṭicca ekā catudhā sampavattati.",
  "anya-e0101n11:153_2": "Purimā pana dve paṭicca pacchimā,",
  "anya-e0101n11:153_3": "pacchimā ca dve paṭicca purimā,",
  "anya-e0101n11:153_4": "paṭhamatatiyā paṭicca dutiyacatutthā,",
  "anya-e0101n11:153_5": "dutiyacatutthā paṭicca paṭhamatatiyā,",
  "anya-e0101n11:153_6": "paṭhamacatutthā paṭicca dutiyatatiyā,",
  "anya-e0101n11:153_7": "dutiyatatiyā paṭicca paṭhamacatutthāti evaṁ dve dhātuyo paṭicca dve chadhā sampavattanti.",
  "anya-e0101n11:154_0": "Tāsu pathavīdhātu abhikkamapaṭikkamādikāle uppīḷanassa paccayo hoti.",
  "anya-e0101n11:154_1": "Sāva āpodhātuyā anugatā patiṭṭhāpanassa.",
  "anya-e0101n11:154_2": "Pathavīdhātuyā pana anugatā āpodhātu avakkhepanassa.",
  "anya-e0101n11:154_3": "Vāyodhātuyā anugatā tejodhātu uddharaṇassa.",
  "anya-e0101n11:154_4": "Tejodhātuyā anugatā vāyodhātu atiharaṇavītiharaṇānaṁ paccayo hotīti evaṁ paccayavibhāgato manasikātabbā.",
  "anya-e0101n11:155_0": "Evaṁ vacanatthādivasena manasi karontassāpi hi ekekena mukhena dhātuyo pākaṭā honti.",
  "anya-e0101n11:155_1": "Tā punappunaṁ āvajjato manasikaroto vuttanayeneva upacārasamādhi uppajjati.",
  "anya-e0101n11:155_2": "Svāyaṁ catunnaṁ dhātūnaṁ vavatthāpakassa ñāṇassānubhāvena uppajjanato catudhātuvavatthānantveva saṅkhaṁ gacchati.",
  "anya-e0101n11:156_0": "360.",
  "anya-e0101n11:156_1": "Idañca pana catudhātuvavatthānaṁ anuyutto bhikkhu suññataṁ avagāhati,",
  "anya-e0101n11:156_2": "sattasaññaṁ samugghāteti.",
  "anya-e0101n11:156_3": "So sattasaññāya samūhatattā vāḷamigayakkharakkhasādivikappaṁ anāvajjamāno bhayabheravasaho hoti,",
  "anya-e0101n11:156_4": "aratiratisaho,",
  "anya-e0101n11:156_5": "na iṭṭhāniṭṭhesu ugghātanigghātaṁ pāpuṇāti.",
  "anya-e0101n11:156_6": "Mahāpañño ca pana hoti amatapariyosāno vā sugatiparāyano vāti.",
  "anya-e0101n11:157_0": "Evaṁ mahānubhāvaṁ, yogivarasahassa kīḷitaṁ etaṁ;",
  "anya-e0101n11:158_0": "Catudhātuvavatthānaṁ, niccaṁ sevetha medhāvīti.",
  "anya-e0101n11:159_0": "Ayaṁ catudhātuvavatthānassa bhāvanāniddeso.",
  "anya-e0101n11:160_0": "361.",
  "anya-e0101n11:160_1": "Ettāvatā ca yaṁ samādhissa vitthāraṁ bhāvanānayañca dassetuṁ “ko samādhi,",
  "anya-e0101n11:160_2": "kenaṭṭhena samādhī”tiādinā nayena pañhākammaṁ kataṁ,",
  "anya-e0101n11:160_3": "tattha “kathaṁ bhāvetabbo”ti imassa padassa sabbappakārato atthavaṇṇanā samattā hoti.",
  "anya-e0101n11:161_0": "Duvidhoyeva hayaṁ idha adhippeto upacārasamādhi ceva appanāsamādhi ca.",
  "anya-e0101n11:161_1": "Tattha dasasu kammaṭṭhānesu,",
  "anya-e0101n11:161_2": "appanāpubbabhāgacittesu ca ekaggatā upacārasamādhi.",
  "anya-e0101n11:161_3": "Avasesakammaṭṭhānesu cittekaggatā appanāsamādhi.",
  "anya-e0101n11:161_4": "So duvidhopi tesaṁ kammaṭṭhānānaṁ bhāvitattā bhāvito hoti.",
  "anya-e0101n11:161_5": "Tena vuttaṁ “kathaṁ bhāvetabboti imassa padassa sabbappakārato atthavaṇṇanā samattā”ti.",
  "anya-e0101n11:162_0": "Samādhiānisaṁsakathā",
  "anya-e0101n11:163_0": "362.",
  "anya-e0101n11:163_1": "Yaṁ pana vuttaṁ “samādhibhāvanāya ko ānisaṁso”ti,",
  "anya-e0101n11:163_2": "tattha diṭṭhadhammasukhavihārādipañcavidho samādhibhāvanāya ānisaṁso.",
  "anya-e0101n11:163_3": "Tathā hi ye arahanto khīṇāsavā samāpajjitvā ekaggacittā sukhaṁ divasaṁ viharissāmāti samādhiṁ bhāventi,",
  "anya-e0101n11:163_4": "tesaṁ appanāsamādhibhāvanā diṭṭhadhammasukhavihārānisaṁsā hoti.",
  "anya-e0101n11:163_5": "Tenāha bhagavā “na kho panete, cunda,",
  "anya-e0101n11:163_6": "ariyassa vinaye sallekhā vuccanti.",
  "anya-e0101n11:163_7": "Diṭṭhadhammasukhavihārā ete ariyassa vinaye vuccantī”ti.",
  "anya-e0101n11:164_0": "Sekkhaputhujjanānaṁ samāpattito vuṭṭhāya samāhitena cittena vipassissāmāti bhāvayataṁ vipassanāya padaṭṭhānattā",
  "anya-e0101n11:164_1": "appanāsamādhibhāvanāpi sambādhe okāsādhigamanayena upacārasamādhibhāvanāpi vipassanānisaṁsā hoti.",
  "anya-e0101n11:164_2": "Tenāha bhagavā “samādhiṁ,",
  "anya-e0101n11:164_3": "bhikkhave, bhāvetha. Samāhito,",
  "anya-e0101n11:164_4": "bhikkhave,",
  "anya-e0101n11:164_5": "bhikkhu yathābhūtaṁ pajānātī”ti.",
  "anya-e0101n11:165_0": "Ye pana aṭṭha samāpattiyo nibbattetvā abhiññāpādakaṁ jhānaṁ samāpajjitvā samāpattito vuṭṭhāya ekopi hutvā",
  "anya-e0101n11:165_1": "bahudhā hotīti vuttanayā abhiññāyo patthento nibbattenti,",
  "anya-e0101n11:165_2": "tesaṁ sati sati āyatane abhiññāpadaṭṭhānattā appanāsamādhibhāvanā abhiññānisaṁsā hoti.",
  "anya-e0101n11:165_3": "Tenāha bhagavā –",
  "anya-e0101n11:165_4": "“so yassa yassa abhiññāsacchikaraṇīyassa dhammassa cittaṁ abhininnāmeti abhiññāsacchikiriyāya,",
  "anya-e0101n11:165_5": "tatra tatreva sakkhibhabbataṁ pāpuṇāti sati sati āyatane”ti.",
  "anya-e0101n11:166_0": "Ye aparihīnajjhānā brahmaloke nibbattissāmāti brahmalokūpapattiṁ patthentā apatthayamānā vāpi puthujjanā samādhito na parihāyanti,",
  "anya-e0101n11:166_1": "tesaṁ bhavavisesāvahattā appanāsamādhibhāvanā bhavavisesānisaṁsā hoti.",
  "anya-e0101n11:166_2": "Tenāha bhagavā –",
  "anya-e0101n11:166_3": "“paṭhamaṁ jhānaṁ parittaṁ bhāvetvā kattha upapajjanti.",
  "anya-e0101n11:166_4": "Brahmapārisajjānaṁ devānaṁ sahabyataṁ upapajjantī”tiādi.",
  "anya-e0101n11:167_0": "Upacārasamādhibhāvanāpi pana kāmāvacarasugatibhavavisesaṁ āvahatiyeva.",
  "anya-e0101n11:168_0": "Ye pana ariyā aṭṭha samāpattiyo nibbattetvā nirodhasamāpattiṁ samāpajjitvā satta divasāni acittā hutvā",
  "anya-e0101n11:168_1": "diṭṭheva dhamme nirodhaṁ nibbānaṁ patvā sukhaṁ viharissāmāti samādhiṁ bhāventi,",
  "anya-e0101n11:168_2": "tesaṁ appanāsamādhibhāvanā nirodhānisaṁsā hoti. Tenāha –",
  "anya-e0101n11:168_3": "“soḷasahi ñāṇacariyāhi navahi samādhicariyāhi vasībhāvatā paññā nirodhasamāpattiyā ñāṇa”nti.",
  "anya-e0101n11:169_0": "Evamayaṁ diṭṭhadhammasukhavihārādi pañcavidho samādhibhāvanāya ānisaṁso –",
  "anya-e0101n11:170_0": "“Tasmā nekānisaṁsamhi, kilesamalasodhane;",
  "anya-e0101n11:171_0": "Samādhibhāvanāyoge, nappamajjeyya paṇḍito”ti.",
  "anya-e0101n11:172_0": "363.",
  "anya-e0101n11:172_1": "Ettāvatā ca “sīle patiṭṭhāya naro sapañño”ti imissā gāthāya sīlasamādhipaññāmukhena desite visuddhimagge samādhipi paridīpito hoti.",
  "anya-e0101n11:173_0": "Iti sādhujanapāmojjatthāya kate visuddhimagge",
  "anya-e0101n11:174_0": "Samādhiniddeso nāma",
  "anya-e0101n11:175_0": "Ekādasamo paricchedo.",
  "anya-e0101n11:176_0": "364.",
  "anya-e0101n11:176_1": "Paṭhamo sīlaniddeso.",
  "anya-e0101n11:176_2": "Dutiyo dhutaṅganiddeso;.",
  "anya-e0101n11:176_3": "Tatiyo kammaṭṭhānaggahaṇaniddeso.",
  "anya-e0101n11:176_4": "Catuttho pathavīkasiṇaniddeso.",
  "anya-e0101n11:176_5": "Pañcamo sesakasiṇaniddeso.",
  "anya-e0101n11:176_6": "Chaṭṭho asubhaniddeso.",
  "anya-e0101n11:176_7": "Sattamo chaanussatiniddeso.",
  "anya-e0101n11:176_8": "Aṭṭhamo sesānussatiniddeso.",
  "anya-e0101n11:176_9": "Navamo brahmavihāraniddeso.",
  "anya-e0101n11:176_10": "Dasamo āruppaniddeso.",
  "anya-e0101n11:176_11": "Paṭikkūlasaññādhātuvavatthānadvayaniddeso ekādasamoti.",
  "anya-e0101n11:177_0": "Visuddhimaggassa paṭhamo bhāgo niṭṭhito."
}