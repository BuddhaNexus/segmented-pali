{
  "anya-e0703n29:0_0": "Tiṁsatima pariccheda",
  "anya-e0703n29:1_0": "Dhātugabbharacano",
  "anya-e0703n29:2_0": "1.",
  "anya-e0703n29:3_0": " Vanditvāna mahārājā, sabbaṁ saṅghaṁ nimantayi;",
  "anya-e0703n29:4_0": "‘‘Yāvacetiyaniṭṭhānā, bhikkhaṁ gaṇhatha me’’iti.",
  "anya-e0703n29:5_0": "2.",
  "anya-e0703n29:6_0": " Saṅgho taṁ nādhivāsesi, anupubbena so pana;",
  "anya-e0703n29:7_0": "Yāvanto yāva sattāhaṁ, sattāhamadhivāsanaṁ.",
  "anya-e0703n29:8_0": "3.",
  "anya-e0703n29:9_0": " Alattho’paḍḍhabhikkhūhi, te laddhā sumano’va so;",
  "anya-e0703n29:10_0": "Aṭṭhārasasu ṭhānesu, thūpaṭhānasamantato.",
  "anya-e0703n29:11_0": "4.",
  "anya-e0703n29:12_0": " Maṇḍape kārayitvāna, mahādānaṁ pavattayi;",
  "anya-e0703n29:13_0": "Satthāhaṁ tattha saṅghassa, tato saṅghaṁ vissajjayi.",
  "anya-e0703n29:14_0": "5.",
  "anya-e0703n29:15_0": " Tato bheriṁ carāpetvā, iṭṭhakā vaḍḍhakī lahuṁ;",
  "anya-e0703n29:16_0": "Sannipātesi te āsuṁ, pañcamattasatāni hi.",
  "anya-e0703n29:17_0": "6.",
  "anya-e0703n29:18_0": " Kathaṁ karissasi ne’ko, pucchito āha bhūpati;",
  "anya-e0703n29:19_0": "‘‘Pessiyānaṁ sataṁ laddhā, paṁsūnaṁ sakaṭaṁ ahaṁ.",
  "anya-e0703n29:20_0": "7.",
  "anya-e0703n29:21_0": " Khepayissāmi ekkā’haṁ, taṁ rājā paṭibāhayi;",
  "anya-e0703n29:22_0": "Tato upaḍḍhupaḍḍhañca, paṁsū dve ammaṇāni ca.",
  "anya-e0703n29:23_0": "8.",
  "anya-e0703n29:24_0": " Āhaṁsu rājā paṭibāhi, caturo tepi vaḍḍhakī;",
  "anya-e0703n29:25_0": "Atheko paṇḍito byatto, vaḍḍhakī āha bhūpatiṁ.",
  "anya-e0703n29:26_0": "9.",
  "anya-e0703n29:27_0": " ‘‘Udukkhale koṭṭayitvā, ahaṁ suppehi vaṭṭitaṁ;",
  "anya-e0703n29:28_0": "Piṁsāpayitvā nisade, etaṁ paṁsūnamammaṇaṁ.",
  "anya-e0703n29:29_0": "10.",
  "anya-e0703n29:30_0": " Iti vutto anuññāsi, tiṇādinetthano siyuṁ;",
  "anya-e0703n29:31_0": "Cetiyamhīti bhūmindo, indatulyaparakkamo.",
  "anya-e0703n29:32_0": "11.",
  "anya-e0703n29:33_0": " ‘‘Kaṁ saṇṭhānaṁ cetiyaṁ taṁ, karissasi tuvaṁ iti;",
  "anya-e0703n29:34_0": "Pucchitaṁ taṁkhaṇaṁyeva, vissakammo tamāvisi.",
  "anya-e0703n29:35_0": "12.",
  "anya-e0703n29:36_0": " Sovaṇṇapātiṁ to yassa, purāpetvāva vaḍḍhakī;",
  "anya-e0703n29:37_0": "Pāṇinā vārimādāya, vāripiṭṭhiyamāhanī.",
  "anya-e0703n29:38_0": "13.",
  "anya-e0703n29:39_0": " Phalika lolasadisaṁ, mahāphubbuḷamuṭṭhahi;",
  "anya-e0703n29:40_0": "Āhī’disaṁ karissati, tussitvāna’ssa bhūpati.",
  "anya-e0703n29:41_0": "14.",
  "anya-e0703n29:42_0": " Sahassagghaṁ vatthayugaṁ, tathā’laṅkāra pādukā;",
  "anya-e0703n29:43_0": "Kahāpanāni dvādasa-sahassāni ca dāpapi.",
  "anya-e0703n29:44_0": "15.",
  "anya-e0703n29:45_0": " ‘‘Iṭṭhakā āhārāpessaṁ, apīḷento kathaṁ nare’’;",
  "anya-e0703n29:46_0": "Iti rājā vicintesi, rattiṁñatvāna taṁ marū.",
  "anya-e0703n29:47_0": "16.",
  "anya-e0703n29:48_0": " Cetiyassa catuddhāre, āharitvāna iṭṭhakā;",
  "anya-e0703n29:49_0": "Rattiṁ rattiṁ ṭhapayiṁsu, ekekāhapahonakā.",
  "anya-e0703n29:50_0": "17.",
  "anya-e0703n29:51_0": " Taṁ sutvā sumanorājā, cetiye kammamārabhi;",
  "anya-e0703n29:52_0": "Amūlamettha kammañca, na kātabbanti ñāpayi.",
  "anya-e0703n29:53_0": "18.",
  "anya-e0703n29:54_0": " Ekekasmiṁ duvārasmiṁ, ṭhapāpesi kahāpaṇe;",
  "anya-e0703n29:55_0": "Soḷasasatasahassāni, vatthānisu bahūni ca.",
  "anya-e0703n29:56_0": "19.",
  "anya-e0703n29:57_0": " Vividhañca alaṅkāraṁ, khajjaṁbhojjaṁ sapānakaṁ;",
  "anya-e0703n29:58_0": "Gandhamālāguḷādica, mukhavāsakapañcakaṁ.",
  "anya-e0703n29:59_0": "20.",
  "anya-e0703n29:60_0": " ‘‘Yathārucitaṁ gaṇhantu, kammaṁ katvā yathāruciṁ;",
  "anya-e0703n29:61_0": "Te tatheva apekkhitvā, adaṁsu rājakammikā.",
  "anya-e0703n29:62_0": "21.",
  "anya-e0703n29:63_0": " Thūpakammasahāyattaṁ, eko bhikkhunikāmayaṁ;",
  "anya-e0703n29:64_0": "Mattikāpiṇḍamādāya, attanā abhisaṅkhataṁ.",
  "anya-e0703n29:65_0": "22.",
  "anya-e0703n29:66_0": " Gantvāna cetiyaṭṭhānaṁ, vaḍḍhetvā rājakammike;",
  "anya-e0703n29:67_0": "Adāsi taṁ vaḍḍhakissa, gaṇhantoyeva jāniso.",
  "anya-e0703n29:68_0": "23.",
  "anya-e0703n29:69_0": " Tassā kāraṁ viditvāna, tatthāhosi kutūhalaṁ;",
  "anya-e0703n29:70_0": "Kamena rājā sutvāna, āgato pucchi vaḍḍhakī.",
  "anya-e0703n29:71_0": "24.",
  "anya-e0703n29:72_0": " Deva ekena hatthena, pupphānā’dāya bhikkhavo;",
  "anya-e0703n29:73_0": "Ekena mattikāpiṇḍaṁ, denti mayhaṁ ahaṁ pana.",
  "anya-e0703n29:74_0": "25.",
  "anya-e0703n29:75_0": " Ayaṁ āgantuko bhikkhu, ayaṁ nevāsiko iti;",
  "anya-e0703n29:76_0": "Jānāminevā’ti vaco, sutvā rājāsamappayi.",
  "anya-e0703n29:77_0": "26.",
  "anya-e0703n29:78_0": " Ekobalatthaṁ dassetuṁ, mattikā dāyakaṁ yatiṁ;",
  "anya-e0703n29:79_0": "So balatassa dassesi, so taṁ rañño nivedayi.",
  "anya-e0703n29:80_0": "27.",
  "anya-e0703n29:81_0": " Jātimakulakumbheso , mahābodhaṅgaṇe tayo;",
  "anya-e0703n29:82_0": "Ṭhapāpetvā balatthena, rājā dāpesi bhikkhuno.",
  "anya-e0703n29:83_0": "28.",
  "anya-e0703n29:84_0": " Ajānitvā pūjayitvā, ṭhitasse’tassa bhikkhuno;",
  "anya-e0703n29:85_0": "Balattho taṁ nivedesi, tadā taṁ jāni so yati.",
  "anya-e0703n29:86_0": "29.",
  "anya-e0703n29:87_0": " Kelivāte janapade, piyaṅgallanivāsiko;",
  "anya-e0703n29:88_0": "Thero cetiyakammasmiṁ, sahāyattaṁ nikāmayaṁ.",
  "anya-e0703n29:89_0": "30.",
  "anya-e0703n29:90_0": " Tassitthikāvaḍḍhakissa, ñātako idha āgato;",
  "anya-e0703n29:91_0": "Tassiṭṭhikā samattena, ñāto katvāna iṭṭhakaṁ.",
  "anya-e0703n29:92_0": "31.",
  "anya-e0703n29:93_0": " Kammiyevaḍḍhayitvāna, vaḍḍhakissa adāsitaṁ;",
  "anya-e0703n29:94_0": "So taṁ tattha niyojesi, kolāhalamahosi ca.",
  "anya-e0703n29:95_0": "32.",
  "anya-e0703n29:96_0": " Rājā sutvāva’ taṁ āha, ‘‘ñātuṁ sakkā tamiṭṭhikaṁ’’;",
  "anya-e0703n29:97_0": "Jānantopi na sakkāti, rājānaṁ āha vaḍḍhakī.",
  "anya-e0703n29:98_0": "33.",
  "anya-e0703n29:99_0": " ‘‘Jānāsi taṁ tvaṁ theraṁti’’,",
  "anya-e0703n29:100_0": "Vutto āmā’’ti bhāsito;",
  "anya-e0703n29:101_0": "Taṁ ñāpanatthaṁ appesi,",
  "anya-e0703n29:102_0": "Balatthaṁ tassa tūpati.",
  "anya-e0703n29:103_0": "34.",
  "anya-e0703n29:104_0": " Balattho tena taṁ ñatvā, rājānuññāyupāgato;",
  "anya-e0703n29:105_0": "Kaṭṭhahālapariveṇe, theraṁ passiya mantiya.",
  "anya-e0703n29:106_0": "35.",
  "anya-e0703n29:107_0": " Therassa magamanāhañca, gatiṭhānañca jāniya;",
  "anya-e0703n29:108_0": "‘‘Tumhehi saha gacchāmi, sakaṁ gāmaṁ’’nti bhāsiya.",
  "anya-e0703n29:109_0": "36.",
  "anya-e0703n29:110_0": " Rañño sabbaṁ nivedesi, rājā tassa adāpayi;",
  "anya-e0703n29:111_0": "Vatthayugaṁ sahassagghaṁ, mahagghaṁ rattakambalaṁ.",
  "anya-e0703n29:112_0": "37.",
  "anya-e0703n29:113_0": " Sāmaṇake parikkhāre, bahuke sakkharampi ca;",
  "anya-e0703n29:114_0": "Sugandha telanāḷiñca, dāpetvā anusāsitaṁ.",
  "anya-e0703n29:115_0": "38.",
  "anya-e0703n29:116_0": " Therena saha gantvā so, dissante piyagallake;",
  "anya-e0703n29:117_0": "Theraṁ sītāya chāyāya, sodakāya nisīdiya.",
  "anya-e0703n29:118_0": "39.",
  "anya-e0703n29:119_0": " Sakkharapāṇakaṁ datvā, pāde telena makkhiya;",
  "anya-e0703n29:120_0": "Upāhanāni yojetvā, parikkhāre upānayi.",
  "anya-e0703n29:121_0": "40.",
  "anya-e0703n29:122_0": " Kulūpagassa therassa, gahitā me ime mayā;",
  "anya-e0703n29:123_0": "Vatthayugaṁtu puttassa, sabbe tāni dadāmi vo.",
  "anya-e0703n29:124_0": "41.",
  "anya-e0703n29:125_0": " Iti vatvāna datvā te, gahetvā gacchato pana;",
  "anya-e0703n29:126_0": "Vanditvā rājavacasā, rañño sandesamāha so.",
  "anya-e0703n29:127_0": "42.",
  "anya-e0703n29:128_0": " Mahāthūpe kayiramāne, satiyākammakārakā;",
  "anya-e0703n29:129_0": "Anekasaṅkhāhi janā, pasannā sugatiṁ gatā.",
  "anya-e0703n29:130_0": "43.",
  "anya-e0703n29:131_0": " Cittappasādamattena, sugate gatiuttamā;",
  "anya-e0703n29:132_0": "Labbhatīti viditvāna, thūpapūjaṁ kare budho.",
  "anya-e0703n29:133_0": "44.",
  "anya-e0703n29:134_0": " Ettheva bhatiyā kammaṁ, karitvā itthiyo duve;",
  "anya-e0703n29:135_0": "Tāvatiṁsamhi nibbattā, mahāthūpamhi niṭṭhite.",
  "anya-e0703n29:136_0": "45.",
  "anya-e0703n29:137_0": " Āvajjitvā pubbakammaṁ, diṭṭhakammaphalā ubho;",
  "anya-e0703n29:138_0": "Gandhamālā’diyitvāna, thūpaṁ pūjetumāgatā.",
  "anya-e0703n29:139_0": "46.",
  "anya-e0703n29:140_0": " Gandhamālāhi pūjetvā, cetiyaṁ abhivandisuṁ;",
  "anya-e0703n29:141_0": "Tasmiṁ khaṇe bhātivaṅka-vāsī thero mahāsivo.",
  "anya-e0703n29:142_0": "47.",
  "anya-e0703n29:143_0": " Rattibhāge mahāthūpaṁ, vandissāmīti āgato;",
  "anya-e0703n29:144_0": "Tādisvāna mahāsatta-paṇṇirukkhama passito.",
  "anya-e0703n29:145_0": "48.",
  "anya-e0703n29:146_0": " Adassayitvā attānaṁ, passaṁ sampattimabbhutaṁ;",
  "anya-e0703n29:147_0": "Ṭhatvā tāsaṁ vandanāya, pariyosāne apucchitaṁ.",
  "anya-e0703n29:148_0": "49.",
  "anya-e0703n29:149_0": " ‘‘Bhāsate sakalo dīpo,",
  "anya-e0703n29:150_0": "Dehobhāsena vo idha;",
  "anya-e0703n29:151_0": "Kinnukammaṁ karitvāna,",
  "anya-e0703n29:152_0": "Devalokaṁ ito gatā.",
  "anya-e0703n29:153_0": "50.",
  "anya-e0703n29:154_0": " Mahāthūpe kataṁ kammaṁ, tassa āhaṁsu devatā;",
  "anya-e0703n29:155_0": "Evaṁ tathāgate heva, pasādo hi mahapphalo.",
  "anya-e0703n29:156_0": "51.",
  "anya-e0703n29:157_0": " Pupphadhānattayaṁ thūpe, iṭṭhikāhi citaṁ citaṁ;",
  "anya-e0703n29:158_0": "Samaṁ pathaviyā katvā, iddhimanto’va sīdayuṁ.",
  "anya-e0703n29:159_0": "52.",
  "anya-e0703n29:160_0": " Nava vāre citaṁ sabbaṁ, evaṁ osīdayiṁsu te;",
  "anya-e0703n29:161_0": "Atha rājā bhikkhusaṅgha-sannipāta makārayi.",
  "anya-e0703n29:162_0": "53.",
  "anya-e0703n29:163_0": " Tatthāsītisahassāni , sannipātamhi bhikkhavo;",
  "anya-e0703n29:164_0": "Rājā saṅghamupāgamma, pūjetvā abhivandiya.",
  "anya-e0703n29:165_0": "54.",
  "anya-e0703n29:166_0": " Iṭṭhakosidanehetuṁ, pucchi saṅgho viyākari;",
  "anya-e0703n29:167_0": "‘‘No sīdanatthaṁ thūpassa, iddhimantehi bhikkhūhi.",
  "anya-e0703n29:168_0": "55.",
  "anya-e0703n29:169_0": " Kataṁ etaṁ mahārāja, na idāni karissate;",
  "anya-e0703n29:170_0": "Aññathattamakatvā taṁ, mahāthūpaṁ samāpaya.",
  "anya-e0703n29:171_0": "56.",
  "anya-e0703n29:172_0": " Taṁ sutvā sumano rājā, thūpakammamakārayi;",
  "anya-e0703n29:173_0": "Pupphādhānesu dasasu, iṭṭhikā dasakoṭiyo.",
  "anya-e0703n29:174_0": "57.",
  "anya-e0703n29:175_0": " Bhikkhusaṅgho sāmaṇere, uttaraṁ sumanampi ca;",
  "anya-e0703n29:176_0": "‘‘Cebhiya dhātugabbhatthaṁ, pāsāṇe meghavaṇṇake.",
  "anya-e0703n29:177_0": "58.",
  "anya-e0703n29:178_0": " Āharathā’’ti yojesi, te gantvā uttaraṁ kuruṁ;",
  "anya-e0703n29:179_0": "Asīti ratanāyāma, vitthāre ravibhāsure.",
  "anya-e0703n29:180_0": "59.",
  "anya-e0703n29:181_0": " Aṭṭhaṅgulāni bahale, gaṇṭhipupphanibhe subhe;",
  "anya-e0703n29:182_0": "Chameghavaṇṇapāsāṇe, āhariṁsu khaṇetato.",
  "anya-e0703n29:183_0": "60.",
  "anya-e0703n29:184_0": " Pupphadhānassa upari, majjhe ekaṁ nipātiya;",
  "anya-e0703n29:185_0": "Catupassamhi caturo, mañjūsaṁ viya yojiya.",
  "anya-e0703n29:186_0": "61.",
  "anya-e0703n29:187_0": " Ekaṁ pidhānakatthāya, disābhāge puratthime;",
  "anya-e0703n29:188_0": "Adassanaṁ karitvā te, ṭhapayiṁsu mahiddhikā.",
  "anya-e0703n29:189_0": "62.",
  "anya-e0703n29:190_0": " Majjhamhi dhātugabbhassa, tassa rājā akārayi;",
  "anya-e0703n29:191_0": "Ratanamayaṁ bodhirukkhaṁ, sabbākāramanoramaṁ.",
  "anya-e0703n29:192_0": "63.",
  "anya-e0703n29:193_0": " Aṭṭhārasa rataniko, khandho sākhāssa pañca ca;",
  "anya-e0703n29:194_0": "Pavālamayamūlo so, indanīle patiṭṭhito.",
  "anya-e0703n29:195_0": "64.",
  "anya-e0703n29:196_0": " Susuddharajatakkhandho, maṇipattehi sobhito;",
  "anya-e0703n29:197_0": "Hemamayapaṇḍupatta, phalo pavāḷaaṅkuro.",
  "anya-e0703n29:198_0": "65.",
  "anya-e0703n29:199_0": " Atha maṅgalikā tassa, khandhe pupphalatāpi ca;",
  "anya-e0703n29:200_0": "Catuppadānaṁ pantīdha, haṁsapanti ca sobhanā.",
  "anya-e0703n29:201_0": "66.",
  "anya-e0703n29:202_0": " Uddhaṁ cāruvitānante, muttā kiṁ kiṇijālakā;",
  "anya-e0703n29:203_0": "Suvaṇṇa ghaṇṭāpantīdha, dāmāni ca tahiṁ tahiṁ.",
  "anya-e0703n29:204_0": "67.",
  "anya-e0703n29:205_0": " Vitāna catukoṇamhi, muttādāmakalāpako;",
  "anya-e0703n29:206_0": "Navasata sahassaggho, eke ko asilambito.",
  "anya-e0703n29:207_0": "68.",
  "anya-e0703n29:208_0": " Ravicandatāra rūpāni, nānāpadumakāni ca;",
  "anya-e0703n29:209_0": "Ratanehi katāneva, dhitāne appitāna’yuṁ.",
  "anya-e0703n29:210_0": "69.",
  "anya-e0703n29:211_0": " Aṭṭhuttarasahassāni, vattāni vividhāni ca;",
  "anya-e0703n29:212_0": "Mahagghanānāraṅgāni, vitāne lambitāna’yuṁ.",
  "anya-e0703n29:213_0": "70.",
  "anya-e0703n29:214_0": " Bodhiṁ parikkhipitvāna, nānāratanavedikā;",
  "anya-e0703n29:215_0": "Mahāmalaka muttāhi, santhāretu tadantare.",
  "anya-e0703n29:216_0": "71.",
  "anya-e0703n29:217_0": " Nānāratana pupphānaṁ, catugandhūdakassa ca;",
  "anya-e0703n29:218_0": "Puṇṇā puṇṇaghaṭapanti, bodhimūle katāna’yuṁ.",
  "anya-e0703n29:219_0": "72.",
  "anya-e0703n29:220_0": " Bodhi pācina paññatte, pallaṅkekoṭiagghake;",
  "anya-e0703n29:221_0": "Sovaṇṇa buddhapaṭimaṁ, nisīdāpesi bhāsuraṁ.",
  "anya-e0703n29:222_0": "73.",
  "anya-e0703n29:223_0": " Sarīrāvayavātassā, paṭimāya yathārahaṁ;",
  "anya-e0703n29:224_0": "Nānāvaṇṇehi ratanehi, katā surucirā ahuṁ.",
  "anya-e0703n29:225_0": "74.",
  "anya-e0703n29:226_0": " Mahābrahmā ṭhito tattha, rājatacchatta dhārako;",
  "anya-e0703n29:227_0": "Vijayuttarasaṅkhena, sakko ca abhisekado.",
  "anya-e0703n29:228_0": "75.",
  "anya-e0703n29:229_0": " Viṇāhattho pañcasikho, kāḷanāgo sanāṭiko;",
  "anya-e0703n29:230_0": "Sahassahattho māro ca, sahattīsaha kiṁkaro.",
  "anya-e0703n29:231_0": "76.",
  "anya-e0703n29:232_0": " Pācinapallaṅkanibhā, tīsu sesadisāsu ca;",
  "anya-e0703n29:233_0": "Koṭikoṭidhanagghā ca, pallaṅkā atthatā ahuṁ.",
  "anya-e0703n29:234_0": "77.",
  "anya-e0703n29:235_0": " Bodhiṁ ussisake katvā, nānāratanamaṇḍitaṁ;",
  "anya-e0703n29:236_0": "Koṭi dhanagghakaṁyeva, paññattaṁ sayanaṁ ahu.",
  "anya-e0703n29:237_0": "78.",
  "anya-e0703n29:238_0": " Sattasattāha ṭhānesu, tattha tattha yathārahaṁ;",
  "anya-e0703n29:239_0": "Adhikāre akāresi, brahmayācanameva ca.",
  "anya-e0703n29:240_0": "79.",
  "anya-e0703n29:241_0": " Dhammacakkappavattañca, yasapabbajanampi ca;",
  "anya-e0703n29:242_0": "Bhaddavaggiya pabbajjaṁ, jaṭilānaṁ damanampi ca.",
  "anya-e0703n29:243_0": "80.",
  "anya-e0703n29:244_0": " Bimbisārāgamañcāpi , rājagehappavesanaṁ;",
  "anya-e0703n29:245_0": "Veḷuvanassagahanaṁ, asītisāvake tathā.",
  "anya-e0703n29:246_0": "81.",
  "anya-e0703n29:247_0": " Kapila vatthugamanaṁ, tathā ratana caṅkamaṁ;",
  "anya-e0703n29:248_0": "Rāhulānandapabbajjaṁ, gahaṇaṁ jetavanassa ca.",
  "anya-e0703n29:249_0": "82.",
  "anya-e0703n29:250_0": " Ambamūle pāṭihīraṁ, tāvatiṁsamhi desanaṁ;",
  "anya-e0703n29:251_0": "Devorohaṇapāṭihīraṁ, therapañhasamāgamaṁ.",
  "anya-e0703n29:252_0": "83.",
  "anya-e0703n29:253_0": " Mahāsamaya suttantaṁ, rāhulovādamevaca;",
  "anya-e0703n29:254_0": "Mahāmaṅgalasuttañca, dhanapālasamāgamaṁ.",
  "anya-e0703n29:255_0": "84.",
  "anya-e0703n29:256_0": " Āḷavakaṅgulimāla, apalāladamanampi ca;",
  "anya-e0703n29:257_0": "Pārāyanakasamitiṁ, āyuvossajjanaṁ tathā.",
  "anya-e0703n29:258_0": "85.",
  "anya-e0703n29:259_0": " Sūkaramaddavaggāhaṁ, siṅgīvaṇṇayugassa ca;",
  "anya-e0703n29:260_0": "Pasannodakapānañca, parinibbāna meva ca.",
  "anya-e0703n29:261_0": "86.",
  "anya-e0703n29:262_0": " Devamanussa paridevaṁ, therena pādavandanaṁ;",
  "anya-e0703n29:263_0": "Dahanaṁ agginibbānaṁ, tattha sakkāra meva ca.",
  "anya-e0703n29:264_0": "87.",
  "anya-e0703n29:265_0": " Dhātuvitaṅga doṇena, pasādajanakāni ca;",
  "anya-e0703n29:266_0": "Yebhuyyena akāresi, jātakāni sujātimā.",
  "anya-e0703n29:267_0": "88.",
  "anya-e0703n29:268_0": " Vessantara jātakantu, vitthārena akārayi;",
  "anya-e0703n29:269_0": "Kusināpurato yāva, bodhimanti tatheva ca.",
  "anya-e0703n29:270_0": "89.",
  "anya-e0703n29:271_0": " Catuddisaṁ te cattāro, mahārājā ṭhitā ahuṁ;",
  "anya-e0703n29:272_0": "Tettiṁsadeva puttā ca, bāttiṁsa ca kumāriyo.",
  "anya-e0703n29:273_0": "90.",
  "anya-e0703n29:274_0": " Yakkhasenāpatiaṭṭha, vīsati ca tato pari;",
  "anya-e0703n29:275_0": "Añjalīpaggahādevā, pupphapuṇṇaghaṭā tato.",
  "anya-e0703n29:276_0": "91.",
  "anya-e0703n29:277_0": " Naccakā devatāceva, tūriyavādaka devatā;",
  "anya-e0703n29:278_0": "Ādāsagāhakā devā, pupphasākhā dharā tathā.",
  "anya-e0703n29:279_0": "92.",
  "anya-e0703n29:280_0": " Padumādigāhakā devā, aññe devā ca nekadhā;",
  "anya-e0703n29:281_0": "Ratanagghiya panti ca, dhammacakkāna meva ca.",
  "anya-e0703n29:282_0": "93.",
  "anya-e0703n29:283_0": " Khaggadharādevapanti, devāpātidharā tathā;",
  "anya-e0703n29:284_0": "Tesaṁ sīse pañcahatthā, gandhatelassa pūritā.",
  "anya-e0703n29:285_0": "94.",
  "anya-e0703n29:286_0": " Dukūlavaṭṭikā panti, sadāpañjalitā ahu;",
  "anya-e0703n29:287_0": "Phalikagghiye catukkaṇṇe, ekeko ca mahāmaṇi.",
  "anya-e0703n29:288_0": "95.",
  "anya-e0703n29:289_0": " Suvaṇṇamaṇi muttānaṁ, rāsiyo vajirassa ca;",
  "anya-e0703n29:290_0": "Catukkaṇṇesu cattāro, kathā’hesuṁ pabhassarā.",
  "anya-e0703n29:291_0": "96.",
  "anya-e0703n29:292_0": " Medavaṇṇakapāsāṇa, bhittiyaṁyeva ujjalā;",
  "anya-e0703n29:293_0": "Vijjātā appitā āsuṁ, dhātugabbhevibhūsitā.",
  "anya-e0703n29:294_0": "97.",
  "anya-e0703n29:295_0": " Rūpakānettasabbāni, dhātugabbhe manorame;",
  "anya-e0703n29:296_0": "Ghanakoṭṭi mahemassa, kārāpesi mahīpati.",
  "anya-e0703n29:297_0": "98.",
  "anya-e0703n29:298_0": " Kammādhiṭṭhāyako ettha, sabbaṁ saṁvidahi imaṁ;",
  "anya-e0703n29:299_0": "Indagutto mahāthero, chaḷabhiñño mahāmatī.",
  "anya-e0703n29:300_0": "99.",
  "anya-e0703n29:301_0": " Sabbaṁ rājiddhiyā etaṁ, devatānañca iddhiyā;",
  "anya-e0703n29:302_0": "Iddhiyā ariyānañca, asambādhaṁ patiṭṭhitaṁ.",
  "anya-e0703n29:303_0": "100.",
  "anya-e0703n29:304_0": " Niṭṭhantaṁ sugatañca pūjiyatamaṁ lokuttamaṁ nittamaṁ;",
  "anya-e0703n29:305_0": "Dhātu tassa vicuṇṇitaṁ janahitaṁ āsiṁsatā pūjiya;",
  "anya-e0703n29:306_0": "Puññaṁ taṁ samamicca’cecca matimā saddhāguṇalaṅkato;",
  "anya-e0703n29:307_0": "Tiṭṭhantaṁ sugataṁ viya’ssa munino dhātu ca sambūjaye.",
  "anya-e0703n29:308_0": "Sujanappasādasaṁvegatthāya kate mahāvaṁse",
  "anya-e0703n29:309_0": "Dhātugabbharacano nāma",
  "anya-e0703n29:310_0": "Tiṁsatimo paricchedo."
}