{
  "atk-s0502a26:0_0": "26. Brāhmaṇavaggo",
  "atk-s0502a26:1_0": "1. Pasādabahulabrāhmaṇavatthu",
  "atk-s0502a26:2_0": "Chindasotanti imaṁ dhammadesanaṁ satthā jetavane viharanto pasādabahulaṁ brāhmaṇaṁ ārabbha kathesi.",
  "atk-s0502a26:3_0": "So kira brāhmaṇo bhagavato dhammadesanaṁ sutvā pasannacitto attano gehe soḷasamattānaṁ bhikkhūnaṁ niccabhattaṁ",
  "atk-s0502a26:3_1": "paṭṭhapetvā bhikkhūnaṁ āgatavelāya pattaṁ gahetvā ‘‘āgacchantu bhonto arahanto,",
  "atk-s0502a26:3_2": "nisīdantu bhonto arahanto’’ti yaṁkiñci vadanto arahantavādapaṭisaṁyuttameva vadati.",
  "atk-s0502a26:3_3": "Tesu puthujjanā ‘‘ayaṁ amhesu arahantasaññī’’ti cintayiṁsu,",
  "atk-s0502a26:3_4": "khīṇāsavā ‘‘ayaṁ no khīṇāsavabhāvaṁ jānātī’’ti.",
  "atk-s0502a26:3_5": "Evaṁ te sabbepi kukkuccāyantā tassa gehaṁ nāgamiṁsu.",
  "atk-s0502a26:3_6": "So dukkhī dummano ‘‘kinnu kho, ayyā,",
  "atk-s0502a26:3_7": "nāgacchantī’’ti vihāraṁ gantvā satthāraṁ vanditvā tamatthaṁ ārocesi.",
  "atk-s0502a26:3_8": "Satthā bhikkhū āmantetvā ‘‘kiṁ etaṁ,",
  "atk-s0502a26:3_9": "bhikkhave’’ti pucchitvā tehi tasmiṁ atthe ārocite ‘‘sādiyatha pana tumhe,",
  "atk-s0502a26:3_10": "bhikkhave,",
  "atk-s0502a26:3_11": "arahantavāda’’nti āha.",
  "atk-s0502a26:3_12": "‘‘Na sādiyāma mayaṁ,",
  "atk-s0502a26:3_13": "bhante’’ti.",
  "atk-s0502a26:3_14": "‘‘Evaṁ sante manussānaṁ etaṁ pasādabhaññaṁ,",
  "atk-s0502a26:3_15": "anāpatti ,",
  "atk-s0502a26:3_16": "bhikkhave,",
  "atk-s0502a26:3_17": "pasādabhaññe,",
  "atk-s0502a26:3_18": "api ca kho pana brāhmaṇassa arahantesu adhimattaṁ pemaṁ,",
  "atk-s0502a26:3_19": "tasmā tumhehipi taṇhāsotaṁ chetvā arahattameva pattuṁ yutta’’nti vatvā dhammaṁ desento imaṁ gāthamāha –",
  "atk-s0502a26:4_0": "383.",
  "atk-s0502a26:5_0": " ‘‘Chinda sotaṁ parakkamma, kāme panuda brāhmaṇa;",
  "atk-s0502a26:6_0": "Saṅkhārānaṁ khayaṁ ñatvā, akataññūsi brāhmaṇā’’ti.",
  "atk-s0502a26:7_0": "Tattha parakkammāti taṇhāsotaṁ nāma na appamattakena vāyāmena chindituṁ sakkā,",
  "atk-s0502a26:7_1": "tasmā ñāṇasampayuttena mahantena parakkamena parakkamitvā taṁ sotaṁ chinda.",
  "atk-s0502a26:7_2": "Ubhopi kāme panuda nīhara.",
  "atk-s0502a26:7_3": "Brāhmaṇāti khīṇāsavānaṁ ālapanametaṁ.",
  "atk-s0502a26:7_4": "Saṅkhārānanti pañcannaṁ khandhānaṁ khayaṁ jānitvā.",
  "atk-s0502a26:7_5": "Akataññūti evaṁ sante tvaṁ suvaṇṇādīsu kenaci akatassa nibbānassa jānanato akataññū nāma hosīti.",
  "atk-s0502a26:8_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:9_0": "Pasādabahulabrāhmaṇavatthu paṭhamaṁ.",
  "atk-s0502a26:10_0": "2. Sambahulabhikkhuvatthu",
  "atk-s0502a26:11_0": "Yadādvayesūti imaṁ dhammadesanaṁ satthā jetavane viharanto sambahule bhikkhū ārabbha kathesi.",
  "atk-s0502a26:12_0": "Ekadivasañhi tiṁsamattā disāvāsikā bhikkhū āgantvā satthāraṁ vanditvā nisīdiṁsu.",
  "atk-s0502a26:12_1": "Sāriputtatthero tesaṁ arahattassa upanissayaṁ disvā satthāraṁ upasaṅkamitvā ṭhitakova imaṁ pañhaṁ pucchi – ‘‘bhante,",
  "atk-s0502a26:12_2": "dve dhammāti vuccanti,",
  "atk-s0502a26:12_3": "katame nu kho dve dhammā’’ti?",
  "atk-s0502a26:12_4": "Atha naṁ satthā ‘‘dve dhammāti kho,",
  "atk-s0502a26:12_5": "sāriputta,",
  "atk-s0502a26:12_6": "samathavipassanā vuccantī’’ti vatvā imaṁ gāthamāha –",
  "atk-s0502a26:13_0": "384.",
  "atk-s0502a26:14_0": " ‘‘Yadā dvayesu dhammesu, pāragū hoti brāhmaṇo;",
  "atk-s0502a26:15_0": "Athassa sabbe saṁyogā, atthaṁ gacchanti jānato’’ti.",
  "atk-s0502a26:16_0": "Tattha yadāti yasmiṁ kāle dvidhā ṭhitesu samathavipassanādhammesu abhiññāpāragādivasena ayaṁ khīṇāsavo pāragū hoti,",
  "atk-s0502a26:16_1": "athassa vaṭṭasmiṁ saṁyojanasamatthā sabbe kāmayogādayo saṁyogā evaṁ jānantassa atthaṁ parikkhayaṁ gacchantīti attho.",
  "atk-s0502a26:17_0": "Desanāvasāne sabbepi te bhikkhū arahatte patiṭṭhahiṁsūti.",
  "atk-s0502a26:18_0": "Sambahulabhikkhuvatthu dutiyaṁ.",
  "atk-s0502a26:19_0": "3. Māravatthu",
  "atk-s0502a26:20_0": "Yassa pāranti imaṁ dhammadesanaṁ satthā jetavane viharanto māraṁ ārabbha kathesi.",
  "atk-s0502a26:21_0": "So kirekasmiṁ divase aññataro puriso viya hutvā satthāraṁ upasaṅkamitvā pucchi –",
  "atk-s0502a26:21_1": "‘‘bhante ,",
  "atk-s0502a26:21_2": "pāraṁ pāranti vuccati,",
  "atk-s0502a26:21_3": "kinnu kho etaṁ pāraṁ nāmā’’ti.",
  "atk-s0502a26:21_4": "Satthā ‘‘māro aya’’nti viditvā, ‘‘pāpima,",
  "atk-s0502a26:21_5": "kiṁ tava pārena,",
  "atk-s0502a26:21_6": "tañhi vītarāgehi pattabba’’nti vatvā imaṁ gāthamāha –",
  "atk-s0502a26:22_0": "385.",
  "atk-s0502a26:23_0": " ‘‘Yassa pāraṁ apāraṁ vā, pārāpāraṁ na vijjati;",
  "atk-s0502a26:24_0": "Vītaddaraṁ visaṁyuttaṁ, tamahaṁ brūmi brāhmaṇa’’nti.",
  "atk-s0502a26:25_0": "Tattha pāranti ajjhattikāni cha āyatanāni.",
  "atk-s0502a26:25_1": "Apāranti bāhirāni cha āyatanāni.",
  "atk-s0502a26:25_2": "Pārāpāranti tadubhayaṁ.",
  "atk-s0502a26:25_3": "Na vijjatīti yassa sabbampetaṁ ‘‘aha’’nti vā ‘‘mama’’nti vā gahaṇābhāvena natthi,",
  "atk-s0502a26:25_4": "taṁ kilesadarathānaṁ vigamena vītaddaraṁ sabbakilesehi visaṁyuttaṁ ahaṁ brāhmaṇaṁ vadāmīti attho.",
  "atk-s0502a26:26_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:27_0": "Māravatthu tatiyaṁ.",
  "atk-s0502a26:28_0": "4. Aññatarabrāhmaṇavatthu",
  "atk-s0502a26:29_0": "Jhāyinti imaṁ dhammadesanaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0502a26:30_0": "So kira cintesi –",
  "atk-s0502a26:30_1": "‘‘satthā attano sāvake,",
  "atk-s0502a26:30_2": "‘brāhmaṇā’ti vadati,",
  "atk-s0502a26:30_3": "ahañcamhi jātigottena brāhmaṇo,",
  "atk-s0502a26:30_4": "mampi nu kho evaṁ vattuṁ vaṭṭatī’’ti.",
  "atk-s0502a26:30_5": "So satthāraṁ upasaṅkamitvā tamatthaṁ pucchi.",
  "atk-s0502a26:30_6": "Satthā ‘‘nāhaṁ jātigottamattena brāhmaṇaṁ vadāmi,",
  "atk-s0502a26:30_7": "uttamatthaṁ arahattaṁ anuppattameva panevaṁ vadāmī’’ti vatvā imaṁ gāthamāha –",
  "atk-s0502a26:31_0": "386.",
  "atk-s0502a26:32_0": " ‘‘Jhāyiṁ virajamāsīnaṁ, katakiccamanāsavaṁ;",
  "atk-s0502a26:33_0": "Uttamatthamanuppattaṁ, tamahaṁ brūmi brāhmaṇa’’nti.",
  "atk-s0502a26:34_0": "Tattha jhāyinti duvidhena jhānena jhāyantaṁ kāmarajena virajaṁ vane ekakamāsīnaṁ catūhi maggehi soḷasannaṁ",
  "atk-s0502a26:34_1": "kiccānaṁ katattā katakiccaṁ āsavānaṁ abhāvena anāsavaṁ uttamatthaṁ arahattaṁ anuppattaṁ ahaṁ brāhmaṇaṁ",
  "atk-s0502a26:34_2": "vadāmīti attho.",
  "atk-s0502a26:35_0": "Desanāvasāne so brāhmaṇo sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a26:36_0": "Aññatarabrāhmaṇavatthu catutthaṁ.",
  "atk-s0502a26:37_0": "5. Ānandattheravatthu",
  "atk-s0502a26:38_0": "Divātapatīti imaṁ dhammadesanaṁ satthā migāramātupāsāde viharanto ānandattheraṁ ārabbha kathesi.",
  "atk-s0502a26:39_0": "Pasenadi kosalo kira mahāpavāraṇāya sabbābharaṇapaṭimaṇḍito gandhamālādīni ādāya vihāraṁ agamāsi.",
  "atk-s0502a26:39_1": "Tasmiṁ khaṇe kāḷudāyitthero jhānaṁ samāpajjitvā parisapariyante nisinno hoti,",
  "atk-s0502a26:39_2": "nāmameva panassetaṁ,",
  "atk-s0502a26:39_3": "sarīraṁ suvaṇṇavaṇṇaṁ.",
  "atk-s0502a26:39_4": "Tasmiṁ pana khaṇe cando uggacchati,",
  "atk-s0502a26:39_5": "sūriyo atthameti.",
  "atk-s0502a26:39_6": "Ānandatthero atthamentassa ca sūriyassa uggacchantassa ca candassa obhāsaṁ olokento rañño sarīrobhāsaṁ",
  "atk-s0502a26:39_7": "therassa sarīrobhāsaṁ tathāgatassa ca sarīrobhāsaṁ olokesi.",
  "atk-s0502a26:39_8": "Tattha sabbobhāse atikkamitvā satthāva virocati.",
  "atk-s0502a26:39_9": "Thero satthāraṁ vanditvā, ‘‘bhante,",
  "atk-s0502a26:39_10": "ajja mama ime obhāse olokentassa tumhākameva obhāso ruccati.",
  "atk-s0502a26:39_11": "Tumhākañhi sarīraṁ sabbobhāse atikkamitvā virocatī’’ti āha.",
  "atk-s0502a26:39_12": "Atha naṁ satthā, ‘‘ānanda,",
  "atk-s0502a26:39_13": "sūriyo nāma divā virocati,",
  "atk-s0502a26:39_14": "cando rattiṁ,",
  "atk-s0502a26:39_15": "rājā alaṅkatakāleyeva,",
  "atk-s0502a26:39_16": "khīṇāsave gaṇasaṅgaṇikaṁ pahāya antosamāpattiyaṁyeva virocati,",
  "atk-s0502a26:39_17": "buddhā pana rattimpi divāpi pañcavidhena tejena virocantī’’ti vatvā imaṁ gāthamāha –",
  "atk-s0502a26:40_0": "387.",
  "atk-s0502a26:41_0": " ‘‘Divā tapati ādicco, rattimābhāti candimā;",
  "atk-s0502a26:42_0": "Sannaddho khattiyo tapati, jhāyī tapati brāhmaṇo;",
  "atk-s0502a26:43_0": "Atha sabbamahorattiṁ, buddho tapati tejasā’’ti.",
  "atk-s0502a26:44_0": "Tattha divā tapatīti divā virocati,",
  "atk-s0502a26:44_1": "rattiṁ panassa gatamaggopi na paññāyati.",
  "atk-s0502a26:44_2": "Candimāti candopi abbhādīhi vimutto rattimeva virocati, no divā.",
  "atk-s0502a26:44_3": "Sannaddhoti suvaṇṇamaṇivicittehi sabbābharaṇehi paṭimaṇḍito caturaṅginiyā senāya parikkhittova rājā virocati,",
  "atk-s0502a26:44_4": "na aññātakavesena ṭhito.",
  "atk-s0502a26:44_5": "Jhāyīti khīṇāsavo pana gaṇaṁ vinodetvā jhāyantova virocati.",
  "atk-s0502a26:44_6": "Tejasāti sammāsambuddho pana sīlatejena dussīlyatejaṁ,",
  "atk-s0502a26:44_7": "guṇatejena nigguṇatejaṁ,",
  "atk-s0502a26:44_8": "paññātejena duppaññatejaṁ,",
  "atk-s0502a26:44_9": "puññatejena apuññatejaṁ,",
  "atk-s0502a26:44_10": "dhammatejena adhammatejaṁ pariyādiyitvā iminā pañcavidhena tejasā niccakālameva virocatīti attho.",
  "atk-s0502a26:45_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:46_0": "Ānandattheravatthu pañcamaṁ.",
  "atk-s0502a26:47_0": "6. Aññatarabrāhmaṇapabbajitavatthu",
  "atk-s0502a26:48_0": "Bāhitapāpoti imaṁ dhammadesanaṁ satthā jetavane viharanto aññataraṁ brāhmaṇapabbajitaṁ ārabbha kathesi.",
  "atk-s0502a26:49_0": "Eko kira brāhmaṇo bāhirakapabbajjāya pabbajitvā ‘‘samaṇo gotamo attano sāvake ‘pabbajitā’ti vadati,",
  "atk-s0502a26:49_1": "ahañcamhi pabbajito,",
  "atk-s0502a26:49_2": "mampi kho evaṁ vattuṁ vaṭṭatī’’ti cintetvā satthāraṁ upasaṅkamitvā etamatthaṁ pucchi.",
  "atk-s0502a26:49_3": "Satthā ‘‘nāhaṁ ettakena ‘pabbajito’ti vadāmi,",
  "atk-s0502a26:49_4": "kilesamalānaṁ pana pabbājitattā pabbajito nāma hotī’’ti vatvā imaṁ gāthamāha –",
  "atk-s0502a26:50_0": "388.",
  "atk-s0502a26:51_0": " ‘‘Bāhitapāpoti brāhmaṇo, samacariyā samaṇoti vuccati;",
  "atk-s0502a26:52_0": "Pabbājayamattano malaṁ, tasmā pabbajitoti vuccatī’’ti.",
  "atk-s0502a26:53_0": "Tattha samacariyāti sabbākusalāni sametvā caraṇena.",
  "atk-s0502a26:53_1": "Tasmāti yasmā bāhitapāpatāya brāhmaṇo,",
  "atk-s0502a26:53_2": "akusalāni sametvā caraṇena samaṇoti vuccati,",
  "atk-s0502a26:53_3": "tasmā yo attano rāgādimalaṁ pabbājayanto vinodento carati,",
  "atk-s0502a26:53_4": "sopi tena pabbājanena pabbajitoti vuccatīti attho.",
  "atk-s0502a26:54_0": "Desanāvasāne so brāhmaṇapabbajito sotāpattiphale patiṭṭhahi,",
  "atk-s0502a26:54_1": "sampattānampi sātthikā dhammadesanā ahosīti.",
  "atk-s0502a26:55_0": "Aññatarabrāhmaṇapabbajitavatthu chaṭṭhaṁ.",
  "atk-s0502a26:56_0": "7. Sāriputtattheravatthu",
  "atk-s0502a26:57_0": "Nabrāhmaṇassāti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a26:58_0": "Ekasmiṁ kira ṭhāne sambahulā manussā ‘‘aho amhākaṁ , ayyo,",
  "atk-s0502a26:58_1": "khantibalena samannāgato,",
  "atk-s0502a26:58_2": "aññesu akkosantesu vā paharantesu vā kopamattampi natthī’’ti therassa guṇe kathayiṁsu.",
  "atk-s0502a26:58_3": "Atheko micchādiṭṭhiko brāhmaṇo ‘‘ko esa na kujjhatī’’ti pucchi.",
  "atk-s0502a26:58_4": "‘‘Amhākaṁ thero’’ti.",
  "atk-s0502a26:58_5": "‘‘Naṁ kujjhāpento na bhavissatī’’ti?",
  "atk-s0502a26:58_6": "‘‘Natthetaṁ,",
  "atk-s0502a26:58_7": "brāhmaṇā’’ti.",
  "atk-s0502a26:58_8": "‘‘Tena hi ahaṁ naṁ kujjhāpessāmī’’ti?",
  "atk-s0502a26:58_9": "‘‘Sace sakkosi,",
  "atk-s0502a26:58_10": "kujjhāpehī’’ti.",
  "atk-s0502a26:58_11": "So ‘‘hotu,",
  "atk-s0502a26:58_12": "jānissāmissa kattabba’’nti theraṁ bhikkhāya paviṭṭhaṁ disvā pacchābhāgena gantvā piṭṭhimajjhe mahantaṁ pāṇippahāramadāsi.",
  "atk-s0502a26:58_13": "Thero ‘‘kiṁ nāmeta’’nti anoloketvāva gato.",
  "atk-s0502a26:58_14": "Brāhmaṇassa sakalasarīre ḍāho uppajji.",
  "atk-s0502a26:58_15": "So ‘‘aho guṇasampanno,",
  "atk-s0502a26:58_16": "ayyo’’ti therassa pādamūle nipajjitvā ‘‘khamatha me,",
  "atk-s0502a26:58_17": "bhante’’ti vatvā ‘‘kiṁ eta’’nti ca vutte ‘‘ahaṁ vīmaṁsanatthāya tumhe pahari’’nti āha.",
  "atk-s0502a26:58_18": "‘‘Hotu khamāmi te’’ti.",
  "atk-s0502a26:58_19": "‘‘Sace me, bhante, khamatha,",
  "atk-s0502a26:58_20": "mama geheyeva nisīditvā bhikkhaṁ gaṇhathā’’ti therassa pattaṁ gaṇhi,",
  "atk-s0502a26:58_21": "theropi pattaṁ adāsi.",
  "atk-s0502a26:58_22": "Brāhmaṇo theraṁ gehaṁ netvā parivisi.",
  "atk-s0502a26:59_0": "Manussā kujjhitvā ‘‘iminā amhākaṁ niraparādho ayyo pahaṭo,",
  "atk-s0502a26:59_1": "daṇḍenapissa mokkho natthi,",
  "atk-s0502a26:59_2": "ettheva naṁ māressāmā’’ti leḍḍudaṇḍādihatthā brāhmaṇassa gehadvāre aṭṭhaṁsu.",
  "atk-s0502a26:59_3": "Thero uṭṭhāya gacchanto brāhmaṇassa hatthe pattaṁ adāsi.",
  "atk-s0502a26:59_4": "Manussā taṁ therena saddhiṁ gacchantaṁ disvā, ‘‘bhante,",
  "atk-s0502a26:59_5": "tumhākaṁ pattaṁ gahetvā brāhmaṇaṁ nivattethā’’ti āhaṁsu.",
  "atk-s0502a26:59_6": "Kiṁ etaṁ upāsakāti?",
  "atk-s0502a26:59_7": "Brāhmaṇena tumhe pahaṭā,",
  "atk-s0502a26:59_8": "mayamassa kattabbaṁ jānissāmāti.",
  "atk-s0502a26:59_9": "Kiṁ pana tumhe iminā pahaṭā,",
  "atk-s0502a26:59_10": "udāhu ahanti? Tumhe, bhanteti.",
  "atk-s0502a26:59_11": "‘‘Maṁ esa paharitvā khamāpesi,",
  "atk-s0502a26:59_12": "gacchatha tumhe’’ti manusse uyyojetvā brāhmaṇaṁ nivattāpetvā thero vihārameva gato.",
  "atk-s0502a26:59_13": "Bhikkhū ujjhāyiṁsu ‘‘kiṁ nāmetaṁ sāriputtatthero yena brāhmaṇena pahaṭo,",
  "atk-s0502a26:59_14": "tasseva gehe nisīditvā bhikkhaṁ gahetvā āgato.",
  "atk-s0502a26:59_15": "Therassa pahaṭakālato paṭṭhāya idāni so kassa lajjissati,",
  "atk-s0502a26:59_16": "avasese pothento vicarissatī’’ti.",
  "atk-s0502a26:59_17": "Satthā āgantvā ‘‘kāya nuttha,",
  "atk-s0502a26:59_18": "bhikkhave,",
  "atk-s0502a26:59_19": "etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a26:59_20": "‘‘bhikkhave,",
  "atk-s0502a26:59_21": "brāhmaṇo brāhmaṇaṁ paharanto nāma natthi,",
  "atk-s0502a26:59_22": "gihibrāhmaṇena pana samaṇabrāhmaṇo pahaṭo bhavissati,",
  "atk-s0502a26:59_23": "kodho nāmesa anāgāmimaggena samugghātaṁ gacchatī’’ti vatvā dhammaṁ desento imā gāthā abhāsi –",
  "atk-s0502a26:60_0": "389.",
  "atk-s0502a26:61_0": " ‘‘Na brāhmaṇassa pahareyya, nāssa muñcetha brāhmaṇo;",
  "atk-s0502a26:62_0": "Dhī brāhmaṇassa hantāraṁ, tato dhī yassa muñcati.",
  "atk-s0502a26:63_0": "390.",
  "atk-s0502a26:64_0": " ‘‘Na brāhmaṇassetadakiñci seyyo, yadā nisedho manaso piyehi;",
  "atk-s0502a26:65_0": "Yato yato hiṁsamano nivattati, tato tato sammatimeva dukkha’’nti.",
  "atk-s0502a26:66_0": "Tattha pahareyyāti ‘‘khīṇāsavabrāhmaṇohamasmī’’ti jānanto khīṇāsavassa vā aññatarassa vā jātibrāhmaṇassa na pahareyya.",
  "atk-s0502a26:66_1": "Nāssa muñcethāti sopi pahaṭo khīṇāsavabrāhmaṇo assa paharitvā ṭhitassa veraṁ na muñcetha,",
  "atk-s0502a26:66_2": "tasmiṁ kopaṁ na kareyyāti attho.",
  "atk-s0502a26:66_3": "Dhī brāhmaṇassāti khīṇāsavabrāhmaṇassa hantāraṁ garahāmi.",
  "atk-s0502a26:66_4": "Tato dhīti yo pana taṁ paharantaṁ paṭipaharanto tassa upari veraṁ muñcati,",
  "atk-s0502a26:66_5": "taṁ tatopi garahāmiyeva.",
  "atk-s0502a26:67_0": "Etadakiñci seyyoti yaṁ khīṇāsavassa akkosantaṁ vā apaccakkosanaṁ,",
  "atk-s0502a26:67_1": "paharantaṁ vā appaṭipaharaṇaṁ,",
  "atk-s0502a26:67_2": "etaṁ tassa khīṇāsavabrāhmaṇassa na kiñci seyyo,",
  "atk-s0502a26:67_3": "appamattakaṁ seyyo na hoti,",
  "atk-s0502a26:67_4": "adhimattameva seyyoti attho.",
  "atk-s0502a26:67_5": "Yadā nisedho manaso piyehīti kodhanassa hi kodhuppādova manaso piyo nāma.",
  "atk-s0502a26:67_6": "Kodho hi panesa mātāpitūsupi buddhādīsupi aparajjhati.",
  "atk-s0502a26:67_7": "Tasmā yo assa tehi manaso nisedho kodhavasena uppajjamānassa cittassa niggaho,",
  "atk-s0502a26:67_8": "etaṁ na kiñci seyyoti attho.",
  "atk-s0502a26:67_9": "Hiṁsamanoti kodhamano.",
  "atk-s0502a26:67_10": "So tassa yato yato vatthuto anāgāmimaggena samugghātaṁ gacchanto nivattati .",
  "atk-s0502a26:67_11": "Tato tatoti tato tato vatthuto sakalampi vaṭṭadukkhaṁ nivattatiyevāti attho.",
  "atk-s0502a26:68_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:69_0": "Sāriputtattheravatthu sattamaṁ.",
  "atk-s0502a26:70_0": "8. Mahāpajāpatigotamīvatthu",
  "atk-s0502a26:71_0": "Yassa kāyena vācāyāti imaṁ dhammadesanaṁ satthā jetavane viharanto mahāpajāpatiṁ gotamiṁ ārabbha kathesi.",
  "atk-s0502a26:72_0": "Bhagavatā hi anuppanne vatthusmiṁ paññatte aṭṭha garudhamme maṇḍanakajātiyo puriso surabhipupphadāmaṁ",
  "atk-s0502a26:72_1": "viya sirasā sampaṭicchitvā saparivārā mahāpajāpati gotamī upasampadaṁ labhi,",
  "atk-s0502a26:72_2": "añño tassā upajjhāyo vā ācariyo vā natthi.",
  "atk-s0502a26:72_3": "Evaṁ laddhūpasampadaṁ theriṁ ārabbha aparena samayena kathaṁ samuṭṭhāpesuṁ ‘‘mahāpajāpatiyā gotamiyā ācariyupajjhāyā na paññāyanti,",
  "atk-s0502a26:72_4": "sahattheneva kāsāyāni gaṇhī’’ti.",
  "atk-s0502a26:72_5": "Evañca pana vatvā bhikkhuniyo kukkuccāyantiyo tāya saddhiṁ neva uposathaṁ na pavāraṇaṁ karonti,",
  "atk-s0502a26:72_6": "tā gantvā tathāgatassapi tamatthaṁ ārocesuṁ.",
  "atk-s0502a26:72_7": "Satthā tāsaṁ kathaṁ sutvā ‘‘mayā mahāpajāpatiyā gotamiyā aṭṭha garudhammā dinnā,",
  "atk-s0502a26:72_8": "ahamevassācariyo,",
  "atk-s0502a26:72_9": "ahameva upajjhāyo.",
  "atk-s0502a26:72_10": "Kāyaduccaritādivirahitesu khīṇāsavesu kukkuccaṁ nāma na kātabba’’nti vatvā dhammaṁ desento imaṁ gāthamāha –",
  "atk-s0502a26:73_0": "391.",
  "atk-s0502a26:74_0": " ‘‘Yassa kāyena vācāya, manasā natthi dukkaṭaṁ;",
  "atk-s0502a26:75_0": "Saṁvutaṁ tīhi ṭhānehi, tamahaṁ brūmi brāhmaṇa’’nti.",
  "atk-s0502a26:76_0": "Tattha dukkaṭanti sāvajjaṁ dukkhudrayaṁ apāyasaṁvattanikaṁ kammaṁ.",
  "atk-s0502a26:76_1": "Tīhi ṭhānehīti etehi kāyādīhi tīhi kāraṇehi kāyaduccaritādipavesanivāraṇatthāya dvāraṁ pihitaṁ,",
  "atk-s0502a26:76_2": "taṁ ahaṁ brāhmaṇaṁ vadāmīti attho.",
  "atk-s0502a26:77_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:78_0": "Mahāpajāpatigotamīvatthu aṭṭhamaṁ.",
  "atk-s0502a26:79_0": "9. Sāriputtattheravatthu",
  "atk-s0502a26:80_0": "Yamhāti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a26:81_0": "So kirāyasmā assajittherassa santike dhammaṁ sutvā sotāpattiphalaṁ pattakālato paṭṭhāya ‘‘yassaṁ disāyaṁ thero vasatī’’ti suṇāti,",
  "atk-s0502a26:81_1": "tato añjaliṁ paggayha tatova sīsaṁ katvā nipajjati.",
  "atk-s0502a26:81_2": "Bhikkhū ‘‘micchādiṭṭhiko sāriputto,",
  "atk-s0502a26:81_3": "ajjāpi disā namassamāno vicaratī’’ti tamatthaṁ tathāgatassa ārocesuṁ.",
  "atk-s0502a26:81_4": "Satthā theraṁ pakkosāpetvā ‘‘saccaṁ kira tvaṁ,",
  "atk-s0502a26:81_5": "sāriputta,",
  "atk-s0502a26:81_6": "disā namassanto vicarasī’’ti pucchitvā , ‘‘bhante,",
  "atk-s0502a26:81_7": "mama disā namassanabhāvaṁ vā anamassanabhāvaṁ vā tumheva jānāthā’’ti vutte ‘‘na,",
  "atk-s0502a26:81_8": "bhikkhave,",
  "atk-s0502a26:81_9": "sāriputto disā namassati,",
  "atk-s0502a26:81_10": "assajittherassa pana santikā dhammaṁ sutvā sotāpattiphalaṁ pattatāya attano ācariyaṁ namassati.",
  "atk-s0502a26:81_11": "Yañhi ācariyaṁ nissāya bhikkhu dhammaṁ vijānāti,",
  "atk-s0502a26:81_12": "tena so brāhmaṇena aggi viya sakkaccaṁ namassitabboyevā’’ti vatvā dhammaṁ desento imaṁ gāthamāha –",
  "atk-s0502a26:82_0": "392.",
  "atk-s0502a26:83_0": " ‘‘Yamhā dhammaṁ vijāneyya, sammāsambuddhadesitaṁ;",
  "atk-s0502a26:84_0": "Sakkaccaṁ taṁ namasseyya, aggihuttaṁva brāhmaṇo’’ti.",
  "atk-s0502a26:85_0": "Tattha aggihuttaṁvāti yathā brāhmaṇo aggihuttaṁ sammā paricaraṇena ceva añjalikammādīhi ca sakkaccaṁ namassati,",
  "atk-s0502a26:85_1": "evaṁ yamhā ācariyā tathāgatapaveditaṁ dhammaṁ vijāneyya,",
  "atk-s0502a26:85_2": "taṁ sakkaccaṁ namasseyyāti attho.",
  "atk-s0502a26:86_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:87_0": "Sāriputtattheravatthu navamaṁ.",
  "atk-s0502a26:88_0": "10. Jaṭilabrāhmaṇavatthu",
  "atk-s0502a26:89_0": "Na jaṭāhīti imaṁ dhammadesanaṁ satthā jetavane viharanto ekaṁ jaṭilabrāhmaṇaṁ ārabbha kathesi.",
  "atk-s0502a26:90_0": "So kira ‘‘ahaṁ mātito ca pitito ca sujāto brāhmaṇakule nibbatto.",
  "atk-s0502a26:90_1": "Sace samaṇo gotamo attano sāvake brāhmaṇāti vadati,",
  "atk-s0502a26:90_2": "mampi nu kho tathā vattuṁ vaṭṭatī’’ti satthu santikaṁ gantvā tamatthaṁ pucchi.",
  "atk-s0502a26:90_3": "Atha naṁ satthā ‘‘nāhaṁ, brāhmaṇa,",
  "atk-s0502a26:90_4": "jaṭāmattena,",
  "atk-s0502a26:90_5": "na jātigottamattena brāhmaṇaṁ vadāmi,",
  "atk-s0502a26:90_6": "paṭividdhasaccameva panāhaṁ brāhmaṇoti vadāmī’’ti vatvā dhammaṁ desento imaṁ gāthamāha –",
  "atk-s0502a26:91_0": "393.",
  "atk-s0502a26:92_0": " ‘‘Na jaṭāhi na gottena, na jaccā hoti brāhmaṇo;",
  "atk-s0502a26:93_0": "Yamhi saccañca dhammo ca, so sucī so ca brāhmaṇo’’ti.",
  "atk-s0502a26:94_0": "Tattha saccanti yasmiṁ puggale cattāri saccāni soḷasahākārehi paṭivijjhitvā ṭhitaṁ saccañāṇañceva navavidho ca lokuttaradhammo atthi, so suci,",
  "atk-s0502a26:94_1": "so brāhmaṇo cāti attho.",
  "atk-s0502a26:95_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:96_0": "Jaṭilabrāhmaṇavatthu dasamaṁ.",
  "atk-s0502a26:97_0": "11. Kuhakabrāhmaṇavatthu",
  "atk-s0502a26:98_0": "Kiṁ teti imaṁ dhammadesanaṁ satthā kūṭāgārasālāyaṁ viharanto ekaṁ vaggulivataṁ kuhakabrāhmaṇaṁ ārabbha kathesi.",
  "atk-s0502a26:99_0": "So kira vesālinagaradvāre ekaṁ kakudharukkhaṁ āruyha dvīhi pādehi rukkhasākhaṁ gaṇhitvā adhosiro olambanto ‘‘kapilānaṁ me sataṁ detha,",
  "atk-s0502a26:99_1": "kahāpaṇe detha,",
  "atk-s0502a26:99_2": "paricārikaṁ detha,",
  "atk-s0502a26:99_3": "no ce dassatha,",
  "atk-s0502a26:99_4": "ito patitvā maranto nagaraṁ anagaraṁ karissāmī’’ti vadati.",
  "atk-s0502a26:99_5": "Tathāgatassa bhikkhusaṅghaparivutassa nagaraṁ pavisanakāle bhikkhū taṁ brāhmaṇaṁ disvā nikkhamanakālepi naṁ tatheva olambantaṁ passiṁsu.",
  "atk-s0502a26:99_6": "Nāgarāpi ‘‘ayaṁ pātova paṭṭhāya evaṁ olambanto patitvā maranto nagaraṁ anagaraṁ kareyyā’’ti cintetvā nagaravināsabhītā ‘‘yaṁ so yācati,",
  "atk-s0502a26:99_7": "sabbaṁ demā’’ti paṭissuṇitvā adaṁsu.",
  "atk-s0502a26:99_8": "So otaritvā sabbaṁ gahetvā agamāsi.",
  "atk-s0502a26:99_9": "Bhikkhū vihārūpacāre taṁ gāviṁ viya viravitvā gacchantaṁ disvā sañjānitvā ‘‘laddhaṁ te , brāhmaṇa,",
  "atk-s0502a26:99_10": "yathāpatthita’’nti pucchitvā ‘‘āma,",
  "atk-s0502a26:99_11": "laddhaṁ me’’ti sutvā antovihāraṁ gantvā tathāgatassa tamatthaṁ ārocesuṁ.",
  "atk-s0502a26:99_12": "Satthā ‘‘na,",
  "atk-s0502a26:99_13": "bhikkhave,",
  "atk-s0502a26:99_14": "idāneva so kuhakacoro,",
  "atk-s0502a26:99_15": "pubbepi kuhakacoroyeva ahosi.",
  "atk-s0502a26:99_16": "Idāni panesa bālajanaṁ vañceti,",
  "atk-s0502a26:99_17": "tadā pana paṇḍite vañcetuṁ nāsakkhī’’ti vatvā tehi yācito atītamāhari.",
  "atk-s0502a26:100_0": "Atīte ekaṁ kāsikagāmaṁ nissāya eko kuhakatāpaso vāsaṁ kappesi.",
  "atk-s0502a26:100_1": "Taṁ ekaṁ kulaṁ paṭijaggi.",
  "atk-s0502a26:100_2": "Divā uppannakhādanīyabhojanīyato attano puttānaṁ viya tassapi ekaṁ koṭṭhāsaṁ deti,",
  "atk-s0502a26:100_3": "sāyaṁ uppannakoṭṭhāsaṁ ṭhapetvā dutiyadivase deti.",
  "atk-s0502a26:100_4": "Athekadivasaṁ sāyaṁ godhamaṁsaṁ labhitvā sādhukaṁ pacitvā tato koṭṭhāsaṁ ṭhapetvā dutiyadivase tassa adaṁsu.",
  "atk-s0502a26:100_5": "Tāpaso maṁsaṁ khāditvāva rasataṇhāya baddho ‘‘kiṁ maṁsaṁ nāmeta’’nti pucchitvā ‘‘godhamaṁsa’’nti sutvā",
  "atk-s0502a26:100_6": "bhikkhāya caritvā sappidadhikaṭukabhaṇḍādīni gahetvā paṇṇasālaṁ gantvā ekamantaṁ ṭhapesi.",
  "atk-s0502a26:100_7": "Paṇṇasālāya pana avidūre ekasmiṁ vammike godharājā viharati.",
  "atk-s0502a26:100_8": "So kālena kālaṁ tāpasaṁ vandituṁ āgacchati.",
  "atk-s0502a26:100_9": "Taṁdivasaṁ panesa ‘‘taṁ vadhissāmī’’ti daṇḍaṁ paṭicchādetvā tassa vammikassa avidūre ṭhāne niddāyanto viya nisīdi.",
  "atk-s0502a26:100_10": "Godharājā vammikato nikkhamitvā tassa santikaṁ āgacchantova ākāraṁ sallakkhetvā ‘‘na me ajja ācariyassa ākāro ruccatī’’ti tatova nivatti.",
  "atk-s0502a26:100_11": "Tāpaso tassa nivattanabhāvaṁ ñatvā tassa māraṇatthāya daṇḍaṁ khipi,",
  "atk-s0502a26:100_12": "daṇḍo virajjhitvā gato.",
  "atk-s0502a26:100_13": "Godharājāpi dhammikaṁ pavisitvā tato sīsaṁ nīharitvā āgatamaggaṁ olokento tāpasaṁ āha –",
  "atk-s0502a26:101_0": "‘‘Samaṇaṁ taṁ maññamāno, upagacchimasaññataṁ;",
  "atk-s0502a26:102_0": "So maṁ daṇḍena pāhāsi, yathā asamaṇo tathā.",
  "atk-s0502a26:103_0": "‘‘Kiṁ te jaṭāhi dummedha, kiṁ te ajinasāṭiyā;",
  "atk-s0502a26:104_0": "Abbhantaraṁ te gahanaṁ, bāhiraṁ parimajjasī’’ti. (jā. 1.4.97-98);",
  "atk-s0502a26:105_0": "Atha naṁ tāpaso attano santakena palobhetuṁ evamāha –",
  "atk-s0502a26:106_0": "‘‘Ehi godha nivattassu, bhuñja sālīnamodanaṁ;",
  "atk-s0502a26:107_0": "Telaṁ loṇañca me atthi, pahūtaṁ mayha pipphalī’’ti. (jā. 1.4.99);",
  "atk-s0502a26:108_0": "Taṁ sutvā godharājā ‘‘yathā yathā tvaṁ kathesi,",
  "atk-s0502a26:108_1": "tathā tathā me palāyitukāmatāva hotī’’ti vatvā imaṁ gāthamāha –",
  "atk-s0502a26:109_0": "‘‘Esa bhiyyo pavekkhāmi, vammikaṁ sataporisaṁ;",
  "atk-s0502a26:110_0": "Telaṁ loṇañca kittesi, ahitaṁ mayha pipphalī’’ti. (jā. 1.4.100);",
  "atk-s0502a26:111_0": "Evañca pana vatvā ‘‘ahaṁ ettakaṁ kālaṁ tayi samaṇasaññaṁ akāsiṁ,",
  "atk-s0502a26:111_1": "idāni pana te maṁ paharitukāmatāya daṇḍo khitto,",
  "atk-s0502a26:111_2": "tassa khittakāleyeva asamaṇo jāto.",
  "atk-s0502a26:111_3": "Kiṁ tādisassa duppaññassa puggalassa jaṭāhi,",
  "atk-s0502a26:111_4": "kiṁ sakhurena ajinacammena.",
  "atk-s0502a26:111_5": "Abbhantarañhi te gahanaṁ,",
  "atk-s0502a26:111_6": "kevalaṁ bāhirameva parimajjasī’’ti āha.",
  "atk-s0502a26:111_7": "Satthā imaṁ atītaṁ āharitvā ‘‘tadā esa kuhako tāpaso ahosi,",
  "atk-s0502a26:111_8": "godharājā pana ahamevā’’ti vatvā jātakaṁ samodhānetvā tadā godhapaṇḍitena tassa niggahitakāraṇaṁ dassento imaṁ gāthamāha –",
  "atk-s0502a26:112_0": "394.",
  "atk-s0502a26:113_0": " ‘‘Kiṁ te jaṭāhi dummedha, kiṁ te ajinasāṭiyā;",
  "atk-s0502a26:114_0": "Abbhantaraṁ te gahanaṁ, bāhiraṁ parimajjasī’’ti. (jā. 1.4.98);",
  "atk-s0502a26:115_0": "Tattha kiṁ te jaṭāhīti ambho duppañña tava baddhāhipi imāhi jaṭāhi sakhurāya nivatthāyapi imāya ajinacammasāṭikāya ca kimatthoti.",
  "atk-s0502a26:115_1": "Abbhantaranti abbhantarañhi te rāgādikilesagahanaṁ,",
  "atk-s0502a26:115_2": "kevalaṁ hatthilaṇḍaṁ assalaṇḍaṁ viya maṭṭhaṁ bāhiraṁ parimajjasīti attho.",
  "atk-s0502a26:116_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:117_0": "Kuhakabrāhmaṇavatthu ekādasamaṁ.",
  "atk-s0502a26:118_0": "12. Kisāgotamīvatthu",
  "atk-s0502a26:119_0": "Paṁsukūladharanti imaṁ dhammadesanaṁ satthā gijjhakūṭe pabbate viharanto kisāgotamiṁ ārabbha kathesi.",
  "atk-s0502a26:120_0": "Tadā kira sakko paṭhamayāmāvasāne devaparisāya saddhiṁ satthāraṁ upasaṅkamitvā vanditvā ekamante sāraṇīyadhammakathaṁ suṇanto nisīdi.",
  "atk-s0502a26:120_1": "Tasmiṁ khaṇe kisāgotamī ‘‘satthāraṁ passissāmī’’ti ākāsenāgantvā sakkaṁ disvā nivatti.",
  "atk-s0502a26:120_2": "So taṁ vanditvā nivattantiṁ disvā satthāraṁ pucchi –",
  "atk-s0502a26:120_3": "‘‘kā nāmesā , bhante,",
  "atk-s0502a26:120_4": "āgacchamānāva tumhe disvā nivattatī’’ti?",
  "atk-s0502a26:120_5": "Satthā ‘‘kisāgotamī nāmesā, mahārāja,",
  "atk-s0502a26:120_6": "mama dhītā paṁsukūlikattherīnaṁ aggā’’ti vatvā imaṁ gāthamāha –",
  "atk-s0502a26:121_0": "395.",
  "atk-s0502a26:122_0": " ‘‘Paṁsukūladharaṁ jantuṁ, kisaṁ dhamanisanthataṁ;",
  "atk-s0502a26:123_0": "Ekaṁ vanasmiṁ jhāyantaṁ, tamahaṁ brūmi brāhmaṇa’’nti.",
  "atk-s0502a26:124_0": "Tattha kisanti paṁsukūlikā hi attano anurūpaṁ paṭipadaṁ pūrentā appamaṁsalohitā ceva honti dhamanisanthatagattā ca,",
  "atk-s0502a26:124_1": "tasmā evamāha.",
  "atk-s0502a26:124_2": "Ekaṁ vanasminti vivittaṭṭhāne ekakaṁ vanasmiṁ jhāyantaṁ tamahaṁ brāhmaṇaṁ vadāmīti attho.",
  "atk-s0502a26:125_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:126_0": "Kisāgotamīvatthu dvādasamaṁ.",
  "atk-s0502a26:127_0": "13. Ekabrāhmaṇavatthu",
  "atk-s0502a26:128_0": "Nacāhanti imaṁ dhammadesanaṁ satthā jetavane viharanto ekaṁ brāhmaṇaṁ ārabbha kathesi.",
  "atk-s0502a26:129_0": "So kira ‘‘samaṇo gotamo attano sāvake brāhmaṇāti vadati ahañcamhi brāhmaṇayoniyaṁ nibbatto,",
  "atk-s0502a26:129_1": "mampi nu kho evaṁ vattuṁ vaṭṭatī’’ti satthāraṁ upasaṅkamitvā tamatthaṁ pucchi.",
  "atk-s0502a26:129_2": "Atha naṁ satthā ‘‘nāhaṁ, brāhmaṇa,",
  "atk-s0502a26:129_3": "brāhmaṇayoniyaṁ nibbattamattenevaṁ vadāmi,",
  "atk-s0502a26:129_4": "yo pana akiñcano agahaṇo,",
  "atk-s0502a26:129_5": "tamahaṁ brāhmaṇaṁ vadāmī’’ti vatvā imaṁ gāthamāha –",
  "atk-s0502a26:130_0": "396.",
  "atk-s0502a26:131_0": " ‘‘Na cāhaṁ brāhmaṇaṁ brūmi, yonijaṁ mattisambhavaṁ;",
  "atk-s0502a26:132_0": "Bhovādi nāma so hoti, sace hoti sakiñcano;",
  "atk-s0502a26:133_0": "Akiñcanaṁ anādānaṁ, tamahaṁ brūmi brāhmaṇa’’nti.",
  "atk-s0502a26:134_0": "Tattha yonijanti yoniyaṁ jātaṁ.",
  "atk-s0502a26:134_1": "Mattisambhavanti brāhmaṇiyā mātu santake udarasmiṁ sambhūtaṁ.",
  "atk-s0502a26:134_2": "Bhovādīti so pana āmantanādīsu ‘‘bho,",
  "atk-s0502a26:134_3": "bho’’ti vatvā vicaranto bhovādi nāma hoti,",
  "atk-s0502a26:134_4": "sace rāgādīhi kiñcanehi sakiñcano.",
  "atk-s0502a26:134_5": "Ahaṁ pana rāgādīhi akiñcanaṁ catūhi upādānehi anādānaṁ brāhmaṇaṁ vadāmīti attho.",
  "atk-s0502a26:135_0": "Desanāvasāne so brāhmaṇo sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a26:136_0": "Ekabrāhmaṇavatthu terasamaṁ.",
  "atk-s0502a26:137_0": "14. Uggasenaseṭṭhiputtavatthu",
  "atk-s0502a26:138_0": "Sabbasaṁyojananti imaṁ dhammadesanaṁ satthā veḷuvane viharanto uggasenaṁ nāma seṭṭhiputtaṁ ārabbha kathesi.",
  "atk-s0502a26:138_1": "Vatthu ‘‘muñca pure muñca pacchato’’ti (dha. pa.",
  "atk-s0502a26:138_2": "348) gāthāvaṇṇanāya vitthāritameva.",
  "atk-s0502a26:139_0": "Tadā hi satthā, ‘‘bhante,",
  "atk-s0502a26:139_1": "uggaseno ‘na bhāyāmī’ti vadati,",
  "atk-s0502a26:139_2": "abhūtena maññe aññaṁ byākarotī’’ti bhikkhūhi vutte,",
  "atk-s0502a26:139_3": "‘‘bhikkhave,",
  "atk-s0502a26:139_4": "mama puttasadisā chinnasaṁyojanā na bhāyantiyevā’’ti vatvā imaṁ gāthamāha –",
  "atk-s0502a26:140_0": "397.",
  "atk-s0502a26:141_0": " ‘‘Sabbasaṁyojanaṁ chetvā, yo ve na paritassati;",
  "atk-s0502a26:142_0": "Saṅgātigaṁ visaṁyuttaṁ, tamahaṁ brūmi brāhmaṇa’’nti.",
  "atk-s0502a26:143_0": "Tattha sabbasaṁyojananti dasavidhasaṁyojanaṁ.",
  "atk-s0502a26:143_1": "Na paritassatīti taṇhāya na bhāyati.",
  "atk-s0502a26:143_2": "Tamahanti taṁ ahaṁ rāgādīnaṁ saṅgānaṁ atītattā saṅgātigaṁ,",
  "atk-s0502a26:143_3": "catunnampi yogānaṁ abhāvena visaṁyuttaṁ brāhmaṇaṁ vadāmīti attho.",
  "atk-s0502a26:144_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:145_0": "Uggasenaseṭṭhiputtavatthu cuddasamaṁ.",
  "atk-s0502a26:146_0": "15. Dvebrāhmaṇavatthu",
  "atk-s0502a26:147_0": "Chetvānaddhinti imaṁ dhammadesanaṁ satthā jetavane viharanto dve brāhmaṇe ārabbha kathesi.",
  "atk-s0502a26:148_0": "Tesu kirekassa cūḷarohito nāma goṇo ahosi,",
  "atk-s0502a26:148_1": "ekassa mahārohito nāma.",
  "atk-s0502a26:148_2": "Te ekadivasaṁ ‘‘tava goṇo balavā,",
  "atk-s0502a26:148_3": "mama goṇo balavā’’ti vivaditvā ‘‘kiṁ no vivādena,",
  "atk-s0502a26:148_4": "pājetvā jānissāmā’’ti aciravatītīre sakaṭaṁ vālukāya pūretvā goṇe yojayiṁsu.",
  "atk-s0502a26:148_5": "Tasmiṁ khaṇe bhikkhūpi nhāyituṁ tattha gatā honti.",
  "atk-s0502a26:148_6": "Brāhmaṇā goṇe pājesuṁ.",
  "atk-s0502a26:148_7": "Sakaṭaṁ niccalaṁ aṭṭhāsi,",
  "atk-s0502a26:148_8": "naddhivarattā pana chijjiṁsu.",
  "atk-s0502a26:148_9": "Bhikkhū disvā vihāraṁ gantvā tamatthaṁ satthu ārocayiṁsu. Satthā,",
  "atk-s0502a26:148_10": "‘‘bhikkhave ,",
  "atk-s0502a26:148_11": "bāhirā etā naddhivarattā,",
  "atk-s0502a26:148_12": "yo koci etā chindateva,",
  "atk-s0502a26:148_13": "bhikkhunā pana ajjhattikaṁ kodhanaddhiñceva taṇhāvarattañca chindituṁ vaṭṭatī’’ti vatvā imaṁ gāthamāha –",
  "atk-s0502a26:149_0": "398.",
  "atk-s0502a26:150_0": " ‘‘Chetvā naddhiṁ varattañca, sandānaṁ sahanukkamaṁ;",
  "atk-s0502a26:151_0": "Ukkhittapalighaṁ buddhaṁ, tamahaṁ brūmi brāhmaṇa’’nti.",
  "atk-s0502a26:152_0": "Tattha naddhinti nayhanabhāvena pavattaṁ kodhaṁ.",
  "atk-s0502a26:152_1": "Varattanti bandhanabhāvena pavattaṁ taṇhaṁ.",
  "atk-s0502a26:152_2": "Sandānaṁ sahanukkamanti anusayānukkamasahitaṁ dvāsaṭṭhidiṭṭhisandānaṁ,",
  "atk-s0502a26:152_3": "idaṁ sabbampi chinditvā ṭhitaṁ avijjāpalighassa ukkhittattā ukkhittapalighaṁ,",
  "atk-s0502a26:152_4": "catunnaṁ saccānaṁ buddhattā buddhaṁ taṁ ahaṁ brāhmaṇaṁ vadāmīti attho.",
  "atk-s0502a26:153_0": "Desanāvasāne pañcasatā bhikkhū arahatte patiṭṭhahiṁsu, sampattānampi sātthikā dhammadesanā ahosīti.",
  "atk-s0502a26:154_0": "Dvebrāhmaṇavatthu pannarasamaṁ.",
  "atk-s0502a26:155_0": "16. Akkosakabhāradvājavatthu",
  "atk-s0502a26:156_0": "Akkosanti imaṁ dhammadesanaṁ satthā veḷuvane viharanto akkosakabhāradvājaṁ ārabbha kathesi.",
  "atk-s0502a26:157_0": "Tassa hi bhātu bhāradvājassa dhanañjānī nāma brāhmaṇī sotāpannā ahosi.",
  "atk-s0502a26:157_1": "Sā khīpitvāpi kāsitvāpi pakkhalitvāpi ‘‘namo tassa bhagavato arahato sammāsambuddhassā’’ti imaṁ udānaṁ udānesi.",
  "atk-s0502a26:157_2": "Sā ekadivasaṁ brāhmaṇaparivesanāya pavattamānāya pakkhalitvā tatheva mahāsaddena udānaṁ udānesi.",
  "atk-s0502a26:157_3": "Brāhmaṇo kujjhitvā ‘‘evamevāyaṁ vasalī yattha vā tattha vā pakkhalitvā tassa muṇḍakassa samaṇakassa vaṇṇaṁ bhāsatī’’ti vatvā ‘‘idāni te, vasali,",
  "atk-s0502a26:157_4": "gantvā tassa satthuno vādaṁ āropessāmī’’ti āha.",
  "atk-s0502a26:157_5": "Atha naṁ sā ‘‘gaccha, brāhmaṇa,",
  "atk-s0502a26:157_6": "nāhaṁ taṁ passāmi,",
  "atk-s0502a26:157_7": "yo tassa bhagavato vādaṁ āropeyya,",
  "atk-s0502a26:157_8": "api ca gantvā taṁ bhagavantaṁ pañhaṁ pucchassū’’ti āha.",
  "atk-s0502a26:157_9": "So satthu santikaṁ gantvā avanditvāva ekamantaṁ ṭhito pañhaṁ pucchanto imaṁ gāthamāha –",
  "atk-s0502a26:158_0": "‘‘Kiṁsu chetvā sukhaṁ seti, kiṁsu chetvā na socati;",
  "atk-s0502a26:159_0": "Kissassu ekadhammassa, vadhaṁ rocesi gotamā’’ti. (saṁ. ni. 1.187);",
  "atk-s0502a26:160_0": "Athassa pañhaṁ byākaronto satthā imaṁ gāthamāha –",
  "atk-s0502a26:161_0": "‘‘Kodhaṁ chetvā sukhaṁ seti, kodhaṁ chetvā na socati;",
  "atk-s0502a26:162_0": "Kodhassa visamūlassa, madhuraggassa brāhmaṇa;",
  "atk-s0502a26:163_0": "Vadhaṁ ariyā pasaṁsanti, tañhi chetvā na socatī’’ti. (saṁ. ni. 1.187);",
  "atk-s0502a26:164_0": "So satthari pasīditvā pabbajitvā arahattaṁ pāpuṇi.",
  "atk-s0502a26:164_1": "Athassa kaniṭṭho akkosakabhāradvājo ‘‘bhātā kira me pabbajito’’ti sutvā kuddho āgantvā satthāraṁ asabbhāhi pharusāhi vācāhi akkosi.",
  "atk-s0502a26:164_2": "Sopi satthārā atithīnaṁ khādanīyādidānaopammena saññatto satthari pasanno pabbajitvā arahattaṁ pāpuṇi.",
  "atk-s0502a26:164_3": "Aparepissa sundarikabhāradvājo biliṅgakabhāradvājoti dve kaniṭṭhabhātaro satthāraṁ akkosantāva satthārā vinītā pabbajitvā arahattaṁ pāpuṇiṁsu.",
  "atk-s0502a26:165_0": "Athekadivasaṁ dhammasabhāyaṁ kathaṁ samuṭṭhāpesuṁ, ‘‘āvuso,",
  "atk-s0502a26:165_1": "acchariyā vata buddhaguṇā,",
  "atk-s0502a26:165_2": "catūsu nāma bhātikesu akkosantesu satthā kiñci avatvā tesaṁyeva patiṭṭhā jāto’’ti.",
  "atk-s0502a26:165_3": "Satthā āgantvā ‘‘kāya nuttha,",
  "atk-s0502a26:165_4": "bhikkhave,",
  "atk-s0502a26:165_5": "etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a26:165_6": "‘‘bhikkhave,",
  "atk-s0502a26:165_7": "ahaṁ mama khantibalena samannāgatattā duṭṭhesu adussanto mahājanassa patiṭṭhā homiyevā’’ti vatvā imaṁ gāthamāha –",
  "atk-s0502a26:166_0": "399.",
  "atk-s0502a26:167_0": " ‘‘Akkosaṁ vadhabandhañca, aduṭṭho yo titikkhati;",
  "atk-s0502a26:168_0": "Khantībalaṁ balānīkaṁ, tamahaṁ brūmi brāhmaṇa’’nti.",
  "atk-s0502a26:169_0": "Tattha aduṭṭhoti etaṁ dasahi akkosavatthūhi akkosañca pāṇiādīhi pothanañca andubandhanādīhi bandhanañca yo akuddhamānaso hutvā adhivāseti ,",
  "atk-s0502a26:169_1": "khantibalena samannāgatattā khantibalaṁ,",
  "atk-s0502a26:169_2": "punappunaṁ uppattiyā anīkabhūtena teneva khantibalena samannāgatattā balānīkaṁ taṁ evarūpaṁ ahaṁ brāhmaṇaṁ vadāmīti attho.",
  "atk-s0502a26:170_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:171_0": "Akkosakabhāradvājavatthu soḷasamaṁ.",
  "atk-s0502a26:172_0": "17. Sāriputtattheravatthu",
  "atk-s0502a26:173_0": "Akkodhananti imaṁ dhammadesanaṁ satthā veḷuvane viharanto sāriputtattheraṁ ārabbha kathesi.",
  "atk-s0502a26:174_0": "Tadā kira thero pañcahi bhikkhusatehi saddhiṁ piṇḍāya caranto nālakagāme mātu gharadvāraṁ agamāsi.",
  "atk-s0502a26:174_1": "Atha naṁ sā nisīdāpetvā parivisamānā akkosi – ‘‘ambho,",
  "atk-s0502a26:174_2": "ucchiṭṭhakhādaka ucchiṭṭhakañjiyaṁ alabhitvā paragharesu uḷuṅkapiṭṭhena ghaṭṭitakañjiyaṁ paribhuñjituṁ asītikoṭidhanaṁ pahāya pabbajitosi,",
  "atk-s0502a26:174_3": "nāsitamhā tayā,",
  "atk-s0502a26:174_4": "bhuñjāhi dānī’’ti.",
  "atk-s0502a26:174_5": "Bhikkhūnampi bhattaṁ dadamānā ‘‘tumhehi mama putto attano cūḷupaṭṭhāko kato,",
  "atk-s0502a26:174_6": "idāni bhuñjathā’’ti vadeti.",
  "atk-s0502a26:174_7": "Thero bhikkhaṁ gahetvā vihārameva agamāsi.",
  "atk-s0502a26:174_8": "Athāyasmā rāhulo satthāraṁ piṇḍapātena āpucchi.",
  "atk-s0502a26:174_9": "Atha naṁ satthā āha – ‘‘rāhula,",
  "atk-s0502a26:174_10": "kahaṁ gamitthā’’ti?",
  "atk-s0502a26:174_11": "‘‘Ayyikāya gāmaṁ,",
  "atk-s0502a26:174_12": "bhante’’ti.",
  "atk-s0502a26:174_13": "‘‘Kiṁ pana te ayyikāya upajjhāyo vutto’’ti?",
  "atk-s0502a26:174_14": "‘‘Ayyikāya me, bhante,",
  "atk-s0502a26:174_15": "upajjhāyo akkuṭṭho’’ti.",
  "atk-s0502a26:174_16": "‘‘Kinti vatvā’’ti?",
  "atk-s0502a26:174_17": "‘‘Idaṁ nāma,",
  "atk-s0502a26:174_18": "bhante’’ti.",
  "atk-s0502a26:174_19": "‘‘Upajjhāyena pana te kiṁ vutta’’nti?",
  "atk-s0502a26:174_20": "‘‘Na kiñci,",
  "atk-s0502a26:174_21": "bhante’’ti.",
  "atk-s0502a26:174_22": "Taṁ sutvā bhikkhū dhammasabhāyaṁ kathaṁ samuṭṭhāpesuṁ, ‘‘āvuso,",
  "atk-s0502a26:174_23": "acchariyā vata sāriputtattherassa guṇā,",
  "atk-s0502a26:174_24": "evaṁnāmassa mātari akkosantiyā kodhamattampi nāhosī’’ti.",
  "atk-s0502a26:174_25": "Satthā āgantvā ‘‘kāya nuttha,",
  "atk-s0502a26:174_26": "bhikkhave,",
  "atk-s0502a26:174_27": "etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a26:174_28": "‘‘bhikkhave,",
  "atk-s0502a26:174_29": "khīṇāsavā nāma akkodhanāva hontī’’ti vatvā imaṁ gāthamāha –",
  "atk-s0502a26:175_0": "400.",
  "atk-s0502a26:176_0": " ‘‘Akkodhanaṁ vatavantaṁ, sīlavantaṁ anussadaṁ;",
  "atk-s0502a26:177_0": "Dantaṁ antimasārīraṁ, tamahaṁ brūmi brāhmaṇa’’nti.",
  "atk-s0502a26:178_0": "Tattha vatavantanti dhutavatena,",
  "atk-s0502a26:178_1": "samannāgataṁ catupārisuddhisīlena sīlavantaṁ,",
  "atk-s0502a26:178_2": "taṇhāussadābhāvena anussadaṁ,",
  "atk-s0502a26:178_3": "chaḷindriyadamanena dantaṁ,",
  "atk-s0502a26:178_4": "koṭiyaṁ ṭhitena attabhāvena antimasarīraṁ tamahaṁ brāhmaṇaṁ vadāmīti attho.",
  "atk-s0502a26:179_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:180_0": "Sāriputtattheravatthu sattarasamaṁ.",
  "atk-s0502a26:181_0": "18. Uppalavaṇṇātherīvatthu",
  "atk-s0502a26:182_0": "Vāri pokkharapattevāti imaṁ dhammadesanaṁ satthā jetavane viharanto uppalavaṇṇatheriṁ ārabbha kathesi.",
  "atk-s0502a26:182_1": "Vatthu ‘‘madhuvā maññati bālo’’ti gāthāvaṇṇanāya (dha. pa.",
  "atk-s0502a26:182_2": "69) vitthāritameva.",
  "atk-s0502a26:182_3": "Vuttañhi tattha (dha. pa. aṭṭha. 1.69) –",
  "atk-s0502a26:183_0": "Aparena samayena mahājano dhammasabhāyaṁ kathaṁ samuṭṭhāpesi ‘‘khīṇāsavāpi maññe kāmasukhaṁ sādiyanti,",
  "atk-s0502a26:183_1": "kāmaṁ sevanti,",
  "atk-s0502a26:183_2": "kiṁ na sevissanti.",
  "atk-s0502a26:183_3": "Na hete koḷāparukkhā,",
  "atk-s0502a26:183_4": "na ca vammikā,",
  "atk-s0502a26:183_5": "allamaṁsasarīrāva,",
  "atk-s0502a26:183_6": "tasmā etepi kāmasukhaṁ sādiyantī’’ti.",
  "atk-s0502a26:183_7": "Satthā āgantvā ‘‘kāya nuttha,",
  "atk-s0502a26:183_8": "bhikkhave,",
  "atk-s0502a26:183_9": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0502a26:183_10": "bhikkhave,",
  "atk-s0502a26:183_11": "khīṇāsavā kāmasukhaṁ sādiyanti,",
  "atk-s0502a26:183_12": "na kāmaṁ sevanti.",
  "atk-s0502a26:183_13": "Yathā hi padumapatte patitaṁ udakabindu na limpati na saṇṭhāti,",
  "atk-s0502a26:183_14": "vinivattitvā pana patateva.",
  "atk-s0502a26:183_15": "Yathā ca āragge sāsapo na upalimpati na saṇṭhāti,",
  "atk-s0502a26:183_16": "vinivattitvā patateva,",
  "atk-s0502a26:183_17": "evaṁ khīṇāsavassa citte duvidhopi kāmo na limpati na saṇṭhātī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a26:184_0": "401.",
  "atk-s0502a26:185_0": " ‘‘Vāri pokkharapatteva, āraggeriva sāsapo;",
  "atk-s0502a26:186_0": "Yo na limpati kāmesu, tamahaṁ brūmi brāhmaṇa’’nti.",
  "atk-s0502a26:187_0": "Tattha yo na limpatīti evamevaṁ yo abbhantare duvidhepi kāme na upalimpati,",
  "atk-s0502a26:187_1": "tasmiṁ kāme na saṇṭhāti,",
  "atk-s0502a26:187_2": "tamahaṁ brāhmaṇaṁ vadāmīti attho.",
  "atk-s0502a26:188_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:189_0": "Uppalavaṇṇātherīvatthu aṭṭhārasamaṁ.",
  "atk-s0502a26:190_0": "19. Aññatarabrāhmaṇavatthu",
  "atk-s0502a26:191_0": "Yodukkhassāti imaṁ dhammadesanaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0502a26:192_0": "Tassa kireko dāso apaññatte sikkhāpade palāyitvā pabbajitvā arahattaṁ pāpuṇi.",
  "atk-s0502a26:192_1": "Brāhmaṇo taṁ olokento adisvā ekadivasaṁ satthārā saddhiṁ piṇḍāya pavisantaṁ dvārantare disvā cīvaraṁ daḷhaṁ aggahesi.",
  "atk-s0502a26:192_2": "Satthā nivattitvā ‘‘kiṁ idaṁ,",
  "atk-s0502a26:192_3": "brāhmaṇā’’ti pucchi. Dāso me,",
  "atk-s0502a26:192_4": "bho gotamāti .",
  "atk-s0502a26:192_5": "Pannabhāro esa,",
  "atk-s0502a26:192_6": "brāhmaṇāti.",
  "atk-s0502a26:192_7": "‘‘Pannabhāro’’ti ca vutte brāhmaṇo ‘‘arahā’’ti sallakkhesi.",
  "atk-s0502a26:192_8": "Tasmā punapi tena ‘‘evaṁ,",
  "atk-s0502a26:192_9": "bho gotamā’’ti vutte satthā ‘‘āma, brāhmaṇa,",
  "atk-s0502a26:192_10": "pannabhāro’’ti vatvā imaṁ gāthamāha –",
  "atk-s0502a26:193_0": "402.",
  "atk-s0502a26:194_0": " ‘‘Yo dukkhassa pajānāti, idheva khayamattano;",
  "atk-s0502a26:195_0": "Pannabhāraṁ visaṁyuttaṁ, tamahaṁ brūmi brāhmaṇa’’nti.",
  "atk-s0502a26:196_0": "Tattha dukkhassāti khandhadukkhassa.",
  "atk-s0502a26:196_1": "Pannabhāranti ohitakhandhabhāraṁ catūhi yogehi sabbakilesehi vā visaṁyuttaṁ tamahaṁ brāhmaṇaṁ vadāmīti attho.",
  "atk-s0502a26:196_2": "Desanāvasāne so brāhmaṇo sotāpattiphale patiṭṭhahi,",
  "atk-s0502a26:196_3": "sampattānampi sātthikā dhammadesanā ahosīti.",
  "atk-s0502a26:197_0": "Aññatarabrāhmaṇavatthu ekūnavīsatimaṁ.",
  "atk-s0502a26:198_0": "20. Khemābhikkhunīvatthu",
  "atk-s0502a26:199_0": "Gambhīrapaññanti imaṁ dhammadesanaṁ satthā gijjhakūṭe viharanto khemaṁ nāma bhikkhuniṁ ārabbha kathesi.",
  "atk-s0502a26:200_0": "Ekadivasañhi paṭhamayāmasamanantare sakko devarājā parisāya saddhiṁ āgantvā satthu santike sāraṇīyadhammakathaṁ suṇanto nisīdi.",
  "atk-s0502a26:200_1": "Tasmiṁ khaṇe khemā bhikkhunī ‘‘satthāraṁ passissāmī’’ti āgantvā sakkaṁ disvā ākāse ṭhitāva satthāraṁ vanditvā nivatti.",
  "atk-s0502a26:200_2": "Sakko taṁ disvā ‘‘ko esā, bhante,",
  "atk-s0502a26:200_3": "āgacchamānā ākāse ṭhitāva satthāraṁ vanditvā nivattī’’ti pucchi.",
  "atk-s0502a26:200_4": "Satthā ‘‘esā, mahārāja,",
  "atk-s0502a26:200_5": "mama dhītā khemā nāma mahāpaññā maggāmaggakovidā’’ti vatvā imaṁ gāthamāha –",
  "atk-s0502a26:201_0": "403.",
  "atk-s0502a26:202_0": " ‘‘Gambhīrapaññaṁ medhāviṁ, maggāmaggassa kovidaṁ;",
  "atk-s0502a26:203_0": "Uttamatthamanuppattaṁ, tamahaṁ brūmi brāhmaṇa’’nti.",
  "atk-s0502a26:204_0": "Tattha gabbhīrapaññanti gambhīresu khandhādīsu pavattāya paññāya samannāgataṁ dhammojapaññāya samannāgataṁ medhāviṁ ‘‘ayaṁ duggatiyā maggo,",
  "atk-s0502a26:204_1": "ayaṁ sugatiyā maggo,",
  "atk-s0502a26:204_2": "ayaṁ nibbānassa maggo,",
  "atk-s0502a26:204_3": "ayaṁ amaggo’’ti evaṁ magge ca amagge ca chekatāya maggāmaggassa kovidaṁ arahattasaṅkhātaṁ uttamatthaṁ anuppattaṁ tamahaṁ brāhmaṇaṁ vadāmīti attho.",
  "atk-s0502a26:205_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:206_0": "Khemābhikkhunivatthu vīsatimaṁ.",
  "atk-s0502a26:207_0": "21. Pabbhāravāsītissattheravatthu",
  "atk-s0502a26:208_0": "Asaṁsaṭṭhanti imaṁ dhammadesanaṁ satthā jetavane viharanto pabbhāravāsītissattheraṁ ārabbha kathesi.",
  "atk-s0502a26:209_0": "So kira satthu santike kammaṭṭhānaṁ gahetvā araññaṁ pavisitvā sappāyaṁ senāsanaṁ olokento ekaṁ leṇapabbhāraṁ pāpuṇi,",
  "atk-s0502a26:209_1": "sampattakkhaṇeyevassa cittaṁ ekaggataṁ labhi.",
  "atk-s0502a26:209_2": "So ‘‘ahaṁ idha vasanto pabbajitakiccaṁ nipphādetuṁ sakkhissāmī’’ti cintesi.",
  "atk-s0502a26:209_3": "Leṇepi adhivatthā devatā ‘‘sīlavā bhikkhu āgato,",
  "atk-s0502a26:209_4": "iminā saddhiṁ ekaṭṭhāne vasituṁ dukkhaṁ.",
  "atk-s0502a26:209_5": "Ayaṁ pana idha ekarattimeva vasitvā pakkamissatī’’ti cintetvā putte ādāya nikkhami.",
  "atk-s0502a26:209_6": "Thero punadivase pātova gocaragāmaṁ piṇḍāya pāvisi.",
  "atk-s0502a26:209_7": "Atha naṁ ekā upāsikā disvāva puttasinehaṁ paṭilabhitvā gehe nisīdāpetvā bhojetvā attānaṁ nissāya temāsaṁ vasanatthāya yāci.",
  "atk-s0502a26:209_8": "Sopi ‘‘sakkā mayā imaṁ nissāya bhavanissaraṇaṁ kātu’’nti adhivāsetvā tameva leṇaṁ agamāsi.",
  "atk-s0502a26:209_9": "Devatā taṁ āgacchantaṁ disvā ‘‘addhā kenaci nimantito bhavissati,",
  "atk-s0502a26:209_10": "sve vā parasuve vā gamissatī’’ti cintesi.",
  "atk-s0502a26:210_0": "Evaṁ aḍḍhamāsamatte atikkante ‘‘ayaṁ idheva maññe antovassaṁ vasissati,",
  "atk-s0502a26:210_1": "sīlavatā pana saddhiṁ ekaṭṭhāne puttakehi saddhiṁ vasituṁ dukkaraṁ,",
  "atk-s0502a26:210_2": "imañca ‘nikkhamā’ti vattuṁ na sakkā,",
  "atk-s0502a26:210_3": "atthi nu kho imassa sīle khalita’’nti dibbena cakkhunā olokentī upasampadamāḷakato paṭṭhāya tassa sīle khalitaṁ adisvā ‘‘parisuddhamassa sīlaṁ,",
  "atk-s0502a26:210_4": "kiñcidevassa katvā ayasaṁ uppādessāmī’’ti tassa upaṭṭhākakule upāsikāya jeṭṭhaputtassa sarīre adhimuccitvā gīvaṁ parivattesi.",
  "atk-s0502a26:210_5": "Tassa akkhīni nikkhamiṁsu,",
  "atk-s0502a26:210_6": "mukhato kheḷo pagghari.",
  "atk-s0502a26:210_7": "Upāsikā taṁ disvā ‘‘kiṁ ida’’nti viravi.",
  "atk-s0502a26:210_8": "Atha naṁ devatā adissamānarūpā evamāha –",
  "atk-s0502a26:210_9": "‘‘mayā esa gahito,",
  "atk-s0502a26:210_10": "balikammenapi me attho natthi,",
  "atk-s0502a26:210_11": "tumhākaṁ pana kulūpakaṁ theraṁ laṭṭhimadhukaṁ yācitvā tena telaṁ pacitvā imassa natthukammaṁ detha,",
  "atk-s0502a26:210_12": "evāhaṁ imaṁ muñcissāmī’’ti.",
  "atk-s0502a26:210_13": "Nassatu vā esa maratu vā,",
  "atk-s0502a26:210_14": "na sakkhissāmahaṁ ayyaṁ laṭṭhimadhukaṁ yācitunti.",
  "atk-s0502a26:210_15": "Sace laṭṭhimadhukaṁ yācituṁ na sakkotha,",
  "atk-s0502a26:210_16": "nāsikāyassa hiṅgucuṇṇaṁ pakkhipituṁ vadethāti.",
  "atk-s0502a26:210_17": "Idampi vattuṁ na sakkomāti.",
  "atk-s0502a26:210_18": "Tena hissa pādadhovanaudakaṁ ādāya sīse āsiñcathāti.",
  "atk-s0502a26:210_19": "Upāsikā ‘‘sakkā idaṁ kātu’’nti velāya āgataṁ theraṁ nisīdāpetvā yāgukhajjakaṁ datvā antarabhatte nisinnassa pāde dhovitvā udakaṁ gahetvā, ‘‘bhante,",
  "atk-s0502a26:210_20": "idaṁ udakaṁ dārakassa sīse āsiñcāmā’’ti āpucchitvā ‘‘tena hi āsiñcathā’’ti vutte tathā akāsi.",
  "atk-s0502a26:210_21": "Sā devatā tāvadeva taṁ muñcitvā gantvā leṇadvāre aṭṭhāsi.",
  "atk-s0502a26:211_0": "Theropi bhattakiccāvasāne uṭṭhāyāsanā avissaṭṭhakammaṭṭhānatāya dvattiṁsākāraṁ sajjhāyantova pakkāmi.",
  "atk-s0502a26:211_1": "Atha naṁ leṇadvāraṁ pattakāle sā devatā ‘‘mahāvejja mā idha pavisā’’ti āha.",
  "atk-s0502a26:211_2": "So tattheva ṭhatvā ‘‘kāsi tva’’nti āha.",
  "atk-s0502a26:211_3": "Ahaṁ idha adhivatthā devatāti.",
  "atk-s0502a26:211_4": "Thero ‘‘atthi nu kho mayā vejjakammassa kataṭṭhāna’’nti upasampadamāḷakato paṭṭhāya olokento attano sīle",
  "atk-s0502a26:211_5": "tilakaṁ vā kāḷakaṁ vā adisvā ‘‘ahaṁ mayā vejjakammassa kataṭṭhānaṁ na passāmi,",
  "atk-s0502a26:211_6": "kasmā evaṁ vadesī’’ti āha.",
  "atk-s0502a26:211_7": "Na passasīti. Āma,",
  "atk-s0502a26:211_8": "na passāmīti?",
  "atk-s0502a26:211_9": "Ācikkhāmi teti. Āma,",
  "atk-s0502a26:211_10": "ācikkhāhīti.",
  "atk-s0502a26:211_11": "Tiṭṭhatu tāva dūre kataṁ,",
  "atk-s0502a26:211_12": "ajjeva tayā amanussagahitassa upaṭṭhākaputtassa pādadhovanaudakaṁ sīse āsittaṁ,",
  "atk-s0502a26:211_13": "nāsittanti? Āma,",
  "atk-s0502a26:211_14": "āsittanti.",
  "atk-s0502a26:211_15": "Kiṁ etaṁ na passasīti?",
  "atk-s0502a26:211_16": "Etaṁ sandhāya tvaṁ vadesīti? Āma,",
  "atk-s0502a26:211_17": "etaṁ sandhāya vadāmīti.",
  "atk-s0502a26:211_18": "Thero cintesi –",
  "atk-s0502a26:211_19": "‘‘aho vata me sammā paṇihito attā,",
  "atk-s0502a26:211_20": "sāsanassa anurūpaṁ vata me caritaṁ,",
  "atk-s0502a26:211_21": "devatāpi mama catupārisuddhisīle tilakaṁ vā kāḷakaṁ vā adisvā dārakassa sīse āsittapādadhovanamattaṁ",
  "atk-s0502a26:211_22": "addasā’’ti tassa sīlaṁ ārabbha balavapīti uppajji.",
  "atk-s0502a26:211_23": "So taṁ vikkhambhetvā pāduddhārampi akatvā tattheva arahattaṁ patvā ‘‘mādisaṁ parisuddhaṁ samaṇaṁ dūsetvā mā idha vanasaṇḍe vasi,",
  "atk-s0502a26:211_24": "tvameva nikkhamāhī’’ti devataṁ ovadanto imaṁ udānaṁ udānesi –",
  "atk-s0502a26:212_0": "‘‘Visuddho vata me vāso, nimmalaṁ maṁ tapassinaṁ;",
  "atk-s0502a26:213_0": "Mā tvaṁ visuddhaṁ dūsesi, nikkhama pavanā tuva’’nti.",
  "atk-s0502a26:214_0": "So tattheva temāsaṁ vasitvā vutthavasso satthu santikaṁ gantvā bhikkhūhi ‘‘kiṁ, āvuso,",
  "atk-s0502a26:214_1": "pabbajitakiccaṁ te matthakaṁ pāpita’’nti puṭṭho tasmiṁ leṇe vassūpagamanato paṭṭhāya sabbaṁ taṁ pavattiṁ bhikkhūnaṁ ārocetvā, ‘‘āvuso,",
  "atk-s0502a26:214_2": "tvaṁ devatāya evaṁ vuccamāno na kujjhī’’ti vutte ‘‘na kujjhi’’nti āha.",
  "atk-s0502a26:214_3": "Bhikkhū tathāgatassa ārocesuṁ, ‘‘bhante,",
  "atk-s0502a26:214_4": "ayaṁ bhikkhu aññaṁ byākaroti,",
  "atk-s0502a26:214_5": "devatāya idaṁ nāma vuccamānopi na kujjhinti vadatī’’ti.",
  "atk-s0502a26:214_6": "Satthā tesaṁ kathaṁ sutvā ‘‘neva,",
  "atk-s0502a26:214_7": "bhikkhave,",
  "atk-s0502a26:214_8": "mama putto kujjhati,",
  "atk-s0502a26:214_9": "etassa gihīhi vā pabbajitehi vā saṁsaggo nāma natthi,",
  "atk-s0502a26:214_10": "asaṁsaṭṭho esa appiccho santuṭṭho’’ti vatvā dhammaṁ desento imaṁ gāthamāha –",
  "atk-s0502a26:215_0": "404.",
  "atk-s0502a26:216_0": " ‘‘Asaṁsaṭṭhaṁ gahaṭṭhehi, anāgārehi cūbhayaṁ;",
  "atk-s0502a26:217_0": "Anokasārimappicchaṁ, tamahaṁ brūmi brāhmaṇa’’nti.",
  "atk-s0502a26:218_0": "Tattha asaṁsaṭṭhanti dassanasavanasamullapanaparibhogakāyasaṁsaggānaṁ abhāvena asaṁsaṭṭhaṁ.",
  "atk-s0502a26:218_1": "Ubhayanti gihīhi ca anāgārehi cāti ubhayehipi asaṁsaṭṭhaṁ .",
  "atk-s0502a26:218_2": "Anokasārinti anālayacāriṁ taṁ evarūpaṁ ahaṁ brāhmaṇaṁ vadāmīti attho.",
  "atk-s0502a26:219_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:220_0": "Pabbhāravāsītissattheravatthu ekavīsatimaṁ.",
  "atk-s0502a26:221_0": "22. Aññatarabhikkhuvatthu",
  "atk-s0502a26:222_0": "Nidhāya daṇḍanti imaṁ dhammadesanaṁ satthā jetavane viharanto aññataraṁ bhikkhuṁ ārabbha kathesi.",
  "atk-s0502a26:223_0": "So kira satthu santike kammaṭṭhānaṁ gahetvā araññe vāyamanto arahattaṁ patvā ‘‘paṭiladdhaguṇaṁ satthu ārocessāmī’’ti tato nikkhami.",
  "atk-s0502a26:223_1": "Atha naṁ ekasmiṁ gāme ekā itthī sāmikena saddhiṁ kalahaṁ katvā tasmiṁ bahi nikkhante ‘‘kulagharaṁ gamissāmī’’ti",
  "atk-s0502a26:223_2": "maggaṁ paṭipannā antarāmagge disvā ‘‘imaṁ theraṁ nissāya gamissāmī’’ti piṭṭhito piṭṭhito anubandhi.",
  "atk-s0502a26:223_3": "Thero pana taṁ na passati.",
  "atk-s0502a26:223_4": "Athassā sāmiko gehaṁ āgato taṁ adisvā ‘‘kulagāmaṁ gatā bhavissatī’’ti anubandhanto taṁ disvā ‘‘na sakkā imāya ekikāya imaṁ aṭaviṁ paṭipajjituṁ,",
  "atk-s0502a26:223_5": "kaṁ nu kho nissāya gacchatī’’ti olokento theraṁ disvā ‘‘ayaṁ imaṁ gaṇhitvā nikkhanto bhavissatī’’ti cintetvā theraṁ santajjesi.",
  "atk-s0502a26:223_6": "Atha naṁ sā itthī ‘‘neva maṁ esa bhadanto passati,",
  "atk-s0502a26:223_7": "na ālapati,",
  "atk-s0502a26:223_8": "mā naṁ kiñci avacā’’ti āha.",
  "atk-s0502a26:223_9": "So ‘‘kiṁ pana tvaṁ attānaṁ gahetvā gacchantaṁ mama ācikkhissasi,",
  "atk-s0502a26:223_10": "tuyhameva anucchavikaṁ imassa karissāmī’’ti uppannakodho itthiyā āghātena theraṁ pothetvā taṁ ādāya nivatti.",
  "atk-s0502a26:223_11": "Therassa sakalasarīraṁ sañjātagaṇḍaṁ ahosi.",
  "atk-s0502a26:223_12": "Athassa vihāraṁ gatakāle bhikkhū sarīraṁ sambāhantā gaṇḍe disvā ‘‘kiṁ ida’’nti pucchiṁsu.",
  "atk-s0502a26:223_13": "So tesaṁ tamatthaṁ ārocesi.",
  "atk-s0502a26:223_14": "Atha naṁ bhikkhū, ‘‘āvuso,",
  "atk-s0502a26:223_15": "tasmiṁ purise evaṁ paharante tvaṁ kiṁ avaca,",
  "atk-s0502a26:223_16": "kiṁ vā te kodho uppanno’’ti. ‘‘Na me, āvuso,",
  "atk-s0502a26:223_17": "kodho uppajjī’’ti vutte satthu santikaṁ gantvā tamatthaṁ ārocetvā, ‘‘bhante,",
  "atk-s0502a26:223_18": "esa bhikkhu ‘kodho te uppajjatī’ti vuccamāno ‘na me, āvuso,",
  "atk-s0502a26:223_19": "kodho uppajjatī’ti abhūtaṁ vatvā aññaṁ byākarotī’’ti ārocesuṁ.",
  "atk-s0502a26:223_20": "Satthā tesaṁ kathaṁ sutvā,",
  "atk-s0502a26:223_21": "‘‘bhikkhave,",
  "atk-s0502a26:223_22": "khīṇāsavā nāma nihitadaṇḍā,",
  "atk-s0502a26:223_23": "te paharantesupi kodhaṁ na karontiyevā’’ti vatvā imaṁ gāthamāha –",
  "atk-s0502a26:224_0": "405.",
  "atk-s0502a26:225_0": " ‘‘Nidhāya daṇḍaṁ bhūtesu, tasesu thāvaresu ca;",
  "atk-s0502a26:226_0": "Yo na hanti na ghāteti, tamahaṁ brūmi brāhmaṇa’’nti.",
  "atk-s0502a26:227_0": "Tattha nidhāyāti nikkhipitvā oropetvā.",
  "atk-s0502a26:227_1": "Tasesu thāvaresu cāti taṇhātāsena tasesu,",
  "atk-s0502a26:227_2": "taṇhāabhāvena thiratāya thāvaresu ca.",
  "atk-s0502a26:227_3": "Yo na hantīti yo evaṁ sabbasattesu vigatapaṭighatāya nikkhittadaṇḍo neva kañci sayaṁ hanati,",
  "atk-s0502a26:227_4": "na aññe ghāteti,",
  "atk-s0502a26:227_5": "tamahaṁ brāhmaṇaṁ vadāmīti attho.",
  "atk-s0502a26:228_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:229_0": "Aññatarabhikkhuvatthu bāvīsatimaṁ.",
  "atk-s0502a26:230_0": "23. Sāmaṇerānaṁ vatthu",
  "atk-s0502a26:231_0": "Aviruddhanti imaṁ dhammadesanaṁ satthā jetavane viharanto cattāro sāmaṇere ārabbha kathesi.",
  "atk-s0502a26:232_0": "Ekā kira brāhmaṇī catunnaṁ bhikkhūnaṁ uddesabhattaṁ sajjetvā brāhmaṇaṁ āha –",
  "atk-s0502a26:232_1": "‘‘vihāraṁ gantvā cattāro mahallakabrāhmaṇe uddisāpetvā ānehī’’ti.",
  "atk-s0502a26:232_2": "So vihāraṁ gantvā ‘‘cattāro me brāhmaṇe uddisitvā dethā’’ti āha.",
  "atk-s0502a26:232_3": "Tassa saṁkicco paṇḍito sopāko revatoti sattavassikā cattāro khīṇāsavasāmaṇerā pāpuṇiṁsu.",
  "atk-s0502a26:232_4": "Brāhmaṇī mahārahāni āsanāni paññāpetvā ṭhitā sāmaṇere disvāva kupitā uddhane pakkhittaloṇaṁ viya taṭataṭāyamānā",
  "atk-s0502a26:232_5": "‘‘tvaṁ vihāraṁ gantvā attano nattumattepi appahonte cattāro kumārake gahetvā āgatosī’’ti vatvā tesaṁ",
  "atk-s0502a26:232_6": "tesu āsanesu nisīdituṁ adatvā nīcapīṭhakāni attharitvā ‘‘etesu nisīdathā’’ti vatvā ‘‘gaccha, brāhmaṇa,",
  "atk-s0502a26:232_7": "mahallake oloketvā ānehī’’ti āha.",
  "atk-s0502a26:232_8": "Brāhmaṇo vihāraṁ gantvā sāriputtattheraṁ disvā ‘‘etha,",
  "atk-s0502a26:232_9": "amhākaṁ gehaṁ gamissāmā’’ti ānesi.",
  "atk-s0502a26:232_10": "Thero āgantvā sāmaṇere disvā ‘‘imehi brāhmaṇehi bhattaṁ laddha’’nti pucchitvā ‘‘na laddha’’nti vutte",
  "atk-s0502a26:232_11": "catunnameva bhattassa paṭiyattabhāvaṁ ñatvā ‘‘āhara me patta’’nti pattaṁ gahetvā pakkāmi.",
  "atk-s0502a26:232_12": "Brāhmaṇīpi ‘‘kiṁ iminā vutta’’nti pucchitvā ‘‘etesaṁ nisinnānaṁ brāhmaṇānaṁ laddhuṁ vaṭṭati,",
  "atk-s0502a26:232_13": "āhara me patta’’nti attano pattaṁ gahetvā gato,",
  "atk-s0502a26:232_14": "na bhuñjitukāmo bhavissati,",
  "atk-s0502a26:232_15": "sīghaṁ gantvā aññaṁ oloketvā ānehīti.",
  "atk-s0502a26:232_16": "Brāhmaṇo gantvā mahāmoggallānattheraṁ disvā tatheva vatvā ānesi.",
  "atk-s0502a26:232_17": "Sopi sāmaṇere disvā tatheva vatvā pattaṁ gahetvā pakkāmi.",
  "atk-s0502a26:232_18": "Atha naṁ brāhmaṇī āha –",
  "atk-s0502a26:232_19": "‘‘ete na bhuñjitukāmā,",
  "atk-s0502a26:232_20": "brāhmaṇavādakaṁ gantvā ekaṁ mahallakabrāhmaṇaṁ ānehī’’ti.",
  "atk-s0502a26:233_0": "Sāmaṇerāpi pātova paṭṭhāya kiñci alabhamānā jighacchāya pīḷitā nisīdiṁsu.",
  "atk-s0502a26:233_1": "Atha nesaṁ guṇatejena sakkassa āsanaṁ uṇhākāraṁ dassesi.",
  "atk-s0502a26:233_2": "So āvajjento tesaṁ pātova paṭṭhāya nisinnānaṁ kilantabhāvaṁ ñatvā ‘‘mayā tattha gantuṁ vaṭṭatī’’ti jarājiṇṇo",
  "atk-s0502a26:233_3": "mahallakabrāhmaṇo hutvā tasmiṁ brāhmaṇavādake brāhmaṇānaṁ aggāsane nisīdi.",
  "atk-s0502a26:233_4": "Brāhmaṇo taṁ disvā ‘‘idāni me brāhmaṇī attamanā bhavissatī’’ti ehi gehaṁ gamissāmā’’ti taṁ ādāya gehaṁ agamāsi.",
  "atk-s0502a26:233_5": "Brāhmaṇī taṁ disvāva tuṭṭhacittā dvīsu āsanesu attharaṇaṁ ekasmiṁyeva attharitvā, ‘‘ayya,",
  "atk-s0502a26:233_6": "idha nisīdāhī’’ti āha.",
  "atk-s0502a26:233_7": "Sakko gehaṁ pavisitvā cattāro sāmaṇere pañcapatiṭṭhitena vanditvā tesaṁ āsanapariyante bhūmiyaṁ pallaṅkena nisīdi.",
  "atk-s0502a26:233_8": "Atha naṁ disvā brāhmaṇī brāhmaṇaṁ āha –",
  "atk-s0502a26:233_9": "‘‘aho te ānīto brāhmaṇo,",
  "atk-s0502a26:233_10": "etampi ummattakaṁ gahetvā āgatosi,",
  "atk-s0502a26:233_11": "attano nattumatte vandanto vicarati,",
  "atk-s0502a26:233_12": "kiṁ iminā,",
  "atk-s0502a26:233_13": "nīharāhi na’’nti.",
  "atk-s0502a26:233_14": "So khandhepi hatthepi kacchāyapi gahetvā nikkaḍḍhiyamāno uṭṭhātumpi na icchati.",
  "atk-s0502a26:233_15": "Atha naṁ brāhmaṇī ‘‘ehi, brāhmaṇa,",
  "atk-s0502a26:233_16": "tvaṁ ekasmiṁ hatthe gaṇha,",
  "atk-s0502a26:233_17": "ahaṁ ekasmiṁ hatthe gaṇhissāmī’’ti ubhopi dvīsu hatthesu gahetvā piṭṭhiyaṁ pothentā gehadvārato bahi akaṁsu.",
  "atk-s0502a26:233_18": "Sakkopi nisinnaṭṭhāneyeva nisinno hatthaṁ parivattesi.",
  "atk-s0502a26:233_19": "Te nivattitvā taṁ nisinnameva disvā bhītaravaṁ ravantā vissajjesuṁ.",
  "atk-s0502a26:233_20": "Tasmiṁ khaṇe sakko attano sakkabhāvaṁ jānāpesi.",
  "atk-s0502a26:233_21": "Atha nesaṁ āhāraṁ adaṁsu.",
  "atk-s0502a26:233_22": "Pañcapi janā āhāraṁ gahetvā eko kaṇṇikāmaṇḍalaṁ vinivijjhitvā,",
  "atk-s0502a26:233_23": "eko chadanassa purimabhāgaṁ,",
  "atk-s0502a26:233_24": "eko pacchimabhāgaṁ,",
  "atk-s0502a26:233_25": "eko pathaviyaṁ nimujjitvā,",
  "atk-s0502a26:233_26": "sakkopi ekena ṭhānena nikkhamīti evaṁ pañcadhā agamaṁsu .",
  "atk-s0502a26:233_27": "Tato paṭṭhāya ca pana taṁ gehaṁ pañcachiddagehaṁ kira nāma jātaṁ.",
  "atk-s0502a26:234_0": "Sāmaṇerepi vihāraṁ gatakāle bhikkhū, ‘‘āvuso,",
  "atk-s0502a26:234_1": "kīdisa’’nti pucchiṁsu.",
  "atk-s0502a26:234_2": "Mā no pucchittha,",
  "atk-s0502a26:234_3": "amhākaṁ diṭṭhakālato paṭṭhāya brāhmaṇī kodhābhibhūtā paññattāsanesu no nisīditumpi adatvā ‘‘sīghaṁ sīghaṁ mahallakabrāhmaṇaṁ ānehī’’ti āha.",
  "atk-s0502a26:234_4": "Amhākaṁ upajjhāyo āgantvā amhe disvā ‘‘imesaṁ nisinnabrāhmaṇānaṁ laddhuṁ vaṭṭatī’’ti pattaṁ āharāpetvā nikkhami.",
  "atk-s0502a26:234_5": "‘‘Aññaṁ mahallakaṁ brāhmaṇaṁ ānesī’’ti vutte brāhmaṇo mahāmoggallānattheraṁ ānesi,",
  "atk-s0502a26:234_6": "sopi amhe disvā tatheva vatvā pakkāmi.",
  "atk-s0502a26:234_7": "Atha brāhmaṇī ‘‘na ete bhuñjitukāmā,",
  "atk-s0502a26:234_8": "gaccha brāhmaṇavādakato ekaṁ mahallakabrāhmaṇaṁ ānehī’’ti brāhmaṇaṁ pahiṇi.",
  "atk-s0502a26:234_9": "So tattha gantvā brāhmaṇavesena āgataṁ sakkaṁ ānesi,",
  "atk-s0502a26:234_10": "tassa āgatakāle amhākaṁ āhāraṁ adaṁsūti.",
  "atk-s0502a26:234_11": "Evaṁ karontānaṁ pana tesaṁ tumhe na kujjhitthāti?",
  "atk-s0502a26:234_12": "Na kujjhimhāti.",
  "atk-s0502a26:234_13": "Bhikkhū taṁ sutvā satthu ārocesuṁ – ‘‘bhante,",
  "atk-s0502a26:234_14": "ime ‘na kujjhimhā’ti abhūtaṁ vatvā aññaṁ byākarontī’’ti. Satthā,",
  "atk-s0502a26:234_15": "‘‘bhikkhave,",
  "atk-s0502a26:234_16": "khīṇāsavā nāma viruddhesupi na virujjhantiyevā’’ti vatvā imaṁ gāthamāha –",
  "atk-s0502a26:235_0": "406.",
  "atk-s0502a26:236_0": " ‘‘Aviruddhaṁ viruddhesu, attadaṇḍesu nibbutaṁ;",
  "atk-s0502a26:237_0": "Sādānesu anādānaṁ, tamahaṁ brūmi brāhmaṇa’’nti.",
  "atk-s0502a26:238_0": "Tattha aviruddhanti āghātavasena viruddhesupi lokiyamahājanesu āghātābhāvena aviruddhaṁ.",
  "atk-s0502a26:238_1": "Hatthagate daṇḍe vā satthe vā avijjamānepi paresaṁ pahāradānato aviratattā attadaṇḍesu janesu nibbutaṁ nikkhittadaṇḍaṁ,",
  "atk-s0502a26:238_2": "pañcannaṁ khandhānaṁ ahaṁ mamanti gahitattā sādānesu tassa gahaṇassa abhāvena anādānaṁ taṁ evarūpaṁ ahaṁ brāhmaṇaṁ vadāmīti attho.",
  "atk-s0502a26:239_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:240_0": "Sāmaṇerānaṁ vatthu tevīsatimaṁ.",
  "atk-s0502a26:241_0": "24. Mahāpanthakattheravatthu",
  "atk-s0502a26:242_0": "Yassarāgo cāti imaṁ dhammadesanaṁ satthā veḷuvane viharanto mahāpanthakaṁ ārabbha kathesi.",
  "atk-s0502a26:243_0": "So hāyasmā cūḷapanthakaṁ catūhi māsehi ekaṁ gāthaṁ paguṇaṁ kātuṁ asakkontaṁ ‘‘tvaṁ sāsane abhabbo,",
  "atk-s0502a26:243_1": "gihibhogāpi parihīno,",
  "atk-s0502a26:243_2": "kiṁ te idha vāsena,",
  "atk-s0502a26:243_3": "ito nikkhamā’’ti vihārā nikkaḍḍhitvā dvāraṁ thakesi.",
  "atk-s0502a26:243_4": "Bhikkhū kathaṁ samuṭṭhāpesuṁ, ‘‘āvuso,",
  "atk-s0502a26:243_5": "mahāpanthakattherena idaṁ nāma kataṁ ,",
  "atk-s0502a26:243_6": "khīṇāsavānampi maññe kodho uppajjatī’’ti.",
  "atk-s0502a26:243_7": "Satthā āgantvā ‘‘kāya nuttha,",
  "atk-s0502a26:243_8": "bhikkhave,",
  "atk-s0502a26:243_9": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0502a26:243_10": "bhikkhave,",
  "atk-s0502a26:243_11": "khīṇāsavānaṁ rāgādayo kilesā atthi,",
  "atk-s0502a26:243_12": "mama puttena atthapurekkhāratāya ceva dhammapurekkhāratāya ca kata’’nti vatvā imaṁ gāthamāha –",
  "atk-s0502a26:244_0": "407.",
  "atk-s0502a26:245_0": " ‘‘Yassa rāgo ca doso ca, māno makkho ca pātito;",
  "atk-s0502a26:246_0": "Sāsaporiva āraggā, tamahaṁ brūmi brāhmaṇa’’nti.",
  "atk-s0502a26:247_0": "Tattha āraggāti yassete rāgādayo kilesā,",
  "atk-s0502a26:247_1": "ayañca paraguṇamakkhanalakkhaṇo makkho āraggā sāsapo viya pātito,",
  "atk-s0502a26:247_2": "yathā sāsapo āragge na santiṭṭhati,",
  "atk-s0502a26:247_3": "evaṁ citte na santiṭṭhati,",
  "atk-s0502a26:247_4": "tamahaṁ brāhmaṇaṁ vadāmīti attho.",
  "atk-s0502a26:248_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:249_0": "Mahāpanthakattheravatthu catuvīsatimaṁ.",
  "atk-s0502a26:250_0": "25. Pilindavacchattheravatthu",
  "atk-s0502a26:251_0": "Akakkasanti imaṁ dhammadesanaṁ satthā veḷuvane viharanto pilindavacchattheraṁ ārabbha kathesi.",
  "atk-s0502a26:252_0": "So kirāyasmā ‘‘ehi, vasali, yāhi,",
  "atk-s0502a26:252_1": "vasalī’’tiādīni vadanto gihīpi pabbajitepi vasalivādeneva samudācarati.",
  "atk-s0502a26:252_2": "Athekadivasaṁ sambahulā bhikkhū satthu ārocesuṁ – ‘‘āyasmā, bhante,",
  "atk-s0502a26:252_3": "pilindavaccho bhikkhū vasalivādena samudācaratī’’ti.",
  "atk-s0502a26:252_4": "Satthā taṁ pakkosāpetvā ‘‘saccaṁ kira tvaṁ pilindavaccha bhikkhū vasalivādena samudācarasī’’ti pucchitvā ‘‘evaṁ,",
  "atk-s0502a26:252_5": "bhante’’ti vutte tassāyasmato pubbenivāsaṁ manasikaritvā ‘‘mā kho tumhe,",
  "atk-s0502a26:252_6": "bhikkhave,",
  "atk-s0502a26:252_7": "vacchassa bhikkhuno ujjhāyittha, na,",
  "atk-s0502a26:252_8": "bhikkhave,",
  "atk-s0502a26:252_9": "vaccho dosantaro bhikkhū vasalivādena samudācarati,",
  "atk-s0502a26:252_10": "vacchassa,",
  "atk-s0502a26:252_11": "bhikkhave,",
  "atk-s0502a26:252_12": "bhikkhuno pañca jātisatāni abbokiṇṇāni sabbāni tāni brāhmaṇakule paccājātāni,",
  "atk-s0502a26:252_13": "so tassa dīgharattaṁ vasalivādo samudāciṇṇo,",
  "atk-s0502a26:252_14": "khīṇāsavassa nāma kakkasaṁ pharusaṁ paresaṁ mammaghaṭṭanavacanameva natthi.",
  "atk-s0502a26:252_15": "Āciṇṇavasena hi mama putto evaṁ kathetī’’ti vatvā imaṁ gāthamāha –",
  "atk-s0502a26:253_0": "408.",
  "atk-s0502a26:254_0": " ‘‘Akakkasaṁ viññāpaniṁ, giraṁ saccamudīraye;",
  "atk-s0502a26:255_0": "Yāya nābhisaje kañci, tamahaṁ brūmi brāhmaṇa’’nti.",
  "atk-s0502a26:256_0": "Tattha akakkasanti apharusaṁ.",
  "atk-s0502a26:256_1": "Viññāpaninti atthaviññāpaniṁ.",
  "atk-s0502a26:256_2": "Saccanti bhūtatthaṁ.",
  "atk-s0502a26:256_3": "Nābhisajeti yāya girāya aññaṁ kujjhāpanavasena na laggāpeyya,",
  "atk-s0502a26:256_4": "khīṇāsavo nāma evarūpameva giraṁ bhāseyya,",
  "atk-s0502a26:256_5": "tasmā tamahaṁ brāhmaṇaṁ vadāmīti attho.",
  "atk-s0502a26:257_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:258_0": "Pilindavacchattheravatthu pañcavīsatimaṁ.",
  "atk-s0502a26:259_0": "26. Aññatarattheravatthu",
  "atk-s0502a26:260_0": "Yodhadīghanti imaṁ dhammadesanaṁ satthā jetavane viharanto aññatarattheraṁ ārabbha kathesi.",
  "atk-s0502a26:261_0": "Sāvatthiyaṁ kireko micchādiṭṭhiko brāhmaṇo sarīragandhagahaṇabhayena uttarasāṭakaṁ apanetvā ekamante ṭhapetvā gehadvārābhimukho nisīdi.",
  "atk-s0502a26:261_1": "Atheko khīṇāsavo bhattakiccaṁ katvā vihāraṁ gacchanto taṁ sāṭakaṁ disvā ito cito ca oloketvā kañci apassanto",
  "atk-s0502a26:261_2": "‘‘nissāmiko aya’’nti paṁsukūlaṁ adhiṭṭhahitvā gaṇhi.",
  "atk-s0502a26:261_3": "Atha naṁ brāhmaṇo disvā akkosanto upasaṅkamitvā ‘‘muṇḍaka , samaṇa,",
  "atk-s0502a26:261_4": "mama sāṭakaṁ gaṇhasī’’ti āha. Taveso,",
  "atk-s0502a26:261_5": "brāhmaṇāti. Āma, samaṇāti.",
  "atk-s0502a26:261_6": "‘‘Mayā kañci apassantena paṁsukūlasaññāya gahito,",
  "atk-s0502a26:261_7": "gaṇha na’’nti tassa datvā vihāraṁ gantvā bhikkhūnaṁ tamatthaṁ ārocesi.",
  "atk-s0502a26:261_8": "Athassa vacanaṁ sutvā bhikkhū tena saddhiṁ keḷiṁ karontā ‘‘kiṁ nu kho, āvuso,",
  "atk-s0502a26:261_9": "sāṭako dīgho rasso thūlo saṇho’’ti. Āvuso,",
  "atk-s0502a26:261_10": "dīgho vā hotu rasso vā thūlo vā saṇho vā,",
  "atk-s0502a26:261_11": "natthi mayhaṁ tasmiṁ ālayo,",
  "atk-s0502a26:261_12": "paṁsukūlasaññāya naṁ gaṇhinti.",
  "atk-s0502a26:261_13": "Taṁ sutvā bhikkhū tathāgatassa ārocesuṁ – ‘‘esa, bhante,",
  "atk-s0502a26:261_14": "bhikkhu abhūtaṁ vatvā aññaṁ byākarotī’’ti.",
  "atk-s0502a26:261_15": "Satthā ‘‘bhūtaṁ,",
  "atk-s0502a26:261_16": "bhikkhave,",
  "atk-s0502a26:261_17": "esa katheti,",
  "atk-s0502a26:261_18": "khīṇāsavā nāma paresaṁ santakaṁ na gaṇhantī’’ti vatvā imaṁ gāthamāha –",
  "atk-s0502a26:262_0": "409.",
  "atk-s0502a26:263_0": " ‘‘Yodha dīghaṁ va rassaṁ vā, aṇuṁ thūlaṁ subhāsubhaṁ;",
  "atk-s0502a26:264_0": "Loke adinnaṁ nādiyati, tamahaṁ brūmi brāhmaṇa’’nti.",
  "atk-s0502a26:265_0": "Tassattho –",
  "atk-s0502a26:265_1": "sāṭakābharaṇādīsu dīghaṁ vā rassaṁ vā maṇimuttādīsu aṇuṁ vā thūlaṁ vā mahagghaappagghavasena subhaṁ vā",
  "atk-s0502a26:265_2": "asubhaṁ vā yo puggalo imasmiṁ loke parapariggahitaṁ nādiyati,",
  "atk-s0502a26:265_3": "tamahaṁ brāhmaṇaṁ vadāmīti attho.",
  "atk-s0502a26:266_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:267_0": "Aññatarattheravatthu chabbīsatimaṁ.",
  "atk-s0502a26:268_0": "27. Sāriputtattheravatthu",
  "atk-s0502a26:269_0": "Āsā yassāti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a26:270_0": "Thero kira pañcabhikkhusataparivāro janapade ekaṁ vihāraṁ gantvā vassaṁ upagañchi.",
  "atk-s0502a26:270_1": "Manussā theraṁ disvā bahuṁ vassāvāsikaṁ paṭissuṇiṁsu.",
  "atk-s0502a26:270_2": "Thero pavāretvā sabbasmiṁ vassāvāsike asampatteyeva satthu santikaṁ gacchanto bhikkhū āha –",
  "atk-s0502a26:270_3": "‘‘daharānañceva sāmaṇerānañca manussehi vassāvāsike āhaṭe gahetvā peseyyātha,",
  "atk-s0502a26:270_4": "ṭhapetvā vā sāsanaṁ pahiṇeyyāthā’’ti.",
  "atk-s0502a26:270_5": "Evaṁ vatvā ca pana satthu santikaṁ agamāsi.",
  "atk-s0502a26:270_6": "Bhikkhū kathaṁ samuṭṭhāpesuṁ ‘‘ajjāpi maññe sāriputtattherassa taṇhā atthiyeva.",
  "atk-s0502a26:270_7": "Tathā hi manussehi vassāvāsike dinne attano saddhivihārikānaṁ ‘vassāvāsikaṁ peseyyātha ,",
  "atk-s0502a26:270_8": "ṭhapetvā vā sāsanaṁ pahiṇeyyāthā’ti bhikkhūnaṁ vatvā āgato’’ti.",
  "atk-s0502a26:270_9": "Satthā āgantvā ‘‘kāya nuttha,",
  "atk-s0502a26:270_10": "bhikkhave,",
  "atk-s0502a26:270_11": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0502a26:270_12": "bhikkhave,",
  "atk-s0502a26:270_13": "mama puttassa taṇhā atthi,",
  "atk-s0502a26:270_14": "manussānaṁ pana puññato daharasāmaṇerānañca dhammikalābhato parihāni mā ahosīti tenevaṁ kathita’’nti vatvā imaṁ gāthamāha –",
  "atk-s0502a26:271_0": "410.",
  "atk-s0502a26:272_0": " ‘‘Āsā yassa na vijjanti, asmiṁ loke paramhi ca;",
  "atk-s0502a26:273_0": "Nirāsāsaṁ visaṁyuttaṁ, tamahaṁ brūmi brāhmaṇa’’nti.",
  "atk-s0502a26:274_0": "Tattha āsāti taṇhā.",
  "atk-s0502a26:274_1": "Nirāsāsanti nittaṇhaṁ.",
  "atk-s0502a26:274_2": "Visaṁyuttanti sabbakilesehi visaṁyuttaṁ tamahaṁ brāhmaṇaṁ vadāmīti attho.",
  "atk-s0502a26:275_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:276_0": "Sāriputtattheravatthu sattavīsatimaṁ.",
  "atk-s0502a26:277_0": "28. Mahāmoggallānattheravatthu",
  "atk-s0502a26:278_0": "Yassālayāti imaṁ dhammadesanaṁ satthā jetavane viharanto mahāmoggallānattheraṁ ārabbha kathesi.",
  "atk-s0502a26:278_1": "Vatthu purimasadisameva.",
  "atk-s0502a26:278_2": "Idha pana satthā moggallānattherassa nittaṇhabhāvaṁ vatvā imaṁ gāthamāha –",
  "atk-s0502a26:279_0": "411.",
  "atk-s0502a26:280_0": " ‘‘Yassālayā na vijjanti, aññāya akathaṁkathī;",
  "atk-s0502a26:281_0": "Amatogadhamanuppattaṁ, tamahaṁ brūmi brāhmaṇa’’nti.",
  "atk-s0502a26:282_0": "Tattha ālayāti taṇhā.",
  "atk-s0502a26:282_1": "Aññāya akathaṁkathīti aṭṭha vatthūni yathābhūtaṁ jānitvā aṭṭhavatthukāya vicikicchāya nibbicikiccho.",
  "atk-s0502a26:282_2": "Amatogadhamanuppattanti amataṁ nibbānaṁ ogāhetvā anuppattaṁ tamahaṁ brāhmaṇaṁ vadāmīti attho.",
  "atk-s0502a26:283_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:284_0": "Mahāmoggallānattheravatthu aṭṭhavīsatimaṁ.",
  "atk-s0502a26:285_0": "29. Revatattheravatthu",
  "atk-s0502a26:286_0": "Yodhapuññañcāti imaṁ dhammadesanaṁ satthā pubbārāme viharanto revatattheraṁ ārabbha kathesi.",
  "atk-s0502a26:286_1": "Vatthu ‘‘gāme vā yadi vāraññe’’ti (dha. pa.",
  "atk-s0502a26:286_2": "98) gāthāvaṇṇanāya vitthāritameva.",
  "atk-s0502a26:286_3": "Vuttañhi tattha (dha. pa. aṭṭha. 1.98) –",
  "atk-s0502a26:287_0": "Puna ekadivasaṁ bhikkhū kathaṁ samuṭṭhāpesuṁ ‘‘aho sāmaṇerassa lābho,",
  "atk-s0502a26:287_1": "aho puññaṁ,",
  "atk-s0502a26:287_2": "yena ekakena pañcannaṁ bhikkhusatānaṁ pañcakūṭāgārasatāni katānī’’ti.",
  "atk-s0502a26:287_3": "Satthā āgantvā ‘‘kāya nuttha,",
  "atk-s0502a26:287_4": "bhikkhave,",
  "atk-s0502a26:287_5": "etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a26:287_6": "‘‘bhikkhave,",
  "atk-s0502a26:287_7": "mayhaṁ puttassa neva puññaṁ atthi, na pāpaṁ,",
  "atk-s0502a26:287_8": "ubhayamassa pahīna’’nti vatvā imaṁ gāthamāha –",
  "atk-s0502a26:288_0": "412.",
  "atk-s0502a26:289_0": " ‘‘Yodha puññañca pāpañca, ubho saṅgamupaccagā;",
  "atk-s0502a26:290_0": "Asokaṁ virajaṁ suddhaṁ, tamahaṁ brūmi brāhmaṇa’’nti.",
  "atk-s0502a26:291_0": "Tattha ubhoti dvepi puññāni ca pāpāni ca chaḍḍetvāti attho.",
  "atk-s0502a26:291_1": "Saṅganti rāgādibhedaṁ saṅgaṁ.",
  "atk-s0502a26:291_2": "Upaccagāti atikkanto.",
  "atk-s0502a26:291_3": "Vaṭṭamūlakasokābhāvena asokaṁ abbhantare rāgarajādīnaṁ abhāvena virajaṁ nirupakkilesatāya suddhaṁ tamahaṁ brāhmaṇaṁ vadāmīti attho.",
  "atk-s0502a26:292_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:293_0": "Revatattheravatthu ekūnatiṁsatimaṁ.",
  "atk-s0502a26:294_0": "30. Candābhattheravatthu",
  "atk-s0502a26:295_0": "Candaṁ vāti imaṁ dhammadesanaṁ satthā jetavane viharanto candābhattheraṁ ārabbha kathesi.",
  "atk-s0502a26:296_0": "Tatrāyaṁ anupubbī kathā –",
  "atk-s0502a26:296_1": "atīte eko bārāṇasivāsī vāṇijo ‘‘paccantaṁ gantvā candanaṁ āharissāmī’’ti bahūni vatthābharaṇādīni gahetvā",
  "atk-s0502a26:296_2": "pañcahi sakaṭasatehi paccantaṁ gantvā gāmadvāre nivāsaṁ gahetvā aṭaviyaṁ gopāladārake pucchi –",
  "atk-s0502a26:296_3": "‘‘imasmiṁ gāme pabbatapādakammiko koci manusso atthī’’ti? ‘‘Āma,",
  "atk-s0502a26:296_4": "atthī’’ti.",
  "atk-s0502a26:296_5": "‘‘Ko nāmeso’’ti?",
  "atk-s0502a26:296_6": "‘‘Asuko nāmā’’ti.",
  "atk-s0502a26:296_7": "‘‘Bhariyāya panassa puttānaṁ vā kiṁnāma’’nti?",
  "atk-s0502a26:296_8": "‘‘Idañcidañcā’’ti.",
  "atk-s0502a26:296_9": "‘‘Kahaṁ panassa ṭhāne geha’’nti?",
  "atk-s0502a26:296_10": "‘‘Asukaṭṭhāne nāmā’’ti.",
  "atk-s0502a26:296_11": "So tehi dinnasaññāya sukhayānake nisīditvā tassa gehadvāraṁ gantvā yānā oruyha gehaṁ pavisitvā ‘‘asukanāme’’ti taṁ itthiṁ pakkosi.",
  "atk-s0502a26:296_12": "Sā ‘‘eko no ñātako bhavissatī’’ti vegenāgantvā āsanaṁ paññāpesi.",
  "atk-s0502a26:296_13": "So tattha nisīditvā nāmaṁ vatvā ‘‘mama sahāyo kaha’’nti pucchi.",
  "atk-s0502a26:296_14": "‘‘Araññaṁ gato, sāmī’’ti.",
  "atk-s0502a26:296_15": "‘‘Mama putto asuko nāma,",
  "atk-s0502a26:296_16": "mama dhītā asukā nāma kaha’’nti sabbesaṁ nāmaṁ kittentova pucchitvā ‘‘imāni nesaṁ vatthābharaṇāni dadeyyāsi,",
  "atk-s0502a26:296_17": "sahāyassāpi me aṭavito āgatakāle idaṁ vatthābharaṇaṁ dadeyyāsī’’ti adāsi.",
  "atk-s0502a26:296_18": "Sā tassa uḷāraṁ sakkāraṁ katvā sāmikassa āgatakāle ‘‘sāmi,",
  "atk-s0502a26:296_19": "iminā āgatakālato paṭṭhāya sabbesaṁ nāmaṁ vatvā idañcidañca dinna’’nti āha.",
  "atk-s0502a26:296_20": "Sopissa kattabbayuttakaṁ kari.",
  "atk-s0502a26:297_0": "Atha naṁ sāyaṁ sayane nisinno pucchi – ‘‘samma,",
  "atk-s0502a26:297_1": "pabbatapāde carantena te kiṁ bahuṁ diṭṭhapubba’’nti?",
  "atk-s0502a26:297_2": "‘‘Aññaṁ na passāmi,",
  "atk-s0502a26:297_3": "rattasākhā pana me bahū rukkhā diṭṭhā’’ti.",
  "atk-s0502a26:297_4": "‘‘Bahū rukkhā’’ti? ‘‘Āma, bahū’’ti.",
  "atk-s0502a26:297_5": "Tena hi te amhākaṁ dassehīti tena saddhiṁ gantvā rattacandanarukkhe chinditvā pañca sakaṭasatāni pūretvā āgacchanto taṁ āha – ‘‘samma,",
  "atk-s0502a26:297_6": "bārāṇasiyaṁ asukaṭṭhāne nāma mama gehaṁ,",
  "atk-s0502a26:297_7": "kālena kālaṁ mama santikaṁ āgaccheyyāsi,",
  "atk-s0502a26:297_8": "aññena ca me paṇṇākārena attho natthi,",
  "atk-s0502a26:297_9": "rattasākharukkhe eva āhareyyāsī’’ti.",
  "atk-s0502a26:297_10": "So ‘‘sādhū’’ti vatvā kālena kālaṁ tassa santikaṁ āgacchanto rattacandanameva āharati,",
  "atk-s0502a26:297_11": "sopissa bahudhanaṁ deti.",
  "atk-s0502a26:298_0": "Tato aparena samayena parinibbute kassapadasabale patiṭṭhite kañcanathūpe so puriso bahuṁ candanaṁ ādāya bārāṇasiṁ agamāsi.",
  "atk-s0502a26:298_1": "Athassa so sahāyako vāṇijo bahuṁ candanaṁ pisāpetvā pātiṁ pūretvā ‘‘ehi, samma,",
  "atk-s0502a26:298_2": "yāva bhattaṁ pacati,",
  "atk-s0502a26:298_3": "tāva cetiyakaraṇaṭṭhānaṁ gantvā āgamissāmā’’ti taṁ ādāya tattha gantvā candanapūjaṁ akāsi.",
  "atk-s0502a26:298_4": "Sopissa paccantavāsī sahāyako cetiyakucchiyaṁ candanena candamaṇḍalaṁ akāsi.",
  "atk-s0502a26:298_5": "Ettakamevassa pubbakammaṁ.",
  "atk-s0502a26:299_0": "So tato cuto devaloke nibbattitvā ekaṁ buddhantaraṁ tattha khepetvā imasmiṁ buddhuppāde rājagahanagare brāhmaṇamahāsālakule nibbatti.",
  "atk-s0502a26:299_1": "Tassa nābhimaṇḍalato candamaṇḍalasadisā pabhā uṭṭhahi,",
  "atk-s0502a26:299_2": "tenassa candābhotveva nāmaṁ kariṁsu.",
  "atk-s0502a26:299_3": "Cetiye kirassa candamaṇḍalakaraṇanissando esa.",
  "atk-s0502a26:299_4": "Brāhmaṇā cintayiṁsu –",
  "atk-s0502a26:299_5": "‘‘sakkā amhehi imaṁ gahetvā lokaṁ khāditu’’nti.",
  "atk-s0502a26:299_6": "Taṁ yāne nisīdāpetvā ‘‘yo imassa sarīraṁ hatthena parāmasati,",
  "atk-s0502a26:299_7": "so evarūpaṁ nāma issariyasampattiṁ labhatī’’ti vatvā vicariṁsu.",
  "atk-s0502a26:299_8": "Sataṁ vā sahassaṁ vā dadamānā eva tassa sarīraṁ hatthena phusituṁ labhanti.",
  "atk-s0502a26:299_9": "Te evaṁ anuvicarantā sāvatthiṁ anuppattā nagarassa ca vihārassa ca antarā nivāsaṁ gaṇhiṁsu.",
  "atk-s0502a26:299_10": "Sāvatthiyampi pañcakoṭimattā ariyasāvakā purebhattaṁ dānaṁ datvā pacchābhattaṁ gandhamālavatthabhesajjādihatthā dhammassavanāya gacchanti.",
  "atk-s0502a26:299_11": "Brāhmaṇā te disvā ‘‘kahaṁ gacchathā’’ti pucchiṁsu.",
  "atk-s0502a26:299_12": "Satthu santikaṁ dhammassavanāyāti.",
  "atk-s0502a26:299_13": "Etha tattha gantvā kiṁ karissatha,",
  "atk-s0502a26:299_14": "amhākaṁ candābhassa brāhmaṇassa ānubhāvasadiso ānubhāvo natthi.",
  "atk-s0502a26:299_15": "Etassa hi sarīraṁ phusantā idaṁ nāma labhanti,",
  "atk-s0502a26:299_16": "etha passatha nanti.",
  "atk-s0502a26:299_17": "Tumhākaṁ candābhassa brāhmaṇassa ko ānubhāvo nāma,",
  "atk-s0502a26:299_18": "amhākaṁ satthāyeva mahānubhāvoti.",
  "atk-s0502a26:299_19": "Te aññamaññaṁ saññāpetuṁ asakkontā ‘‘vihāraṁ gantvā candābhassa vā amhākaṁ vā satthu ānubhāvaṁ jānissāmā’’ti taṁ gahetvā vihāraṁ agamaṁsu.",
  "atk-s0502a26:300_0": "Satthā tasmiṁ attano santikaṁ upasaṅkamanteyeva candābhāya antaradhānaṁ akāsi.",
  "atk-s0502a26:300_1": "So satthu santike aṅgārapacchiyaṁ kāko viya ahosi.",
  "atk-s0502a26:300_2": "Atha naṁ ekamantaṁ nayiṁsu,",
  "atk-s0502a26:300_3": "ābhā paṭipākatikā ahosi.",
  "atk-s0502a26:300_4": "Puna satthu santikaṁ ānayiṁsu,",
  "atk-s0502a26:300_5": "ābhā tatheva antaradhāyi.",
  "atk-s0502a26:300_6": "Evaṁ tikkhattuṁ gantvā antaradhāyamānaṁ ābhaṁ disvā candābho cintesi –",
  "atk-s0502a26:300_7": "‘‘ayaṁ ābhāya antaradhānamantaṁ jānāti maññe’’ti.",
  "atk-s0502a26:300_8": "So satthāraṁ pucchi –",
  "atk-s0502a26:300_9": "‘‘kiṁ nu kho ābhāya antaradhānamantaṁ jānāthā’’ti? Āma, jānāmīti.",
  "atk-s0502a26:300_10": "Tena hi me dethāti.",
  "atk-s0502a26:300_11": "Na sakkā apabbajitassa dātunti.",
  "atk-s0502a26:300_12": "So brāhmaṇe āha –",
  "atk-s0502a26:300_13": "‘‘etasmiṁ mante gahite ahaṁ sakalajambudīpe jeṭṭhako bhavissāmi,",
  "atk-s0502a26:300_14": "tumhe ettheva hotha,",
  "atk-s0502a26:300_15": "ahaṁ pabbajitvā katipāheneva mantaṁ gaṇhissāmī’’ti.",
  "atk-s0502a26:300_16": "So satthāraṁ pabbajjaṁ yācitvā upasampajji.",
  "atk-s0502a26:300_17": "Athassa dvattiṁsākāraṁ ācikkhi.",
  "atk-s0502a26:300_18": "So ‘‘kiṁ ida’’nti pucchi.",
  "atk-s0502a26:300_19": "Idaṁ mantassa parikammaṁ sajjhāyituṁ vaṭṭatīti.",
  "atk-s0502a26:300_20": "Brāhmaṇāpi antarantarā āgantvā ‘‘gahito te manto’’ti pucchanti.",
  "atk-s0502a26:300_21": "Na tāva gaṇhāmīti.",
  "atk-s0502a26:300_22": "So katipāheneva arahattaṁ patvā brāhmaṇehi āgantvā pucchitakāle ‘‘yātha tumhe,",
  "atk-s0502a26:300_23": "idānāhaṁ anāgamanadhammo jāto’’ti āha.",
  "atk-s0502a26:300_24": "Bhikkhū tathāgatassa ārocesuṁ – ‘‘ayaṁ, bhante,",
  "atk-s0502a26:300_25": "abhūtaṁ vatvā aññaṁ byākarotī’’ti.",
  "atk-s0502a26:300_26": "Satthā ‘‘khīṇāsavo idāni,",
  "atk-s0502a26:300_27": "bhikkhave,",
  "atk-s0502a26:300_28": "mama putto candābho,",
  "atk-s0502a26:300_29": "bhūtamevesa kathetī’’ti vatvā imaṁ gāthamāha –",
  "atk-s0502a26:301_0": "413.",
  "atk-s0502a26:302_0": " ‘‘Candaṁva vimalaṁ suddhaṁ, vippasannamanāvilaṁ;",
  "atk-s0502a26:303_0": "Nandībhavaparikkhīṇaṁ, tamahaṁ brūmi brāhmaṇa’’nti.",
  "atk-s0502a26:304_0": "Tattha vimalanti abbhādimalarahitaṁ.",
  "atk-s0502a26:304_1": "Suddhanti nirupakkilesaṁ.",
  "atk-s0502a26:304_2": "Vippasannanti pasannacittaṁ.",
  "atk-s0502a26:304_3": "Anāvilanti kilesāvilattarahitaṁ.",
  "atk-s0502a26:304_4": "Nandībhavaparikkhīṇanti tīsu bhavesu parikkhīṇataṇhaṁ tamahaṁ brāhmaṇaṁ vadāmīti attho.",
  "atk-s0502a26:305_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:306_0": "Candābhattheravatthu tiṁsatimaṁ.",
  "atk-s0502a26:307_0": "31. Sīvalittheravatthu",
  "atk-s0502a26:308_0": "Yo imanti imaṁ dhammadesanaṁ satthā kuṇḍakoliyaṁ nissāya kuṇḍadhānavane viharanto sīvalittheraṁ ārabbha kathesi.",
  "atk-s0502a26:309_0": "Ekasmiñhi samaye suppavāsā nāma koliyadhītā sattavassāni gabbhaṁ dhāretvā sattāhaṁ mūḷhagabbhā dukkhāhi",
  "atk-s0502a26:309_1": "tibbāhi kaṭukāhi vedanāhi phuṭṭhā ‘‘sammāsambuddho vata so bhagavā,",
  "atk-s0502a26:309_2": "yo imassa evarūpassa dukkhassa pahānāya dhammaṁ deseti.",
  "atk-s0502a26:309_3": "Suppaṭipanno vata tassa bhagavato sāvakasaṅgho,",
  "atk-s0502a26:309_4": "yo imassa evarūpassa dukkhassa pahānāya paṭipanno.",
  "atk-s0502a26:309_5": "Susukhaṁ vata taṁ nibbānaṁ,",
  "atk-s0502a26:309_6": "yathidaṁ evarūpaṁ dukkhaṁ na saṁvijjatī’’ti (udā.",
  "atk-s0502a26:309_7": "18) imehi tīhi vitakkehi taṁ dukkhaṁ adhivāsentī sāmikaṁ satthu santikaṁ pesetvā tena tassā vacanena",
  "atk-s0502a26:309_8": "satthu vandanāya ārocitāya ‘‘sukhinī hotu suppavāsā koliyadhītā,",
  "atk-s0502a26:309_9": "arogā arogaṁ puttaṁ vijāyatū’’ti satthārā vuttakkhaṇeyeva sukhinī arogā arogaṁ puttaṁ vijāyitvā buddhappamukhaṁ",
  "atk-s0502a26:309_10": "bhikkhusaṅghaṁ nimantetvā sattāhaṁ mahādānaṁ adāsi.",
  "atk-s0502a26:309_11": "Puttopissā jātadivasato paṭṭhāya dhammakaraṇaṁ ādāya saṅghassa udakaṁ parissāvesi.",
  "atk-s0502a26:309_12": "So aparabhāge nikkhamitvā pabbajito arahattaṁ pāpuṇi.",
  "atk-s0502a26:310_0": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ ‘‘passathāvuso,",
  "atk-s0502a26:310_1": "evarūpo nāma arahattassa upanissayasampanno bhikkhu ettakaṁ kālaṁ mātukucchismiṁ dukkhaṁ anubhosi,",
  "atk-s0502a26:310_2": "kimaṅgaṁ pana aññe,",
  "atk-s0502a26:310_3": "bahuṁ vata iminā dukkhaṁ nitthiṇṇa’’nti.",
  "atk-s0502a26:310_4": "Satthā āgantvā ‘‘kāya nuttha,",
  "atk-s0502a26:310_5": "bhikkhave,",
  "atk-s0502a26:310_6": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘āma,",
  "atk-s0502a26:310_7": "bhikkhave,",
  "atk-s0502a26:310_8": "mama putto ettakā dukkhā muccitvā idāni nibbānaṁ sacchikatvā viharatī’’ti vatvā imaṁ gāthamāha –",
  "atk-s0502a26:311_0": "414.",
  "atk-s0502a26:312_0": " ‘‘Yomaṁ palipathaṁ duggaṁ, saṁsāraṁ mohamaccagā;",
  "atk-s0502a26:313_0": "Tiṇṇo pāraṅgato jhāyī, anejo akathaṁkathī;",
  "atk-s0502a26:314_0": "Anupādāya nibbuto, tamahaṁ brūmi brāhmaṇa’’nti.",
  "atk-s0502a26:315_0": "Tassattho –",
  "atk-s0502a26:315_1": "yo bhikkhu imaṁ rāgapalipathañceva kilesaduggañca saṁsāravaṭṭañca catunnaṁ ariyasaccānaṁ appaṭivijjhanakamohañca atīto,",
  "atk-s0502a26:315_2": "cattāro oghe tiṇṇo hutvā pāraṁ anuppatto,",
  "atk-s0502a26:315_3": "duvidhena jhānena jhāyī,",
  "atk-s0502a26:315_4": "taṇhāya abhāvena anejo,",
  "atk-s0502a26:315_5": "kathaṁkathāya abhāvena akathaṁkathī,",
  "atk-s0502a26:315_6": "upādānānaṁ abhāvena anupādiyitvā kilesanibbānena nibbuto,",
  "atk-s0502a26:315_7": "tamahaṁ brāhmaṇaṁ vadāmīti attho.",
  "atk-s0502a26:316_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:317_0": "Sīvalittheravatthu ekatiṁsatimaṁ.",
  "atk-s0502a26:318_0": "32. Sundarasamuddattheravatthu",
  "atk-s0502a26:319_0": "Yodhakāmeti imaṁ dhammadesanaṁ satthā jetavane viharanto sundarasamuddattheraṁ ārabbha kathesi.",
  "atk-s0502a26:320_0": "Sāvatthiyaṁ kireko kulaputto sundarasamuddakumāro nāma cattālīsakoṭivibhave mahākule nibbatto.",
  "atk-s0502a26:320_1": "So ekadivasaṁ pacchābhattaṁ gandhamālādihatthaṁ mahājanaṁ dhammassavanatthāya jetavanaṁ gacchantaṁ disvā",
  "atk-s0502a26:320_2": "‘‘kahaṁ gacchathā’’ti pucchitvā ‘‘satthu santikaṁ dhammassavanatthāyā’’ti vutte ‘‘ahampi gamissāmī’’ti",
  "atk-s0502a26:320_3": "vatvā tena saddhiṁ gantvā parisapariyante nisīdi.",
  "atk-s0502a26:320_4": "Satthā tassa āsayaṁ viditvā anupubbiṁ kathaṁ kathesi.",
  "atk-s0502a26:320_5": "So ‘‘na sakkā agāraṁ ajjhāvasantena saṅkhalikhitaṁ brahmacariyaṁ caritu’’nti satthu dhammakathaṁ nissāya",
  "atk-s0502a26:320_6": "pabbajjāya jātussāho parisāya pakkantāya satthāraṁ pabbajjaṁ yācitvā ‘‘mātāpitūhi ananuññātaṁ tathāgatā",
  "atk-s0502a26:320_7": "na pabbājentī’’ti sutvā gehaṁ gantvā raṭṭhapālakulaputtādayo viya mahantena vāyāmena mātāpitaro anujānāpetvā",
  "atk-s0502a26:320_8": "satthu santike pabbajitvā laddhūpasampado ‘‘kiṁ me idha vāsenā’’ti tato nikkhamitvā rājagahaṁ gantvā",
  "atk-s0502a26:320_9": "piṇḍāya caranto vītināmesi.",
  "atk-s0502a26:321_0": "Athekadivasaṁ sāvatthiyaṁ tassa mātāpitaro ekasmiṁ chaṇadivase mahantena sirisobhaggena tassa sahāyakakumārake",
  "atk-s0502a26:321_1": "kīḷamāne disvā ‘‘amhākaṁ puttassa idaṁ dullabhaṁ jāta’’nti parideviṁsu.",
  "atk-s0502a26:321_2": "Tasmiṁ khaṇe ekā gaṇikā taṁ kulaṁ gantvā tassa mātaraṁ rodamānaṁ nisinnaṁ disvā ‘‘amma,",
  "atk-s0502a26:321_3": "kiṁ kāraṇā rodasī’’ti pucchi.",
  "atk-s0502a26:321_4": "‘‘Puttaṁ anussaritvā rodāmī’’ti.",
  "atk-s0502a26:321_5": "‘‘Kahaṁ pana so, ammā’’ti?",
  "atk-s0502a26:321_6": "‘‘Bhikkhūsu pabbajito’’ti.",
  "atk-s0502a26:321_7": "‘‘Kiṁ uppabbājetuṁ na vaṭṭatī’’ti?",
  "atk-s0502a26:321_8": "‘‘Vaṭṭati,",
  "atk-s0502a26:321_9": "na pana icchati,",
  "atk-s0502a26:321_10": "ito nikkhamitvā rājagahaṁ gato’’ti.",
  "atk-s0502a26:321_11": "‘‘Sacāhaṁ taṁ uppabbājeyyaṁ,",
  "atk-s0502a26:321_12": "kiṁ me kareyyāthā’’ti?",
  "atk-s0502a26:321_13": "‘‘Imassa te kulassa kuṭumbasāminiṁ kareyyāmā’’ti.",
  "atk-s0502a26:321_14": "Tena hi me paribbayaṁ dethāti paribbayaṁ gahetvā mahantena parivārena rājagahaṁ gantvā tassa piṇḍāya",
  "atk-s0502a26:321_15": "caraṇavīthiṁ sallakkhetvā tatthekaṁ nivāsagehaṁ gahetvā pātova paṇītaṁ āhāraṁ paṭiyādetvā therassa piṇḍāya",
  "atk-s0502a26:321_16": "paviṭṭhakāle bhikkhaṁ datvā katipāhaccayena, ‘‘bhante,",
  "atk-s0502a26:321_17": "idheva nisīditvā bhattakiccaṁ karothā’’ti pattaṁ gaṇhi.",
  "atk-s0502a26:321_18": "So pattamadāsi.",
  "atk-s0502a26:322_0": "Atha naṁ paṇītena āhārena parivisitvā, ‘‘bhante,",
  "atk-s0502a26:322_1": "idheva piṇḍāya carituṁ phāsuka’’nti vatvā katipāhaṁ ālinde nisīdāpetvā bhojetvā dārake pūvehi saṅgaṇhitvā",
  "atk-s0502a26:322_2": "‘‘etha tumhe therassa āgatakāle mayi vārentiyāpi idhāgantvā rajaṁ uṭṭhāpeyyāthā’’ti āha.",
  "atk-s0502a26:322_3": "Te punadivase therassa bhojanavelāya tāya vāriyamānāpi rajaṁ uṭṭhāpesuṁ.",
  "atk-s0502a26:322_4": "Sā punadivase, ‘‘bhante,",
  "atk-s0502a26:322_5": "dārakā vāriyamānāpi mama vacanaṁ asuṇitvā idha rajaṁ uṭṭhāpenti,",
  "atk-s0502a26:322_6": "antogehe nisīdathā’’ti anto nisīdāpetvā katipāhaṁ bhojesi.",
  "atk-s0502a26:322_7": "Puna dārake saṅgaṇhitvā ‘‘tumhe mayā vāriyamānāpi therassa bhojanakāle mahāsaddaṁ kareyyāthā’’ti āha.",
  "atk-s0502a26:322_8": "Te tathā kariṁsu.",
  "atk-s0502a26:322_9": "Sā punadivase, ‘‘bhante,",
  "atk-s0502a26:322_10": "imasmiṁ ṭhāne ativiya mahāsaddo hoti,",
  "atk-s0502a26:322_11": "dārakā mayā vāriyamānāpi vacanaṁ na gaṇhanti,",
  "atk-s0502a26:322_12": "uparipāsādeyeva nisīdathā’’ti vatvā therena adhivāsite theraṁ purato katvā pāsādaṁ abhiruhantī dvārāni pidahamānāva pāsādaṁ abhiruhi.",
  "atk-s0502a26:322_13": "Thero ukkaṭṭhasapadānacāriko samānopi rasataṇhāya baddho tassā vacanena sattabhūmikaṁ pāsādaṁ abhiruhi.",
  "atk-s0502a26:323_0": "Sā theraṁ nisīdāpetvā ‘‘cattālīsāya khalu, samma,",
  "atk-s0502a26:323_1": "puṇṇamukha ṭhānehi itthī purisaṁ accāvadati vijambhati vinamati gilasati vilajjati nakhena nakhaṁ ghaṭṭeti,",
  "atk-s0502a26:323_2": "pādena pādaṁ akkamati,",
  "atk-s0502a26:323_3": "kaṭṭhena pathaviṁ vilikhati,",
  "atk-s0502a26:323_4": "dārakaṁ ullaṅgheti olaṅgheti,",
  "atk-s0502a26:323_5": "kīḷati kīḷāpeti,",
  "atk-s0502a26:323_6": "cumbati cumbāpeti,",
  "atk-s0502a26:323_7": "bhuñjati bhuñjāpeti,",
  "atk-s0502a26:323_8": "dadāti āyācati,",
  "atk-s0502a26:323_9": "katamanukaroti,",
  "atk-s0502a26:323_10": "uccaṁ bhāsati,",
  "atk-s0502a26:323_11": "nīcaṁ bhāsati,",
  "atk-s0502a26:323_12": "aviccaṁ bhāsati,",
  "atk-s0502a26:323_13": "viviccaṁ bhāsati,",
  "atk-s0502a26:323_14": "naccena gītena vāditena roditena vilasitena vibhūsitena jagghati, pekkhati,",
  "atk-s0502a26:323_15": "kaṭiṁ cāleti,",
  "atk-s0502a26:323_16": "guyhabhaṇḍakaṁ cāleti,",
  "atk-s0502a26:323_17": "ūruṁ vivarati,",
  "atk-s0502a26:323_18": "ūruṁ pidahati,",
  "atk-s0502a26:323_19": "thanaṁ dasseti,",
  "atk-s0502a26:323_20": "kacchaṁ dasseti,",
  "atk-s0502a26:323_21": "nābhiṁ dasseti,",
  "atk-s0502a26:323_22": "akkhiṁ nikhaṇati,",
  "atk-s0502a26:323_23": "bhamukaṁ ukkhipati,",
  "atk-s0502a26:323_24": "oṭṭhaṁ palikhati,",
  "atk-s0502a26:323_25": "jivhaṁ nillāleti,",
  "atk-s0502a26:323_26": "dussaṁ muñcati,",
  "atk-s0502a26:323_27": "dussaṁ bandhati,",
  "atk-s0502a26:323_28": "sirasaṁ muñcati,",
  "atk-s0502a26:323_29": "sirasaṁ bandhatī’’ti (jā.",
  "atk-s0502a26:323_30": "2.21.300) evaṁ āgataṁ itthikuttaṁ itthilīlaṁ dassetvā tassa purato ṭhitā imaṁ gāthamāha –",
  "atk-s0502a26:324_0": "‘‘Alattakakatā pādā, pādukāruyha vesiyā;",
  "atk-s0502a26:325_0": "Tuvampi daharo mama, ahampi daharā tava;",
  "atk-s0502a26:326_0": "Ubhopi pabbajissāma, jiṇṇā daṇḍaparāyaṇā’’ti. (theragā. 459, 462);",
  "atk-s0502a26:327_0": "Therassa ‘‘aho vata me bhāriyaṁ anupadhāretvā katakamma’’nti mahāsaṁvego udapādi.",
  "atk-s0502a26:327_1": "Tasmiṁ khaṇe satthā pañcacattālīsayojanamatthake jetavane nisinnova taṁ kāraṇaṁ disvā sitaṁ pātvākāsi.",
  "atk-s0502a26:327_2": "Atha naṁ ānandatthero pucchi – ‘‘bhante,",
  "atk-s0502a26:327_3": "ko nu kho hetu,",
  "atk-s0502a26:327_4": "ko paccayo sitassa pātukammāyā’’ti. Ānanda,",
  "atk-s0502a26:327_5": "rājagahanagare sattabhūmikapāsādatale sundarasamuddassa ca bhikkhuno gaṇikāya ca saṅgāmo vattatīti.",
  "atk-s0502a26:327_6": "Kassa nu kho, bhante,",
  "atk-s0502a26:327_7": "jayo bhavissati,",
  "atk-s0502a26:327_8": "kassa parājayoti? Satthā, ‘‘ānanda,",
  "atk-s0502a26:327_9": "sundarasamuddassa jayo bhavissati,",
  "atk-s0502a26:327_10": "gaṇikāya parājayo’’ti therassa jayaṁ pakāsetvā tattha nisinnakova obhāsaṁ pharitvā ‘‘bhikkhu ubhopi kāme nirapekkho pajahā’’ti vatvā imaṁ gāthamāha –",
  "atk-s0502a26:328_0": "415.",
  "atk-s0502a26:329_0": " ‘‘Yodha kāme pahantvāna, anāgāro paribbaje;",
  "atk-s0502a26:330_0": "Kāmabhavaparikkhīṇaṁ, tamahaṁ brūmi brāhmaṇa’’nti.",
  "atk-s0502a26:331_0": "Tassattho –",
  "atk-s0502a26:331_1": "yo puggalo idha loke ubhopi kāme hitvā anāgāro hutvā paribbajati,",
  "atk-s0502a26:331_2": "taṁ parikkhīṇakāmañceva parikkhīṇabhavañca ahaṁ brāhmaṇaṁ vadāmīti attho.",
  "atk-s0502a26:332_0": "Desanāvasāne so thero arahattaṁ patvā iddhibalena vehāsaṁ abbhuggantvā kaṇṇikāmaṇḍalaṁ vinivijjhitvā",
  "atk-s0502a26:332_1": "satthu sarīraṁ thomentoyeva āgantvā satthāraṁ vandi.",
  "atk-s0502a26:332_2": "Dhammasabhāyampi kathaṁ samuṭṭhāpesuṁ, ‘‘āvuso,",
  "atk-s0502a26:332_3": "jivhāviññeyyaṁ rasaṁ nissāya manaṁ naṭṭho sundarasamuddatthero,",
  "atk-s0502a26:332_4": "satthā panassa avassayo jāto’’ti.",
  "atk-s0502a26:332_5": "Satthā taṁ kathaṁ sutvā ‘‘na,",
  "atk-s0502a26:332_6": "bhikkhave, idāneva,",
  "atk-s0502a26:332_7": "pubbepāhaṁ etassa rasataṇhāya baddhamanassa avassayo jātoyevā’’ti vatvā tehi yācito tassatthassa pakāsanatthaṁ atītaṁ āharitvā –",
  "atk-s0502a26:333_0": "‘‘Na kiratthi rasehi pāpiyo,",
  "atk-s0502a26:334_0": "Āvāsehi vā santhavehi vā;",
  "atk-s0502a26:335_0": "Vātamigaṁ gahananissitaṁ,",
  "atk-s0502a26:336_0": "Vasamānesi rasehi sañjayo’’ti. (jā. 1.1.14) –",
  "atk-s0502a26:337_0": "Ekakanipāte imaṁ vātamigajātakaṁ vitthāretvā ‘‘tadā sundarasamuddo vātamigo ahosi,",
  "atk-s0502a26:337_1": "imaṁ pana gāthaṁ vatvā tassa vissajjāpetā rañño mahāmacco ahamevā’’ti jātakaṁ samodhānesīti.",
  "atk-s0502a26:338_0": "Sundarasamuddattheravatthu battiṁsatimaṁ.",
  "atk-s0502a26:339_0": "33. Jaṭilattheravatthu",
  "atk-s0502a26:340_0": "Yodha taṇhanti imaṁ dhammadesanaṁ satthā veḷuvane viharanto jaṭilattheraṁ ārabbha kathesi.",
  "atk-s0502a26:341_0": "Tatrāyaṁ anupubbī kathā –",
  "atk-s0502a26:341_1": "atīte kira bārāṇasiyaṁ dve bhātaro kuṭumbikā mahantaṁ ucchukhettaṁ kāresuṁ.",
  "atk-s0502a26:341_2": "Athekadivasaṁ kaniṭṭhabhātā ucchukhettaṁ gantvā ‘‘ekaṁ jeṭṭhabhātikassa dassāmi,",
  "atk-s0502a26:341_3": "ekaṁ mayhaṁ bhavissatī’’ti dve ucchuyaṭṭhiyo rasassa anikkhamanatthāya chinnaṭṭhāne bandhitvā gaṇhi.",
  "atk-s0502a26:341_4": "Tadā kira ucchūnaṁ yantena pīḷanakiccaṁ natthi,",
  "atk-s0502a26:341_5": "agge vā mūle vā chinditvā ukkhittakāle dhammakaraṇato udakaṁ viya sayameva raso nikkhamati.",
  "atk-s0502a26:341_6": "Tassa pana khettato ucchuyaṭṭhiyo gahetvā āgamanakāle gandhamādane paccekabuddho samāpattito vuṭṭhāya",
  "atk-s0502a26:341_7": "‘‘kassa nu kho ajja anuggahaṁ karissāmī’’ti upadhārento taṁ attano ñāṇajāle paviṭṭhaṁ disvā saṅgahaṁ",
  "atk-s0502a26:341_8": "kātuṁ samatthabhāvañca ñatvā pattacīvaraṁ ādāya iddhiyā āgantvā tassa purato aṭṭhāsi.",
  "atk-s0502a26:341_9": "So taṁ disvāva pasannacitto uttarasāṭakaṁ uccatare bhūmipadese attharitvā, ‘‘bhante,",
  "atk-s0502a26:341_10": "idha nisīdathā’’ti paccekabuddhaṁ nisīdāpetvā ‘‘pattaṁ upanāmethā’’ti ucchuyaṭṭhiyā bandhanaṭṭhānaṁ mocetvā pattassa upari akāsi,",
  "atk-s0502a26:341_11": "raso otaritvā pattaṁ pūresi.",
  "atk-s0502a26:341_12": "Paccekabuddhena tasmiṁ rase pīte ‘‘sādhukaṁ vata me ayyena raso pīto.",
  "atk-s0502a26:341_13": "Sace me jeṭṭhabhātiko mūlaṁ āharāpessati,",
  "atk-s0502a26:341_14": "mūlaṁ dassāmi.",
  "atk-s0502a26:341_15": "Sace pattiṁ āharāpessati,",
  "atk-s0502a26:341_16": "pattiṁ dassāmī’’ti cintetvā, ‘‘bhante,",
  "atk-s0502a26:341_17": "pattaṁ me upanāmethā’’ti dutiyampi ucchuyaṭṭhiṁ mocetvā rasaṁ adāsi.",
  "atk-s0502a26:341_18": "‘‘Bhātā me ucchukhettato aññaṁ ucchuṁ āharitvā khādissatī’’ti ettakampi kirassa vañcanacittaṁ nāhosi.",
  "atk-s0502a26:341_19": "Paccekabuddho pana paṭhamaṁ ucchurasassa pītattā taṁ ucchurasaṁ aññehipi saddhiṁ saṁvibhajitukāmo hutvā gahetvāva nisīdi .",
  "atk-s0502a26:341_20": "So tassa ākāraṁ ñatvā pañcapatiṭṭhitena vanditvā, ‘‘bhante,",
  "atk-s0502a26:341_21": "yo ayaṁ mayā dinno aggaraso,",
  "atk-s0502a26:341_22": "imassa nissandena devamanussesu sampattiṁ anubhavitvā pariyosāne tumhehi pattadhammameva pāpuṇeyya’’nti patthanaṁ paṭṭhapesi.",
  "atk-s0502a26:341_23": "Paccekabuddhopissa ‘‘evaṁ hotū’’ti vatvā ‘‘icchitaṁ patthitaṁ tuyha’’nti dvīhi gāthāhi anumodanaṁ katvā yathā so passati,",
  "atk-s0502a26:341_24": "evaṁ adhiṭṭhahitvā ākāsena gandhamādanaṁ gantvā pañcannaṁ paccekabuddhasatānaṁ taṁ rasaṁ adāsi.",
  "atk-s0502a26:342_0": "So taṁ pāṭihāriyaṁ disvā bhātu santikaṁ gantvā ‘‘kahaṁ gatosī’’ti vutte ‘‘ucchukhettaṁ oloketuṁ gatomhī’’ti.",
  "atk-s0502a26:342_1": "‘‘Kiṁ tādisena ucchukhettaṁ gatena,",
  "atk-s0502a26:342_2": "nanu nāma ekaṁ vā dve vā ucchuyaṭṭhiyo ādāya āgantabbaṁ bhaveyyā’’ti bhātarā vutto – ‘‘āma, bhātika,",
  "atk-s0502a26:342_3": "dve me ucchuyaṭṭhiyo gahitā,",
  "atk-s0502a26:342_4": "ekaṁ pana paccekabuddhaṁ disvā mama ucchuyaṭṭhito rasaṁ datvā ‘mūlaṁ vā pattiṁ vā dassāmī’ti tumhākampi me ucchuyaṭṭhito raso dinno,",
  "atk-s0502a26:342_5": "kiṁ nu kho tassa mūlaṁ gaṇhissatha,",
  "atk-s0502a26:342_6": "udāhu patti’’nti āha.",
  "atk-s0502a26:342_7": "‘‘Kiṁ pana paccekabuddhena kata’’nti?",
  "atk-s0502a26:342_8": "‘‘Mama ucchuyaṭṭhito rasaṁ pivitvā tumhākaṁ ucchuyaṭṭhito rasaṁ ādāya ākāsena gandhamādanaṁ gantvā pañcasatānaṁ paccekabuddhānaṁ adāsī’’ti.",
  "atk-s0502a26:342_9": "So tasmiṁ kathenteyeva nirantaraṁ pītiyā phuṭṭhasarīro hutvā ‘‘tena me paccekabuddhena diṭṭhadhammasseva adhigamo bhaveyyā’’ti patthanaṁ akāsi.",
  "atk-s0502a26:342_10": "Evaṁ kaniṭṭhena tisso sampattiyo patthitā,",
  "atk-s0502a26:342_11": "jeṭṭhena pana ekapadeneva arahattaṁ patthitanti idaṁ tesaṁ pubbakammaṁ.",
  "atk-s0502a26:343_0": "Te yāvatāyukaṁ ṭhatvā tato cutā devaloke nibbattitvā ekaṁ buddhantaraṁ khepayiṁsu.",
  "atk-s0502a26:343_1": "Tesaṁ devaloke ṭhitakāleyeva vipassī sammāsambuddho loke uppajji.",
  "atk-s0502a26:343_2": "Tepi devalokato cavitvā bandhumatiyā ekasmiṁ kulagehe jeṭṭho jeṭṭhova,",
  "atk-s0502a26:343_3": "kaniṭṭho kaniṭṭhova hutvā paṭisandhiṁ gaṇhiṁsu.",
  "atk-s0502a26:343_4": "Tesu jeṭṭhassa senoti nāmaṁ akaṁsu,",
  "atk-s0502a26:343_5": "kaniṭṭhassa aparājitoti .",
  "atk-s0502a26:343_6": "Tesu vayappattakāle kuṭumbaṁ saṇṭhāpetvā viharantesu ‘‘buddharatanaṁ loke uppannaṁ,",
  "atk-s0502a26:343_7": "dhammaratanaṁ,",
  "atk-s0502a26:343_8": "saṅgharatanaṁ,",
  "atk-s0502a26:343_9": "dānāni detha,",
  "atk-s0502a26:343_10": "puññāni karotha,",
  "atk-s0502a26:343_11": "ajja aṭṭhamī,",
  "atk-s0502a26:343_12": "ajja cātuddasī,",
  "atk-s0502a26:343_13": "ajja pannarasī,",
  "atk-s0502a26:343_14": "uposathaṁ karotha,",
  "atk-s0502a26:343_15": "dhammaṁ suṇāthā’’ti dhammaghosakassa bandhumatīnagare ghosanaṁ sutvā mahājanaṁ purebhattaṁ dānaṁ datvā",
  "atk-s0502a26:343_16": "pacchābhattaṁ dhammassavanāya gacchantaṁ disvā senakuṭumbiko ‘‘kahaṁ gacchathā’’ti pucchitvā ‘‘satthu",
  "atk-s0502a26:343_17": "santikaṁ dhammassavanāyā’’ti vutte ‘‘ahampi gamissāmī’’ti tehi saddhiṁyeva gantvā parisapariyante nisīdi.",
  "atk-s0502a26:344_0": "Satthā tassa ajjhāsayaṁ viditvā anupubbiṁ kathaṁ kathesi.",
  "atk-s0502a26:344_1": "So satthu dhammaṁ sutvā pabbajjāya ussāhajāto satthāraṁ pabbajjaṁ yāci.",
  "atk-s0502a26:344_2": "Atha naṁ satthā ‘‘atthi pana te apaloketabbā ñātakā’’ti pucchi. Atthi, bhanteti.",
  "atk-s0502a26:344_3": "Tena hi apaloketvā ehīti.",
  "atk-s0502a26:344_4": "So kaniṭṭhassa santikaṁ gantvā ‘‘yaṁ imasmiṁ kule sāpateyyaṁ,",
  "atk-s0502a26:344_5": "taṁ sabbaṁ tava hotū’’ti āha.",
  "atk-s0502a26:344_6": "Tumhe pana, sāmīti.",
  "atk-s0502a26:344_7": "Ahaṁ satthu santike pabbajissāmīti.",
  "atk-s0502a26:344_8": "Sāmi kiṁ vadetha,",
  "atk-s0502a26:344_9": "ahaṁ mātari matāya mātaraṁ viya,",
  "atk-s0502a26:344_10": "pitari mate pitaraṁ viya tumhe alatthaṁ,",
  "atk-s0502a26:344_11": "idaṁ kulaṁ mahābhogaṁ,",
  "atk-s0502a26:344_12": "gehe ṭhiteneva sakkā puññāni kātuṁ,",
  "atk-s0502a26:344_13": "mā evaṁ karitthāti.",
  "atk-s0502a26:344_14": "Mayā satthu santike dhammo suto,",
  "atk-s0502a26:344_15": "na sakkā taṁ agāramajjhe ṭhitena pūretuṁ,",
  "atk-s0502a26:344_16": "pabbajissāmevāhaṁ,",
  "atk-s0502a26:344_17": "tvaṁ nivattāhīti.",
  "atk-s0502a26:344_18": "Evaṁ so kaniṭṭhaṁ nivattāpetvā satthu santike pabbajitvā laddhūpasampado na cirasseva arahattaṁ pāpuṇi.",
  "atk-s0502a26:344_19": "Kaniṭṭhopi ‘‘bhātu pabbajitasakkāraṁ karissāmī’’ti sattāhaṁ buddhappamukhassa bhikkhusaṅghassa dānaṁ datvā bhātaraṁ vanditvā āha – ‘‘bhante,",
  "atk-s0502a26:344_20": "tumhehi attano bhavanissaraṇaṁ kataṁ,",
  "atk-s0502a26:344_21": "ahaṁ pana pañcahi kāmaguṇehi baddho nikkhamitvā pabbajituṁ na sakkomi,",
  "atk-s0502a26:344_22": "mayhaṁ gehe ṭhitasseva anucchavikaṁ mahantaṁ puññakammaṁ ācikkhathā’’ti.",
  "atk-s0502a26:344_23": "Atha naṁ thero ‘‘sādhu sādhu, paṇḍita,",
  "atk-s0502a26:344_24": "satthu gandhakuṭiṁ karohī’’ti āha.",
  "atk-s0502a26:344_25": "So ‘‘sādhū’’ti sampaṭicchitvā nānādārūni āharāpetvā thambhādīnaṁ atthāya tacchāpetvā ekaṁ suvaṇṇakhacitaṁ,",
  "atk-s0502a26:344_26": "ekaṁ rajatakhacitaṁ,",
  "atk-s0502a26:344_27": "ekaṁ maṇikhacitanti sabbāni sattaratanakhacitāni kāretvā tehi gandhakuṭiṁ kāretvā sattaratanakhacitāheva chadaniṭṭhakāhi chādāpesi.",
  "atk-s0502a26:344_28": "Gandhakuṭiyā karaṇakāleyeva pana taṁ attanā samānanāmako aparājitoyeva nāma bhāgineyyo upasaṅkamitvā ‘‘ahampi karissāmi,",
  "atk-s0502a26:344_29": "mayhampi pattiṁ detha mātulā’’ti āha. Na demi, tāta,",
  "atk-s0502a26:344_30": "aññehi asādhāraṇaṁ karissāmīti.",
  "atk-s0502a26:344_31": "So bahumpi yācitvā pattiṁ alabhamāno ‘‘gandhakuṭiyā purato kuñjarasālaṁ laddhuṁ vaṭṭatī’’ti sattaratanamayaṁ kuñjarasālaṁ kāresi.",
  "atk-s0502a26:344_32": "So imasmiṁ buddhuppāde meṇḍakaseṭṭhi hutvā nibbatti.",
  "atk-s0502a26:345_0": "Gandhakuṭiyaṁ pana sattaratanamayāni tīṇi mahāvātapānāni ahesuṁ.",
  "atk-s0502a26:345_1": "Tesaṁ abhimukhe heṭṭhā sudhāparikammakatā tisso pokkharaṇiyo kāretvā catujjātikagandhodakassa pūretvā aparājito, gahapati,",
  "atk-s0502a26:345_2": "pañcavaṇṇāni kusumāni ropāpesi tathāgatassa anto nisinnakāle vātavegena samuṭṭhitāhi reṇuvaṭṭīhi sarīrassa okiraṇatthaṁ.",
  "atk-s0502a26:345_3": "Gandhakuṭithūpikāya kapallaṁ rattasuvaṇṇamayaṁ ahosi,",
  "atk-s0502a26:345_4": "pavāḷamayā sikharā,",
  "atk-s0502a26:345_5": "heṭṭhā maṇimayā chadaniṭṭhakā.",
  "atk-s0502a26:345_6": "Iti sā naccanto viya moro sobhamānā aṭṭhāsi.",
  "atk-s0502a26:345_7": "Sattasu pana ratanesu koṭṭetabbayuttakaṁ koṭṭetvā itaraṁ sakalameva gahetvā jaṇṇumattena odhinā gandhakuṭiṁ parikkhipitvā pariveṇaṁ pūresi.",
  "atk-s0502a26:346_0": "Evaṁ gandhakuṭiṁ niṭṭhāpetvā aparājito, gahapati,",
  "atk-s0502a26:346_1": "bhātikattheraṁ upasaṅkamitvā āha – ‘‘bhante,",
  "atk-s0502a26:346_2": "niṭṭhitā gandhakuṭi,",
  "atk-s0502a26:346_3": "paribhogamassā paccāsīsāmi,",
  "atk-s0502a26:346_4": "paribhogena kira mahantaṁ puññaṁ hotī’’ti .",
  "atk-s0502a26:346_5": "So satthāraṁ upasaṅkamitvā, ‘‘bhante,",
  "atk-s0502a26:346_6": "iminā kira vo kuṭumbikena gandhakuṭi kāritā,",
  "atk-s0502a26:346_7": "idāni pana paribhogaṁ paccāsīsatī’’ti āha.",
  "atk-s0502a26:346_8": "Satthā uṭṭhāyāsanā gandhakuṭiabhimukhaṁ gantvā gandhakuṭiṁ parikkhipitvā parikkhittaratanarāsiṁ olokento dvārakoṭṭhake aṭṭhāsi.",
  "atk-s0502a26:346_9": "Atha naṁ kuṭumbiko ‘‘pavisatha,",
  "atk-s0502a26:346_10": "bhante’’ti āha.",
  "atk-s0502a26:346_11": "Satthā tattheva ṭhatvā tatiyavāre tassa bhātikattheraṁ olokesi.",
  "atk-s0502a26:346_12": "So olokitākāreneva ñatvā kaniṭṭhabhātaraṁ āha – ‘‘ehi, tāta,",
  "atk-s0502a26:346_13": "‘mameva rakkhā bhavissati,",
  "atk-s0502a26:346_14": "tumhe yathāsukhaṁ vasathā’ti satthāraṁ vadehī’’ti.",
  "atk-s0502a26:346_15": "So tassa vacanaṁ sutvā satthāraṁ pañcapatiṭṭhitena vanditvā, ‘‘bhante,",
  "atk-s0502a26:346_16": "yathā manussā rukkhamūle pavisitvā anapekkhā pakkamanti,",
  "atk-s0502a26:346_17": "yathā vā nadiṁ taritvā uḷumpaṁ anapekkhā pariccajanti,",
  "atk-s0502a26:346_18": "evaṁ anapekkhā hutvā tumhe vasathā’’ti āha.",
  "atk-s0502a26:346_19": "Kimatthaṁ pana satthā aṭṭhāsi?",
  "atk-s0502a26:346_20": "Evaṁ kirassa ahosi –",
  "atk-s0502a26:346_21": "‘‘buddhānaṁ santikaṁ purebhattampi pacchābhattampi bahū āgacchanti,",
  "atk-s0502a26:346_22": "tesu ratanāni ādāya pakkamantesu na sakkā amhehi vāretuṁ,",
  "atk-s0502a26:346_23": "pariveṇamhi ettake ratane vokiṇṇe attano upaṭṭhāke harantepi na vāretīti kuṭumbiko mayi āghātaṁ katvā apāyūpago bhaveyyā’’ti iminā kāraṇena aṭṭhāsi.",
  "atk-s0502a26:346_24": "Tena pana , ‘‘bhante,",
  "atk-s0502a26:346_25": "mameva rakkhā bhavissati,",
  "atk-s0502a26:346_26": "tumhe vasathā’’ti vutte pāvisi.",
  "atk-s0502a26:347_0": "Kuṭumbiko samantā rakkhaṁ ṭhapetvā manusse āha – ‘‘tātā,",
  "atk-s0502a26:347_1": "ucchaṅgena vā pacchipasibbakehi vā ādāya gacchante vāreyyātha,",
  "atk-s0502a26:347_2": "hatthena gahetvā gacchante pana mā vārayitthā’’ti.",
  "atk-s0502a26:347_3": "Antonagarepi ārocāpesi ‘‘mayā gandhakuṭipariveṇe satta ratanāni okiṇṇāni,",
  "atk-s0502a26:347_4": "satthu santike dhammaṁ sutvā gacchantā duggatamanussā ubho hatthe pūretvā gaṇhantu,",
  "atk-s0502a26:347_5": "sukhitāpi ekena gaṇhantū’’ti.",
  "atk-s0502a26:347_6": "Evaṁ kirassa ahosi ‘‘saddhā tāva dhammaṁ sotukāmā gamissantiyeva,",
  "atk-s0502a26:347_7": "assaddhāpi pana dhanalobhena gantvā dhammaṁ sutvā dukkhato muccissantī’’ti.",
  "atk-s0502a26:347_8": "Tasmā janasaṅgahatthāya evaṁ ārocāpesi.",
  "atk-s0502a26:347_9": "Mahājano tena vuttaniyāmeneva ratanāni gaṇhi.",
  "atk-s0502a26:347_10": "Sakiṁ okiṇṇaratanesu khīṇesu yāvatatiyaṁ jaṇṇumattena odhinā okirāpesiyeva.",
  "atk-s0502a26:347_11": "Satthu pana pādamūle tipusamattaṁ anagghaṁ maṇiratanaṁ ṭhapesi.",
  "atk-s0502a26:347_12": "Evaṁ kirassa ahosi –",
  "atk-s0502a26:347_13": "‘‘satthu sarīrato suvaṇṇavaṇṇāya pabhāya saddhiṁ maṇipabhaṁ olokentānaṁ titti nāma na bhavissatī’’ti.",
  "atk-s0502a26:347_14": "Tasmā evamakāsi.",
  "atk-s0502a26:347_15": "Mahājanopi atittova olokesi.",
  "atk-s0502a26:348_0": "Athekadivasaṁ eko micchādiṭṭhikabrāhmaṇo ‘‘satthu kira pādamūle mahagghaṁ maṇiratanaṁ nikkhittaṁ,",
  "atk-s0502a26:348_1": "harissāmi na’’nti vihāraṁ gantvā satthāraṁ vandituṁ āgatassa mahājanassa antarena pāvisi.",
  "atk-s0502a26:348_2": "Kuṭumbiko tassa pavisanākāreneva ‘‘maṇiṁ gaṇhitukāmo’’ti sallakkhetvā ‘‘aho vata na gaṇheyyā’’ti cintesi.",
  "atk-s0502a26:348_3": "Sopi satthāraṁ vandanto viya pādamūle hatthaṁ upanāmetvā maṇiṁ gahetvā ovaṭṭikāya katvā pakkāmi.",
  "atk-s0502a26:348_4": "Kuṭumbiko tasmiṁ cittaṁ pasādetuṁ nāsakkhi.",
  "atk-s0502a26:348_5": "So dhammakathāvasāne satthāraṁ upasaṅkamitvā āha – ‘‘bhante,",
  "atk-s0502a26:348_6": "mayā tikkhattuṁ gandhakuṭiṁ parikkhipitvā jaṇṇumattena odhinā satta ratanāni okiṇṇāni,",
  "atk-s0502a26:348_7": "tāni me gaṇhantesu āghāto nāma nāhosi,",
  "atk-s0502a26:348_8": "cittaṁ bhiyyo bhiyyo pasīdiyeva.",
  "atk-s0502a26:348_9": "Ajja pana ‘aho vatāyaṁ brāhmaṇo maṇiṁ na gaṇheyyā’ti cintetvā tasmiṁ maṇiṁ ādāya gate cittaṁ pasādetuṁ nāsakkhi’’nti.",
  "atk-s0502a26:348_10": "Satthā tassa vacanaṁ sutvā ‘‘nanu, upāsaka,",
  "atk-s0502a26:348_11": "attano santakaṁ parehi anāharaṇīyaṁ kātuṁ sakkosī’’ti nayaṁ adāsi.",
  "atk-s0502a26:348_12": "So satthārā dinnanaye ṭhatvā satthāraṁ vanditvā ‘‘ajja ādiṁ katvā mama santakaṁ dasikasuttamattampi maṁ",
  "atk-s0502a26:348_13": "abhibhavitvā anekasatāpi rājāno vā corā vā gaṇhituṁ samatthā nāma mā hontu,",
  "atk-s0502a26:348_14": "aggināpi mama santakaṁ mā ḍayhatu,",
  "atk-s0502a26:348_15": "udakenapi mā vuyhatū’’ti patthanaṁ akāsi .",
  "atk-s0502a26:348_16": "Satthāpissa ‘‘evaṁ hotū’’ti anumodanaṁ akāsi.",
  "atk-s0502a26:348_17": "So gandhakuṭimahaṁ karonto aṭṭhasaṭṭhiyā bhikkhusatasahassānaṁ antovihāreyeva nava māse mahādānaṁ datvā dānapariyosāne sabbesaṁ ticīvaraṁ adāsi.",
  "atk-s0502a26:348_18": "Saṅghanavakassa cīvarasāṭakā sahassagghanakā ahesuṁ.",
  "atk-s0502a26:349_0": "So evaṁ yāvatāyukaṁ puññāni karitvā tato cuto devaloke nibbattitvā ettakaṁ kālaṁ devamanussesu saṁsaritvā",
  "atk-s0502a26:349_1": "imasmiṁ buddhuppāde rājagahe ekasmiṁ seṭṭhikule paṭisandhiṁ gahetvā aḍḍhamāsādhike nava māse mātukucchiyaṁ vasi.",
  "atk-s0502a26:349_2": "Jātadivase panassa sakalanagare sabbāvudhāni pajjaliṁsu,",
  "atk-s0502a26:349_3": "sabbesaṁ kāyarūḷhāni ābharaṇānipi pajjalitāni viya obhāsaṁ muñciṁsu,",
  "atk-s0502a26:349_4": "nagaraṁ ekapajjotaṁ ahosi.",
  "atk-s0502a26:349_5": "Seṭṭhipi pātova rājūpaṭṭhānaṁ agamāsi.",
  "atk-s0502a26:349_6": "Atha naṁ rājā pucchi –",
  "atk-s0502a26:349_7": "‘‘ajja sabbāvudhāni pajjaliṁsu,",
  "atk-s0502a26:349_8": "nagaraṁ ekapajjotaṁ jātaṁ,",
  "atk-s0502a26:349_9": "jānāsi nu kho ettha kāraṇa’’nti? ‘‘Jānāmi, devā’’ti. ‘‘Kiṁ,",
  "atk-s0502a26:349_10": "seṭṭhī’’ti?",
  "atk-s0502a26:349_11": "‘‘Mama gehe tumhākaṁ dāso jāto,",
  "atk-s0502a26:349_12": "tassa puññatejenevaṁ ahosī’’ti.",
  "atk-s0502a26:349_13": "‘‘Kiṁ nu kho coro bhavissatī’’ti?",
  "atk-s0502a26:349_14": "‘‘Natthetaṁ, deva,",
  "atk-s0502a26:349_15": "puññavā satto katābhinīhāro’’ti.",
  "atk-s0502a26:349_16": "‘‘Tena hi naṁ sammā posetuṁ vaṭṭati,",
  "atk-s0502a26:349_17": "idamassa khīramūlaṁ hotū’’ti devasikaṁ sahassaṁ paṭṭhapesi.",
  "atk-s0502a26:349_18": "Athassa nāmagahaṇadivase sakalanagarassa ekapajjotabhūtattā jotikotveva nāmaṁ kariṁsu.",
  "atk-s0502a26:350_0": "Athassa vayappattakāle gehakaraṇatthāya bhūmitale sodhiyamāne sakkassa bhavanaṁ uṇhākāraṁ dassesi.",
  "atk-s0502a26:350_1": "Sakko ‘‘kiṁ nu kho ida’’nti upadhārayamāno ‘‘jotikassa gehaṭṭhānaṁ gaṇhantī’’ti ñatvā ‘‘nāyaṁ etehi katagehe vasissati,",
  "atk-s0502a26:350_2": "mayāpettha gantuṁ vaṭṭatī’’ti vaḍḍhakīvesena tattha gantvā ‘‘kiṁ karothā’’ti āha.",
  "atk-s0502a26:350_3": "‘‘Jotikassa gehaṭṭhānaṁ gaṇhāmā’’ti. ‘‘Apetha,",
  "atk-s0502a26:350_4": "nāyaṁ tumhehi katagehe vasissatī’’ti vatvā soḷasakarīsamattaṁ bhūmipadesaṁ olokesi,",
  "atk-s0502a26:350_5": "so tāvadeva kasiṇamaṇḍalaṁ viya samo ahosi.",
  "atk-s0502a26:350_6": "Puna ‘‘imasmiṁ ṭhāne pathaviṁ bhinditvā sattaratanamayo sattabhūmikapāsādo uṭṭhahatū’’ti cintetvā olokesi,",
  "atk-s0502a26:350_7": "tāvadeva tathārūpo pāsādo uṭṭhahi.",
  "atk-s0502a26:350_8": "Puna ‘‘imaṁ parikkhipitvā sattaratanamayā satta pākārā uṭṭhahantū’’ti cintetvā olokesi,",
  "atk-s0502a26:350_9": "tathārūpā pākārā uṭṭhahiṁsu.",
  "atk-s0502a26:350_10": "Atha ‘‘nesaṁ pariyante kapparukkhā uṭṭhahantū’’ti cintetvā olokesi,",
  "atk-s0502a26:350_11": "tathārūpā kapparukkhā uṭṭhahiṁsu.",
  "atk-s0502a26:350_12": "‘‘Pāsādassa catūsu kaṇṇesu catasso nidhikumbhiyo uṭṭhahantū’’ti cintetvā olokesi,",
  "atk-s0502a26:350_13": "sabbaṁ tatheva ahosi.",
  "atk-s0502a26:350_14": "Nidhikumbhīsu pana ekā yojanikā ahosi,",
  "atk-s0502a26:350_15": "ekā tigāvutikā,",
  "atk-s0502a26:350_16": "ekā aḍḍhayojanikā,",
  "atk-s0502a26:350_17": "ekā gāvutappamāṇā.",
  "atk-s0502a26:350_18": "Bodhisattassa nibbattanidhikumbhīnaṁ pana ekamukhappamāṇaṁ ahosi,",
  "atk-s0502a26:350_19": "heṭṭhā pathavīpariyantāva ahesuṁ.",
  "atk-s0502a26:350_20": "Jotikassa nibbattanidhikumbhīnaṁ mukhaparimāṇaṁ na kathitaṁ,",
  "atk-s0502a26:350_21": "sabbā mukhachinnatālaphalaṁ viya paripuṇṇāva uṭṭhahiṁsu.",
  "atk-s0502a26:350_22": "Pāsādassa catūsu kaṇṇesu taruṇatālakkhandhappamāṇā catasso suvaṇṇamayā ucchuyaṭṭhiyo nibbattiṁsu.",
  "atk-s0502a26:350_23": "Tāsaṁ maṇimayāni pattāni,",
  "atk-s0502a26:350_24": "sovaṇṇamayāni khandhāni ahesuṁ.",
  "atk-s0502a26:350_25": "Pubbakammassa dassanatthaṁ kiretāni,",
  "atk-s0502a26:350_26": "nibbattiṁsu.",
  "atk-s0502a26:351_0": "Sattasu dvārakoṭṭhakesu satta yakkhā ārakkhaṁ gaṇhiṁsu.",
  "atk-s0502a26:351_1": "Paṭhame dvārakoṭṭhake yamakoḷī nāma yakkho attano parivārena yakkhasahassena saddhiṁ ārakkhaṁ gaṇhi,",
  "atk-s0502a26:351_2": "dutiye uppalo nāma attano parivārayakkhānaṁ dvīhi sahassehi saddhiṁ,",
  "atk-s0502a26:351_3": "tatiye vajiro nāma tīhi sahassehi saddhiṁ,",
  "atk-s0502a26:351_4": "catutthe vajirabāhu nāma catūhi sahassehi saddhiṁ,",
  "atk-s0502a26:351_5": "pañcame kasakando nāma pañcahi sahassehi saddhiṁ,",
  "atk-s0502a26:351_6": "chaṭṭhe kaṭattho nāma chahi sahassehi saddhiṁ,",
  "atk-s0502a26:351_7": "sattame disāmukho nāma sattahi sahassehi saddhiṁ ārakkhaṁ gaṇhi.",
  "atk-s0502a26:351_8": "Evaṁ pāsādassa anto ca bahi ca gāḷharakkhā ahosi.",
  "atk-s0502a26:351_9": "‘‘Jotikassa kira sattaratanamayo sattabhūmikapāsādo uṭṭhito,",
  "atk-s0502a26:351_10": "satta pākārā sattadvārakoṭṭhakā catasso nidhikumbhiyo uṭṭhitā’’ti sutvā bimbisāro rājā seṭṭhicchattaṁ pahiṇi.",
  "atk-s0502a26:351_11": "So jotikaseṭṭhi nāma ahosi.",
  "atk-s0502a26:352_0": "Tena pana saddhiṁ katapuññakammā itthī uttarakurūsu nibbatti.",
  "atk-s0502a26:352_1": "Atha naṁ devatā tato ānetvā sirigabbhe nisīdāpesuṁ.",
  "atk-s0502a26:352_2": "Sā āgacchamānā ekaṁ taṇḍulanāḷiṁ tayo ca jotipāsāṇe gaṇhi.",
  "atk-s0502a26:352_3": "Tesaṁ yāvajīvaṁ tāyeva taṇḍulanāḷiyā bhattaṁ ahosi.",
  "atk-s0502a26:352_4": "Sace kira te sakaṭasatampi taṇḍulānaṁ pūretukāmā honti,",
  "atk-s0502a26:352_5": "sā taṇḍulanāḷi nāḷiyeva hutvā tiṭṭhati.",
  "atk-s0502a26:352_6": "Bhattapacanakāle taṇḍule ukkhaliyaṁ pakkhipitvā tesaṁ pāsāṇānaṁ upari ṭhapeti,",
  "atk-s0502a26:352_7": "pāsāṇā tāvadeva pajjalitvā bhatte pakkamatte nibbāyanti.",
  "atk-s0502a26:352_8": "Teneva saññāṇena bhattassa pakkabhāvaṁ jānanti.",
  "atk-s0502a26:352_9": "Sūpeyyādipacanakālepi eseva nayo.",
  "atk-s0502a26:352_10": "Evaṁ tesaṁ jotipāsāṇehi āhāro paccati.",
  "atk-s0502a26:352_11": "Maṇiālokena ca vasanti,",
  "atk-s0502a26:352_12": "aggissa vā dīpassa vā obhāsaṁ neva jāniṁsu.",
  "atk-s0502a26:352_13": "‘‘Jotikassa kira evarūpā sampattī’’ti sakalajambudīpe pākaṭo ahosi.",
  "atk-s0502a26:352_14": "Mahājano yānādīni yojetvā dassanatthāya āgacchati.",
  "atk-s0502a26:352_15": "Jotikaseṭṭhi āgatāgatānaṁ uttarakurutaṇḍulānaṁ bhattaṁ pacāpetvā dāpesi.",
  "atk-s0502a26:352_16": "‘‘Kapparukkhehi vatthāni gaṇhantu,",
  "atk-s0502a26:352_17": "ābharaṇāni gaṇhantū’’ti āṇāpesi.",
  "atk-s0502a26:352_18": "‘‘Gāvutikanidhikumbhiyā mukhaṁ vivarāpetvā yāpanamattaṁ dhanaṁ gaṇhantū’’ti āṇāpesi.",
  "atk-s0502a26:352_19": "Sakalajambudīpavāsikesu dhanaṁ gahetvā gacchantesu nidhikumbhiyā aṅgulimattampi ūnaṁ nāhosi.",
  "atk-s0502a26:352_20": "Gandhakuṭipariveṇe vālukaṁ katvā okiṇṇaratanānaṁ kirassa eso nissando.",
  "atk-s0502a26:353_0": "Evaṁ mahājane vatthābharaṇāni ceva dhanañca yadicchakaṁ ādāya gacchante bimbisāro tassa pāsādaṁ daṭṭhukāmopi mahājane āgacchante okāsaṁ nālattha.",
  "atk-s0502a26:353_1": "Aparabhāge yadicchakaṁ ādāya gatattā manussesu mandībhūtesu rājā jotikassa pitaraṁ āha –",
  "atk-s0502a26:353_2": "‘‘tava puttassa pāsādaṁ daṭṭhukāmamhā’’ti.",
  "atk-s0502a26:353_3": "So ‘‘sādhu,",
  "atk-s0502a26:353_4": "devā’’ti vatvā gantvā puttassa kathesi – ‘‘tāta,",
  "atk-s0502a26:353_5": "rājā te pāsādaṁ daṭṭhukāmo’’ti. ‘‘Sādhu, tāta,",
  "atk-s0502a26:353_6": "āgacchatū’’ti.",
  "atk-s0502a26:353_7": "Rājā mahantena parivārena tattha agamāsi.",
  "atk-s0502a26:353_8": "Paṭhamadvārakoṭṭhake sammajjitvā kacavarachaḍḍikā dāsī rañño hatthaṁ adāsi,",
  "atk-s0502a26:353_9": "rājā ‘‘seṭṭhijāyā’’ti saññāya lajjamāno tassā bāhāya hatthaṁ na ṭhapesi.",
  "atk-s0502a26:353_10": "Evaṁ sesadvārakoṭṭhakesupi dāsiyo ‘‘seṭṭhibhariyāyo’’ti maññamāno tāsaṁ bāhāya hatthaṁ na ṭhapesi.",
  "atk-s0502a26:353_11": "Jotiko āgantvā rājānaṁ paccuggantvā vanditvā pacchato hutvā ‘‘purato yātha,",
  "atk-s0502a26:353_12": "devā’’ti āha.",
  "atk-s0502a26:353_13": "Rañño maṇipathavī sataporisapapāto viya hutvā upaṭṭhahi.",
  "atk-s0502a26:353_14": "So ‘‘iminā mama gahaṇatthāya opāto khaṇito’’ti maññamāno pādaṁ nikkhipituṁ na visahi.",
  "atk-s0502a26:353_15": "Jotiko ‘‘nāyaṁ, deva, opāto,",
  "atk-s0502a26:353_16": "mama pacchato āgacchathā’’ti purato ahosi.",
  "atk-s0502a26:353_17": "Rājā tena akkantakāle bhūmiṁ akkamitvā heṭṭhimatalato paṭṭhāya pāsādaṁ olokento vicari.",
  "atk-s0502a26:353_18": "Tadā ajātasattukumāropi pitu aṅguliṁ gahetvā vicaranto cintesi –",
  "atk-s0502a26:353_19": "‘‘aho andhabālo mama pitā,",
  "atk-s0502a26:353_20": "gahapatike nāma sattaratanamaye pāsāde vasante esa rājā hutvā dārumaye gehe vasati,",
  "atk-s0502a26:353_21": "ahaṁ dāni rājā hutvā imassa imasmiṁ pāsāde vasituṁ na dassāmī’’ti.",
  "atk-s0502a26:354_0": "Raññopi uparimatalāni abhiruhantasseva pātarāsavelā jātā.",
  "atk-s0502a26:354_1": "So seṭṭhiṁ āmantetvā,",
  "atk-s0502a26:354_2": "‘‘mahāseṭṭhi,",
  "atk-s0502a26:354_3": "idheva pātarāsaṁ bhuñjissāmā’’ti. Jānāmi, deva,",
  "atk-s0502a26:354_4": "sajjito devassāhāroti.",
  "atk-s0502a26:354_5": "So soḷasahi gandhodakaghaṭehi nhatvā ratanamaye seṭṭhissa nisīdanamaṇḍape paññatte tasseva nisīdanapallaṅke nisīdi.",
  "atk-s0502a26:354_6": "Athassa hatthadhovanūdakaṁ datvā satasahassagghanikāya suvaṇṇapātiyā kilinnapāyāsaṁ vaḍḍhetvā purato ṭhapayiṁsu.",
  "atk-s0502a26:354_7": "Rājā ‘‘bhojana’’nti saññāya bhuñjituṁ ārabhi.",
  "atk-s0502a26:354_8": "Seṭṭhi ‘‘nayidaṁ, deva, bhojanaṁ,",
  "atk-s0502a26:354_9": "kilinnapāyāso eso’’ti aññissā suvaṇṇapātiyā bhojanaṁ vaḍḍhetvā purimapātiyaṁ ṭhapayiṁsu.",
  "atk-s0502a26:354_10": "Tato uṭṭhitautunā kira taṁ bhuñjituṁ sukhaṁ hoti.",
  "atk-s0502a26:354_11": "Rājā madhurabhojanaṁ bhuñjanto pamāṇaṁ na aññāsi.",
  "atk-s0502a26:354_12": "Atha naṁ seṭṭhi vanditvā añjaliṁ paggayha ‘‘alaṁ, deva,",
  "atk-s0502a26:354_13": "ettakameva hotu,",
  "atk-s0502a26:354_14": "ito uttariṁ jirāpetuṁ na sakkā’’ti āha.",
  "atk-s0502a26:354_15": "Atha naṁ rājā āha – ‘‘kiṁ, gahapati,",
  "atk-s0502a26:354_16": "garukaṁ katvā kathesi attano bhatta’’nti? Deva,",
  "atk-s0502a26:354_17": "natthetaṁ,",
  "atk-s0502a26:354_18": "tumhākaṁ sabbassāpi hi balakāyassa idameva bhattaṁ idaṁ supeyyaṁ.",
  "atk-s0502a26:354_19": "Api ca kho ahaṁ ayasassa bhāyāmīti.",
  "atk-s0502a26:354_20": "Kiṁ kāraṇāti?",
  "atk-s0502a26:354_21": "Sace devassa kāyālasiyamattaṁ bhaveyya,",
  "atk-s0502a26:354_22": "‘‘hiyyo raññā seṭṭhissa gehe bhattaṁ bhuttaṁ,",
  "atk-s0502a26:354_23": "seṭṭhinā kiñci kataṁ bhavissatī’’ti vacanassa bhāyāmi, devāti.",
  "atk-s0502a26:354_24": "Tena hi bhattaṁ hara,",
  "atk-s0502a26:354_25": "udakaṁ āharāti.",
  "atk-s0502a26:354_26": "Rañño bhattakiccāvasāne sabbo rājaparivāro tadeva bhattaṁ paribhuñji.",
  "atk-s0502a26:355_0": "Rājā sukhakathāya nisinno seṭṭhiṁ āmantetvā,",
  "atk-s0502a26:355_1": "‘‘kiṁ imasmiṁ gehe seṭṭhibhariyā natthī’’ti āha?",
  "atk-s0502a26:355_2": "‘‘Āma atthi, devā’’ti.",
  "atk-s0502a26:355_3": "‘‘Kahaṁ sā’’ti?",
  "atk-s0502a26:355_4": "‘‘Sirigabbhe nisinnā,",
  "atk-s0502a26:355_5": "devassa āgatabhāvaṁ na jānātī’’ti.",
  "atk-s0502a26:355_6": "Kiñcāpi hi pātova rājā saparivāro āgato,",
  "atk-s0502a26:355_7": "sā panassa āgatabhāvaṁ na jānāteva.",
  "atk-s0502a26:355_8": "Tato seṭṭhi ‘‘rājā me bhariyaṁ daṭṭhukāmo’’ti tassā santikaṁ gantvā ‘‘rājā āgato,",
  "atk-s0502a26:355_9": "kiṁ tava rājānaṁ daṭṭhuṁ na vaṭṭatī’’ti āha.",
  "atk-s0502a26:355_10": "Sā nipannakāva ‘‘ko esa, sāmi,",
  "atk-s0502a26:355_11": "rājā nāmā’’ti vatvā ‘‘rājā nāma amhākaṁ issaro’’ti vutte anattamanataṁ pavedentī ‘‘dukkaṭāni vata no puññakammāni,",
  "atk-s0502a26:355_12": "yesaṁ no issaropi atthi.",
  "atk-s0502a26:355_13": "Assaddhāya nāma puññakammāni katvā mayaṁ sampattiṁ pāpuṇitvā aññassa issariyaṭṭhāne nibbattamhā.",
  "atk-s0502a26:355_14": "Addhā amhehi asaddahitvā dānaṁ dinnaṁ bhavissati,",
  "atk-s0502a26:355_15": "tassetaṁ phala’’nti vatvā ‘‘kiṁ dāni karomi,",
  "atk-s0502a26:355_16": "sāmī’’ti āha.",
  "atk-s0502a26:355_17": "Tālavaṇṭaṁ ādāya āgantvā rājānaṁ bījāhīti.",
  "atk-s0502a26:355_18": "Tassā tālavaṇṭaṁ ādāya āgantvā rājānaṁ bījentiyā rañño veṭhanassa gandhavāto akkhīni pahari,",
  "atk-s0502a26:355_19": "athassā akkhīhi assudhārā pavattiṁsu.",
  "atk-s0502a26:355_20": "Taṁ disvā rājā seṭṭhiṁ āha –",
  "atk-s0502a26:355_21": "‘‘mahāseṭṭhi,",
  "atk-s0502a26:355_22": "mātugāmo nāma appabuddhiko,",
  "atk-s0502a26:355_23": "‘rājā me sāmikassa sampattiṁ gaṇheyyā’ti bhayena rodati maññe,",
  "atk-s0502a26:355_24": "assāsehi naṁ ‘na me tava sampattiyā attho’’’ti. Na esā, deva, rodatīti.",
  "atk-s0502a26:355_25": "Atha kiṁ etanti?",
  "atk-s0502a26:355_26": "Tumhākaṁ veṭhanagandhenassā assūni pavattiṁsu.",
  "atk-s0502a26:355_27": "Ayañhi dīpobhāsaṁ vā aggiobhāsaṁ vā adisvā maṇiālokeneva bhuñjati ca nisīdati ca nipajjati ca,",
  "atk-s0502a26:355_28": "devo pana dīpālokena nisinno bhavissatīti? Āma, seṭṭhīti. Tena hi, deva,",
  "atk-s0502a26:355_29": "ajja paṭṭhāya maṇiālokena nisīdathāti mahantaṁ tipusamattaṁ anagghaṁ maṇiratanaṁ adāsi.",
  "atk-s0502a26:355_30": "Rājā gehaṁ oloketvā ‘‘mahatī vata jotikassa sampattī’’ti vatvā agamāsi.",
  "atk-s0502a26:355_31": "Ayaṁ tāva jotikassa uppatti.",
  "atk-s0502a26:356_0": "Idāni jaṭilassa uppatti veditabbā –",
  "atk-s0502a26:356_1": "bārāṇasiyañhi ekā seṭṭhidhītā abhirūpā ahosi,",
  "atk-s0502a26:356_2": "taṁ pannarasasoḷasavassuddesikakāle rakkhaṇatthāya ekaṁ dāsiṁ datvā sattabhūmikassa pāsādassa uparimatale sirigabbhe vāsayiṁsu.",
  "atk-s0502a26:356_3": "Taṁ ekadivasaṁ vātapānaṁ vivaritvā bahi olokayamānaṁ ākāsena gacchanto eko vijjādharo disvā uppannasineho",
  "atk-s0502a26:356_4": "vātapānena pavisitvā tāya saddhiṁ santhavamakāsi.",
  "atk-s0502a26:356_5": "Sā tena saddhiṁ saṁvāsamanvāya na cirasseva gabbhaṁ paṭilabhi.",
  "atk-s0502a26:356_6": "Atha naṁ sā dāsī disvā, ‘‘amma,",
  "atk-s0502a26:356_7": "kiṁ ida’’nti vatvā ‘‘hotu mā kassaci ācikkhī’’ti tāya vuttā bhayena tuṇhī ahosi.",
  "atk-s0502a26:356_8": "Sāpi dasamāsaccayena puttaṁ vijāyitvā navabhājanaṁ āharāpetvā tattha taṁ dārakaṁ nipajjāpetvā taṁ bhājanaṁ",
  "atk-s0502a26:356_9": "pidahitvā upari pupphadāmāni ṭhapetvā ‘‘imaṁ sīsena ukkhipitvā gaṅgāya vissajjehi,",
  "atk-s0502a26:356_10": "‘kiṁ ida’nti ca puṭṭhā ‘ayyāya me balikamma’nti vadeyyāsī’’ti dāsiṁ āṇāpesi.",
  "atk-s0502a26:356_11": "Sā tathā akāsi.",
  "atk-s0502a26:357_0": "Heṭṭhāgaṅgāyampi dve itthiyo nhāyamānā taṁ bhājanaṁ udakenāhariyamānaṁ disvā ekā ‘‘mayhetaṁ bhājana’’nti āha.",
  "atk-s0502a26:357_1": "Ekā ‘‘yaṁ etassa anto,",
  "atk-s0502a26:357_2": "taṁ mayha’’nti vatvā bhājane sampatte taṁ ādāya thale ṭhapetvā vivaritvā dārakaṁ disvā ekā ‘‘mama bhājananti vuttatāya dārako mameva hotī’’ti āha.",
  "atk-s0502a26:357_3": "Ekā ‘‘yaṁ bhājanassa anto,",
  "atk-s0502a26:357_4": "taṁ mameva hotūti vuttatāya mama dārako’’ti āha.",
  "atk-s0502a26:357_5": "Tā vivadamānā vinicchayaṭṭhānaṁ gantvā tamatthaṁ ārocetvā amaccesu vinicchituṁ asakkontesu rañño santikaṁ agamaṁsu.",
  "atk-s0502a26:357_6": "Rājā tāsaṁ vacanaṁ sutvā ‘‘tvaṁ dārakaṁ gaṇha,",
  "atk-s0502a26:357_7": "tvaṁ bhājanaṁ gaṇhā’’ti āha.",
  "atk-s0502a26:357_8": "Yāya pana dārako laddho,",
  "atk-s0502a26:357_9": "sā mahākaccānattherassa upaṭṭhāyikā ahosi.",
  "atk-s0502a26:357_10": "Tasmā sā dārakaṁ ‘‘imaṁ therassa santike pabbājessāmī’’ti posesi.",
  "atk-s0502a26:357_11": "Tassa jātadivase gabbhamalassa dhovitvā anapanītatāya kesā jaṭitā hutvā aṭṭhaṁsu,",
  "atk-s0502a26:357_12": "tenassa jaṭilotveva nāmaṁ kariṁsu.",
  "atk-s0502a26:357_13": "Tassa padasā vicaraṇakāle thero taṁ gehaṁ piṇḍāya pāvisi.",
  "atk-s0502a26:357_14": "Upāsikā theraṁ nisīdāpetvā āhāramadāsi.",
  "atk-s0502a26:357_15": "Thero dārakaṁ disvā ‘‘kiṁ upāsike dārako laddho’’ti pucchi. ‘‘Āma, bhante,",
  "atk-s0502a26:357_16": "imāhaṁ dārakaṁ tumhākaṁ santike pabbājessāmīti posesiṁ,",
  "atk-s0502a26:357_17": "pabbājetha na’’nti adāsi.",
  "atk-s0502a26:357_18": "Thero ‘‘sādhū’’ti ādāya taṁ gacchanto ‘‘atthi nu kho imassa gihisampattiṁ anubhavituṁ puññakamma’’nti",
  "atk-s0502a26:357_19": "olokento ‘‘mahāpuñño satto mahāsampattiṁ anubhavissati,",
  "atk-s0502a26:357_20": "daharo esa tāva,",
  "atk-s0502a26:357_21": "ñāṇampissa paripākaṁ na gacchatī’’ti cintetvā taṁ ādāya takkasilāyaṁ ekassa upaṭṭhākassa gehaṁ agamāsi.",
  "atk-s0502a26:358_0": "So theraṁ vanditvā ṭhito taṁ dārakaṁ disvā ‘‘dārako vo, bhante,",
  "atk-s0502a26:358_1": "laddho’’ti pucchi. Āma, upāsaka,",
  "atk-s0502a26:358_2": "pabbajissati,",
  "atk-s0502a26:358_3": "daharo tāva,",
  "atk-s0502a26:358_4": "taveva santike hotūti.",
  "atk-s0502a26:358_5": "So ‘‘sādhu,",
  "atk-s0502a26:358_6": "bhante’’ti taṁ puttaṭṭhāne ṭhapetvā paṭijaggi.",
  "atk-s0502a26:358_7": "Tassa pana gehe dvādasa vassāni bhaṇḍakaṁ ussannaṁ hoti.",
  "atk-s0502a26:358_8": "So gāmantaraṁ gacchanto sabbampi taṁ bhaṇḍaṁ āpaṇaṁ haritvā dārakaṁ āpaṇe nisīdāpetvā tassa tassa bhaṇḍakassa",
  "atk-s0502a26:358_9": "mūlaṁ ācikkhitvā ‘‘idañca idañca ettakaṁ nāma dhanaṁ gahetvā dadeyyāsī’’ti vatvā pakkāmi.",
  "atk-s0502a26:358_10": "Taṁdivasaṁ nagarapariggāhikā devatā antamaso maricajīrakamattenāpi atthike tasseva āpaṇābhimukhe kariṁsu.",
  "atk-s0502a26:358_11": "So dvādasa vassāni ussannaṁ bhaṇḍakaṁ ekadivaseneva vikkiṇi.",
  "atk-s0502a26:358_12": "Kuṭumbiko āgantvā āpaṇe kiñci adisvā ‘‘sabbaṁ te, tāta,",
  "atk-s0502a26:358_13": "bhaṇḍakaṁ nāsita’’nti āha.",
  "atk-s0502a26:358_14": "Na nāsemi,",
  "atk-s0502a26:358_15": "sabbaṁ tumhehi vuttanayeneva vikkiṇiṁ,",
  "atk-s0502a26:358_16": "idaṁ asukassa mūlaṁ,",
  "atk-s0502a26:358_17": "idaṁ asukassāti.",
  "atk-s0502a26:358_18": "Kuṭumbiko pasīditvā ‘‘anaggho puriso,",
  "atk-s0502a26:358_19": "yattha katthaci jīvituṁ samattho’’ti attano gehe vayappattaṁ dhītaraṁ tassa datvā ‘‘gehamassa karothā’’ti purise āṇāpetvā niṭṭhite gehe ‘‘gacchatha,",
  "atk-s0502a26:358_20": "tumhe attano gehe vasathā’’ti āha.",
  "atk-s0502a26:359_0": "Athassa gehapavisanakāle ekena pādena ummāre akkantamatte gehassa pacchimabhāge bhūmiṁ bhinditvā asītihattho suvaṇṇapabbato uṭṭhahi.",
  "atk-s0502a26:359_1": "Rājā ‘‘jaṭilakumārassa kira gehe bhūmiṁ bhinditvā suvaṇṇapabbato uṭṭhito’’ti sutvāva tassa seṭṭhicchattaṁ pesesi.",
  "atk-s0502a26:359_2": "So jaṭilaseṭṭhi nāma ahosi.",
  "atk-s0502a26:359_3": "Tassa tayo puttā ahesuṁ.",
  "atk-s0502a26:359_4": "So tesaṁ vayappattakāle pabbajjāya cittaṁ uppādetvā ‘‘sace amhehi samānabhogaṁ seṭṭhikulaṁ bhavissati,",
  "atk-s0502a26:359_5": "pabbajituṁ dassanti. No ce,",
  "atk-s0502a26:359_6": "na dassanti.",
  "atk-s0502a26:359_7": "Atthi nu kho jambudīpe amhehi samānabhogaṁ kula’’nti vīmaṁsanatthāya suvaṇṇamayaṁ iṭṭhakaṁ suvaṇṇamayaṁ",
  "atk-s0502a26:359_8": "patodalaṭṭhiṁ suvaṇṇamayaṁ pādukañca kārāpetvā purisānaṁ hatthe datvā ‘‘gacchatha,",
  "atk-s0502a26:359_9": "imāni ādāya kiñcideva olokayamānā viya jambudīpatale vicaritvā amhehi samānabhogassa seṭṭhikulassa atthibhāvaṁ",
  "atk-s0502a26:359_10": "vā natthibhāvaṁ vā ñatvā āgacchathā’’ti pahiṇi.",
  "atk-s0502a26:360_0": "Te cārikaṁ carantā bhaddiyanagaraṁ pāpuṇiṁsu.",
  "atk-s0502a26:360_1": "Atha ne meṇḍakaseṭṭhi disvā, ‘‘tātā,",
  "atk-s0502a26:360_2": "kiṁ karontā vicarathā’’ti pucchitvā ‘‘ekaṁ olokentā vicarāmā’’ti vutte ‘‘imesaṁ imāni gahetvā kiñcideva oloketuṁ vicaraṇakiccaṁ natthi,",
  "atk-s0502a26:360_3": "raṭṭhaṁ pariggaṇhamānā vicarantī’’ti ñatvā, ‘‘tātā,",
  "atk-s0502a26:360_4": "amhākaṁ pacchimagehaṁ pavisitvā olokethā’’ti āha.",
  "atk-s0502a26:360_5": "Te tattha aṭṭhakarīsamatte ṭhāne hatthiassausabhappamāṇe piṭṭhiyā piṭṭhiṁ āhacca pathaviṁ bhinditvā uṭṭhite",
  "atk-s0502a26:360_6": "heṭṭhā vuttappakāre suvaṇṇameṇḍake disvā tesaṁ antarantarā vicaritvā nikkhamiṁsu.",
  "atk-s0502a26:360_7": "Atha ne seṭṭhi, ‘‘tātā,",
  "atk-s0502a26:360_8": "yaṁ olokentā vicaratha,",
  "atk-s0502a26:360_9": "diṭṭho vo so’’ti pucchitvā ‘‘passāma,",
  "atk-s0502a26:360_10": "sāmī’’ti vutte ‘‘tena hi gacchathā’’ti uyyojesi.",
  "atk-s0502a26:360_11": "Te tatova gantvā attano seṭṭhinā ‘‘kiṁ, tātā,",
  "atk-s0502a26:360_12": "diṭṭhaṁ vo amhākaṁ samānabhogaṁ seṭṭhikula’’nti vutte, ‘‘sāmi,",
  "atk-s0502a26:360_13": "tumhākaṁ kiṁ atthi,",
  "atk-s0502a26:360_14": "bhaddiyanagare meṇḍakaseṭṭhino evarūpo nāma vibhavo’’ti sabbaṁ taṁ pavattiṁ ācikkhiṁsu.",
  "atk-s0502a26:360_15": "Taṁ sutvā seṭṭhi attamano hutvā ‘‘ekaṁ tāva seṭṭhikulaṁ laddhaṁ,",
  "atk-s0502a26:360_16": "aparampi nu kho atthī’’ti satasahassagghanikaṁ kambalaṁ datvā ‘‘gacchatha, tātā, aññampi.",
  "atk-s0502a26:360_17": "Seṭṭhikulaṁ vicinathā’’ti pahiṇi.",
  "atk-s0502a26:361_0": "Te rājagahaṁ gantvā jotikaseṭṭhissa gehato avidūre dārurāsiṁ katvā aggiṁ datvā aṭṭhaṁsu.",
  "atk-s0502a26:361_1": "‘‘Kiṁ ida’’nti puṭṭhakāle ca ‘‘ekaṁ no mahagghakambalaṁ vikkiṇantānaṁ kayiko natthi,",
  "atk-s0502a26:361_2": "gahetvā vicarantāpi corānaṁ bhāyāma,",
  "atk-s0502a26:361_3": "tena taṁ jhāpetvā gamissāmā’’ti vadiṁsu.",
  "atk-s0502a26:361_4": "Atha ne jotikaseṭṭhi disvā ‘‘ime kiṁ karontī’’ti pucchitvā tamatthaṁ sutvā pakkosāpetvā ‘‘kiṁ agghanako kambalo’’ti pucchi.",
  "atk-s0502a26:361_5": "‘‘Satasahassagghanako’’ti vutte satasahassaṁ dāpetvā ‘‘dvārakoṭṭhakaṁ sammajjitvā kacavarachaḍḍikāya dāsiyā dethā’’ti tesaṁyeva hatthe pahiṇi.",
  "atk-s0502a26:361_6": "Sā kambalaṁ gahetvā rodamānā sāmikassa santikaṁ āgantvā ‘‘kiṁ maṁ, sāmi,",
  "atk-s0502a26:361_7": "aparādhe sati paharituṁ na vaṭṭati,",
  "atk-s0502a26:361_8": "kasmā me evarūpaṁ thūlakambalaṁ pahiṇittha,",
  "atk-s0502a26:361_9": "kathāhaṁ imaṁ nivāsessāmi vā pārupissāmi vā’’ti.",
  "atk-s0502a26:361_10": "Nāhaṁ tava etadatthāya pahiṇiṁ,",
  "atk-s0502a26:361_11": "etaṁ pana paliveṭhetvā tava sayanapādamūle ṭhapetvā nipajjanakāle gandhodakena dhotānaṁ pādānaṁ puñchanatthāya te pahiṇiṁ,",
  "atk-s0502a26:361_12": "kiṁ etampi kātuṁ na sakkosīti.",
  "atk-s0502a26:361_13": "Sā ‘‘etaṁ pana kātuṁ sakkhissāmī’’ti gahetvā agamāsi.",
  "atk-s0502a26:361_14": "Te ca purisā taṁ kāraṇaṁ disvā attano seṭṭhissa santikaṁ gantvā ‘‘kiṁ, tātā,",
  "atk-s0502a26:361_15": "diṭṭhaṁ vo seṭṭhikula’’nti vutte, ‘‘sāmi,",
  "atk-s0502a26:361_16": "kiṁ tumhākaṁ atthi,",
  "atk-s0502a26:361_17": "rājagahanagare jotikaseṭṭhissa evarūpā nāma sampattī’’ti sabbaṁ gehasampattiṁ ārocetvā taṁ pavattiṁ ācikkhiṁsu.",
  "atk-s0502a26:361_18": "Seṭṭhi tesaṁ vacanaṁ sutvā tuṭṭhamānaso ‘‘idāni pabbajituṁ labhissāmī’’ti rañño santikaṁ gantvā ‘‘pabbajitukāmomhi,",
  "atk-s0502a26:361_19": "devā’’ti āha. Sādhu,",
  "atk-s0502a26:361_20": "mahāseṭṭhi,",
  "atk-s0502a26:361_21": "pabbajāhīti .",
  "atk-s0502a26:361_22": "So gehaṁ gantvā putte pakkosāpetvā suvaṇṇadaṇḍaṁ vajirakuddālaṁ jeṭṭhaputtassa hatthe ṭhapetvā, ‘‘tāta,",
  "atk-s0502a26:361_23": "pacchimagehe suvaṇṇapabbatato suvaṇṇapiṇḍaṁ uddharāhī’’ti āha.",
  "atk-s0502a26:361_24": "So kuddālaṁ ādāya gantvā suvaṇṇapabbataṁ pahari,",
  "atk-s0502a26:361_25": "piṭṭhipāsāṇe pahaṭakālo viya ahosi.",
  "atk-s0502a26:361_26": "Tassa hatthato kuddālaṁ gahetvā majjhimaputtassa hatthe datvā pahiṇi,",
  "atk-s0502a26:361_27": "tassapi suvaṇṇapabbataṁ paharantassa piṭṭhipāsāṇe pahaṭakālo viya ahosi.",
  "atk-s0502a26:361_28": "Atha naṁ kaniṭṭhaputtassa hatthe datvā pahiṇi,",
  "atk-s0502a26:361_29": "tassa taṁ gahetvā paharantassa koṭṭetvā rāsikatāya mattikāya pahaṭakālo viya ahosi.",
  "atk-s0502a26:361_30": "Atha naṁ seṭṭhi ‘‘ehi, tāta,",
  "atk-s0502a26:361_31": "alaṁ ettakenā’’ti vatvā itare dve jeṭṭhabhātike pakkosāpetvā ‘‘ayaṁ suvaṇṇapabbato na tumhākaṁ nibbatto,",
  "atk-s0502a26:361_32": "mayhañca kaniṭṭhassa ca nibbatto,",
  "atk-s0502a26:361_33": "iminā saddhiṁ ekato hutvā paribhuñjathā’’ti āha.",
  "atk-s0502a26:361_34": "Kasmā pana so tesameva nibbattati,",
  "atk-s0502a26:361_35": "kasmā ca jaṭilo jātakāle udake pātitoti?",
  "atk-s0502a26:361_36": "Attano katakammeneva.",
  "atk-s0502a26:362_0": "Kassapasammāsambuddhassa hi cetiye kariyamāne eko khīṇāsavo cetiyaṭṭhānaṁ gantvā oloketvā, ‘‘tātā,",
  "atk-s0502a26:362_1": "kasmā cetiyassa uttarena mukhaṁ na uṭṭhahatī’’ti pucchi.",
  "atk-s0502a26:362_2": "‘‘Suvaṇṇaṁ nappahotī’’ti āhaṁsu.",
  "atk-s0502a26:362_3": "Ahaṁ antogāmaṁ pavisitvā samādapessāmi,",
  "atk-s0502a26:362_4": "tumhe ādarena kammaṁ karothāti.",
  "atk-s0502a26:362_5": "So evaṁ vatvā nagaraṁ pavisitvā, ‘‘ammā, tātā,",
  "atk-s0502a26:362_6": "tumhākaṁ cetiyassa ekasmiṁ mukhe suvaṇṇaṁ nappahoti,",
  "atk-s0502a26:362_7": "suvaṇṇaṁ jānāthā’’ti mahājanaṁ samādapento suvaṇṇakārakulaṁ agamāsi.",
  "atk-s0502a26:362_8": "Suvaṇṇakāropi taṅkhaṇeyeva bhariyāya saddhiṁ kalahaṁ karonto nisinno hoti.",
  "atk-s0502a26:362_9": "Atha naṁ thero ‘‘cetiye tumhehi gahitamukhassa suvaṇṇaṁ nappahoti,",
  "atk-s0502a26:362_10": "taṁ jānituṁ vaṭṭatī’’ti āha.",
  "atk-s0502a26:362_11": "So bhariyāya kopena ‘‘tava satthāraṁ udake khipitvā gacchā’’ti āha.",
  "atk-s0502a26:362_12": "Atha naṁ sā ‘‘atisāhasikakammaṁ te kataṁ,",
  "atk-s0502a26:362_13": "mama kuddhena te ahameva akkositabbā vā paharitabbā vā,",
  "atk-s0502a26:362_14": "kasmā atītānāgatapaccuppannesu buddhesu veramakāsī’’ti āha.",
  "atk-s0502a26:362_15": "Suvaṇṇakāro tāvadeva saṁvegappatto hutvā ‘‘khamatha me,",
  "atk-s0502a26:362_16": "bhante’’ti vatvā therassa pādamūle nipajji. Tāta,",
  "atk-s0502a26:362_17": "ahaṁ tayā na kiñci vutto,",
  "atk-s0502a26:362_18": "satthāraṁ khamāpehīti.",
  "atk-s0502a26:362_19": "Kinti katvā khamāpemi, bhanteti.",
  "atk-s0502a26:362_20": "Suvaṇṇapupphānaṁ tayo kumbhe katvā antodhātunidhāne pakkhipitvā allavattho allakeso hutvā khamāpehi, tātāti.",
  "atk-s0502a26:363_0": "So ‘‘sādhu,",
  "atk-s0502a26:363_1": "bhante’’ti vatvā suvaṇṇapupphāni karonto tīsu puttesu jeṭṭhaputtaṁ pakkosāpetvā ‘‘ehi, tāta,",
  "atk-s0502a26:363_2": "ahaṁ satthāraṁ veravacanena avacaṁ,",
  "atk-s0502a26:363_3": "tasmā imāni pupphāni katvā dhātunidhāne pakkhipitvā khamāpessāmi,",
  "atk-s0502a26:363_4": "tvampi kho me sahāyo hohī’’ti āha.",
  "atk-s0502a26:363_5": "So ‘‘na tvaṁ mayā veravacanaṁ vadāpito,",
  "atk-s0502a26:363_6": "tvaṁyeva karohī’’ti kātuṁ na icchi.",
  "atk-s0502a26:363_7": "Majjhimaputtaṁ pakkositvā tathevāha,",
  "atk-s0502a26:363_8": "sopi tatheva vatvā kātuṁ na icchi.",
  "atk-s0502a26:363_9": "Kaniṭṭhaṁ pakkositvā tathevāha,",
  "atk-s0502a26:363_10": "so ‘‘pitu uppannakiccaṁ nāma puttassa bhāro’’ti vatvā pitusahāyo hutvā pupphāni akāsi.",
  "atk-s0502a26:363_11": "Suvaṇṇakāro vidatthippamāṇānaṁ pupphānaṁ tayo kumbhe niṭṭhāpetvā dhātunidhāne pakkhipitvā allavattho allakeso satthāraṁ khamāpesi.",
  "atk-s0502a26:363_12": "Iti so sattakkhattuṁ jātakāle udake pātanaṁ labhi.",
  "atk-s0502a26:363_13": "Ayaṁ panassa koṭiyaṁ ṭhito attabhāvo.",
  "atk-s0502a26:363_14": "Idhāpi tasseva nissandena udake pātito.",
  "atk-s0502a26:363_15": "Ye panassa dve jeṭṭhabhātikā puttā suvaṇṇapupphānaṁ karaṇakāle sahāyā bhavituṁ na icchiṁsu,",
  "atk-s0502a26:363_16": "tesaṁ tena kāraṇena suvaṇṇapabbato na nibbatti,",
  "atk-s0502a26:363_17": "jaṭilassa ceva kaniṭṭhaputtassa ca ekato katabhāvena nibbatti.",
  "atk-s0502a26:363_18": "Iti so putte anusāsitvā satthu santike pabbajitvā katipāheneva arahattaṁ pāpuṇi.",
  "atk-s0502a26:363_19": "Satthā aparena samayena pañcahi bhikkhusatehi saddhiṁ piṇḍāya caranto tassa puttānaṁ gehadvāraṁ agamāsi,",
  "atk-s0502a26:363_20": "te buddhappamukhassa bhikkhusaṅghassa aḍḍhamāsaṁ bhikkhādānaṁ adaṁsu.",
  "atk-s0502a26:364_0": "Bhikkhū dhammasabhāyaṁ kathaṁ samuṭṭhāpesuṁ ‘‘ajjāpi te,",
  "atk-s0502a26:364_1": "āvuso jaṭila,",
  "atk-s0502a26:364_2": "asītihatthe suvaṇṇapabbate ca puttesu ca taṇhā atthī’’ti. ‘‘Na me, āvuso,",
  "atk-s0502a26:364_3": "etesu taṇhā vā māno vā atthī’’ti.",
  "atk-s0502a26:364_4": "Te ‘‘ayaṁ jaṭilatthero abhūtaṁ vatvā aññaṁ byākarotī’’ti vadiṁsu.",
  "atk-s0502a26:364_5": "Satthā tesaṁ kathaṁ sutvā ‘‘na,",
  "atk-s0502a26:364_6": "bhikkhave,",
  "atk-s0502a26:364_7": "mama puttassa tesu taṇhā vā māno vā atthī’’ti vatvā dhammaṁ desento imaṁ gāthamāha –",
  "atk-s0502a26:365_0": "416.",
  "atk-s0502a26:366_0": " ‘‘Yodha taṇhaṁ pahantvāna, anāgāro paribbaje;",
  "atk-s0502a26:367_0": "Taṇhābhavaparikkhīṇaṁ, tamahaṁ brūmi brāhmaṇa’’nti.",
  "atk-s0502a26:368_0": "Tassattho –",
  "atk-s0502a26:368_1": "yo idha loke chadvārikaṁ taṇhaṁ vā mānaṁ vā jahitvā gharāvāsena anatthiko anāgāro hutvā paribbajati,",
  "atk-s0502a26:368_2": "taṇhāya ceva bhavassa ca parikkhīṇattā taṇhābhavaparikkhīṇaṁ tamahaṁ brāhmaṇaṁ vadāmīti.",
  "atk-s0502a26:369_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:370_0": "Jaṭilattheravatthu tettiṁsatimaṁ.",
  "atk-s0502a26:371_0": "34. Jotikattheravatthu",
  "atk-s0502a26:372_0": "Yodha taṇhanti puna imaṁ dhammadesanaṁ satthā veḷuvane viharanto jotikattheraṁ ārabbha kathesi.",
  "atk-s0502a26:373_0": "Ajātasattukumāro hi devadattena saddhiṁ ekato hutvā pitaraṁ ghātetvā rajje patiṭṭhito ‘‘jotikaseṭṭhissa",
  "atk-s0502a26:373_1": "mahāpāsādaṁ gaṇhissāmī’’ti yuddhasajjo nikkhamitvā maṇipākāre saparivārassa attano chāyaṁ disvā ‘‘gahapatiko",
  "atk-s0502a26:373_2": "yuddhasajjo hutvā balaṁ ādāya nikkhanto’’ti sallakkhetvā upagantuṁ na visahi.",
  "atk-s0502a26:373_3": "Seṭṭhipi taṁ divasaṁ uposathiko hutvā pātova bhuttapātarāso vihāraṁ gantvā satthu santike dhammaṁ suṇanto nisinno hoti.",
  "atk-s0502a26:373_4": "Paṭhame dvārakoṭṭhake ārakkhaṁ gahetvā ṭhito pana yamakoḷi nāma yakkho taṁ disvā ‘‘kahaṁ gacchasī’’ti saparivāraṁ viddhaṁsetvā disāvidisāsu anubandhi.",
  "atk-s0502a26:373_5": "Rājā vihārameva agamāsi.",
  "atk-s0502a26:374_0": "Atha naṁ seṭṭhi disvāva ‘‘kiṁ,",
  "atk-s0502a26:374_1": "devā’’ti vatvā uṭṭhāyāsanā aṭṭhāsi. Gahapati,",
  "atk-s0502a26:374_2": "kiṁ tvaṁ tava purise ‘‘mayā saddhiṁ yujjhathā’’ti āṇāpetvā idhāgamma dhammaṁ suṇanto viya nisinnoti.",
  "atk-s0502a26:374_3": "Kiṁ pana devo mama gehaṁ gaṇhituṁ gatoti? Āma,",
  "atk-s0502a26:374_4": "gatomhīti.",
  "atk-s0502a26:374_5": "Mama anicchāya mama gehaṁ gaṇhituṁ rājasahassampi na sakkoti, devāti.",
  "atk-s0502a26:374_6": "So ‘‘kiṁ pana tvaṁ rājā bhavissasī’’ti kujjhi.",
  "atk-s0502a26:374_7": "Nāhaṁ rājā,",
  "atk-s0502a26:374_8": "mama santakaṁ pana dasikasuttampi mama anicchāya rājūhi vā corehi vā gahetuṁ na sakkāti.",
  "atk-s0502a26:374_9": "Kiṁ panāhaṁ tava ruciyā gaṇhissāmīti? Tena hi, deva,",
  "atk-s0502a26:374_10": "imā me dasasu aṅgulīsu vīsati muddikā,",
  "atk-s0502a26:374_11": "imāhaṁ tumhākaṁ na demi.",
  "atk-s0502a26:374_12": "Sace sakkotha,",
  "atk-s0502a26:374_13": "gaṇhathāti .",
  "atk-s0502a26:374_14": "So pana rājā bhūmiyaṁ ukkuṭikaṁ nisīditvā ullaṅghanto aṭṭhārasahatthaṁ ṭhānaṁ abhiruhati,",
  "atk-s0502a26:374_15": "ṭhatvā ullaṅghanto asītihatthaṁ ṭhānaṁ abhiruhati.",
  "atk-s0502a26:374_16": "Evaṁmahābalo samānopi ito cito ca parivattento ekaṁ muddikampi kaḍḍhituṁ nāsakkhi.",
  "atk-s0502a26:374_17": "Atha naṁ seṭṭhi ‘‘sāṭakaṁ patthara,",
  "atk-s0502a26:374_18": "devā’’ti vatvā aṅguliyo ujukā akāsi,",
  "atk-s0502a26:374_19": "vīsatipi muddikā nikkhamiṁsu.",
  "atk-s0502a26:374_20": "Atha naṁ seṭṭhi ‘‘evaṁ, deva,",
  "atk-s0502a26:374_21": "mama santakaṁ mama anicchāya na sakkā gaṇhitu’’nti vatvā rañño kiriyāya uppannasaṁvego ‘‘pabbajituṁ me anujāna,",
  "atk-s0502a26:374_22": "devā’’ti āha.",
  "atk-s0502a26:374_23": "So ‘‘imasmiṁ pabbajite sukhaṁ pāsādaṁ gaṇhissāmī’’ti cintetvā ekavacaneneva ‘‘tvaṁ pabbajāhī’’ti āha.",
  "atk-s0502a26:374_24": "So satthu santike pabbajitvā na cirasseva arahattaṁ patvā jotikatthero nāma ahosi.",
  "atk-s0502a26:374_25": "Tassa arahattaṁ pattakkhaṇeyeva sabbāpi sā sampatti antaradhāyi,",
  "atk-s0502a26:374_26": "tampissa satulakāyiṁ nāma bhariyaṁ devatā uttarakurumeva nayiṁsu.",
  "atk-s0502a26:375_0": "Athekadivasaṁ bhikkhū taṁ āmantetvā,",
  "atk-s0502a26:375_1": "‘‘āvuso jotika,",
  "atk-s0502a26:375_2": "tasmiṁ pana te pāsāde vā itthiyā vā taṇhā atthī’’ti pucchitvā ‘‘natthāvuso’’ti vutte satthu ārocesuṁ – ‘‘ayaṁ, bhante,",
  "atk-s0502a26:375_3": "abhūtaṁ vatvā aññaṁ byākarotī’’ti.",
  "atk-s0502a26:375_4": "Satthā ‘‘nattheva,",
  "atk-s0502a26:375_5": "bhikkhave,",
  "atk-s0502a26:375_6": "mama puttassa tasmiṁ taṇhā’’ti vatvā imaṁ gāthamāha –",
  "atk-s0502a26:376_0": "416.",
  "atk-s0502a26:377_0": " ‘‘Yodha taṇhaṁ pahantvāna, anāgāro paribbaje;",
  "atk-s0502a26:378_0": "Taṇhābhavaparikkhīṇaṁ, tamahaṁ brūmi brāhmaṇa’’nti.",
  "atk-s0502a26:379_0": "Imissā gāthāyattho heṭṭhā jaṭilattheravatthumhi vuttanayeneva veditabbo.",
  "atk-s0502a26:380_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:381_0": "Jotikattheravatthu catutiṁsatimaṁ.",
  "atk-s0502a26:382_0": "35. Naṭaputtakattheravatthu",
  "atk-s0502a26:383_0": "Hitvāti imaṁ dhammadesanaṁ satthā veḷuvane viharanto ekaṁ naṭaputtakaṁ ārabbha kathesi.",
  "atk-s0502a26:384_0": "So kira ekaṁ naṭakīḷaṁ kīḷayamāno vicaranto satthu dhammakathaṁ sutvā pabbajitvā arahattaṁ pāpuṇi.",
  "atk-s0502a26:384_1": "Tasmiṁ buddhappamukhena bhikkhusaṅghena saddhiṁ piṇḍāya pavisante bhikkhū ekaṁ naṭaputtaṁ kīḷantaṁ disvā, ‘‘āvuso,",
  "atk-s0502a26:384_2": "esa tayā kīḷitakīḷitaṁ kīḷati,",
  "atk-s0502a26:384_3": "atthi nu kho te ettha sineho’’ti pucchitvā ‘‘natthī’’ti vutte ‘‘ayaṁ, bhante,",
  "atk-s0502a26:384_4": "abhūtaṁ vatvā aññaṁ byākarotī’’ti āhaṁsu.",
  "atk-s0502a26:384_5": "Satthā tesaṁ kathaṁ sutvā,",
  "atk-s0502a26:384_6": "‘‘bhikkhave,",
  "atk-s0502a26:384_7": "mama putto sabbayoge atikkanto’’ti vatvā imaṁ gāthamāha –",
  "atk-s0502a26:385_0": "417.",
  "atk-s0502a26:386_0": " ‘‘Hitvā mānusakaṁ yogaṁ, dibbaṁ yogaṁ upaccagā;",
  "atk-s0502a26:387_0": "Sabbayogavisaṁyuttaṁ, tamahaṁ brūmi brāhmaṇa’’nti.",
  "atk-s0502a26:388_0": "Tattha mānusakaṁ yoganti mānusakaṁ āyuñceva pañca kāmaguṇe ca.",
  "atk-s0502a26:388_1": "Dibbayogepi eseva nayo.",
  "atk-s0502a26:388_2": "Upaccagāti yo mānusakaṁ yogaṁ hitvā dibbaṁ yogaṁ atikkanto,",
  "atk-s0502a26:388_3": "taṁ sabbehi catūhipi yogehi visaṁyuttaṁ ahaṁ brāhmaṇaṁ vadāmīti attho.",
  "atk-s0502a26:389_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:390_0": "Naṭaputtakattheravatthu pañcatiṁsatimaṁ.",
  "atk-s0502a26:391_0": "36. Naṭaputtakattheravatthu",
  "atk-s0502a26:392_0": "Hitvā ratiñcāti imaṁ dhammadesanaṁ satthā veḷuvane viharanto ekaṁ naṭaputtakaṁyeva ārabbha kathesi.",
  "atk-s0502a26:392_1": "Vatthu purimasadisameva.",
  "atk-s0502a26:392_2": "Idha pana satthā,",
  "atk-s0502a26:392_3": "‘‘bhikkhave,",
  "atk-s0502a26:392_4": "mama putto ratiñca aratiñca pahāya ṭhito’’ti vatvā imaṁ gāthamāha –",
  "atk-s0502a26:393_0": "418.",
  "atk-s0502a26:394_0": " ‘‘Hitvā ratiñca aratiñca, sītibhūtaṁ nirūpadhiṁ;",
  "atk-s0502a26:395_0": "Sabbalokābhibhuṁ vīraṁ, tamahaṁ brūmi brāhmaṇa’’nti.",
  "atk-s0502a26:396_0": "Tattha ratinti pañcakāmaguṇaratiṁ.",
  "atk-s0502a26:396_1": "Aratinti araññavāse ukkaṇṭhitattaṁ.",
  "atk-s0502a26:396_2": "Sītibhūtanti nibbutaṁ.",
  "atk-s0502a26:396_3": "Nirūpadhinti nirupakkilesaṁ.",
  "atk-s0502a26:396_4": "Vīranti taṁ evarūpaṁ sabbaṁ khandhalokaṁ abhibhavitvā ṭhitaṁ vīriyavantaṁ ahaṁ brāhmaṇaṁ vadāmīti attho.",
  "atk-s0502a26:397_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:398_0": "Naṭaputtakattheravatthu chattiṁsatimaṁ.",
  "atk-s0502a26:399_0": "37. Vaṅgīsattheravatthu",
  "atk-s0502a26:400_0": "Cutiṁyo vedīti imaṁ dhammadesanaṁ satthā jetavane viharanto vaṅgīsattheraṁ ārabbha kathesi.",
  "atk-s0502a26:401_0": "Rājagahe kireko brāhmaṇo vaṅgīso nāma matamanussānaṁ sīsaṁ ākoṭetvā ‘‘idaṁ niraye nibbattassa sīsaṁ,",
  "atk-s0502a26:401_1": "idaṁ tiracchānayoniyaṁ,",
  "atk-s0502a26:401_2": "idaṁ pettivisaye,",
  "atk-s0502a26:401_3": "idaṁ manussaloke,",
  "atk-s0502a26:401_4": "idaṁ devaloke nibbattassa sīsa’’nti jānāti.",
  "atk-s0502a26:401_5": "Brāhmaṇā ‘‘sakkā imaṁ nissāya lokaṁ khāditu’’nti cintetvā taṁ dve rattavatthāni paridahāpetvā ādāya janapadaṁ",
  "atk-s0502a26:401_6": "carantā manusse vadanti ‘‘eso vaṅgīso nāma brāhmaṇo matamanussānaṁ sīsaṁ ākoṭetvā nibbattaṭṭhānaṁ jānāti,",
  "atk-s0502a26:401_7": "attano ñātakānaṁ nibbattaṭṭhānaṁ pucchathā’’ti.",
  "atk-s0502a26:401_8": "Manussā yathābalaṁ dasapi kahāpaṇe vīsatipi satampi datvā ñātakānaṁ nibbattaṭṭhānaṁ pucchanti.",
  "atk-s0502a26:401_9": "Te anupubbena sāvatthiṁ patvā jetavanassa avidūre nivāsaṁ gaṇhiṁsu.",
  "atk-s0502a26:401_10": "Te bhuttapātarāsā mahājanaṁ gandhamālādihatthaṁ dhammassavanāya gacchantaṁ disvā ‘‘kahaṁ gacchathā’’ti",
  "atk-s0502a26:401_11": "pucchitvā ‘‘vihāraṁ dhammassavanāyā’’ti vutte ‘‘tattha gantvā kiṁ karissatha,",
  "atk-s0502a26:401_12": "amhākaṁ vaṅgīsabrāhmaṇena sadiso nāma natthi,",
  "atk-s0502a26:401_13": "matamanussānaṁ sīsaṁ ākoṭetvā nibbattaṭṭhānaṁ jānāti,",
  "atk-s0502a26:401_14": "ñātakānaṁ nibbattaṭṭhānaṁ pucchathā’’ti āhaṁsu.",
  "atk-s0502a26:401_15": "Te ‘‘vaṅgīso kiṁ jānāti ,",
  "atk-s0502a26:401_16": "amhākaṁ satthārā sadiso nāma natthī’’ti vatvā itarehipi ‘‘vaṅgīsasadiso natthī’’ti vutte kathaṁ vaḍḍhetvā ‘‘etha,",
  "atk-s0502a26:401_17": "dāni vo vaṅgīsassa vā amhākaṁ vā satthu jānanabhāvaṁ jānissāmā’’ti te ādāya vihāraṁ agamaṁsu.",
  "atk-s0502a26:401_18": "Satthā tesaṁ āgamanabhāvaṁ ñatvā niraye tiracchānayoniyaṁ manussaloke devaloketi catūsu ṭhānesu nibbattānaṁ cattāri sīsāni,",
  "atk-s0502a26:401_19": "khīṇāsavasīsañcāti pañca sīsāni āharāpetvā paṭipāṭiyā ṭhapetvā āgatakāle vaṅgīsaṁ pucchi –",
  "atk-s0502a26:401_20": "‘‘tvaṁ kira sīsaṁ ākoṭetvā matakānaṁ nibbattaṭṭhānaṁ jānāsī’’ti? ‘‘Āma,",
  "atk-s0502a26:401_21": "jānāmī’’ti.",
  "atk-s0502a26:401_22": "‘‘Idaṁ kassa sīsa’’nti?",
  "atk-s0502a26:401_23": "So taṁ ākoṭetvā ‘‘niraye nibbattassā’’ti āha.",
  "atk-s0502a26:401_24": "Athassa satthā ‘‘sādhu sādhū’’ti sādhukāraṁ datvā itarānipi tīṇi sīsāni pucchitvā tena avirajjhitvā vuttavuttakkhaṇe",
  "atk-s0502a26:401_25": "tatheva tassa sādhukāraṁ datvā pañcamaṁ sīsaṁ dassetvā ‘‘idaṁ kassa sīsa’’nti pucchi,",
  "atk-s0502a26:401_26": "so tampi ākoṭetvā nibbattaṭṭhānaṁ na jānāti.",
  "atk-s0502a26:402_0": "Atha naṁ satthā ‘‘kiṁ, vaṅgīsa,",
  "atk-s0502a26:402_1": "na jānāsī’’ti vatvā, ‘‘āma,",
  "atk-s0502a26:402_2": "na jānāmī’’ti vutte ‘‘ahaṁ jānāmī’’ti āha.",
  "atk-s0502a26:402_3": "Atha naṁ vaṅgīso yāci ‘‘detha me imaṁ manta’’nti.",
  "atk-s0502a26:402_4": "Na sakkā apabbajitassa dātunti.",
  "atk-s0502a26:402_5": "So ‘‘imasmiṁ mante gahite sakalajambudīpe ahaṁ jeṭṭhako bhavissāmī’’ti cintetvā te brāhmaṇe ‘‘tumhe tattheva katipāhaṁ vasatha,",
  "atk-s0502a26:402_6": "ahaṁ pabbajissāmī’’ti uyyojetvā satthu santike pabbajitvā laddhūpasampado vaṅgīsatthero nāma ahosi.",
  "atk-s0502a26:402_7": "Athassa satthā dvattiṁsākārakammaṭṭhānaṁ datvā ‘‘mantassa parikammaṁ sajjhāyāhī’’ti āha.",
  "atk-s0502a26:402_8": "So taṁ sajjhāyanto antarantarā brāhmaṇehi ‘‘gahito te manto’’ti pucchiyamāno ‘‘āgametha tāva,",
  "atk-s0502a26:402_9": "gaṇhāmī’’ti vatvā katipāheneva arahattaṁ patvā puna brāhmaṇehi puṭṭho ‘‘abhabbo dānāhaṁ, āvuso,",
  "atk-s0502a26:402_10": "gantu’’nti āha.",
  "atk-s0502a26:402_11": "Taṁ sutvā bhikkhū ‘‘ayaṁ, bhante,",
  "atk-s0502a26:402_12": "abhūtena aññaṁ byākarotī’’ti satthu ārocesuṁ.",
  "atk-s0502a26:402_13": "Satthā ‘‘mā,",
  "atk-s0502a26:402_14": "bhikkhave,",
  "atk-s0502a26:402_15": "evaṁ avacuttha, idāni,",
  "atk-s0502a26:402_16": "bhikkhave,",
  "atk-s0502a26:402_17": "mama putto cutipaṭisandhikusalo jāto’’ti vatvā imā gāthā abhāsi –",
  "atk-s0502a26:403_0": "419.",
  "atk-s0502a26:404_0": " ‘‘Cutiṁ yo vedi sattānaṁ, upapattiñca sabbaso;",
  "atk-s0502a26:405_0": "Asattaṁ sugataṁ buddhaṁ, tamahaṁ brūmi brāhmaṇaṁ.",
  "atk-s0502a26:406_0": "420.",
  "atk-s0502a26:407_0": " ‘‘Yassa gatiṁ na jānanti, devā gandhabbamānusā;",
  "atk-s0502a26:408_0": "Khīṇāsavaṁ arahantaṁ, tamahaṁ brūmi brāhmaṇa’’nti.",
  "atk-s0502a26:409_0": "Tattha yo vedīti yo sattānaṁ sabbākārena cutiñca paṭisandhiñca pākaṭaṁ katvā jānāti,",
  "atk-s0502a26:409_1": "tamahaṁ alaggatāya asattaṁ,",
  "atk-s0502a26:409_2": "paṭipattiyā suṭṭhu gatattā sugataṁ,",
  "atk-s0502a26:409_3": "catunnaṁ saccānaṁ buddhatāya buddhaṁ brāhmaṇaṁ vadāmīti attho.",
  "atk-s0502a26:409_4": "Yassāti yassete devādayo gatiṁ na jānanti,",
  "atk-s0502a26:409_5": "tamahaṁ āsavānaṁ khīṇatāya khīṇāsavaṁ,",
  "atk-s0502a26:409_6": "kilesehi ārakattā arahantaṁ brāhmaṇaṁ vadāmīti attho.",
  "atk-s0502a26:410_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:411_0": "Vaṅgīsattheravatthu sattatiṁsatimaṁ.",
  "atk-s0502a26:412_0": "38. Dhammadinnattherīvatthu",
  "atk-s0502a26:413_0": "Yassāti imaṁ dhammadesanaṁ satthā veḷuvane viharanto dhammadinnaṁ nāma bhikkhuniṁ ārabbha kathesi.",
  "atk-s0502a26:414_0": "Ekadivasañhi tassā gihikāle sāmiko visākho upāsako satthu santike dhammaṁ sutvā anāgāmiphalaṁ patvā cintesi –",
  "atk-s0502a26:414_1": "‘‘mayā sabbaṁ sāpateyyaṁ dhammadinnaṁ paṭicchāpetuṁ vaṭṭatī’’ti.",
  "atk-s0502a26:414_2": "So tato pubbe āgacchanto dhammadinnaṁ vātapānena olokentiṁ disvā sitaṁ karoti.",
  "atk-s0502a26:414_3": "Taṁ divasaṁ pana vātapānena ṭhitaṁ anolokentova agamāsi.",
  "atk-s0502a26:414_4": "Sā ‘‘kiṁ nu kho ida’’nti cintetvā ‘‘hotu,",
  "atk-s0502a26:414_5": "bhojanakāle jānissāmī’’ti bhojanavelāya bhattaṁ upanāmesi.",
  "atk-s0502a26:414_6": "So aññesu divasesu ‘‘ehi,",
  "atk-s0502a26:414_7": "ekato bhuñjāmā’’ti vadati,",
  "atk-s0502a26:414_8": "taṁ divasaṁ pana tuṇhībhūtova bhuñji.",
  "atk-s0502a26:414_9": "Sā ‘‘kenacideva kāraṇena kupito bhavissatī’’ti cintesi.",
  "atk-s0502a26:414_10": "Atha naṁ visākho sukhanisinnavelāya taṁ pakkositvā ‘‘dhammadinne imasmiṁ gehe sabbaṁ sāpateyyaṁ paṭicchāhī’’ti āha.",
  "atk-s0502a26:414_11": "Sā ‘‘kuddhā nāma sāpateyyaṁ na paṭicchāpenti,",
  "atk-s0502a26:414_12": "kiṁ nu kho eta’’nti cintetvā ‘‘tumhe pana,",
  "atk-s0502a26:414_13": "sāmī’’ti āha.",
  "atk-s0502a26:414_14": "Ahaṁ ito paṭṭhāya na kiñci vicāremīti.",
  "atk-s0502a26:414_15": "Tumhehi chaḍḍitaṁ kheḷaṁ ko paṭicchissati,",
  "atk-s0502a26:414_16": "evaṁ sante mama pabbajjaṁ anujānāthāti.",
  "atk-s0502a26:414_17": "So ‘‘sādhu,",
  "atk-s0502a26:414_18": "bhadde’’ti sampaṭicchitvā mahantena sakkārena taṁ bhikkhunīupassayaṁ netvā pabbājesi.",
  "atk-s0502a26:414_19": "Sā laddhūpasampadā dhammadinnattherī nāma ahosi.",
  "atk-s0502a26:415_0": "Sā pavivekakāmatāya bhikkhunīhi saddhiṁ janapadaṁ gantvā tattha viharantī na cirasseva saha paṭisambhidāhi",
  "atk-s0502a26:415_1": "arahattaṁ patvā ‘‘idāni maṁ nissāya ñātijanā puññāni karissantī’’ti punadeva rājagahaṁ paccāgañchi.",
  "atk-s0502a26:415_2": "Upāsako tassā āgatabhāvaṁ sutvā ‘‘kena nu kho kāraṇena āgatā’’ti bhikkhunīupassayaṁ gantvā theriṁ vanditvā ekamantaṁ nisinno ‘‘ukkaṇṭhitā nu khosi,",
  "atk-s0502a26:415_3": "ayyeti vattuṁ appatirūpaṁ,",
  "atk-s0502a26:415_4": "pañhamekaṁ naṁ pucchissāmī’’ti cintetvā sotāpattimagge pañhaṁ pucchi,",
  "atk-s0502a26:415_5": "sā taṁ vissajjesi.",
  "atk-s0502a26:415_6": "Upāsako teneva upāyena sesamaggesupi pañhaṁ pucchitvā atikkamma pañhassa puṭṭhakāle tāya ‘‘accayāsi, āvuso,",
  "atk-s0502a26:415_7": "visākhā’’ti vatvā ‘‘ākaṅkhamāno satthāraṁ upasaṅkamitvā imaṁ pañhaṁ puccheyyāsī’’ti vutte theriṁ vanditvā",
  "atk-s0502a26:415_8": "uṭṭhāyāsanā satthu santikaṁ gantvā taṁ kathāsallāpaṁ sabbaṁ bhagavato ārocesi.",
  "atk-s0502a26:415_9": "Satthā ‘‘sukathitaṁ mama dhītāya dhammadinnāya,",
  "atk-s0502a26:415_10": "ahampetaṁ pañhaṁ vissajjento evameva vissajjeyya’’nti vatvā dhammaṁ desento imaṁ gāthamāha –",
  "atk-s0502a26:416_0": "421.",
  "atk-s0502a26:417_0": " ‘‘Yassa pure ca pacchā ca, majjhe ca natthi kiñcanaṁ;",
  "atk-s0502a26:418_0": "Akiñcanaṁ anādānaṁ, tamahaṁ brūmi brāhmaṇa’’nti.",
  "atk-s0502a26:419_0": "Tattha pureti atītesu khandhesu.",
  "atk-s0502a26:419_1": "Pacchāti anāgatesu khandhesu.",
  "atk-s0502a26:419_2": "Majjheti paccuppannesu khandhesu.",
  "atk-s0502a26:419_3": "Natthi kiñcananti yassetesu ṭhānesu taṇhāgāhasaṅkhātaṁ kiñcanaṁ natthi,",
  "atk-s0502a26:419_4": "tamahaṁ rāgakiñcanādīhi akiñcanaṁ kassaci gahaṇassa abhāvena anādānaṁ brāhmaṇaṁ vadāmīti attho.",
  "atk-s0502a26:420_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:421_0": "Dhammadinnattherīvatthu aṭṭhatiṁsatimaṁ.",
  "atk-s0502a26:422_0": "39. Aṅgulimālattheravatthu",
  "atk-s0502a26:423_0": "Usabhanti imaṁ dhammadesanaṁ satthā jetavane viharanto aṅgulimālattheraṁ ārabbha kathesi.",
  "atk-s0502a26:423_1": "Vatthu ‘‘na ve kadariyā devalokaṁ vajantī’’ti (dha. pa.",
  "atk-s0502a26:423_2": "177) gāthāvaṇṇanāya vuttameva.",
  "atk-s0502a26:423_3": "Vuttañhi tattha –",
  "atk-s0502a26:424_0": "Bhikkhū aṅgulimālaṁ pucchiṁsu –",
  "atk-s0502a26:424_1": "‘‘kiṁ nu kho,",
  "atk-s0502a26:424_2": "āvuso aṅgulimāla,",
  "atk-s0502a26:424_3": "duṭṭhahatthiṁ chattaṁ dhāretvā ṭhitaṁ disvā bhāyī’’ti?",
  "atk-s0502a26:424_4": "‘‘Na bhāyiṁ,",
  "atk-s0502a26:424_5": "āvuso’’ti.",
  "atk-s0502a26:424_6": "Te satthāraṁ upasaṅkamitvā āhaṁsu –",
  "atk-s0502a26:424_7": "‘‘aṅgulimālo, bhante,",
  "atk-s0502a26:424_8": "aññaṁ byākarotī’’ti.",
  "atk-s0502a26:424_9": "Satthā ‘‘na,",
  "atk-s0502a26:424_10": "bhikkhave,",
  "atk-s0502a26:424_11": "mama putto aṅgulimālo bhāyati.",
  "atk-s0502a26:424_12": "Khīṇāsavausabhānañhi antare jeṭṭhakausabhā mama puttasadisā bhikkhū na bhāyantī’’ti vatvā imaṁ gāthamāha –",
  "atk-s0502a26:425_0": "422.",
  "atk-s0502a26:426_0": " ‘‘Usabhaṁ pavaraṁ vīraṁ, mahesiṁ vijitāvinaṁ;",
  "atk-s0502a26:427_0": "Anejaṁ nhātakaṁ buddhaṁ, tamahaṁ brūmi brāhmaṇa’’nti.",
  "atk-s0502a26:428_0": "Tassattho –",
  "atk-s0502a26:428_1": "acchambhitaṭṭhena usabhasadisatāya usabhaṁ uttamaṭṭhena pavaraṁ vīriyasampattiyā vīraṁ mahantānaṁ sīlakkhandhādīnaṁ",
  "atk-s0502a26:428_2": "esitattā mahesiṁ tiṇṇaṁ mārānaṁ vijitattā vijitāvinaṁ nhātakilesatāya nhātakaṁ catusaccabuddhatāya buddhaṁ",
  "atk-s0502a26:428_3": "taṁ evarūpaṁ ahaṁ brāhmaṇaṁ vadāmīti attho.",
  "atk-s0502a26:429_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a26:430_0": "Aṅgulimālattheravatthu ekūnacattālīsaṁ.",
  "atk-s0502a26:431_0": "40. Devahitabrāhmaṇavatthu",
  "atk-s0502a26:432_0": "Pubbenivāsanti imaṁ dhammadesanaṁ satthā jetavane viharanto devahitabrāhmaṇassa pañhaṁ ārabbha kathesi.",
  "atk-s0502a26:433_0": "Ekasmiñhi samaye bhagavā vātarogena ābādhiko hutvā upavāṇattheraṁ uṇhodakatthāya devahitabrāhmaṇassa santikaṁ pahiṇi.",
  "atk-s0502a26:433_1": "So gantvā satthu ābādhikabhāvaṁ ācikkhitvā uṇhodakaṁ yāci,",
  "atk-s0502a26:433_2": "taṁ sutvā brāhmaṇo tuṭṭhamānaso hutvā ‘‘lābhā vata me,",
  "atk-s0502a26:433_3": "yaṁ mama santikaṁ sammāsambuddho uṇhodakassatthāya sāvakaṁ pahiṇī’’ti uṇhodakassa kājaṁ purisena gāhāpetvā",
  "atk-s0502a26:433_4": "phāṇitassa ca puṭaṁ upavāṇattherassa pādāsi.",
  "atk-s0502a26:433_5": "Thero taṁ gāhāpetvā vihāraṁ gantvā satthāraṁ uṇhodakena nhāpetvā uṇhodakena phāṇitaṁ āloḷetvā bhagavato pādāsi,",
  "atk-s0502a26:433_6": "tassa taṅkhaṇeyeva so ābādho paṭipassambhi.",
  "atk-s0502a26:433_7": "Brāhmaṇo cintesi –",
  "atk-s0502a26:433_8": "‘‘kassa nu kho deyyadhammo dinno mahapphalo hoti,",
  "atk-s0502a26:433_9": "satthāraṁ pucchissāmī’’ti so satthu santikaṁ gantvā tamatthaṁ pucchanto imaṁ gāthamāha –",
  "atk-s0502a26:434_0": "‘‘Kattha dajjā deyyadhammaṁ, kattha dinnaṁ mahapphalaṁ;",
  "atk-s0502a26:435_0": "Kathañhi yajamānassa, kathaṁ ijjhati dakkhiṇā’’ti. (saṁ. ni. 1.199);",
  "atk-s0502a26:436_0": "Athassa satthā ‘‘evarūpassa brāhmaṇassa dinnaṁ mahapphalaṁ hotī’’ti vatvā brāhmaṇaṁ pakāsento imaṁ gāthamāha –",
  "atk-s0502a26:437_0": "423.",
  "atk-s0502a26:438_0": " ‘‘Pubbenivāsaṁ yo vedi, saggāpāyañca passati;",
  "atk-s0502a26:439_0": "Atho jātikkhayaṁ patto, abhiññāvosito muni; (Saṁ. ni. 1.199);",
  "atk-s0502a26:440_0": "Sabbavositavosānaṁ, tamahaṁ brūmi brāhmaṇa’’nti.",
  "atk-s0502a26:441_0": "Tassattho –",
  "atk-s0502a26:441_1": "yo pubbenivāsaṁ pākaṭaṁ katvā jānāti,",
  "atk-s0502a26:441_2": "chabbīsatidevalokabhedaṁ saggañca catubbidhaṁ apāyañca dibbacakkhunā passati,",
  "atk-s0502a26:441_3": "atho jātikkhayasaṅkhātaṁ arahattaṁ patto,",
  "atk-s0502a26:441_4": "abhiññeyyaṁ dhammaṁ abhijānitvā pariññeyyaṁ parijānitvā pahātabbaṁ pahāya sacchikātabbaṁ sacchikatvā vosiko niṭṭhānaṁ patto,",
  "atk-s0502a26:441_5": "vusitavosānaṁ vā patto,",
  "atk-s0502a26:441_6": "āsavakkhayapaññāya monabhāvaṁ pattattā muni,",
  "atk-s0502a26:441_7": "tamahaṁ sabbesaṁ kilesānaṁ vosānaṁ arahattamaggañāṇaṁ brahmacariyavāsaṁ vutthabhāvena sabbavositavosānaṁ brāhmaṇaṁ vadāmīti.",
  "atk-s0502a26:442_0": "Desanāvasāne bahū sotāpattiphalādīni pāpuṇiṁsu.",
  "atk-s0502a26:442_1": "Brāhmaṇopi pasannamānaso saraṇesu patiṭṭhāya upāsakattaṁ pavedesīti.",
  "atk-s0502a26:443_0": "Devahitabrāhmaṇavatthu cattālīsaṁ.",
  "atk-s0502a26:444_0": "Brāhmaṇavaggavaṇṇanā niṭṭhitā.",
  "atk-s0502a26:445_0": "Chabbīsatimo vaggo.",
  "atk-s0502a26:446_0": "Nigamanakathā",
  "atk-s0502a26:447_0": "Ettāvatā sabbapaṭhame yamakavagge cuddasa vatthūni,",
  "atk-s0502a26:447_1": "appamādavagge nava,",
  "atk-s0502a26:447_2": "cittavagge nava,",
  "atk-s0502a26:447_3": "pupphavagge dvādasa,",
  "atk-s0502a26:447_4": "bālavagge pannarasa,",
  "atk-s0502a26:447_5": "paṇḍitavagge ekādasa,",
  "atk-s0502a26:447_6": "arahantavagge dasa,",
  "atk-s0502a26:447_7": "sahassavagge cuddasa,",
  "atk-s0502a26:447_8": "pāpavagge dvādasa,",
  "atk-s0502a26:447_9": "daṇḍavagge ekādasa,",
  "atk-s0502a26:447_10": "jarāvagge nava,",
  "atk-s0502a26:447_11": "attavagge dasa,",
  "atk-s0502a26:447_12": "lokavagge ekādasa,",
  "atk-s0502a26:447_13": "buddhavagge nava,",
  "atk-s0502a26:447_14": "sukhavagge aṭṭha,",
  "atk-s0502a26:447_15": "piyavagge nava,",
  "atk-s0502a26:447_16": "kodhavagge aṭṭha,",
  "atk-s0502a26:447_17": "malavagge dvādasa,",
  "atk-s0502a26:447_18": "dhammaṭṭhavagge dasa,",
  "atk-s0502a26:447_19": "maggavagge dvādasa,",
  "atk-s0502a26:447_20": "pakiṇṇakavagge nava,",
  "atk-s0502a26:447_21": "nirayavagge nava,",
  "atk-s0502a26:447_22": "nāgavagge aṭṭha,",
  "atk-s0502a26:447_23": "taṇhāvagge dvādasa,",
  "atk-s0502a26:447_24": "bhikkhuvagge dvādasa,",
  "atk-s0502a26:447_25": "brāhmaṇavagge cattālīsāti pañcādhikāni tīṇi vatthusatāni pakāsetvā nātisaṅkhepanātivitthāravasena uparacitā",
  "atk-s0502a26:447_26": "dvāsattatibhāṇavārapamāṇā dhammapadassa atthavaṇṇanā niṭṭhitāti.",
  "atk-s0502a26:448_0": "Pattaṁ dhammapadaṁ yena, dhammarājenanuttaraṁ;",
  "atk-s0502a26:449_0": "Gāthā dhammapade tena, bhāsitā yā mahesinā.",
  "atk-s0502a26:450_0": "Satevīsā catussatā, catusaccavibhāvinā;",
  "atk-s0502a26:451_0": "Satattayañhi vatthūnaṁ, pañcādhikā samuṭṭhitā.",
  "atk-s0502a26:452_0": "Vihāre adhirājena, kāritamhi kataññunā;",
  "atk-s0502a26:453_0": "Pāsāde sirikūṭassa, rañño viharatā mayā.",
  "atk-s0502a26:454_0": "Atthabyañjanasampannaṁ, atthāya ca hitāya ca;",
  "atk-s0502a26:455_0": "Lokassa lokanāthassa, saddhammaṭṭhitikamyatā.",
  "atk-s0502a26:456_0": "Tāsaṁ aṭṭhakathaṁ etaṁ, karontena sunimmalaṁ;",
  "atk-s0502a26:457_0": "Dvāsattatipamāṇāya, bhāṇavārehi pāḷiyā.",
  "atk-s0502a26:458_0": "Yaṁ pattaṁ kusalaṁ tena, kusalā sabbapāṇinaṁ;",
  "atk-s0502a26:459_0": "Sabbe ijjhantu saṅkappā, labhantu madhuraṁ phalanti.",
  "atk-s0502a26:460_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-s0502a26:460_1": "paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena",
  "atk-s0502a26:460_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0502a26:460_3": "vādīvarena mahākavinā pabhinnapaṭisambhidāparivāre chaḷabhiññāpaṭisambhidādippabhedaguṇapaṭimaṇḍite uttarimanussadhamme",
  "atk-s0502a26:460_4": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā",
  "atk-s0502a26:460_5": "buddhaghosoti garūhi gahitanāmadheyyena therena katāyaṁ dhammapadaṭṭhakathā –",
  "atk-s0502a26:461_0": "Tāva tiṭṭhatu lokasmiṁ, lokanittharaṇesinaṁ;",
  "atk-s0502a26:462_0": "Dassentī kulaputtānaṁ, nayaṁ saddhādibuddhiyā.",
  "atk-s0502a26:463_0": "Yāva buddhoti nāmampi, suddhacittassa tādino;",
  "atk-s0502a26:464_0": "Lokamhi lokajeṭṭhassa, pavattati mahesinoti.",
  "atk-s0502a26:465_0": "Iti tevīsādhikacatusatagāthāpañcādhikatisatavatthupaṭimaṇḍitā",
  "atk-s0502a26:466_0": "Chabbīsativaggasamannāgatā dhammapadavaṇṇanā samattā.",
  "atk-s0502a26:467_0": "Dhammapada-aṭṭhakathā sabbākārena niṭṭhitā."
}