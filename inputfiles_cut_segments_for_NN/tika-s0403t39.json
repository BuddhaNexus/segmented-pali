{
  "tika-s0403t39:0_0": "7. Mahāvaggo",
  "tika-s0403t39:1_0": "1-2. Hiriottappasuttādivaṇṇanā",
  "tika-s0403t39:2_0": "65-66.",
  "tika-s0403t39:2_1": "Sattamassa paṭhamaṁ uttānameva.",
  "tika-s0403t39:2_2": "Dutiye tayo saṁvaṭṭāti āposaṁvaṭṭo,",
  "tika-s0403t39:2_3": "tejosaṁvaṭṭo,",
  "tika-s0403t39:2_4": "vāyosaṁvaṭṭoti tayo saṁvaṭṭā.",
  "tika-s0403t39:2_5": "Tisso saṁvaṭṭasīmāti ābhassarā,",
  "tika-s0403t39:2_6": "subhakiṇhā,",
  "tika-s0403t39:2_7": "vehapphalāti tisso saṁvaṭṭasīmā.",
  "tika-s0403t39:2_8": "Yadā hi kappo tejena saṁvaṭṭati vinassati,",
  "tika-s0403t39:2_9": "tadā ābhassarato heṭṭhā agginā ḍayhati.",
  "tika-s0403t39:2_10": "Yadā āpena saṁvaṭṭati,",
  "tika-s0403t39:2_11": "tadā subhakiṇhato heṭṭhā udakena vilīyati.",
  "tika-s0403t39:2_12": "Yadā vāyunā saṁvaṭṭati,",
  "tika-s0403t39:2_13": "tadā vehapphalato heṭṭhā vāyunā viddhaṁsati.",
  "tika-s0403t39:2_14": "Vitthārato pana sadāpi ekaṁ buddhakkhettaṁ vinassati.",
  "tika-s0403t39:2_15": "Buddhakkhettaṁ nāma tividhaṁ hoti jātikkhettaṁ āṇākkhettaṁ visayakkhettanti.",
  "tika-s0403t39:2_16": "Tattha jātikkhettaṁ nāma dasasahassacakkavāḷapariyantaṁ hoti,",
  "tika-s0403t39:2_17": "yaṁ tathāgatassa paṭisandhigahaṇādīsu kampati.",
  "tika-s0403t39:2_18": "Āṇākkhettaṁ koṭisahassacakkavāḷapariyantaṁ,",
  "tika-s0403t39:2_19": "yattha ratanasuttaṁ khandhaparittaṁ dhajaggaparittaṁ.",
  "tika-s0403t39:2_20": "Āṭānāṭiyaparittaṁ,",
  "tika-s0403t39:2_21": "moraparittanti imesaṁ parittānaṁ ānubhāvo vattati.",
  "tika-s0403t39:2_22": "Visayakkhettaṁ anantamaparimāṇaṁ,",
  "tika-s0403t39:2_23": "yaṁ “yāvatā vā pana ākaṅkheyyā”ti vuttaṁ.",
  "tika-s0403t39:2_24": "Evametesu tīsu buddhakkhettesu ekaṁ āṇākkhettaṁ vinassati.",
  "tika-s0403t39:2_25": "Tasmiṁ pana vinassante jātikkhettaṁ vinaṭṭhameva hoti.",
  "tika-s0403t39:2_26": "Vinassantañca ekatova vinassati,",
  "tika-s0403t39:2_27": "saṇṭhahantampi ekatova saṇṭhahati.",
  "tika-s0403t39:3_0": "Tīṇi saṁvaṭṭamūlānīti rāgadosamohasaṅkhātāni tīṇi saṁvaṭṭakāraṇāni.",
  "tika-s0403t39:3_1": "Rāgādīsu hi akusalamūlesu ussannesu loko vinassati.",
  "tika-s0403t39:3_2": "Tathā hi rāge ussannatare agginā vinassati,",
  "tika-s0403t39:3_3": "dose ussannatare udakena,",
  "tika-s0403t39:3_4": "mohe ussannatare vātena.",
  "tika-s0403t39:3_5": "Keci pana “dose ussannatare agginā,",
  "tika-s0403t39:3_6": "rāge udakenā”ti vadanti.",
  "tika-s0403t39:4_0": "Tīṇi kolāhalānīti kappakolāhalaṁ,",
  "tika-s0403t39:4_1": "buddhakolāhalaṁ,",
  "tika-s0403t39:4_2": "cakkavattikolāhalanti tīṇi kolāhalāni.",
  "tika-s0403t39:4_3": "Tattha “vassasatasahassamatthake kappuṭṭhānaṁ nāma bhavissatī”tiādinā devatāhi ugghositasaddo kappakolāhalaṁ nāma hoti.",
  "tika-s0403t39:4_4": "“Ito vassasatasahassamatthake loko vinassissati, mettaṁ, mārisā,",
  "tika-s0403t39:4_5": "bhāvetha karuṇaṁ muditaṁ upekkha”nti manussapathe devatā ghosantiyo caranti.",
  "tika-s0403t39:4_6": "“Vassasahassamatthake buddho uppajjissatī”ti buddhakolāhalaṁ nāma hoti.",
  "tika-s0403t39:4_7": "“Ito vassasahassamatthake buddho uppajjitvā dhammānudhammappaṭipanno saṅgharatanena parivārito dhammaṁ desento vicarissatī”ti devatā ugghosanti.",
  "tika-s0403t39:4_8": "“Vassasatamatthake pana cakkavattī uppajjissatī”ti cakkavattikolāhalaṁ nāma hoti.",
  "tika-s0403t39:4_9": "“Ito vassasatamatthake sattaratanasampanno cātuddīpissaro sahassaparivāro vehāsaṅgamo cakkavattī rājā uppajjissatī”ti devatā ugghosanti.",
  "tika-s0403t39:5_0": "Aciraṭṭhena na dhuvāti udakabubbuḷādayo viya na ciraṭṭhāyitāya dhuvabhāvarahitā.",
  "tika-s0403t39:5_1": "Assāsarahitāti supinake pītapānīyaṁ viya anulittacandanaṁ viya ca assāsavirahitā.",
  "tika-s0403t39:6_0": "Upakappanameghoti kappavināsakameghaṁ sandhāya vadati.",
  "tika-s0403t39:6_1": "Yasmiñhi samaye kappo agginā nassati,",
  "tika-s0403t39:6_2": "āditova kappavināsakamahāmegho uṭṭhahitvā koṭisatasahassacakkavāḷe ekamahāvassaṁ vassati.",
  "tika-s0403t39:6_3": "Manussā tuṭṭhahaṭṭhā sabbabījāni nīharitvā vapanti.",
  "tika-s0403t39:6_4": "Sassesu pana gokhāyitakamattesu jātesu gadrabharavaṁ ravanto ekabindumpi na vassati,",
  "tika-s0403t39:6_5": "tadā pacchinnaṁ pacchinnameva vassaṁ hoti.",
  "tika-s0403t39:6_6": "Tenāha “tadā nikkhantabījaṁ..pe…",
  "tika-s0403t39:6_7": "ekabindumpi devo na vassatī”ti.",
  "tika-s0403t39:6_8": "“Vassasatasahassa accayena kappavuṭṭhānaṁ bhavissatī”tiādinā devatāhi vuttavacanaṁ sutvā yebhuyyena manussā",
  "tika-s0403t39:6_9": "ca bhummadevatā ca saṁvegajātā aññamaññaṁ muducittā hutvā mettādīni puññānī katvā devaloke nibbattanti,",
  "tika-s0403t39:6_10": "avīcito paṭṭhāya tuccho hotīti.",
  "tika-s0403t39:7_0": "Pañca bījajātānīti mūlabījaṁ khandhabījaṁ phaḷubījaṁ aggabījaṁ bījabījanti pañca bījāni jātāni.",
  "tika-s0403t39:7_1": "Tattha mūlabījanti vacā, vacattaṁ, haliddaṁ,",
  "tika-s0403t39:7_2": "siṅgiveranti evamādi.",
  "tika-s0403t39:7_3": "Khandhabījanti assattho,",
  "tika-s0403t39:7_4": "nigrodhoti evamādi.",
  "tika-s0403t39:7_5": "Phaḷubījanti ucchu, veḷu,",
  "tika-s0403t39:7_6": "naḷoti evamādi.",
  "tika-s0403t39:7_7": "Aggabījanti ajjukaṁ,",
  "tika-s0403t39:7_8": "phaṇijjakanti evamādi.",
  "tika-s0403t39:7_9": "Bījabījanti vīhiādi pubbaṇṇañceva muggamāsādiaparaṇṇañca.",
  "tika-s0403t39:7_10": "Paccayantarasamavāye visadisuppattiyā visesakāraṇabhāvato ruhanasamatthe sāraphale niruḷho bīja-saddo",
  "tika-s0403t39:7_11": "tadatthasiddhiyā mūlādīsupi kesuci pavattatīti mūlādito nivattanatthaṁ ekena bīja-saddena visesetvā vuttaṁ",
  "tika-s0403t39:7_12": "“bījabīja”nti “rūparūpaṁ dukkhadukkha”nti yathā.",
  "tika-s0403t39:7_13": "Yathā phalapākapariyantā osadhirukkhā veḷukadaliādayo.",
  "tika-s0403t39:8_0": "Yaṁ kadācītiādīsu yanti nipātamattaṁ.",
  "tika-s0403t39:8_1": "Kadācīti kismiñci kāle.",
  "tika-s0403t39:8_2": "Karahacīti tasseva vevacanaṁ.",
  "tika-s0403t39:8_3": "Dīghassa addhunoti dīghassa kālassa.",
  "tika-s0403t39:8_4": "Accayenāti atikkamena.",
  "tika-s0403t39:8_5": "Sesamettha uttānameva.",
  "tika-s0403t39:9_0": "Hiriottappasuttādivaṇṇanā niṭṭhitā.",
  "tika-s0403t39:10_0": "3. Nagaropamasuttavaṇṇanā",
  "tika-s0403t39:11_0": "67.",
  "tika-s0403t39:11_1": "Tatiye paccante bhavaṁ paccantimaṁ.",
  "tika-s0403t39:11_2": "“Ratho sīlaparikkhāro,",
  "tika-s0403t39:11_3": "jhānakkho cakkavīriyo”tiādīsu viya alaṅkāravacano parikkhārasaddoti āha “nagarālaṅkārehi alaṅkata”nti.",
  "tika-s0403t39:11_4": "Parivāravacanopi vaṭṭatiyeva “satta samādhiparikkhārā”tiādīsu viya.",
  "tika-s0403t39:11_5": "Nemaṁ vuccati thambhādīhi anupatabhūmippadesoti āha “gambhīraāvāṭā”ti,",
  "tika-s0403t39:11_6": "gambhīraṁ bhūmiṁ anuppaviṭṭhāti attho.",
  "tika-s0403t39:11_7": "Suṭṭhu sannisīdāpitāti bhūmiṁ nikhanitvā sammadeva ṭhapitā.",
  "tika-s0403t39:12_0": "Anupariyāyeti etenāti anupariyāyo, soyeva pathoti anupariyāyapatho, parito pākārassa anuyāyamaggo.",
  "tika-s0403t39:13_0": "Hatthiṁ ārohanti ārohāpayanti cāti hatthārohā.",
  "tika-s0403t39:13_1": "Yena hi payogena puriso hatthino ārohanayoggo hoti,",
  "tika-s0403t39:13_2": "hatthissa taṁ payogaṁ vidhāyantānaṁ sabbesampetesaṁ gahaṇaṁ.",
  "tika-s0403t39:13_3": "Tenāha “sabbepī”tiādi.",
  "tika-s0403t39:13_4": "Tattha hatthācariyā nāma ye hatthino hatthārohakānañca sikkhāpakā.",
  "tika-s0403t39:13_5": "Hatthivejjā nāma hatthibhisakkā.",
  "tika-s0403t39:13_6": "Hatthibandhā nāma hatthīnaṁ pādarakkhakā.",
  "tika-s0403t39:13_7": "Ādi-saddena hatthīnaṁ yavapadāyakādike saṅgaṇhāti.",
  "tika-s0403t39:13_8": "Assārohā rathikāti etthāpi eseva nayo.",
  "tika-s0403t39:13_9": "Rathe niyuttā rathikā.",
  "tika-s0403t39:13_10": "Ratharakkhā nāma rathassa āṇirakkhakā.",
  "tika-s0403t39:13_11": "Dhanuṁ gaṇhanti gaṇhāpenti cāti dhanuggahā,",
  "tika-s0403t39:13_12": "issāsā dhanusippassa sikkhāpakā ca.",
  "tika-s0403t39:13_13": "Tenāha “dhanuācariyā issāsā”ti.",
  "tika-s0403t39:13_14": "Celena celapaṭākāya yuddhe akanti gacchantīti celakāti āha –",
  "tika-s0403t39:13_15": "“ye yuddhe jayaddhajaṁ gahetvā purato gacchantī”ti.",
  "tika-s0403t39:13_16": "Yathā tathā ṭhite senike brūhakaraṇavasena tato tato calayanti uccālentīti calakā.",
  "tika-s0403t39:13_17": "Sakuṇagghiādayo viya maṁsapiṇḍaṁ parasenāsamūhaṁ sāhasikamahāyodhatāya chetvā chetvā dayanti uppatitvā gacchantīti piṇḍadāyakā.",
  "tika-s0403t39:13_18": "Dutiyavikappe piṇḍe dayanti janasammadde uppatantā viya gacchantīti piṇḍadāyakāti attho veditabbo.",
  "tika-s0403t39:13_19": "Uggatuggatāti thāmajavaparakkamādivasena ativiya uggatā,",
  "tika-s0403t39:13_20": "udaggāti attho.",
  "tika-s0403t39:13_21": "Pakkhandantīti attano vīrasūrabhāvena asajjamānā parasenaṁ anupavisantīti attho.",
  "tika-s0403t39:13_22": "Thāmajavabalaparakkamādisampattiyā mahānāgā viya mahānāgā.",
  "tika-s0403t39:13_23": "Ekasūrāti ekākisūrā attano sūrabhāveneva ekākino hutvā yujjhanakā.",
  "tika-s0403t39:13_24": "Sajālikāti savammikā.",
  "tika-s0403t39:13_25": "Saraparittāṇanti cammaparisibbitaṁ kheṭakaṁ,",
  "tika-s0403t39:13_26": "cammamayaṁ vā phalakaṁ.",
  "tika-s0403t39:13_27": "Gharadāsayodhāti attano dāsayodhā.",
  "tika-s0403t39:14_0": "Sampakkhandanalakkhaṇāti saddheyyavatthuno evametanti sampakkhandanalakkhaṇā.",
  "tika-s0403t39:14_1": "Sampasādanalakkhaṇāti pasīditabbe vatthusmiṁ pasīdanalakkhaṇā.",
  "tika-s0403t39:14_2": "Okappanasaddhāti okkantitvā pakkhanditvā adhimuccanaṁ.",
  "tika-s0403t39:14_3": "Pasādanīye vatthusmiṁ pasīdanaṁ pasādasaddhā.",
  "tika-s0403t39:14_4": "Ayaṁ anudhammoti ayaṁ navannaṁ lokuttaradhammānaṁ anulomadhammo.",
  "tika-s0403t39:14_5": "Nibbidābahuloti ukkaṇṭhanābahulo.",
  "tika-s0403t39:14_6": "Saddhā bandhati pātheyyanti saddhā nāmāyaṁ sattassa maraṇavasena mahāpathaṁ saṁvajato mahākantāraṁ paṭipajjato",
  "tika-s0403t39:14_7": "mahāviduggaṁ pakkhandato pātheyyapuṭaṁ bandhati,",
  "tika-s0403t39:14_8": "sambalaṁ vissajjetīti attho.",
  "tika-s0403t39:14_9": "Saddhañhi uppādetvā dānaṁ deti,",
  "tika-s0403t39:14_10": "sīlaṁ rakkhati,",
  "tika-s0403t39:14_11": "uposathakammaṁ karoti.",
  "tika-s0403t39:14_12": "Tenetaṁ vuttaṁ “saddhā bandhati pātheyya”nti.",
  "tika-s0403t39:14_13": "Sirīti issariyaṁ.",
  "tika-s0403t39:14_14": "Issariye hi abhimukhībhūte thalatopi jalatopi bhogā āgacchantiyeva.",
  "tika-s0403t39:14_15": "Tenetaṁ vuttaṁ “sirī bhogānamāsayo”ti.",
  "tika-s0403t39:14_16": "Saddhā dutiyā purisassa hotīti purisassa devaloke,",
  "tika-s0403t39:14_17": "manussaloke ceva nibbānañca gacchantassa saddhā dutiyā hoti,",
  "tika-s0403t39:14_18": "sahāyakiccaṁ sādheti.",
  "tika-s0403t39:14_19": "Bhattapuṭādīti ādi-saddena dutiyikādīnaṁ saṅgaho daṭṭhabbo.",
  "tika-s0403t39:14_20": "Anekasarasatāti anekasabhāvatā,",
  "tika-s0403t39:14_21": "anekakiccatā vā.",
  "tika-s0403t39:14_22": "Sesaṁ suviññeyyameva.",
  "tika-s0403t39:15_0": "Nagaropamasuttavaṇṇanā niṭṭhitā.",
  "tika-s0403t39:16_0": "4. Dhammaññūsuttavaṇṇanā",
  "tika-s0403t39:17_0": "68.",
  "tika-s0403t39:17_1": "Catutthe suttageyyādidhammaṁ jānātīti dhammaññū.",
  "tika-s0403t39:17_2": "Tassa tasseva suttageyyādinā bhāsitassa tadaññassa suttapadatthassa bodhakassa saddassa atthakusalatāvasena atthaṁ jānātīti atthaññū.",
  "tika-s0403t39:17_3": "“Ettakomhi sīlena samādhinā paññāyā”ti evaṁ yathā attano pamāṇajānanavasena attānaṁ jānātīti attaññū.",
  "tika-s0403t39:17_4": "Paṭiggahaṇaparibhogapariyesanavissajjanesu mattaṁ jānātīti mattaññū.",
  "tika-s0403t39:17_5": "Niddese pana paṭiggahaṇamattaññutāya eva paribhogādimattaññutā pabodhitā hotīti paṭiggahaṇamattaññutāva dassitā.",
  "tika-s0403t39:17_6": "“Ayaṁ kālo uddesassa,",
  "tika-s0403t39:17_7": "ayaṁ kālo paripucchāya,",
  "tika-s0403t39:17_8": "ayaṁ kālo yogassa adhigamāyā”ti evaṁ kālaṁ jānātīti kālaññū.",
  "tika-s0403t39:17_9": "Tattha pañca vassāni uddesassa kālo,",
  "tika-s0403t39:17_10": "dasa paripucchāya,",
  "tika-s0403t39:17_11": "idaṁ atisambādhaṁ,",
  "tika-s0403t39:17_12": "atikkhapaññassa tāvatā kālena tīretuṁ asakkuṇeyyattā dasa vassāni uddesassa kālo,",
  "tika-s0403t39:17_13": "vīsati paripucchāya,",
  "tika-s0403t39:17_14": "tato paraṁ yoge kammaṁ kātabbaṁ.",
  "tika-s0403t39:17_15": "Khattiyaparisādikaṁ aṭṭhavidhaṁ parisaṁ jānātīti parisaññū.",
  "tika-s0403t39:17_16": "Bhikkhuparisādikaṁ catubbidhaṁ,",
  "tika-s0403t39:17_17": "khattiyaparisādikaṁ manussaparisaṁyeva puna catubbidhaṁ gahetvā aṭṭhavidhaṁ vadanti apare.",
  "tika-s0403t39:17_18": "Niddese panassa khattiyaparisādicatubbidhaparisaggahaṇaṁ nidassanamattaṁ daṭṭhabbaṁ.",
  "tika-s0403t39:17_19": "“Imaṁ me sevantassa akusalā dhammā parihāyanti,",
  "tika-s0403t39:17_20": "kusalā dhammā abhivaḍḍhanti,",
  "tika-s0403t39:17_21": "tasmā ayaṁ puggalo sevitabbo,",
  "tika-s0403t39:17_22": "vipariyāyato añño asevitabbo”ti sevitabbāsevitabbapuggalaṁ jānātīti puggalaparoparaññū.",
  "tika-s0403t39:17_23": "Evañhi tesaṁ puggalānaṁ paroparaṁ ukkaṭṭhanihīnataṁ jānāti nāma.",
  "tika-s0403t39:17_24": "Niddesepissa sevitabbāsevitabbapuggale vibhāvanameva samaṇakathākatanti daṭṭhabbaṁ.",
  "tika-s0403t39:18_0": "Dhammaññūsuttavaṇṇanā niṭṭhitā.",
  "tika-s0403t39:19_0": "5-6. Pāricchattakasuttādivaṇṇanā",
  "tika-s0403t39:20_0": "69-70.",
  "tika-s0403t39:20_1": "Pañcame patitapalāsoti patitapatto.",
  "tika-s0403t39:20_2": "Ettha paṭhamaṁ paṇḍupalāsataṁ,",
  "tika-s0403t39:20_3": "dutiyaṁ pannapalāsatañca vatvā tatiyaṁ jālakajātatā,",
  "tika-s0403t39:20_4": "catutthaṁ khārakajātatā ca pāḷiyaṁ vuttā.",
  "tika-s0403t39:20_5": "Dīghanikāyaṭṭhakathāyaṁ pana mahāgovindasuttavaṇṇanāyaṁ imameva pāḷiṁ āharitvā dassentena paṭhamaṁ paṇḍupalāsataṁ,",
  "tika-s0403t39:20_6": "dutiyaṁ pannapalāsatañca vatvā tatiyaṁ khārakajātatā,",
  "tika-s0403t39:20_7": "catutthaṁ jālakajātatā ca dassitā.",
  "tika-s0403t39:20_8": "Evañhi tattha vuttaṁ –",
  "tika-s0403t39:20_9": "“pāricchattake pupphamāne ekaṁ vassaṁ upaṭṭhānaṁ gacchanti,",
  "tika-s0403t39:20_10": "te tassa paṇḍupalāsabhāvato paṭṭhāya attamanā honti. Yathāha –",
  "tika-s0403t39:21_0": "Yasmiṁ,",
  "tika-s0403t39:21_1": "bhikkhave,",
  "tika-s0403t39:21_2": "samaye devānaṁ tāvatiṁsānaṁ pāricchattako koviḷāro,",
  "tika-s0403t39:21_3": "paṇḍupalāso hoti, attamanā,",
  "tika-s0403t39:21_4": "bhikkhave,",
  "tika-s0403t39:21_5": "devā tāvatiṁsā tasmiṁ samaye honti ‘paṇḍupalāso dāni pāricchattako, koviḷāro,",
  "tika-s0403t39:21_6": "na cirasseva pannapalāso bhavissatī’ti.",
  "tika-s0403t39:21_7": "Yasmiṁ samaye devānaṁ tāvatiṁsānaṁ pāricchattako, koviḷāro,",
  "tika-s0403t39:21_8": "pannapalāso hoti,",
  "tika-s0403t39:21_9": "jālakajāto hoti,",
  "tika-s0403t39:21_10": "khārakajāto hoti,",
  "tika-s0403t39:21_11": "kuṭumalakajāto hoti,",
  "tika-s0403t39:21_12": "korakajāto hoti, attamanā,",
  "tika-s0403t39:21_13": "bhikkhave,",
  "tika-s0403t39:21_14": "devā tāvatiṁsā tasmiṁ samaye honti ‘korakajāto dāni pāricchattako koviḷāro,",
  "tika-s0403t39:21_15": "na cirasseva sabbapāliphullo bhavissatī’ti.",
  "tika-s0403t39:22_0": "Līnatthappakāsiniyampi ettha evamattho dassito –",
  "tika-s0403t39:22_1": "pannapalāsoti patitapatto.",
  "tika-s0403t39:22_2": "Khārakajātoti jātakhuddakamakuḷo.",
  "tika-s0403t39:22_3": "Ye hi nīlapattakā ativiya khuddakā makuḷā,",
  "tika-s0403t39:22_4": "te “khārakā”ti vuccanti.",
  "tika-s0403t39:22_5": "Jālakajātoti tehiyeva khuddakamakuḷehi jātajālako sabbaso jālo viya jāto.",
  "tika-s0403t39:22_6": "Keci pana “jālakajātoti ekajālo viya jāto”ti atthaṁ vadanti.",
  "tika-s0403t39:22_7": "Pāricchattako kira khārakaggahaṇakāle sabbatthakameva pallaviko hoti,",
  "tika-s0403t39:22_8": "te cassa pallavā pabhassarapavāḷavaṇṇasamujjalā honti.",
  "tika-s0403t39:22_9": "Tena so sabbaso samujjalanto tiṭṭhati.",
  "tika-s0403t39:22_10": "Kuṭumalajātoti sañjātamahāmakuḷo.",
  "tika-s0403t39:22_11": "Korakajātoti sañjātasūcibhedo sampativikasamānāvattho.",
  "tika-s0403t39:22_12": "Sabbapāliphulloti sabbaso phullitavikasitoti.",
  "tika-s0403t39:22_13": "Ayañca anukkamo dīghabhāṇakānaṁ vaḷañjanānukkamena dassito,",
  "tika-s0403t39:22_14": "na ettha ācariyassa virodho āsaṅkitabbo.",
  "tika-s0403t39:23_0": "Kantanakavātoti devānaṁ puññakammapaccayā pupphānaṁ chindanakavāto.",
  "tika-s0403t39:23_1": "Kantatīti chindati.",
  "tika-s0403t39:23_2": "Sampaṭicchanakavātoti chinnānaṁ chinnānaṁ pupphānaṁ sampaṭiggaṇhakavāto.",
  "tika-s0403t39:23_3": "Cinantoti nānāvidhabhattisannivesavasena nicinaṁ karonto.",
  "tika-s0403t39:23_4": "Aññataradevatānanti nāmagottavasena apaññātadevatānaṁ.",
  "tika-s0403t39:23_5": "Reṇuvaṭṭīti reṇusaṅghāto.",
  "tika-s0403t39:23_6": "Kaṇṇikaṁ āhaccāti sudhammāya kūṭaṁ āhantvā.",
  "tika-s0403t39:24_0": "Anupharaṇānubhāvoti khīṇāsavassa bhikkhuno kittisaddassa yāva brahmalokā anupharaṇasaṅkhāto ānubhāvo.",
  "tika-s0403t39:24_1": "Pabbajjānissitaṁ hotīti pabbajjāya catupārisuddhisīlampi dassitamevāti adhippāyo.",
  "tika-s0403t39:24_2": "Paṭhamajjhānasannissitantiādīsupi imināva nayena attho veditabbo.",
  "tika-s0403t39:24_3": "Idha pana ubhayato paricchedo heṭṭhā sīlato upari arahattato ca paricchedassa dassitattā.",
  "tika-s0403t39:24_4": "Tenetaṁ vuttanti tena kāraṇena etaṁ “catupārisuddhisīlaṁ pabbajjānissitaṁ hotī”tiādivacanaṁ vuttaṁ.",
  "tika-s0403t39:24_5": "Chaṭṭhaṁ uttānameva.",
  "tika-s0403t39:25_0": "Pāricchattakasuttādivaṇṇanā niṭṭhitā.",
  "tika-s0403t39:26_0": "7. Bhāvanāsuttavaṇṇanā",
  "tika-s0403t39:27_0": "71.",
  "tika-s0403t39:27_1": "Sattame atthassa asādhikā “bhāvanaṁ ananuyuttassā”ti vuttattā.",
  "tika-s0403t39:27_2": "Sambhāvanattheti “api nāma evaṁ siyā”ti vikappanattho sambhāvanattho.",
  "tika-s0403t39:27_3": "Evañhi loke siliṭṭhavacanaṁ hotīti ekameva saṅkhaṁ avatvā aparāya saṅkhāya saddhiṁ vacanaṁ loke siliṭṭhavacanaṁ",
  "tika-s0403t39:27_4": "hoti yathā “dve vā tīṇi vā udakaphusitānī”ti.",
  "tika-s0403t39:27_5": "Sammā adhisayitānīti pādādīhi attanā nesaṁ kiñci upaghātaṁ akarontiyā bahivātādiparissayapariharaṇatthaṁ sammadeva upari sayitāni.",
  "tika-s0403t39:27_6": "Upariattho hettha adhi-saddo.",
  "tika-s0403t39:27_7": "Utuṁ gaṇhāpentiyāti tesaṁ allasinehapariyādānatthaṁ attano kāyusmāvasena utuṁ gaṇhāpentiyā.",
  "tika-s0403t39:27_8": "Tenāha “usmīkatānī”ti.",
  "tika-s0403t39:27_9": "Sammā paribhāvitānīti sammadeva sabbaso kukkuṭavāsanāya vāsitāni.",
  "tika-s0403t39:27_10": "Tenāha “kukkuṭagandhaṁ gāhāpitānī”ti.",
  "tika-s0403t39:27_11": "Ettha ca sammāparisedanaṁ kukkuṭagandhaparibhāvanañca sammāadhisayanasammāparisedananipphattiyā ānubhāvanipphāditanti daṭṭhabbaṁ.",
  "tika-s0403t39:27_12": "Sammāadhisayaneneva hi itaradvayaṁ ijjhati.",
  "tika-s0403t39:27_13": "Na hi sammāadhisayanato visuṁ sammāparisedanassa sammāparibhāvanassa ca kāraṇaṁ atthi.",
  "tika-s0403t39:27_14": "Tena pana saddhiṁyeva itaresaṁ dvinnampi ijjhanato vuttaṁ.",
  "tika-s0403t39:28_0": "Tividhakiriyākaraṇenāti sammāadhisayanāditividhakiriyākaraṇenāti attho.",
  "tika-s0403t39:28_1": "Kiñcāpi “evaṁ aho vata me”tiādinā na icchā uppajjeyya kāraṇassa pana sampāditattā,",
  "tika-s0403t39:28_2": "atha kho bhabbāva te abhinibbhijjitunti yojanā.",
  "tika-s0403t39:28_3": "Kasmā bhabbāti āha “te hi yasmā tāyā”tiādi.",
  "tika-s0403t39:28_4": "Sayampīti aṇḍāni.",
  "tika-s0403t39:28_5": "Pariṇāmanti paripākaṁ bahinikkhamanayogyataṁ.",
  "tika-s0403t39:28_6": "Yathā kapālassa tanutā ālokassa anto paññāyamānassa kāraṇaṁ,",
  "tika-s0403t39:28_7": "tathā kapālassa tanutāya nakhasikhāmukhatuṇḍakānaṁ kharatāya ca allasinehapariyādānaṁ kāraṇavacananti daṭṭhabbaṁ.",
  "tika-s0403t39:28_8": "Tasmāti ālokassa anto paññāyamānato sayañca paripākagatattā.",
  "tika-s0403t39:29_0": "Opammasampaṭipādananti opammatthassa upameyyena sammadeva paṭipādanaṁ.",
  "tika-s0403t39:29_1": "Tanti opammasampaṭipādanaṁ.",
  "tika-s0403t39:29_2": "Evanti idāni vuccamānākārena.",
  "tika-s0403t39:29_3": "Atthenāti upameyyatthena saṁsandetvā saha yojetvā.",
  "tika-s0403t39:29_4": "Sampādanena sampayuttadhammavasena ñāṇassa tikkhabhāvo veditabbo.",
  "tika-s0403t39:29_5": "Ñāṇassa hi sabhāvato satinepakkato ca tikkhabhāvo,",
  "tika-s0403t39:29_6": "samādhivasena kharabhāvo,",
  "tika-s0403t39:29_7": "saddhāvasena vippasannabhāvo.",
  "tika-s0403t39:29_8": "Pariṇāmakāloti balavavipassanākālo.",
  "tika-s0403t39:29_9": "Vaḍḍhikāloti vuṭṭhānagāminivipassanākālo.",
  "tika-s0403t39:29_10": "Anulomaṭṭhāniyā hi vipassanā gahitagabbhā nāma tadā maggagabbhassa gahitattā.",
  "tika-s0403t39:29_11": "Tajjātikanti tassa vipassanānuyogassa anurūpaṁ.",
  "tika-s0403t39:29_12": "Satthāpi avijjaṇḍakosaṁ paharati,",
  "tika-s0403t39:29_13": "desanāpi vineyyasantānagataṁ avijjaṇḍakosaṁ paharati,",
  "tika-s0403t39:29_14": "yathāṭhāne ṭhātuṁ na deti.",
  "tika-s0403t39:30_0": "Olambakasaṅkhātanti olambakasuttasaṅkhātaṁ.",
  "tika-s0403t39:30_1": "“Pala”nti hi tassa suttassa nāmaṁ.",
  "tika-s0403t39:30_2": "Cāretvā dāruno heṭṭhā dosajānanatthaṁ ussāpetvā.",
  "tika-s0403t39:30_3": "Gaṇḍaṁ haratīti palagaṇḍoti etena “palena gaṇḍahāro palagaṇḍoti pacchimapade uttarapadalopena niddeso”ti dasseti.",
  "tika-s0403t39:30_4": "Gahaṇaṭṭhāneti hatthena gahetabbaṭṭhāne.",
  "tika-s0403t39:30_5": "Sammadeva khipīyanti etena kāyaduccaritādīnīti saṅkhepo,",
  "tika-s0403t39:30_6": "pabbajjāva saṅkhepo pabbajjāsaṅkhepo.",
  "tika-s0403t39:30_7": "Tena vipassanaṁ anuyuñjantassa puggalassa ajānantasseva āsavānaṁ parikkhayo idha vipassanānisaṁsoti adhippeto.",
  "tika-s0403t39:31_0": "Hemantikena kāraṇabhūtena,",
  "tika-s0403t39:31_1": "bhummatthe vā etaṁ karaṇavacanaṁ,",
  "tika-s0403t39:31_2": "hemantiketi attho.",
  "tika-s0403t39:31_3": "Paṭippassambhantīti paṭippassaddhaphalāni honti.",
  "tika-s0403t39:31_4": "Tenāha “pūtikāni bhavantī”ti.",
  "tika-s0403t39:31_5": "Mahāsamuddo viya sāsanaṁ agādhagambhīrabhāvato.",
  "tika-s0403t39:31_6": "Nāvā viya yogāvacaro mahoghuttarato.",
  "tika-s0403t39:31_7": "Pariyāyanaṁ viyāti parito aparāparaṁ yāyanaṁ viya.",
  "tika-s0403t39:31_8": "Khajjamānānanti khādantena viya udakena khepiyamānabandhanānaṁ.",
  "tika-s0403t39:31_9": "Tanubhāvoti pariyuṭṭhānapavattiyā asamatthatāya dubbalabhāvo.",
  "tika-s0403t39:31_10": "Vipassanāñāṇapītipāmojjehīti vipassanāñāṇasamuṭṭhitehi pītipāmojjehi.",
  "tika-s0403t39:31_11": "Okkhāyamāneti vipassanākammaṭṭhāne vīthippaṭipāṭiyā okkhāyamāne,",
  "tika-s0403t39:31_12": "paṭisaṅkhānupassanāya vā okkhāyamāne.",
  "tika-s0403t39:31_13": "Saṅkhārupekkhāya pakkhāyamāne.",
  "tika-s0403t39:31_14": "Dubbalatā dīpitā “appakasireneva saṁyojanāni paṭippassambhanti,",
  "tika-s0403t39:31_15": "pūtikāni bhavantī”ti vuttattā.",
  "tika-s0403t39:32_0": "Bhāvanāsuttavaṇṇanā niṭṭhitā.",
  "tika-s0403t39:33_0": "8-9. Aggikkhandhopamasuttādivaṇṇanā",
  "tika-s0403t39:34_0": "72-73.",
  "tika-s0403t39:34_1": "Aṭṭhame passatha nūti api passatha.",
  "tika-s0403t39:34_2": "Mahantanti vipulaṁ.",
  "tika-s0403t39:34_3": "Aggikkhandhanti aggisamūhaṁ.",
  "tika-s0403t39:34_4": "Ādittanti padittaṁ.",
  "tika-s0403t39:34_5": "Sampajjalitanti samantato pajjalitaṁ accivipphuliṅgāni muñcantaṁ.",
  "tika-s0403t39:34_6": "Sajotibhūtanti samantato uṭṭhitāhi jālāhi ekappabhāsamudayabhūtaṁ.",
  "tika-s0403t39:34_7": "Taṁ kiṁ maññathāti taṁ idāni mayā vuccamānatthaṁ kiṁ maññathāti anumatiggahaṇatthaṁ pucchati.",
  "tika-s0403t39:34_8": "Yadettha satthā aggikkhandhāliṅganaṁ kaññāliṅganañca ānesi,",
  "tika-s0403t39:34_9": "tamatthaṁ vibhāvetuṁ “ārocayāmī”tiādimāha.",
  "tika-s0403t39:35_0": "Dussīlassāti nissīlassa sīlavirahitassa.",
  "tika-s0403t39:35_1": "Pāpadhammassāti dussīlattā eva hīnajjhāsayatāya lāmakasabhāvassa.",
  "tika-s0403t39:35_2": "Asucisaṅkassarasamācārassāti aparisuddhatāya asuci hutvā saṅkāya saritabbasamācārassa.",
  "tika-s0403t39:35_3": "Dussīlo hi kiñcideva asāruppaṁ disvā “idaṁ asukena kataṁ bhavissatī”ti paresaṁ āsaṅkā hoti.",
  "tika-s0403t39:35_4": "Kenacideva karaṇīyena mantayante bhikkhū disvā “kacci nu kho ime mayā katakammaṁ jānitvā mantentī”ti attanoyeva saṅkāya saritabbasamācāro.",
  "tika-s0403t39:35_5": "Paṭicchannakammantassāti lajjitabbatāya paṭicchādetabbakammantassa.",
  "tika-s0403t39:35_6": "Assamaṇassāti na samaṇassa.",
  "tika-s0403t39:35_7": "Salākaggahaṇādīsu “ahampi samaṇo”ti micchāpaṭiññāya samaṇapaṭiññassa.",
  "tika-s0403t39:35_8": "Aseṭṭhacāritāya abrahmacārissa.",
  "tika-s0403t39:35_9": "Uposathādīsu “ahampi brahmacārī”ti micchāpaṭiññāya brahmacāripaṭiññassa.",
  "tika-s0403t39:35_10": "Pūtinā kammena sīlavipattiyā anto anupaviṭṭhattā antopūtikassa.",
  "tika-s0403t39:35_11": "Chadvārehi rāgādikilesānussavanena tintattā avassutassa.",
  "tika-s0403t39:35_12": "Sañjātarāgādikacavarattā sīlavantehi chaḍḍetabbattā ca kasambujātassa.",
  "tika-s0403t39:36_0": "Vālarajjuyāti vālehi katarajjuyā.",
  "tika-s0403t39:36_1": "Sā hi kharatarā hoti.",
  "tika-s0403t39:36_2": "Ghaṁseyyāti mathanavasena ghaṁseyya.",
  "tika-s0403t39:36_3": "Teladhotāyāti telena nisitāya.",
  "tika-s0403t39:36_4": "Paccorasminti patiurasmiṁ,",
  "tika-s0403t39:36_5": "abhimukhe uramajjheti adhippāyo.",
  "tika-s0403t39:36_6": "Ayosaṅkunāti saṇḍāsena.",
  "tika-s0403t39:36_7": "Pheṇuddehakanti pheṇaṁ uddehetvā uddehetvā,",
  "tika-s0403t39:36_8": "anekavāraṁ pheṇaṁ uṭṭhāpetvāti attho.",
  "tika-s0403t39:36_9": "Evamettha saṅkhepato pāḷivaṇṇanā veditabbā.",
  "tika-s0403t39:36_10": "Navamaṁ uttānameva.",
  "tika-s0403t39:37_0": "Aggikkhandhopamasuttādivaṇṇanā niṭṭhitā.",
  "tika-s0403t39:38_0": "10. Arakasuttavaṇṇanā",
  "tika-s0403t39:39_0": "74.",
  "tika-s0403t39:39_1": "Dasame parittanti ittaraṁ.",
  "tika-s0403t39:39_2": "Tenāha “appaṁ thoka”nti.",
  "tika-s0403t39:39_3": "Pabandhānupacchedassa paccayabhāvo idha jīvitassa raso kiccanti adhippetanti āha “sarasaparittatāyapī”ti.",
  "tika-s0403t39:39_4": "Tadadhīnavuttitāyapi hi “yo,",
  "tika-s0403t39:39_5": "bhikkhave,",
  "tika-s0403t39:39_6": "ciraṁ jīvati,",
  "tika-s0403t39:39_7": "so vassasataṁ appaṁ vā bhiyyo”ti vacanato parittaṁ khaṇaparittatāyapi.",
  "tika-s0403t39:39_8": "Paramatthato hi atiparitto sattānaṁ jīvitakkhaṇo ekacittakkhaṇappavattimattoyeva.",
  "tika-s0403t39:39_9": "Yathā nāma rathacakkaṁ pavattamānampi ekeneva nemippadesena pavattati,",
  "tika-s0403t39:39_10": "tiṭṭhamānampi ekeneva tiṭṭhati,",
  "tika-s0403t39:39_11": "evamevaṁ ekacittakkhaṇikaṁ sattānaṁ jīvitaṁ tasmiṁ citte niruddhamatte satto niruddhoti vuccati.",
  "tika-s0403t39:39_12": "Yathāha “atīte cittakkhaṇe jīvittha na jīvati na jīvissati.",
  "tika-s0403t39:39_13": "Anāgate cittakkhaṇe na jīvittha na jīvati jīvissati.",
  "tika-s0403t39:39_14": "Paccuppanne cittakkhaṇe na jīvittha jīvati na jīvissati.",
  "tika-s0403t39:40_0": "“Jīvitaṁ attabhāvo ca, sukhadukkhā ca kevalā;",
  "tika-s0403t39:41_0": "Ekacittasamāyuttā, lahuso vattate khaṇo.",
  "tika-s0403t39:42_0": "“Ye niruddhā marantassa, tiṭṭhamānassa vā idha;",
  "tika-s0403t39:43_0": "Sabbepi sadisā khandhā, gatā appaṭisandhikā.",
  "tika-s0403t39:44_0": "“Anibbattena na jāto, paccuppannena jīvati;",
  "tika-s0403t39:45_0": "Cittabhaṅgā mato loko, paññatti paramatthiyā”ti. ;",
  "tika-s0403t39:46_0": "Lahusanti lahukaṁ.",
  "tika-s0403t39:46_1": "Tenāha “lahuṁ uppajjitvā nirujjhanato lahusa”nti.",
  "tika-s0403t39:46_2": "Parittaṁ lahusanti ubhayaṁ panetaṁ appakassa vevacanaṁ.",
  "tika-s0403t39:46_3": "Yañhi appakaṁ,",
  "tika-s0403t39:46_4": "taṁ parittañceva lahukañca hoti.",
  "tika-s0403t39:46_5": "Idha pana āyuno adhippetattā rassanti vuttaṁ hoti.",
  "tika-s0403t39:46_6": "Mantāyanti karaṇatthe etaṁ bhummavacananti āha “mantāya boddhabbaṁ,",
  "tika-s0403t39:46_7": "paññāya jānitabbanti attho”ti.",
  "tika-s0403t39:46_8": "Mantāyanti vā manteyyanti vuttaṁ hoti,",
  "tika-s0403t39:46_9": "mantetabbaṁ mantāya upaparikkhitabbanti attho.",
  "tika-s0403t39:46_10": "Paññāya jānitabbanti jānitabbaṁ jīvitassa parittabhāvo bahudukkhādibhāvo.",
  "tika-s0403t39:46_11": "Jānitvā ca pana sabbapalibodhe chinditvā kattabbaṁ kusalaṁ,",
  "tika-s0403t39:46_12": "caritabbaṁ brahmacariyaṁ.",
  "tika-s0403t39:46_13": "Yasmā itthi jātassa amaraṇaṁ,",
  "tika-s0403t39:46_14": "appaṁ vā bhiyyo vassasatato upari appaṁ aññaṁ vassasataṁ appatvā vīsaṁ vā tiṁsaṁ vā cattālīsaṁ vā paṇṇāsaṁ vā saṭṭhi vā vassāni jīvati,",
  "tika-s0403t39:46_15": "evaṁdīghāyuko pana atidullabho.",
  "tika-s0403t39:46_16": "“Asuko hi evaṁ ciraṁ jīvatī”ti tattha tattha gantvā daṭṭhabbo hoti.",
  "tika-s0403t39:46_17": "Tattha visākhā upāsikā vīsasataṁ jīvati,",
  "tika-s0403t39:46_18": "tathā pokkharasātibrāhmaṇo,",
  "tika-s0403t39:46_19": "brahmāyubrāhmaṇo,",
  "tika-s0403t39:46_20": "bāvariyabrāhmaṇo,",
  "tika-s0403t39:46_21": "ānandatthero,",
  "tika-s0403t39:46_22": "mahākassapattheroti.",
  "tika-s0403t39:46_23": "Anuruddhatthero pana vassasatañceva paṇṇāsañca vassāni.",
  "tika-s0403t39:46_24": "Bākulatthero vassasatañceva saṭṭhi ca vassāni,",
  "tika-s0403t39:46_25": "ayaṁ sabbadīghāyuko,",
  "tika-s0403t39:46_26": "sopi dve vassasatāni na jīvi.",
  "tika-s0403t39:47_0": "Arakasuttavaṇṇanā niṭṭhitā.",
  "tika-s0403t39:48_0": "Mahāvaggavaṇṇanā niṭṭhitā."
}