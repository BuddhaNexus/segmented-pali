{
  "tika-s0301t11:0_0": "11. Sakkasaṁyuttaṁ",
  "tika-s0301t11:1_0": "1. Paṭhamavaggo",
  "tika-s0301t11:2_0": "1. Suvīrasuttavaṇṇanā",
  "tika-s0301t11:3_0": "247.Abhiyaṁsūti yuddhasajjābhimukhā hutvā gacchiṁsu.",
  "tika-s0301t11:3_1": "Tatrāti tasmiṁ asurānaṁ abhiyāne ayaṁ dāni vuccamānā anupubbato kathā.",
  "tika-s0301t11:3_2": "Tettiṁsa purise gahetvāti tettiṁsa purise puññakiriyāya sahāyabhūte gahetvā.",
  "tika-s0301t11:3_3": "‘‘Yāvajīvaṁ mātāpitubharo assa’’ntiādinā samādinnāni satta vatapadāni pūretvā.",
  "tika-s0301t11:3_4": "Adhigaṇhantaṁ abhibhavantaṁ.",
  "tika-s0301t11:3_5": "Puttahatāyāti hataputtāya.",
  "tika-s0301t11:3_6": "Sā surā na hoti,",
  "tika-s0301t11:3_7": "na suraṁ pivimhāti adhippāyo.",
  "tika-s0301t11:3_8": "Tato paṭṭhāyāti ‘‘na surā’’ti vuttakālato paṭṭhāya.",
  "tika-s0301t11:3_9": "‘‘Na suranti na dibbantīti asurā’’ti keci.",
  "tika-s0301t11:3_10": "Heṭṭhimatale antobhūmiyaṁ āyāmato dasayojanasahassaṁ.",
  "tika-s0301t11:4_0": "Uragādisahacaritāni ṭhānāni uragādīnīti āha ‘‘uragādīsu pañcasu ṭhānesū’’ti.",
  "tika-s0301t11:4_1": "Paṭhamālindeti paṭhame paribhaṇḍe.",
  "tika-s0301t11:4_2": "Pañcayojanasahassavitthāraputhubahalāhi sinerussa catūsupi passesu cattāro paribhaṇḍā.",
  "tika-s0301t11:4_3": "Sinerussa hi tasmiṁ tasmiṁ passe yugandharādīsu pañcasataparittadīpaparivāre mahādīpe ca labhitabbassa mahato atthassa vasena mahatthā.",
  "tika-s0301t11:4_4": "Kupitāvilacittāti kupitena kopena ākulacittā.",
  "tika-s0301t11:4_5": "Yuddhesīti yuddhesino.",
  "tika-s0301t11:4_6": "Sesesūti sesesu paribhaṇḍesu.",
  "tika-s0301t11:4_7": "Sesāti supaṇṇādayo.",
  "tika-s0301t11:5_0": "Vammikamakkhikāti sapakkhikaupacikā. Osakkitvāti piṭṭhibhāgena nivattitvā.",
  "tika-s0301t11:6_0": "Pamādaṁ āpādesīti sakkassa āṇāya pamādaṁ āpajji.",
  "tika-s0301t11:6_1": "Saṭṭhiyojanaṁ vitthārena.",
  "tika-s0301t11:6_2": "Suvaṇṇamahāvīthinti suvaṇṇamayabhūmijagativīthiṁ.",
  "tika-s0301t11:7_0": "Anuṭṭhahantoti uṭṭhānaṁ kāyikavīriyaṁ akaronto.",
  "tika-s0301t11:7_1": "Avāyamantoti vāyāmaṁ cetasikavīriyaṁ akaronto.",
  "tika-s0301t11:7_2": "Kiñci kiccanti kasivāṇijjādibhedaṁ aññataraṁ kiccaṁ kattabbakammaṁ.",
  "tika-s0301t11:7_3": "Varanti pavaraṁ.",
  "tika-s0301t11:7_4": "Tenāha ‘‘uttama’’nti.",
  "tika-s0301t11:7_5": "Tañca kho kasitabbaṭṭhānaṁ adhippetanti āha ‘‘okāsa’’nti.",
  "tika-s0301t11:7_6": "Kammaṁ akatvāti kiñcipi jīvitahetubhūtaṁ kammaṁ akatvā.",
  "tika-s0301t11:7_7": "Jīvitaṭṭhānaṁ nāmāti tassa jīvitassa hetu nāma.",
  "tika-s0301t11:7_8": "Nibbānassa maggoti nibbānassa adhigamupāyabhūto maggo.",
  "tika-s0301t11:8_0": "Suvīrasuttavaṇṇanā niṭṭhitā.",
  "tika-s0301t11:9_0": "2. Susīmasuttavaṇṇanā",
  "tika-s0301t11:10_0": "248.Antareti abbhantare.",
  "tika-s0301t11:10_1": "Evaṁnāmakanti ‘‘susīmo’’ti evaṁnāmakaṁ.",
  "tika-s0301t11:10_2": "Ekaṁ puttameva aññataraṁ attano puttameva.",
  "tika-s0301t11:11_0": "Susīmasuttavaṇṇanā niṭṭhitā.",
  "tika-s0301t11:12_0": "3. Dhajaggasuttavaṇṇanā",
  "tika-s0301t11:13_0": "249.Samupabyūḷhoti ubhinnaṁ saha eva samāgamo,",
  "tika-s0301t11:13_1": "bhusaṁ vā byūḷhoti attho.",
  "tika-s0301t11:13_2": "Bhusā panassa byūḷhatā dvinnaṁ senānaṁ samāgantvā sampiṇḍitabhāvenāti āha ‘‘sampiṇḍito rāsibhūto’’ti.",
  "tika-s0301t11:13_3": "Pacchimantoti rathapañjarassa paranto pacchimanto pacchimakoṭṭhāso.",
  "tika-s0301t11:13_4": "Rathasandhitoti rathapañjarassa kubbarena saddhiṁ sambandhanaṭṭhānato.",
  "tika-s0301t11:13_5": "Tadeva pamāṇanti tadeva ‘‘diyaḍḍhayojanasatāyāmo’’ti vuttappamāṇameva.",
  "tika-s0301t11:13_6": "Diguṇaṁ katvāti ‘‘pacchimanto satayojano’’tiādinā diguṇaṁ katvā.",
  "tika-s0301t11:13_7": "Candamaṇḍalasūriyamaṇḍalakiṅkiṇikajālādibhedassa sesālaṅkārassa.",
  "tika-s0301t11:13_8": "Passantānaṁ devānaṁ.",
  "tika-s0301t11:13_9": "Rājā noti amhākaṁ rājā devaseṭṭho.",
  "tika-s0301t11:13_10": "Dutiyaṁ āsanaṁ labhatīti sakke nisinne tassa anantaraṁ dutiyaṁ āsanaṁ labhati.",
  "tika-s0301t11:13_11": "Tasmā devaseṭṭhatāya sakko viya gāravaṭṭhāniyo,",
  "tika-s0301t11:13_12": "yato sakko ‘‘tassa dhajaggaṁ ullokeyyāthā’’ti āha.",
  "tika-s0301t11:13_13": "Esa nayo sesesupi.",
  "tika-s0301t11:13_14": "Asurehi parājitoti asurehi parājayaṁ āpādito.",
  "tika-s0301t11:13_15": "Rajadhajaṁ disvāti parasenāya upagacchantiyā uṭṭhitarajamattampi disvā ṭhitopi taṁ rajadhajaṁ disvā bhīrubhāvena palāyanadhammo.",
  "tika-s0301t11:14_0": "Yassa dhajaggaparittassa.",
  "tika-s0301t11:14_1": "Ānubhāvo vattati asammukhībhūtāhipi devatāhi sirasā sampaṭicchitabbato.",
  "tika-s0301t11:14_2": "Corabhayādīhīti ādi-saddena rogabhayādīnañceva vaṭṭadukkhassa ca saṅgaho daṭṭhabbo vidhinā bhāvite parittassa atthe upacārajjhānādīnampi ijjhanato.",
  "tika-s0301t11:15_0": "Dīghavāpīnāmake gāme cetiyaṁ dīghavāpicetiyaṁ.",
  "tika-s0301t11:15_1": "Muddhavedikā nāma hammiyaṁ parikkhipitvā katavedikā.",
  "tika-s0301t11:15_2": "Buddhagataṁ satiṁ upaṭṭhapetvā parittarakkhaguttiṁ āha.",
  "tika-s0301t11:15_3": "Parittassa ānubhāvena dve iṭṭhakā…pe… aṭṭhaṁsu.",
  "tika-s0301t11:15_4": "Tathā hi tasmiṁ nisseṇiyaṁ ṭhite…pe…",
  "tika-s0301t11:15_5": "aṭṭhaṁsūti.",
  "tika-s0301t11:16_0": "Dhajaggasuttavaṇṇanā niṭṭhitā.",
  "tika-s0301t11:17_0": "4. Vepacittisuttavaṇṇanā",
  "tika-s0301t11:18_0": "250.",
  "tika-s0301t11:18_1": "‘‘Mahānubhāvatāya asurānaṁ cittavepanena vepacittī’’ti vadanti.",
  "tika-s0301t11:18_2": "Isīhi pana abhayaṁ yācite ‘‘bhayameva dadāmī’’ti vatvā tehi ‘‘akkhayaṁ hotu te bhaya’’nti abhisapavasena",
  "tika-s0301t11:18_3": "vuttakālato paṭṭhāya vepanacittatāya ‘‘vepacittī’’ti vuccati,",
  "tika-s0301t11:18_4": "yaṁ lokiyā ‘‘pulomo’’ti ca vadanti.",
  "tika-s0301t11:18_5": "Nipātapadānipi kānici atthavisesajotakāni hontīti āha ‘‘nipātamatta’’nti hetuatthādīnamettha asambhavato.",
  "tika-s0301t11:18_6": "Tanti sakkaṁ devānamindaṁ.",
  "tika-s0301t11:18_7": "Kaṇṭhe pañcamehīti kaṇṭhabandhanapañcamehi,",
  "tika-s0301t11:18_8": "vibhattialopena niddeso.",
  "tika-s0301t11:18_9": "Cittenevāti ‘‘imaṁ bandhāmi,",
  "tika-s0301t11:18_10": "ayaṁ bajjhatū’’ti uppannacitteneva.",
  "tika-s0301t11:18_11": "Bajjhati baddho hoti,",
  "tika-s0301t11:18_12": "ayaṁ devānubhāvo.",
  "tika-s0301t11:18_13": "Muccatīti etthāpi eseva nayo.",
  "tika-s0301t11:18_14": "Dasahīti ‘‘corosī’’tiādinā idha vuttehi dasahi.",
  "tika-s0301t11:18_15": "Tenāha ‘‘imehī’’ti.",
  "tika-s0301t11:18_16": "Nibbattitvā cirakālataṁ upādāya khuṁsanavasena vadati ‘‘jarasakkā’’ti.",
  "tika-s0301t11:18_17": "Na taṁ akkosaṁ manasi karoti dīgharattaṁ khantisoraccesu niruḷhaajjhāsayattā.",
  "tika-s0301t11:18_18": "Mahāpaṭiggahaṇanti mahantaṁ upasamabyañjanaṁ.",
  "tika-s0301t11:18_19": "Assāti vepacittassa.",
  "tika-s0301t11:19_0": "Paṭisaṁyujeti paṭisattu hutvā saṁyuddhaṁ kareyya.",
  "tika-s0301t11:19_1": "Tenāha ‘‘paṭipphareyyā’’ti.",
  "tika-s0301t11:19_2": "Upasamaṁ…pe…",
  "tika-s0301t11:19_3": "maññe upasameneva paccatthikassa nāyakabhūtassa kodhassa paṭisedhanato.",
  "tika-s0301t11:19_4": "Tādise hi kodho paṭikiriyaṁ alabhanto anupādāno viya jātavedo vūpasammati.",
  "tika-s0301t11:19_5": "Yadā-saddo hetuattho,",
  "tika-s0301t11:19_6": "na kālatthoti āha ‘‘yasmā taṁ maññatī’’ti.",
  "tika-s0301t11:19_7": "Tāvadeva dve gāvo yujjhanteti tasmiṁyeva khaṇe dvīsu goṇesu yujjhantesu.",
  "tika-s0301t11:20_0": "Khantito uttaritaro añño attho na vijjati anantareva assa virodhaṁ anatthaṁ paṭibāhitvā diṭṭhadhammikassa ceva samparāyikassa ca saṁvidhānato.",
  "tika-s0301t11:20_1": "Taṁ khantiṁ paramaṁ āhu seṭṭhabalaṁ virodhapaccayaṁ abhibhuyya pavattanato.",
  "tika-s0301t11:20_2": "Bālayogato bālo,",
  "tika-s0301t11:20_3": "tassa balaṁ bālabalaṁ,",
  "tika-s0301t11:20_4": "aññāṇanti āha ‘‘bālabalaṁ nāma aññāṇabala’’nti.",
  "tika-s0301t11:20_5": "Taṁ yassa balanti taṁ aññāṇabalaṁ yassa puggalassa balaṁ,",
  "tika-s0301t11:20_6": "abalameva taṁ paññābalena viddhaṁsetabbato.",
  "tika-s0301t11:20_7": "Paṭivattā na vijjatīti dhammaṭṭhaṁ paṭippharitvā abhibhavitvā pavattā natthi.",
  "tika-s0301t11:20_8": "Paṭivacanamattaṁ pana koci vadeyyāpi,",
  "tika-s0301t11:20_9": "taṁ akāraṇanti dassento ‘‘paṭippharitvā vā’’tiādimāha.",
  "tika-s0301t11:20_10": "Bālabalanti ‘‘paṭippharitvā’’ti vacanassa kāraṇavacanaṁ.",
  "tika-s0301t11:20_11": "Tasseva puggalassa paṭikujjhanakassa.",
  "tika-s0301t11:20_12": "Nānattāvitakkanato ubhinnaṁ atthaṁ.",
  "tika-s0301t11:20_13": "Tikicchantanti anatthapaṭibāhanamukhena paṇḍitakiccakaraṇena paṭisedhentaṁ.",
  "tika-s0301t11:20_14": "‘‘Bālo aya’’nti evaṁ paññapetuṁ hetuphalānaṁ anavabodhato catusaccadhamme achekāti.",
  "tika-s0301t11:21_0": "Vepacittisuttavaṇṇanā niṭṭhitā.",
  "tika-s0301t11:22_0": "5. Subhāsitajayasuttavaṇṇanā",
  "tika-s0301t11:23_0": "251.‘‘Chekatāyā’’ti vatvā tassa vattuṁ chekabhāvaṁ dassetuṁ ‘‘evaṁ kirassā’’tiādimāha.",
  "tika-s0301t11:23_1": "Gāhanti laddhiṁ.",
  "tika-s0301t11:23_2": "Mocetvāti yassa puna ‘‘coro’’ti uttari vattuṁ na sakkoti,",
  "tika-s0301t11:23_3": "evaṁ vimocetvāti paṭhamaṁ vattuṁ na sakkā.",
  "tika-s0301t11:23_4": "Garūti bhāriyaṁ,",
  "tika-s0301t11:23_5": "dukkaranti attho.",
  "tika-s0301t11:23_6": "Pacchāti ‘‘parassā’’ti vutto so kiñci paṭhamaṁ vadanto attano adhippāyaṁ pavedeti nāma,",
  "tika-s0301t11:23_7": "taṁ yathāsatti viditamano tassa uttari vattuṁ sakkoti.",
  "tika-s0301t11:23_8": "Tenāha ‘‘parassa vacanaṁ anugantvā pana pacchā sukhaṁ vattu’’nti.",
  "tika-s0301t11:23_9": "Api ca asurindena ‘‘hotu,",
  "tika-s0301t11:23_10": "devānaminda,",
  "tika-s0301t11:23_11": "subhāsitena jayo’’ti paṭhamaṁ vuttaṁ,",
  "tika-s0301t11:23_12": "viseso ca pubbaṁ upanentaṁ anuvattati.",
  "tika-s0301t11:23_13": "Vacasi kusalo sakko devarājā taṁ visesaṁ teneva pubbaṁ upanayāpento upalāpanavasena ‘‘tumhe khvetthā’’tiādimāha.",
  "tika-s0301t11:23_14": "Pubbadevāti sakkapamukhāya devaparisāya loke pubbeva uppannattā ‘‘pubbadevā’’ti pasaṁsavacanaṁ.",
  "tika-s0301t11:23_15": "Vepacittiṁ sandhāya ‘‘tumhe’’ti ‘‘pubbadevā’’ti ca vuttattā ‘‘tumhākaṁ tāva paveṇiāgataṁ bhaṇathā’’ti vuttaṁ.",
  "tika-s0301t11:23_16": "Gāravaṭṭhāniyattā vepacittino bahuvacanapayogo.",
  "tika-s0301t11:23_17": "Daṇḍena avacāro avacaraṇaṁ daṇḍāvacaro,",
  "tika-s0301t11:23_18": "natthi ettha vutto daṇḍāvacaroti adaṇḍāvacarā,",
  "tika-s0301t11:23_19": "sakkena vuttā gāthāyo.",
  "tika-s0301t11:24_0": "Subhāsitajayasuttavaṇṇanā niṭṭhitā.",
  "tika-s0301t11:25_0": "6. Kulāvakasuttavaṇṇanā",
  "tika-s0301t11:26_0": "252.Rathasaddoti rathālaṅkārabhūtānaṁ kiṅkiṇikajālādīnaṁ saddo.",
  "tika-s0301t11:26_1": "Tathā dhajasaddo.",
  "tika-s0301t11:26_2": "Ājānīyasaddoti ājānīyānaṁ hasitasaddo ca.",
  "tika-s0301t11:26_3": "Karuṇāsamāvajjitahadayoti pāṇānaṁ anuparodhena paṇāmitacitto.",
  "tika-s0301t11:26_4": "Īsāmukhenāti rathakapparamukhena.",
  "tika-s0301t11:26_5": "Puññapaccayanibbattoti uḷāraṁ suvipulaṁ puññaṁ paccayaṁ katvā nibbatto.",
  "tika-s0301t11:26_6": "Na sajjati katthaci appaṭighaṭṭanena gacchanto.",
  "tika-s0301t11:26_7": "Simbalivanenāti simbalivanamajjhena .",
  "tika-s0301t11:26_8": "Vibhaggaṁ nimmathitanti ito cito vibhaggañceva niravasesato mathitañca hoti.",
  "tika-s0301t11:27_0": "Kulāvakasuttavaṇṇanā niṭṭhitā.",
  "tika-s0301t11:28_0": "7. Nadubbhiyasuttavaṇṇanā",
  "tika-s0301t11:29_0": "253.Supaccatthikoti suṭṭhu ativiya paccatthiko paṭisattu.",
  "tika-s0301t11:29_1": "Gahitosīti devapāsena bandhitvā gahito asi.",
  "tika-s0301t11:29_2": "Baddhova ahosi sakkassa puññānubhāvena.",
  "tika-s0301t11:29_3": "Cetiyarājā kira imasmiṁ kappe tato pubbe kenaci avuttapubbaṁ kharamusāvādaṁ abhāsi,",
  "tika-s0301t11:29_4": "tāvadeva virajjhitvā mahāpathaviyā vivare dine nipatitvā avīciaggijālānamindanamahosi.",
  "tika-s0301t11:29_5": "Taṁ sandhāya vuttaṁ ‘‘cetiyarañño pāpaṁ sandhāyā’’ti.",
  "tika-s0301t11:29_6": "Mahāpāpānīti mahantāni garutarāni pāpāni.",
  "tika-s0301t11:29_7": "Tathā hi vepacittino sapathakaraṇe nidassanabhāvena etāni aṭṭhakathāyaṁ āgatānīti.",
  "tika-s0301t11:30_0": "Nadubbhiyasuttavaṇṇanā niṭṭhitā.",
  "tika-s0301t11:31_0": "8. Verocanaasurindasuttavaṇṇanā",
  "tika-s0301t11:32_0": "254.Dvārapālarūpakāniviyāti dvārapālākārena katapaṭimāyo viya.",
  "tika-s0301t11:32_1": "Vāyametheva,",
  "tika-s0301t11:32_2": "na antarā saṁkocaṁ āpajjeyyāti adhippāyo.",
  "tika-s0301t11:32_3": "Nipphannasobhanesūti nipphannabhāvena sundaresu.",
  "tika-s0301t11:32_4": "Sabbe hi anipphannā atthā na sobhanti.",
  "tika-s0301t11:32_5": "Kiccajātāti vippakatabhāvena sañjātakiccā.",
  "tika-s0301t11:32_6": "Akiccajātoti asañjātakicco kiccarahito nāma natthi gamanaṭṭhitasayananisajjādivasena uppajjanakadukkhavinodanabhāvato.",
  "tika-s0301t11:32_7": "Saṁyogaparamātveva sambhogāti imesaṁ sattānaṁ saṁbhuñjitabbavatthūni nāma pakatiyā virodhasīlānipi asaṁyogena vā asundarānipi,",
  "tika-s0301t11:32_8": "tāni abhisaṅkharaṇapacanasaṁyojanaparamāni veditabbāni tathā sati sambhogārahabhāvūpagamanato.",
  "tika-s0301t11:32_9": "Tenāha ‘‘pārivāsikaodanādīnī’’tiādi.",
  "tika-s0301t11:32_10": "Uṇhāpetvā paribhuñjitabbayutte paribhajjitvāti adhippāyo.",
  "tika-s0301t11:33_0": "Verocanaasurindasuttavaṇṇanā niṭṭhitā.",
  "tika-s0301t11:34_0": "9. Araññāyatanaisisuttavaṇṇanā",
  "tika-s0301t11:35_0": "255.",
  "tika-s0301t11:35_1": "Jāmātikā vuccati dhītupati,",
  "tika-s0301t11:35_2": "sasuro bhariyāya pitā,",
  "tika-s0301t11:35_3": "tasmā ime antaravattino dve janā sakkavepacittino sujāya vasena jāmātikasasurā.",
  "tika-s0301t11:35_4": "‘‘Ciradikkhitāna’’nti dikkhitvā pabbajitvā cirakālānaṁ vatasamādānavasena ito bāhirakānaṁ pabbajitānanti āha ‘‘cirasamādinnavatāna’’nti.",
  "tika-s0301t11:35_5": "Ito paṭikkamāti ito yathāṭhitaṭṭhānato apehi apakkama.",
  "tika-s0301t11:35_6": "Na paṭikkūlasaññino guṇe gāravayogato.",
  "tika-s0301t11:35_7": "Devā hi yebhuyyena ‘‘mayaṁ pubbe guṇavante payirupāsitvā tesaṁ ovāde ṭhatvā puññāni upacinitvā idhūpapannā’’ti guṇavantesu ādarabhāvaṁ upaṭṭhapenti.",
  "tika-s0301t11:36_0": "Araññāyatanaisisuttavaṇṇanā niṭṭhitā.",
  "tika-s0301t11:37_0": "10. Samuddakasuttavaṇṇanā",
  "tika-s0301t11:38_0": "256.Cakkavāḷamahāsamuddapiṭṭhiyanti cakkavāḷapabbatapādasamantā mahāsamuddatīrapiṭṭhiyaṁ.",
  "tika-s0301t11:38_1": "Yatheva sinerusamīpe mahāsamuddo anupubbaninno anupubbapoṇo anupubbapabbhāro,",
  "tika-s0301t11:38_2": "evaṁ yebhuyyena cakkavāḷapādasamīpepi.",
  "tika-s0301t11:38_3": "Tenāha ‘‘rajatapaṭṭavaṇṇe vālukapuline’’ti.",
  "tika-s0301t11:38_4": "Vuttappakārāsūti anantarasutte vuttappakārāsu.",
  "tika-s0301t11:38_5": "Assamapadenāti assamapadavemajjhena.",
  "tika-s0301t11:38_6": "Evaṁ cintayiṁsūti ‘‘yaṁ nūna maya’’ntiādinā yathā pāḷiyaṁ āgataṁ,",
  "tika-s0301t11:38_7": "evaṁ mantayiṁsu.",
  "tika-s0301t11:39_0": "Icchitakaroti yadicchitakaraṇaṁ.",
  "tika-s0301t11:39_1": "Duṭṭhānanti durāsayānaṁ.",
  "tika-s0301t11:39_2": "Te pana duṭṭhajjhāsayā viruddhā hontīti āha ‘‘duṭṭhānaṁ viruddhāna’’nti.",
  "tika-s0301t11:39_3": "Pavuttanti bījaṁ sandhāya vapitaṁ.",
  "tika-s0301t11:39_4": "Tenāha ‘‘khette patiṭṭhāpita’’nti.",
  "tika-s0301t11:40_0": "Sāyamāsabhattanti sāyaṁ asitabbabhojanaṁ.",
  "tika-s0301t11:40_1": "Yathāvāraṁ bhakkhitametaṁ devānaṁ viya sukhumaṁ guruvāsañca na hotīti ‘‘bhatta’’nti vuttaṁ.",
  "tika-s0301t11:40_2": "Gelaññajātanti sañjātagelaññaṁ.",
  "tika-s0301t11:40_3": "Vepatīti kampati pavedhati.",
  "tika-s0301t11:41_0": "Samuddakasuttavaṇṇanā niṭṭhitā.",
  "tika-s0301t11:42_0": "Paṭhamavaggavaṇṇanā niṭṭhitā.",
  "tika-s0301t11:43_0": "2. Dutiyavaggo",
  "tika-s0301t11:44_0": "1. Vatapadasuttavaṇṇanā",
  "tika-s0301t11:45_0": "257.",
  "tika-s0301t11:45_1": "Samādātabbato vatāni,",
  "tika-s0301t11:45_2": "aññamaññaṁ asaṅkarasabhāvena pabbajitabbato padāni,",
  "tika-s0301t11:45_3": "tato eva asaṁkiṇṇabhāgāti katvā ‘‘vatakoṭṭhāsānī’’ti vuttaṁ.",
  "tika-s0301t11:45_4": "Samattānīti puññavisesatāya pujjabhavaphalanibbattanena kittisaññānena ca samaṁ attāni samattāni.",
  "tika-s0301t11:45_5": "Paripuṇṇānīti akhaṇḍādibhāvena sabbaso puṇṇāni.",
  "tika-s0301t11:45_6": "Samādinnānīti tattha sakkaccakāritāya sammā ādinnāni.",
  "tika-s0301t11:45_7": "Mātulānīti pitubhaginī,",
  "tika-s0301t11:45_8": "na yā kāci mātulassa bhariyā kulajeṭṭhakānaṁ adhippetattā,",
  "tika-s0301t11:45_9": "bhariyāpi vā mātulasambandhato gahetabbā,",
  "tika-s0301t11:45_10": "tathā sati mahāpitubhariyādīnampi saṅgaho daṭṭhabbo.",
  "tika-s0301t11:46_0": "Ādi-saddena jeṭṭhabhaginīnaṁ saṅgaho.",
  "tika-s0301t11:46_1": "Apacitikārakoti tesaṁ paccuṭṭhānakaro.",
  "tika-s0301t11:46_2": "Yo koci dadantopi sāpekkho deti,",
  "tika-s0301t11:46_3": "so muttacāgo na hoti,",
  "tika-s0301t11:46_4": "ayaṁ pana na evanti ‘‘muttacāgo hotī’’ti vuttaṁ.",
  "tika-s0301t11:46_5": "Vissaṭṭhacāgoti nirapekkhapariccāgoti attho.",
  "tika-s0301t11:46_6": "Yathā pāṇātipātabahulo ‘‘lohitapāṇī’’ti vuccati,",
  "tika-s0301t11:46_7": "tathā dānabahulo ‘‘payatapāṇī’’ti vuttoti āha ‘‘deyyadhammadānatthāya sadā dhotahattho’’ti.",
  "tika-s0301t11:46_8": "Vossaggaratoti deyyadhammassa pariccajane abhirato.",
  "tika-s0301t11:46_9": "Parehi yācitabbārahoti parehi yācituṁ yutto icchitassa atthassa tāvadeva vissajjanato.",
  "tika-s0301t11:46_10": "Dāneneva yuttoti sabbakālaṁ dāneneva yutto abhiṇhaṁ pavattamahādānattā.",
  "tika-s0301t11:46_11": "Dāne ca saṁvibhāge cāti parassa sampuṇṇaṁ katvā pariccajanasaṅkhāte dāne ca attanā paribhuñjitabbato saṁvibhajanasaṅkhāte saṁvibhāge ca rato abhirato.",
  "tika-s0301t11:47_0": "Vatapadasuttavaṇṇanā niṭṭhitā.",
  "tika-s0301t11:48_0": "2. Sakkanāmasuttavaṇṇanā",
  "tika-s0301t11:49_0": "258.Manussabhūtoti manussesu bhūto,",
  "tika-s0301t11:49_1": "manussattaṁ vā patto.",
  "tika-s0301t11:49_2": "Āvasathanti nivāsaṭṭhānaṁ kāretvā adāsi,",
  "tika-s0301t11:49_3": "tasmā vāsaṁ adāsīti vāsavo.",
  "tika-s0301t11:49_4": "Attha-saddo idha kāraṇapariyāyoti āha ‘‘sahassampi kāraṇāna’’nti.",
  "tika-s0301t11:49_5": "Svāyamattho heṭṭhā vibhāvitova.",
  "tika-s0301t11:49_6": "Vinicchinati,",
  "tika-s0301t11:49_7": "tasmā sahassaṁ paññāakkhīni etassāti sahassakkho.",
  "tika-s0301t11:49_8": "Maghaṁ vuccati dhanaṁ,",
  "tika-s0301t11:49_9": "taṁ pana saddhāsaṅkhātaṁ maghaṁ assa atthīti maghavā.",
  "tika-s0301t11:49_10": "Pure dānaṁ dadātīti purindado anunāsikalopaṁ akatvā.",
  "tika-s0301t11:49_11": "Puññāni kātuṁ sakkotīti sakko.",
  "tika-s0301t11:50_0": "Sakkanāmasuttavaṇṇanā niṭṭhitā.",
  "tika-s0301t11:51_0": "3. Mahālisuttavaṇṇanā",
  "tika-s0301t11:52_0": "259.Soti sakko devarājā.",
  "tika-s0301t11:52_1": "Bahuvacane vattabbe ekavacanaṁ vuttaṁ.",
  "tika-s0301t11:52_2": "Vuccatīti vacanaṁ, attho.",
  "tika-s0301t11:52_3": "Tasmā bahuvacaneti bahumhi attheti attho .",
  "tika-s0301t11:52_4": "Yathā paṭipajjanto anukkamena te dhamme samādiyitvā sakko sakkattaṁ ajjhagā,",
  "tika-s0301t11:52_5": "taṁ paṭipattiṁ dassetuṁ ‘‘sakko kirā’’tiādi vuttaṁ.",
  "tika-s0301t11:52_6": "Anantareti sakkabhāvassa atītānantare attabhāve.",
  "tika-s0301t11:52_7": "Taṁ sabbanti sakkassa maghamāṇavakāle sammāpaṭipattiṁ,",
  "tika-s0301t11:52_8": "tāya sakkabhāvūpagamanañcāti taṁ sabbaṁ. Vutto,",
  "tika-s0301t11:52_9": "tasmā tattha vuttanayeneva veditabboti adhippāyo.",
  "tika-s0301t11:53_0": "Mahālisuttavaṇṇanā niṭṭhitā.",
  "tika-s0301t11:54_0": "4. Daliddasuttavaṇṇanā",
  "tika-s0301t11:55_0": "260.Manussadaliddoti manussesu duggato.",
  "tika-s0301t11:55_1": "Manussakāruññatanti manussesu paramanihīnataṁ.",
  "tika-s0301t11:55_2": "Manussakapaṇoti manussesu vā paramanihīno.",
  "tika-s0301t11:55_3": "Tasmiṁ ṭhāneti tassa devaputtassa tasmiṁ uppajjanaṭṭhāne.",
  "tika-s0301t11:55_4": "Lāmakato cintentīti tassa purimavatthuṁ nissāya hīnato cintenti.",
  "tika-s0301t11:55_5": "Kathentīti tameva paresaṁ kathenti.",
  "tika-s0301t11:55_6": "Vitthārentīti vuttamatthaṁ vitthārikaṁ karonti.",
  "tika-s0301t11:55_7": "Sabbadā paricchijja parivārasampanno hutvā aḍḍhaṭṭharatane hatthikkhandhe mahaccarājānubhāvena nisinnattā janakāyena samullokiyamāno.",
  "tika-s0301t11:55_8": "Avalambantīti olambanti.",
  "tika-s0301t11:55_9": "Vandanamattaṁ vā nāhosi,",
  "tika-s0301t11:55_10": "aññadatthu paccekabuddhato attano samānādarakiriyaṁ paccāsīsati.",
  "tika-s0301t11:55_11": "Tena vuttaṁ ‘‘so’’tiādi.",
  "tika-s0301t11:55_12": "Kvāyanti ko ayanti byāpannavasena vadati.",
  "tika-s0301t11:55_13": "Kāḷarattehi suttehi sibbitattā vaṇṇavikāraṁ disvā ‘‘kuṭṭhicīvarāni pāruto’’ti āha.",
  "tika-s0301t11:55_14": "Mahāniraye nibbattitvā mahādukkhaṁ paccanubhoti.",
  "tika-s0301t11:55_15": "Tadanurūpapāpakammassa vipākāvasesena laddhokāsena rājagahe…pe…",
  "tika-s0301t11:55_16": "paṭisandhiṁ gaṇhi.",
  "tika-s0301t11:55_17": "Kāmañca ettha paṭisandhiggahaṇaṁ kusalakammeneva,",
  "tika-s0301t11:55_18": "tassa pana akusalakammassa vipākino balavabhāvato vuttaṁ ‘‘vipākāvasesenā’’ti.",
  "tika-s0301t11:55_19": "Tenāha ‘‘gahitakālato…pe…",
  "tika-s0301t11:55_20": "nikkhanto’’ti.",
  "tika-s0301t11:55_21": "Bhikkhāya carituṁ samatthakālato paṭṭhāya rogassa balavatāya maṁsāni…pe… patanti.",
  "tika-s0301t11:55_22": "Ñāṇaṁ pesetvāti vipassanāpaṭipāṭiyā bhāvanāñāṇaṁ nibbānaṁ paṭipesetvā pavattetvā.",
  "tika-s0301t11:55_23": "Indriyānaṁ paripakkattā satthu desanāvilāsena sotāpattiphale patiṭṭhito.",
  "tika-s0301t11:55_24": "Cumbaṭanti pādacumbaṭaṁ.",
  "tika-s0301t11:55_25": "Kuṭṭhino hi sakalapādatalaṁ mā rujīti cumbaṭaṁ katvā taṁ pādatale bandhitvā gacchanti,",
  "tika-s0301t11:55_26": "mattikapātiṁ bhinditvā viya tathā nihīnamanussattabhāvato cavitvā suvaṇṇapātiṁ paṭilabhanto viya devattabhāvaṁ",
  "tika-s0301t11:55_27": "gaṇhanto cuticittato dutiyacittavāre ādānacittakkhaṇe devaloke nibbatto.",
  "tika-s0301t11:56_0": "Maggenāgatāti maggādhigamanena āgatā uppannā.",
  "tika-s0301t11:56_1": "Ariyakantasīlanti ariyānaṁ kantaṁ manāpaṁ manoramaṁ sīladhammaṁ.",
  "tika-s0301t11:56_2": "Ariyānaṁ adhicittaadhipaññāsikkhā viya adhisīlasikkhāpi sabbā ativiya kantā evāti āha ‘‘kiñcāpī’’tiādi.",
  "tika-s0301t11:56_3": "Imasmiṁ panattheti imasmiṁ sotāpannassa bhavasaṅkhāte atthe niddhāretvā vuccamāne.",
  "tika-s0301t11:56_4": "Pañcasīlampi yasmā diṭṭhi viya bhavantarepi appahīnaṁ.",
  "tika-s0301t11:57_0": "Daliddasuttavaṇṇanā niṭṭhitā.",
  "tika-s0301t11:58_0": "5. Rāmaṇeyyakasuttavaṇṇanā",
  "tika-s0301t11:59_0": "261.",
  "tika-s0301t11:59_1": "Āramanti ettha sattāti ārāmā,",
  "tika-s0301t11:59_2": "manoramā upavanādayo.",
  "tika-s0301t11:59_3": "Te eva cetenti ettha saddhāya attano pītisomanassaṁ sandhahantīti cetiyāti ca vuccanti.",
  "tika-s0301t11:59_4": "Manussaramaṇīyabhāvassāti manussānaṁ āramaṇīyabhāvassa.",
  "tika-s0301t11:59_5": "Tassa pana sīlādiguṇavasena acinteyyāparimeyyānubhāvatāpi hotīti bhagavā ‘‘nāgghanti soḷasi’’nti avoca.",
  "tika-s0301t11:59_6": "Acetanāya bhūmiyā ramaṇīyatā nāma guṇavisiṭṭhānaṁ ariyānaṁ sevanavasena veditabbāti vuttaṁ ‘‘idāni…pe…",
  "tika-s0301t11:59_7": "gāme vātiādimāhā’’ti.",
  "tika-s0301t11:60_0": "Rāmaṇeyyakasuttavaṇṇanā niṭṭhitā.",
  "tika-s0301t11:61_0": "6. Yajamānasuttavaṇṇanā",
  "tika-s0301t11:62_0": "262.Yajantānanti dakkhiṇeyyaṁ uddissa dentānaṁ.",
  "tika-s0301t11:62_1": "Aṭṭhuppattiko suttanikkhepoti dassetvā atthavaṇṇanaṁ kātuṁ ‘‘tadā kirā’’tiādi vuttaṁ.",
  "tika-s0301t11:62_2": "Agganti seṭṭhaṁ.",
  "tika-s0301t11:62_3": "Tehi tehi vā yathāladdhasappiādayo mā nassantu,",
  "tika-s0301t11:62_4": "aggabhāvena gahitāni sappiādīni kevalaṁ aggimhi jhāpanena,",
  "tika-s0301t11:62_5": "devā manussā micchāgāhena mā nassantu.",
  "tika-s0301t11:62_6": "Takkenāti takkamattena.",
  "tika-s0301t11:62_7": "‘‘Kathemā’’ti amhe maññatha,",
  "tika-s0301t11:62_8": "idāni passatha,",
  "tika-s0301t11:62_9": "paccakkhato ayaṁ vo…pe…",
  "tika-s0301t11:62_10": "āgacchatīti āhaṁsūti yojanā.",
  "tika-s0301t11:63_0": "Upadhivipākanti upadhīsu vā vipaccati,",
  "tika-s0301t11:63_1": "upadhayo vā vipākā etassāti upadhivipākaṁ.",
  "tika-s0301t11:63_2": "Vipphāravantaṁ hoti vipulapakkhatāya.",
  "tika-s0301t11:63_3": "Bhikkhusaṅghassa adaṁsu ‘‘sammāsambuddhena mahābrahmunā ca evaṁ ovādo dinno’’ti.",
  "tika-s0301t11:64_0": "Yajamānasuttavaṇṇanā niṭṭhitā.",
  "tika-s0301t11:65_0": "7. Buddhavandanāsuttavaṇṇanā",
  "tika-s0301t11:66_0": "263.Uṭṭhahāti uṭṭhānaṁ kāyikavīriyaṁ karohi.",
  "tika-s0301t11:66_1": "Tenāha ‘‘vicara, loke’’ti.",
  "tika-s0301t11:66_2": "Cetasikavīriyaṁ pana bhagavatā matthakaṁ pāpitameva.",
  "tika-s0301t11:66_3": "Tenāha ‘‘vijitasaṅgāmā’’ti.",
  "tika-s0301t11:66_4": "Dvādasayojanikassa uccabhāvena.",
  "tika-s0301t11:66_5": "Vitthārato pana āyāmato ca anekayojanasatasahassaparimāṇacakkavāḷaṁ atibyāpetvā ṭhitassa.",
  "tika-s0301t11:66_6": "Pannabhārāti pātitabhāra.",
  "tika-s0301t11:66_7": "Nikkhepitabbato bhārāti āha ‘‘oropitakhandhā’’tiādi.",
  "tika-s0301t11:66_8": "Te hi taṁsamaṅgino puggalassa sampātanaṭṭhena bhārā nāma.",
  "tika-s0301t11:66_9": "Vuttañhetaṁ ‘‘bhārā have pañcakkhandhā’’ti (saṁ. ni. 3.22).",
  "tika-s0301t11:66_10": "Tadekadesā ca kilesābhisaṅkhārā.",
  "tika-s0301t11:66_11": "Pannarasāya puṇṇamāya rattinti yathā pannarasapuṇṇamāya rattiyaṁ paripuṇṇakāle upakkilesavimutto cando sobhati,",
  "tika-s0301t11:66_12": "evaṁ tava cittaṁ sabbaso upakkilesavimuttaṁ sobhatīti adhippāyo.",
  "tika-s0301t11:67_0": "Buddhavandanāsuttavaṇṇanā niṭṭhitā.",
  "tika-s0301t11:68_0": "8. Gahaṭṭhavandanāsuttavaṇṇanā",
  "tika-s0301t11:69_0": "264.Puthuddisāti bahudisā.",
  "tika-s0301t11:69_1": "Kā pana tāti āha ‘‘catasso disā catasso anudisā cā’’ti.",
  "tika-s0301t11:69_2": "Anudisāgahaṇena cettha uddhaṁ adhopi gayhatīti ca dasseti.",
  "tika-s0301t11:69_3": "Bhūmivāsinoti bhūmipaṭibaddhavuttino.",
  "tika-s0301t11:69_4": "Etena rukkhapabbatanivāsinopi gahitā honti.",
  "tika-s0301t11:69_5": "Cirarattasamāhitacitteti upacārappanājhānāni uppādetvā aparihīnajjhānatāya cirakālaṁ samāhitacitte.",
  "tika-s0301t11:69_6": "Āpāṇakoṭikanti jīvitapariyantaṁ yāvajīvaṁ.",
  "tika-s0301t11:69_7": "Evamādīti ādi-saddena avasesapuññakiriyavatthūni saṅgaṇhāti.",
  "tika-s0301t11:69_8": "Niccasīlavasena pañcahi,",
  "tika-s0301t11:69_9": "niyamasīlavasena dasahi.",
  "tika-s0301t11:69_10": "Pi-saddena tato katipayehi uposathasīlavasena aṭṭhahipīti dasseti.",
  "tika-s0301t11:69_11": "Dhammikehīti dhammato anapetehi.",
  "tika-s0301t11:69_12": "Pamukhoti pamokkho.",
  "tika-s0301t11:70_0": "Gahaṭṭhavandanāsuttavaṇṇanā niṭṭhitā.",
  "tika-s0301t11:71_0": "9. Satthāravandanāsuttavaṇṇanā",
  "tika-s0301t11:72_0": "265.Brahmajāṇukoti dakkhiṇajāṇumaṇḍalaṁ pathaviyaṁ ṭhapetvā vandamāno brahmajāṇuko nāma tathābhūto hutvā.",
  "tika-s0301t11:72_1": "Yajitabbato yakkho, pūjanīyo.",
  "tika-s0301t11:72_2": "Evaṁ pūjāvisesayogato sakkoti āha ‘‘so yakkhoti so sakko’’ti.",
  "tika-s0301t11:72_3": "Sakkassa namakkārabhājanabhūtañhi pucchanto mātali ‘‘ko nāma so yakkho’’ti āha.",
  "tika-s0301t11:72_4": "Guṇanemittakehīti guṇahetukehi anantāni hi buddhānaṁ nāmāni,",
  "tika-s0301t11:72_5": "tāni ca kho sabbānipi guṇanemittakāneva.",
  "tika-s0301t11:72_6": "Anantaguṇattā.",
  "tika-s0301t11:72_7": "Vuttañhetaṁ –",
  "tika-s0301t11:73_0": "‘‘Asaṅkhyeyyāni nāmāni, saguṇena mahesino;",
  "tika-s0301t11:74_0": "Guṇena nāmamuddheyyaṁ, api nāmasahassato’’ti. –",
  "tika-s0301t11:75_0": "Tasmā anomanāmanti paripuṇṇaguṇanāmanti attho.",
  "tika-s0301t11:75_1": "Samatikkamenāti sammā samucchindanavasena atikkamanena.",
  "tika-s0301t11:75_2": "Kilesārīnaṁ apetacayoti apacayo,",
  "tika-s0301t11:75_3": "so āramitabbaṭṭhena ārāmo etesanti apacayārāmā.",
  "tika-s0301t11:75_4": "Tenāha ‘‘vaṭṭaviddhaṁsane ratā’’ti.",
  "tika-s0301t11:76_0": "Satthāravandanāsuttavaṇṇanā niṭṭhitā.",
  "tika-s0301t11:77_0": "10. Saṅghavandanāsuttavaṇṇanā",
  "tika-s0301t11:78_0": "266.Pūtimhi dehe mātu sarīre sayanato,",
  "tika-s0301t11:78_1": "attano eva vā pūtidehaṁ sarīraṁ tasmiṁ ṭhitatāya avattharitvā sayanato pūtidehasayāti yojanā.",
  "tika-s0301t11:78_2": "Kuṇapamheteti ete manussā asuciduggandhajegucchapaṭikkūle mātukucchisaṅkhāte kuṇapasmiṁ dasa māse nimuggā.",
  "tika-s0301t11:78_3": "Tesaṁ kinnāma tvaṁ pihayasīti yojanā.",
  "tika-s0301t11:78_4": "Etesaṁ etaṁ vihayāmīti etesaṁ isīnaṁ etaṁ sammāpaṭipattiṁ vihayāmi.",
  "tika-s0301t11:78_5": "Idāni taṁ paṭipattiṁ dassetuṁ ‘‘na te saṁ koṭṭhe opentī’’ti vuttaṁ.",
  "tika-s0301t11:78_6": "Dhaññaṁ koṭṭhe na pakkhipanti pakkhipitabbassa ca abhāvato.",
  "tika-s0301t11:78_7": "Tenāha ‘‘na hi etesaṁ dhañña’’nti.",
  "tika-s0301t11:78_8": "Paresaṁ niṭṭhitanti paresaṁ gahitaṁ santakaṁ tesaṁ pākāya niṭṭhitaṁ.",
  "tika-s0301t11:78_9": "Bhikkhācāravattenāti piṇḍācariyāya.",
  "tika-s0301t11:78_10": "Esamānā pariyesantā.",
  "tika-s0301t11:78_11": "Evaṁ pariyiṭṭhena. Yāpenti,",
  "tika-s0301t11:78_12": "na esanti anesanaṁ.",
  "tika-s0301t11:78_13": "Susamādinnasundaravatāti suṭṭhu samādinnasobhanavatā.",
  "tika-s0301t11:79_0": "Evaṁ subhāsitabhāsinoti ganthadhuravipassanādhurānaṁ vasena guṇaparimāṇasubhāsitasseva bhāsanasīlā .",
  "tika-s0301t11:79_1": "Ariyena tuṇhībhūtena tuṇhībhūtā.",
  "tika-s0301t11:79_2": "Tato eva manassa sātisayaṁ samañcarā.",
  "tika-s0301t11:79_3": "Gahitadaṇḍesu parāmāsādipayuttesu daṇḍādānādihetu uppajjanakakilesapariḷāhābhāvato nibbutā.",
  "tika-s0301t11:79_4": "Tenāha ‘‘vissaṭṭhadaṇḍā’’ti.",
  "tika-s0301t11:79_5": "Sādānesūti sabhavādānesu.",
  "tika-s0301t11:79_6": "Anādānāti tabbirahitā.",
  "tika-s0301t11:79_7": "Tenāha ‘‘bhavayonī’’tiādi.",
  "tika-s0301t11:80_0": "Saṅghavandanāsuttavaṇṇanā niṭṭhitā.",
  "tika-s0301t11:81_0": "Dutiyavaggavaṇṇanā niṭṭhitā.",
  "tika-s0301t11:82_0": "3. Tatiyavaggo",
  "tika-s0301t11:83_0": "1. Chetvāsuttavaṇṇanā",
  "tika-s0301t11:84_0": "267.Vuttatthameva heṭṭhā devaputtasaṁyuttavaṇṇanāyaṁ.",
  "tika-s0301t11:85_0": "Chetvāsuttavaṇṇanā niṭṭhitā.",
  "tika-s0301t11:86_0": "3. Dubbaṇṇiyasuttavaṇṇanā",
  "tika-s0301t11:87_0": "268.Dubbaṇṇo duddasiko virūpavaṇṇo.",
  "tika-s0301t11:87_1": "Okoṭimakoti rassabhāvena avarakoṭimako.",
  "tika-s0301t11:87_2": "Sakkena gahitanāmamevetaṁ,",
  "tika-s0301t11:87_3": "na pana so tathārūpo koci yakkho.",
  "tika-s0301t11:87_4": "Tenāha ‘‘eko rūpāvacarabrahmā’’ti.",
  "tika-s0301t11:87_5": "Yadi evaṁ kasmā so tathārūpo hutvā āgatoti āha ‘‘sakko kirā’’ti.",
  "tika-s0301t11:87_6": "Kathaṁ panettha ñāyati ‘‘so eko rūpāvacarabrahmā,",
  "tika-s0301t11:87_7": "na paneso avaruddhakayakkho’’ti yuttiṁ dassento ‘‘avaruddhakayakkhā panā’’tiādimāha.",
  "tika-s0301t11:87_8": "Devānaṁ vacanaṁ sutvā.",
  "tika-s0301t11:87_9": "Pharusenāti pharusasamācārena.",
  "tika-s0301t11:87_10": "‘‘Ko nāma mayhaṁ āsane sannisinno’’ti akkhantiṁ anuppādento khantiyaṁ ṭhatvā.",
  "tika-s0301t11:87_11": "Balavacittīkāranti garutaraṁ sakkārabahumānaṁ.",
  "tika-s0301t11:87_12": "Nīcavuttiyāti paramanipaccakāre suvūpasamane ca dassiyamāne.",
  "tika-s0301t11:87_13": "Sakkassa tāya eva ācārasampattiyā sakkāsane ṭhātuṁ,",
  "tika-s0301t11:87_14": "attano ca āvikātuṁ asakkonto antaradhāyi.",
  "tika-s0301t11:87_15": "Upahatacittomhīti khantimettānuddayāsabbhāvato parasmiṁ upahatacittomhīti sakko attano sabhāvaṁ vadati.",
  "tika-s0301t11:87_16": "Kodhavase vattetunti kodhena attano vase nibbattetuṁ na sukaromhi,",
  "tika-s0301t11:87_17": "atha kho kodhaṁ mayhaṁ vase na vattemīti adhippāyo.",
  "tika-s0301t11:87_18": "Ciraṁ na kujjhāmīti yadi me kadāci kodho uppajjeyya,",
  "tika-s0301t11:87_19": "taṁ kodhaṁ anuvattento cirakālaṁ na kujjhāmi .",
  "tika-s0301t11:87_20": "Na upanayhāmīti anto sace me kodho uppajjeyya,",
  "tika-s0301t11:87_21": "khippameva ca naṁ paṭivineyyanti taṁ me pubbeva vataṁ paripūritaṁ.",
  "tika-s0301t11:88_0": "Dubbaṇṇiyasuttavaṇṇanā niṭṭhitā.",
  "tika-s0301t11:89_0": "3. Sambarimāyāsuttavaṇṇanā",
  "tika-s0301t11:90_0": "269.Ābādhikoti ābādho assa atthīti ābādhiko.",
  "tika-s0301t11:90_1": "Vācesīti sikkhāpesi.",
  "tika-s0301t11:90_2": "Sambaro nāma asuramāyāya ādipuriso purātano asurindo.",
  "tika-s0301t11:90_3": "Taṁ sandhāyāha ‘‘yathā sambaro’’tiādi.",
  "tika-s0301t11:90_4": "Evaṁ paccati aññopi māyāvī māyaṁ payojetvā.",
  "tika-s0301t11:90_5": "Upavādantarāyo nāma khamāpane sati vigacchati,",
  "tika-s0301t11:90_6": "pākatikameva hotīti āha ‘‘evamassa phāsubhaveyyā’’ti.",
  "tika-s0301t11:90_7": "Tenāti vepacittinā sambaravijjāya adānena vañcitattā.",
  "tika-s0301t11:90_8": "Tathā akatvāti isīnaṁ santikaṁ netvā khamāpanavasena kātabbaṁ akatvā.",
  "tika-s0301t11:91_0": "Sambarimāyāsuttavaṇṇanā niṭṭhitā.",
  "tika-s0301t11:92_0": "4. Accayasuttavaṇṇanā",
  "tika-s0301t11:93_0": "270.Sampayojesunti aññamaññaṁ vācasikaṁ pharusaṁ payojesuṁ.",
  "tika-s0301t11:93_1": "Tenāha ‘‘kalahaṁ akaṁsū’’ti,",
  "tika-s0301t11:93_2": "vivādaṁ akaṁsūti attho.",
  "tika-s0301t11:93_3": "Atikkammavacananti vacīsaṁvaraṁ atikkamitvā vacanaṁ.",
  "tika-s0301t11:93_4": "Yasmā accaye desiyamāne taṁ khīṇayati aññamaññassa khamamānassa khamanaṁ paṭiggaṇhato,",
  "tika-s0301t11:93_5": "tasmā vuttaṁ ‘‘nappaṭigaṇhātīti na khamatī’’ti.",
  "tika-s0301t11:93_6": "Tumhākaṁ vase vattatu,",
  "tika-s0301t11:93_7": "visevitaṁ akatvā yathākāmakaraṇīyo hotu.",
  "tika-s0301t11:93_8": "Mittadhammo idha uttarapadalopena ‘‘mitto’’ti vuttoti āha ‘‘mittadhamme’’ti.",
  "tika-s0301t11:93_9": "Karaṇavacananti ‘‘mittehī’’ti karaṇavacanaṁ bhummatthe.",
  "tika-s0301t11:93_10": "Tenāha ‘‘mittesū’’ti.",
  "tika-s0301t11:93_11": "Yathā nibbattasabhāvassa bhāvato aññathattaṁ jarā,",
  "tika-s0301t11:93_12": "evaṁ mittabhāvato vuttavipariyāyo amittadhammo jarāpariyāyena vutto.",
  "tika-s0301t11:93_13": "Agārayhaṁ anavajjaṁ sabbaso pahīnakilesaṁ.",
  "tika-s0301t11:93_14": "Tenāha ‘‘khīṇāsavapuggala’’nti.",
  "tika-s0301t11:94_0": "Accayasuttavaṇṇanā niṭṭhitā.",
  "tika-s0301t11:95_0": "5. Akkodhasuttavaṇṇanā",
  "tika-s0301t11:96_0": "271.Kodho tumhe mā abhibhavīti ettha kodhena anabhibhavanīyattaṁ khantimettākaruṇāditappaṭipakkhadhammaparibrūhanena .",
  "tika-s0301t11:96_1": "Tathā hi taṁsamaṅgino kodho abhibhuyyatīti āha ‘‘tumheva kodhaṁ abhibhavatha.",
  "tika-s0301t11:96_2": "Kujjhantānaṁ mā paṭikujjhitthā’’ti.",
  "tika-s0301t11:96_3": "Paṭipadāti esā paṭipatti.",
  "tika-s0301t11:96_4": "Mettāti appanāppattā mettā.",
  "tika-s0301t11:96_5": "Tadupacāro mettāpubbabhāgo.",
  "tika-s0301t11:96_6": "Na vihiṁsati kiñci etāyāti avihiṁsā.",
  "tika-s0301t11:96_7": "Karuṇāti appanāppattakaruṇā veditabbā.",
  "tika-s0301t11:96_8": "Tadupacāro karuṇāpubbabhāgo.",
  "tika-s0301t11:96_9": "Lāmakajananti khantiādīsu yonisomanasikārābhāvena gārayhasamācārasamāyogena ca nihīnaṁ janaṁ.",
  "tika-s0301t11:96_10": "Paccayaparisuddhiyā kodho abhimaddamāno puggalaṁ abhimaddati,",
  "tika-s0301t11:96_11": "tassa so paṭisaṅkhānabhāvanābalehi sammadeva pahātabboti.",
  "tika-s0301t11:97_0": "Akkodhasuttavaṇṇanā niṭṭhitā.",
  "tika-s0301t11:98_0": "Tatiyavaggavaṇṇanā niṭṭhitā.",
  "tika-s0301t11:99_0": "Sāratthappakāsiniyā saṁyuttanikāya-aṭṭhakathāya",
  "tika-s0301t11:100_0": "Sakkasaṁyuttavaṇṇanāya līnatthappakāsanā samattā.",
  "tika-s0301t11:101_0": "Niṭṭhitā ca sāratthappakāsiniyā",
  "tika-s0301t11:102_0": "Saṁyuttanikāya-aṭṭhakathāya sagāthāvaggavaṇṇanā.",
  "tika-s0301t11:103_0": "Paṭhamo bhāgo niṭṭhito."
}