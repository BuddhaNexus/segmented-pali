{
  "tika-abh06t43:0_0": "Dutiyo paricchedo",
  "tika-abh06t43:1_0": "2. Pakiṇṇakakathā",
  "tika-abh06t43:2_0": "46.",
  "tika-abh06t43:3_0": " Kusalānekavīseva , dvādasākusalāni ca;",
  "tika-abh06t43:4_0": "Chattiṁsati vipākāni, kriyācittāni vīsati.",
  "tika-abh06t43:5_0": "47.",
  "tika-abh06t43:6_0": " Kāmesu catupaññāsa, rūpesu dasa pañca ca;",
  "tika-abh06t43:7_0": "Dvādasāruppacittāni, aṭṭhānuttaramānasā.",
  "tika-abh06t43:8_0": "48.",
  "tika-abh06t43:9_0": " Kāme tevīsa pākāni, puññāpuññāni vīsati;",
  "tika-abh06t43:10_0": "Ekādasa kriyā ceti, catupaññāsa sabbathā.",
  "tika-abh06t43:11_0": "49.",
  "tika-abh06t43:12_0": " Puññapākakriyābhedā, tayo rūpesu pañcakā;",
  "tika-abh06t43:13_0": "Āruppeti catukkāni, sattavīsa mahaggatā.",
  "tika-abh06t43:14_0": "50.",
  "tika-abh06t43:15_0": " Catumaggaphalānaṁ tu, vasenaṭṭhapi jhānato;",
  "tika-abh06t43:16_0": "Dasobhayampi missetvā, tālīsānuttarā siyuṁ.",
  "tika-abh06t43:17_0": "51.",
  "tika-abh06t43:18_0": " Puññapākakriyāpāpā, santi kāme mahaggate;",
  "tika-abh06t43:19_0": "Pāpaṁ natthi kriyāpāpā, na vijjanti anuttare.",
  "tika-abh06t43:20_0": "52.",
  "tika-abh06t43:21_0": " Pāpāhetukamuttāni, anavajjāni sabbathā;",
  "tika-abh06t43:22_0": "Ekūnasaṭṭhi cittāni, puññapākakriyāvasā.",
  "tika-abh06t43:23_0": "53.",
  "tika-abh06t43:24_0": " Kammacittāni tettiṁsa, puññāpuññāni sabbathā;",
  "tika-abh06t43:25_0": "Chattiṁsa tesaṁ pākāni, kriyā vīsa na cobhayaṁ.",
  "tika-abh06t43:26_0": "54.",
  "tika-abh06t43:27_0": " Cakkhuviññāṇadhātādi, pañcaviññāṇanāmakā;",
  "tika-abh06t43:28_0": "Pañcadvārāvajjanañca, duvidhaṁ sampaṭicchanaṁ.",
  "tika-abh06t43:29_0": "55.",
  "tika-abh06t43:30_0": " Manodhātuttayaṁ nāma, chasattati tato pare;",
  "tika-abh06t43:31_0": "Manoviññāṇadhātūti, sattadhā dhātubhedato.",
  "tika-abh06t43:32_0": "56.",
  "tika-abh06t43:33_0": " Manoviññāṇadhātuñca , manodhātuttayaṁ tathā;",
  "tika-abh06t43:34_0": "Katvā manoviññāṇanti, cha viññāṇā pakittitā.",
  "tika-abh06t43:35_0": "57.",
  "tika-abh06t43:36_0": " Āvajjanaṁ dassanañca, savanaṁ ghāyanaṁ tathā;",
  "tika-abh06t43:37_0": "Sāyanaṁ phusanañceva, sampaṭicchanatīraṇaṁ.",
  "tika-abh06t43:38_0": "58.",
  "tika-abh06t43:39_0": " Voṭṭhabbanañca javanaṁ, tadārammaṇanāmakaṁ;",
  "tika-abh06t43:40_0": "Bhavaṅgaṁ cuti sandhīti, cittaṁ cuddasadhā ṭhitaṁ.",
  "tika-abh06t43:41_0": "59.",
  "tika-abh06t43:42_0": " Āvajjanādayo dve dve, yugā satta yathākkamaṁ;",
  "tika-abh06t43:43_0": "Tīṇi tīraṇacittāni, ekaṁ voṭṭhabbanaṁ mataṁ.",
  "tika-abh06t43:44_0": "60.",
  "tika-abh06t43:45_0": " Kusalākusalā sabbe, phalā cāvajjanaṁ vinā;",
  "tika-abh06t43:46_0": "Kriyā ca pañcapaññāsa, javananti pavuccare.",
  "tika-abh06t43:47_0": "61.",
  "tika-abh06t43:48_0": " Santīraṇamahāpākā, tadārammaṇanāmakā;",
  "tika-abh06t43:49_0": "Ekādasa pavattanti, javanārammaṇe yato.",
  "tika-abh06t43:50_0": "62.",
  "tika-abh06t43:51_0": " Mahaggatamahāpākā, upekkhātīraṇadvayaṁ;",
  "tika-abh06t43:52_0": "Cutisandhibhavaṅgāni, cittānekūnavīsati.",
  "tika-abh06t43:53_0": "63.",
  "tika-abh06t43:54_0": " Javanāvajjanādīni, voṭṭhabbasukhatīraṇā;",
  "tika-abh06t43:55_0": "Mahaggatamahāpākā, upekkhātīraṇāti ca.",
  "tika-abh06t43:56_0": "64.",
  "tika-abh06t43:57_0": " Aṭṭhasaṭṭhi tathā dve ca, navaṭṭha dve yathākkamaṁ;",
  "tika-abh06t43:58_0": "Ekadviticatuppañcakiccaṭṭhānāni niddise.",
  "tika-abh06t43:59_0": "65.",
  "tika-abh06t43:60_0": " Rūpapākā mahāpākā, manodhātu ca tīraṇaṁ;",
  "tika-abh06t43:61_0": "Rūpaṁ janenti ekūnavīsati netaradvayaṁ.",
  "tika-abh06t43:62_0": "66.",
  "tika-abh06t43:63_0": " Abhiññāvajjitā sabbe, appanājavanā pana;",
  "tika-abh06t43:64_0": "Rūpaṁ janenti chabbīsa, paṇāmentiriyāpathaṁ.",
  "tika-abh06t43:65_0": "67.",
  "tika-abh06t43:66_0": " Abhiññādvayavoṭṭhabbaparittajavanā pana;",
  "tika-abh06t43:67_0": "Dvattiṁsa rūpaviññattiiriyāpathasādhakā.",
  "tika-abh06t43:68_0": "68.",
  "tika-abh06t43:69_0": " Pañcaviññāṇamāruppa-vipākā sabbasandhiyo;",
  "tika-abh06t43:70_0": "Cuti khīṇāsavasseti, soḷasete na kiñcipi.",
  "tika-abh06t43:71_0": "69.",
  "tika-abh06t43:72_0": " Rūpaṁ janenti cittāni, sattasattati sabbathā;",
  "tika-abh06t43:73_0": "Aṭṭhapaññāsa cittāni, paṇāmentiriyāpathaṁ.",
  "tika-abh06t43:74_0": "70.",
  "tika-abh06t43:75_0": " Dvattiṁsa catuviññattiṁ, samuṭṭhāpenti mānasā;",
  "tika-abh06t43:76_0": "Na janenti tassampekaṁ, yathāvuttāni soḷasa.",
  "tika-abh06t43:77_0": "71.",
  "tika-abh06t43:78_0": " Somanassasahagatā, parittajavanā pana;",
  "tika-abh06t43:79_0": "Hasanampi janentīti, catukiccāni terasa.",
  "tika-abh06t43:80_0": "72.",
  "tika-abh06t43:81_0": " Sabbampi pañcavokāre, kiccametaṁ pakāsitaṁ;",
  "tika-abh06t43:82_0": "Āruppe pana sabbampi, rūpāyattaṁ na vijjati.",
  "tika-abh06t43:83_0": "73.",
  "tika-abh06t43:84_0": " Asaññīnaṁ tu sabbāni, cittāneva na labbhare;",
  "tika-abh06t43:85_0": "Rūpakkhandhova tesaṁ tu, attabhāvoti vuccati.",
  "tika-abh06t43:86_0": "74.",
  "tika-abh06t43:87_0": " Pāṇātipātatheyyādivasenopacitaṁ pana;",
  "tika-abh06t43:88_0": "Uddhaccarahitāpuññaṁ, caturāpāyabhūmiyaṁ.",
  "tika-abh06t43:89_0": "75.",
  "tika-abh06t43:90_0": " Datvā sandhiṁ pavatte tu, pañcavokārabhūmiyaṁ;",
  "tika-abh06t43:91_0": "Uddhaccasahitañcāpi, satta pākāni paccati.",
  "tika-abh06t43:92_0": "76.",
  "tika-abh06t43:93_0": " Dānasīlādibhedena, pavattaṁ kusalaṁ pana;",
  "tika-abh06t43:94_0": "Kāme mānasamukkaṭṭhaṁ, catukkaṁ tu tihetukaṁ.",
  "tika-abh06t43:95_0": "77.",
  "tika-abh06t43:96_0": " Datvā tihetukaṁ sandhiṁ, kāme sugatiyaṁ pana;",
  "tika-abh06t43:97_0": "Soḷasa puññapākāni, pavatte tu vipaccati.",
  "tika-abh06t43:98_0": "78.",
  "tika-abh06t43:99_0": " Tihetukomakaṁ puññaṁ, ukkaṭṭhañca dvihetukaṁ;",
  "tika-abh06t43:100_0": "Datvā dvihetukaṁ sandhiṁ, kāme sugatiyaṁ tathā.",
  "tika-abh06t43:101_0": "79.",
  "tika-abh06t43:102_0": " Pavatte pana ñāṇena, sampayuttaṁ vivajjiya;",
  "tika-abh06t43:103_0": "Dvādasa puññapākāni, vipaccati yathārahaṁ.",
  "tika-abh06t43:104_0": "80.",
  "tika-abh06t43:105_0": " Dvihetukomakaṁ puññaṁ, paṭisandhimahetukaṁ;",
  "tika-abh06t43:106_0": "Deti mānusake ceva, vinipātāsure tathā.",
  "tika-abh06t43:107_0": "81.",
  "tika-abh06t43:108_0": " Aṭṭhāhetukapākāni, pavatte tu vipaccare;",
  "tika-abh06t43:109_0": "Cattāripi catukkāni, pañcavokārabhūmiyaṁ.",
  "tika-abh06t43:110_0": "82.",
  "tika-abh06t43:111_0": " Bhāvanāmayapuññaṁ tu, mahaggatamanuttaraṁ;",
  "tika-abh06t43:112_0": "Yathābhūminiyāmena, deti pākaṁ yathāsakaṁ.",
  "tika-abh06t43:113_0": "83.",
  "tika-abh06t43:114_0": " Kaṭattārūpapākāni, pañcavokārabhūmiyaṁ;",
  "tika-abh06t43:115_0": "Āruppānuttare pākaṁ, tathā rūpamasaññisu.",
  "tika-abh06t43:116_0": "84.",
  "tika-abh06t43:117_0": " Puññāpuññāni kammāni, tettiṁsāpi ca yabbathā;",
  "tika-abh06t43:118_0": "Sañjanenti yathāyogaṁ, paṭisandhipavattiyaṁ.",
  "tika-abh06t43:119_0": "Iti cittavibhāge pakiṇṇakakathā niṭṭhitā.",
  "tika-abh06t43:120_0": "Dutiyo paricchedo."
}